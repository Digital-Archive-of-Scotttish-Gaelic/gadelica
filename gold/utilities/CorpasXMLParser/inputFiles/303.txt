[TD 1]

BARDACHD A ALBAINN NUAIDH

CLO-BHUALAIDHEAN GAIRM—Leabhar 25


[TD 2]

[Blank]


[TD 3]

BARDACHD
A
ALBAINN NUAIDH


Deasaichte
Le
Calum Iain M. MacLeòid


GAIRM
Glaschu
1970


[TD 4]

Air fhoillseachadh an 1970 le
GAIRM
29 Waterloo Street, Glaschu, C.2
© 1970 le Calum Iain M. MacLeòid
Clò-bhuailte le
A. Learmouth ’s a Mhac
Struighlea


Thug an Comunn Leabhraichean Gàidhlig cuideachadh do’n Chlo-bhualadair gus an leabhar so a chur an clò


[TD 5]

ROIMH-RÀDH

Air a’ chiad de’n Dùbhlachd, 1969, thuirt mi rium fhéin, ’n uair a chuireadh “Sgialachdan á Albainn Nuaidh” air bhog, leigidh mi m’anail, ach cha robh sin an dàn. Air an dearbh latha sin fhéin, thàinig fios o Ruaraidh Mac Thómais, Fear-deasachaidh “Gairm,” ag ràdh gur dòcha gum biodh e iomchuidh a nis companach a bhi aig na “Sgialachdan,” ’s e sin ri ràdh, “Bàrdachd á Albainn Nuaidh.” Cha robh móran piobrachaidh a dhìth orm air son aonta a chur ris an iarrtas sin.

Tha a’ bhàrdachd ’s an leabhran so ’n a seòrsa de staran eadar 1819 gu ruige 1970. Mar is trice, ’s e bàrdachd nach robh riamh roimhe an clò a leughas sibh; gràinean sìl a chaidh fhàgail air a’ chladach luaisgeanach. Le riaghailtean fo mo chomhair de’n ghné sin, cha bhiodh dùil ris “A’ Choille Ghruamach,” “Eas Niagara,” “Nighean Donn a’ Chùil Réidh,” is móran eile, fhaicinn eadar na duilleagan.

Is fhada agus cian on a thogadh an staran. Tha e ’n a fhìor ìongnadh gu bheil e fhathast slàn. Tha cuid de na leacan air briseadh; thàinig fàinneachadh is preisein a’ bhàis air grunn diubh, ach cluinnear air uairibh, saltair-ghliog nan cas ri fèath Faoiltich is gaoth Iuchair.

Tha a’ bhàrdachd so fuaighte ri caithe-beatha nan eilthireach is tìr an àraich. Is dòcha, air an adhbhar sin, gur e na daoine so iad fhéin is fhearr a dh’fhiachas ri slait-thomhais a chur air tathachd miosad no fearrad na bàrdachd a tha air a foillseachadh.

Do gach duine a thug cuideachadh dhomh le na h-òrain, mo mhìle taing; is chan fheumar dearmad a dheanamh air cùl-taice Comunn nan Leabhraichean Gàidhlig.


[TD 6]

Agus gu dé a tha romhainn mar Ghàidheil, ’s luchd-brosnachaidh na Gàidhlig? Gu dé a tha air fàire? Tha Ruaraidh Mac Thómais fhéin ag ìnnse dhuinn:—

“Dhaibhsan aig a bheil dòchas ri samhradh,
cha b’fhuilear dhaibh a bhith ruamhar ’s a’ biathadh
an gàrraidhean. Ach ma tha thu gun dòchas,
caith bhuat do spaid leanabail ’s do bhucaid,
is iarr tròcair air cuideigin.”

CALUM IAIN M. MACLEOID.

12 Sràid Fairview,
Antigonish,
Alba Nuadh,
Canada.
1970.


[TD 7]

CLÀR-INNSIDH

Roimh-ràdh
Beachd air a’ Bhàrdachd									9
Na Bàird a rugadh thall									18
Na Bàird againn fhéin										41
Liosta-leabhraichean										108


[TD 8]

[Blank]


[TD 9]

Beachd air a’ Bhàrdachd


[TD 10]

Beachd air a’ Bhardachd

’N uair a leughas duine Eachdraidh is Sgialachdan nan Eilthireach ’s an leabhran ris an abrar, “Sgialachdan á Albainn Nuaidh,” (Gairm, 1969), is dòcha gun can e ris fhéin, uill, chan urrainn gun robh ùine aca air bàrdachd a chur an altan a chéile leis cho dripeil ’s a bha iad a’ toirt a mach am beòshlaint’? An déidh obair-latha bha e ’n a thìde na slatan a phasgadh? Tha sin fìor air dòigh, ach an àite nan slatan thigeadh an fhidheall ’s a’ phìob-mhór a mach ás a’ chùlaist; chruinnicheadh na daoine, is shìneadh iad air na h-òrain ’s na “froligean,” mar a theireadh iad fhéin, is mar sin bha a’ chéilidh a’ cumail air mhaireann cànain is ceòl nan eilthireach fad nam bliadhnaichean a bha ri teachd.

An toiseach-tòiseachaidh matà, an Albainn Nuaidh, ’s an naoidheimh linn diag, bha bàrdachd a bha taitneach do’n chluais ’s do’n chridhe a’ ruith o bhial gu bial; seòrsa de “Cynfeirdd” mar a bh’aig na bàird Chuimreach o shean. ’N uair a thàinig am Bàrd Mac Gille-Eathain á Tìr-Idhe a mach do’n dùthaich so ’s a’ bhliadhna 1819, thug e leis ’n a phòcaid an gràinean mu dheireadh de’n bhàrdachd “<eng>Gogynfeirdd<gai>,” bàrdachd a bha ’n a eireachdas do’n t-sùil ’s do’n inntinn.

Anns na làithean sin bha naidheachdan o Albainn gann gu leòir, ach bha snaim eadar an dà thìr, is b’e sin “Cuairtear nan Gleann,” le “Caraid nan Gàidheal,” a thàinig a null thar lear a h-uile mìos. Tha am Bàrd Mac Gille-Eathain mu’n bhliadhna 1842 ’g a fhàilteachadh mar so:—

“Deoch-slàinte ‘Chuairteir’ a ghluais á Albainn,
Bho thìr nam mórbheann ’s a sheòl an fhairge.
Do’n dùthaich choilltich ’s thoirt dhuinn a sheanchais;
’S am fear nach òl i, biodh móran feirg’ ris.”


[TD 11]

Tha e fortanach gun robh snaim daingeann a’ cumail litreachais na Gàidhlige fo chomhair nan Gàidheal an Albainn Nuaidh aig an ám so oir mura bi snaim air ceann an t-snàithlein aig an tàillear, bidh a’ chiad ghreim as aonais.

Gabh beachd air an ochdamh linn diag an Albainn. Bha a h-uile seòrsa ùpraid a’ dol air adhart eadar ghnothuichean stàite is fóghluim is eile, ach ’s e glé bheag fiosrachaidh a tha ri fhaotainn mu bheatha nam bàrd Ghàidhealach a bha ri blàr aig an ám a bh’ann. Tha e ’n a ìongnadh matà gum biodh sgath idir air fhàgail ’s an dùthaich so ’s an naoidheimh linn diag; seadh, gu falbhadh a’ bhàrdachd mar arbhar leis a’ ghaoith ’s nach biodh beum air lom fo na ballachan. Uill, mura biodh beart a’ chlo-bhualaidh; na pàipearan-naidheachd ’s na sgoilearan Gàidhlig, cha bhiodh mise comasach an diugh air beachd a thoirt seachad air a’ bhàrdachd—cha bhiodh fodar agam do’n ghamhnach. Thòisich clo-bhualadh a’ “Chasget,” an Antigonish, (pàipear-naidheachd seachdainneach), ’s a’ bhliadhna 1852. Bha “Mac Talla” ri buille, pàipear-naidheachd Gàidhlig air a dheasachadh le Eòin G. MacFhionghuin á Hogamah, Ceap Breatainn, o 1892 gu 1901. B’iad sin tighean-tasgaidh nan òran is snaim eile nach do lagaich a ghreim air litreachas nan Gàidheal a chur air mhaireann do’n àl a bha ri teachd. Agus có a chuir suas cabraichean an tigh-tasgaidh?—’s iomadh sgoilear sin; tha feadhainn ’n ar measg eadhon an diugh, ach tha dithis airidh air onoir is cliù air son an saothrach am fìon-lios na Gàidhlige; dithis a chuir dìon, rian is loinn, is eireachdas air a’ bhàrdachd ’n uair a bha i ’n a maothran, ’s e iad sin, an Dr. Alasdair Mac Gille-Eathain Mac na Ceardadh, agus Eòin G. MacFhionghuin.

Ri linn nan goireasan sin fhuair bàrdachd na h-Albann Nuaidhe fasgadh is àite-neadachaidh o na siantan; cha robh aice ri seasamh searrach Dhonnchaidh a dheanamh; cha robh feum aice air Mac Iain.

Tha bàrdachd gu tric ’n a sgàthan air eachdraidh na dùthcha


[TD 12]

a bhuineas dhith; aithnichear duine air a chuideachd, is aithnichear bàrd air a bhàrdachd. Ma ni sinn sgrùdadh air gné is cuspairean nan òran ’s a’ mhórroinn so, dh’fhaodadh sinn dealbh gu math eagnuidh a thogail air caithe-beatha nan eilthireach. Tha fios gun robh “peanas-dùbailte” ’n an cois gu tric, ’s e sin ri ràdh, cianalas air an aon làimh, is anshocair, no eudòchas air an làimh eile. Tha “Oran an Eilthirich,” fear de na h-òrain as sine a th’againn, a fhuair mi o Dànaidh Kennie Sìne, (MacLeòid), á Drochaid na h-Aibhne Tuath, an Ceap Breatainn, a’ toirt dhuinn aiteal air ionndrainn is imcheist ciad luchd-àiteachaidh na dùthcha:—

“Chan ’eil m’ulaidh anns a’ bhaile,
Chan ’eil mo leannan ’s an tìr;
’S ann a tha i an Loch Carrann
Toirt an sgadain ás na lìn.

’N uair a théid mi do’n dorus,
Chì mi choille os mo chionn;
Sìnidh mo shùilean air sileadh,
Thréig an spiorad bha ’n a m’chom.

Chuir iad sinn an cois a’ chladaich,
Mar leac a chailleadh o lìon;
Shìos is shuas am bruaich na tuinne
Far nach grunnaich sinn ri tìr.

Mocaisean bà air an cairteadh,
Léin’ air sracadh ri mo dhruim;
Mi ri rànail leis an acras,
’S miad na h-acain’ tha ’n a m’lùib.

Nam biodh agam bàta biorach,
Ceithir ghillean air gach taobh;
Rachainn-s’ a null air an linnidh,
’S dheanainn mire ri mo ghaol.


[TD 13]

Nam biodh agam cliabh is corran,
Aite-cosnaidh bhi dhomh fhéin;
Cha bhiodh mo chlann-sa air a’ bhrochan,
’S an té mhosach rium a’ strì.

’S iomadh oidhch’ air bheagan cadail,
’S mi fo dhìon fhasgadh nan craobh;
Nam biodh cainnt’ aig a’ chraoibh-dharaich,
Dh’ìnnseadh i robh chaileag saor.”

Droch staid gun teagamh sam bith; cha mhór nach deach an taoim seachad air na rangan, ach tha a’ chuid as motha de na bàird, ’n an taobh a stigh, gu math cinnteach gun tog iad mullach Mùirneig aig tighinn an latha. Tha neart cuirpe is inntinne ’g am brosnachadh gu feum, is fiughair ri “fearann saor a bhios mar oighreachd”:—

“’S luath a choisneas sinn fearann,
Na gearradh chraobh àrda;
Fearann saor a bhios mar oighreachd,
’S cha bhi foighneachd air màl ann.

’S cha bhi feagal mu’n imrich,
’S cha bhi imcheist mu’n bhàirlinn;
’S fhad ’s a mhaireas uillt ri còmhnard,
Bidh na còraichean sàbhailt.”

(o làimh-sgrìobhainn Sheumais Eòghainn).

Bha eallach àmhghair is dòrainn’ aig na daoine ri ghiùlan gun aga sam bith ach bha’n “cruinne-cé ag gluasad sàmhach” ’s an naoidheimh linn diag an Albainn Nuaidh an taice ris an t-saoghal a th’againn an diugh—saoghal anns a bheil cumhachd aig mac an duine air a h-uile mac-màthar a sgrios ’s a mharbhadh, ach air cho ìnnleachdach, easgaidh ’s a tha mac an duine, cha d’fhuair e seòl ùr fhathast air ciamar is urrainn da a chinne-daonna a theasairginn o léirsgrios.


[TD 14]

Tha e soilleir do’n sgoilear a ni rannsachadh air bàrdachd Ghàidhlig na h-Albann Nuaidhe nach d’ràinig binn-bàis air a’ mhór chuid de’n bhàrdachd a thug a mach comraich nam pàipearan-naidheachd, ach ’s e na h-òrain aig an robh ceangal ri teachd-an-tìr is caithe-beatha nan eilthireach a mhair na b’fhaide, agus a bha air an gabhail gu riaghailteach, cungbhalach, am bial-aithris an t-sluaigh sìos troimh na linntean. Bha so fìor gu h-àraidh ma bha fonn air na faclan a bha taitneach do’n chluais. Glé thric, eadhon ’s an latha an diugh, ma bhios tu air eiriridh bàrdachd air choireigin nach ’eil an clò, ’s e a’ chiad rud a chanas na seann daoine riut, “Gu dé a’ chaoin a th’air?” Bha na bàird a’ taghadh fuinn òrain air an robh iad eòlach, agus an sin thàthadh iad na faclan ris an fhonn. Ma bha dìth air “uaithne,” “uaim,” “aichill,” is “bàdhadh,” anns an leathrann, no ’s an rann fhéin, cha robh sin ag cur móran iomaguin orra; bhiodh có-dhiùbh “comhardadh” ri fhaicinn o’n taobh a muigh. Chan ’eil mi ag ràdh nach ’eil bàrdachd againn cuideachd a tha a’ leantainn a mach riaghailtean rannaigheachd “Coire Cheathaich,” no Ocht-fhoclach beag, (3 x 5²) +4¹. Bha am Bàrd Mac Gille-Eathain fhéin glé dhéidheil air an rannaigheachd so, gu h-àraidh anns na marbhrannan aige, agus ri linn so, bha imlich na corraig aig iomadh bàrd eile ’s an fhasan a bh’ann.

Faodaidh sinn a dhol air ais na’s fhaide na so. Tha dearbhadh againn gun robh beagan de bhàrdachd na Féinne am measg ciad luchd-àiteachaidh na dùthcha so. Anns a’ bhliadhna 1952, fhuair mi fuigheall de’n bhàrdachd so o Dhonnchadh A. Mac Aoidh, nach maireann, ás an Abhainn Mhóir, siorramachd Richmond, an Ceap Breatainn. Chan ’eil na rannan so cho fada clì ma sheallas sinn air “<eng>Reliquiae Celticae,” Vol. 2<gai>., Làimh-sgrìobhainn Mhic an Tuairneir, t.d., 379-384. So mar a ghabh Donnchadh an duan:—


[TD 15]

“’S an oidhche chaidh Pàdruig dha mhùr,
Bha sùrd aig an t-seisear air òl;
A’ coimhead air Oisean na Féinn’,
Oir ’s ann leis fhéin bu bhinn a ghlòir.

’S a chléirich a sheinneas na sailm,
Ar leam fhéin gur b’fhada chiall;
Nach éisd thu car tamull ri m’sgeul
Air an Fhéinn nach cual’ thu riamh?

’S chan éisd mi tamull ri d’sgeul
Air an Fhéinn nach cuala mi riamh;
Is blas nan salm air feadh mo bheòil,
Gum b’fhearr sud ’n a cheòl dhomh fhéin.

Ma’s ann a’ sanntachadh do shalm
A bhuidhn’ na Féinn’ nan arm nochd;
A chléirich, cha chanainn le olc
Nach sgarainn do cheann o d’chorp.

’S i do bheatha fhir shuairc,
Chugad air chuairt thàinig sinn;
A laoich as caoine dearg dreach,
Nach d’éir riamh neach mu nì.

’S bha sinn là ’s a’ bheinn-sheilg’,
’S cha tàinig an t-sealg ’n ar car;
’S gu faca sinn mìle bàrc
Air an tràigh a’ teachd air lear.

’S mac rìgh Lochlainn a sid air tràigh,
’S gu dé fàth a bhi ’g a chleith;
’S cha ghabh e chumail o Fhionn
Gu mo bhean ’s mo chù thoirt leis.


[TD 16]

’S a rìgh cha tugainn-sa mo bhean
Do dhuine a tha fo’n ghréin;
’S cha toir mi Brant gu là bhràth,
Gus an tig am bàs orm fhéin.”

Bha gné na bàrdachd so an siorramachd Antigonish cuideachd oir fhuair Fear Chanaidh duan coltach ris an fhear so o Aonghus Mac Iosaic, nach maireann, ’s a’ bhliadhna 1953. Bha Aonghus trì fichead bliadhna ’s a h-ochd diag an uair sin.

Anns an “Roimh-Ràdh” agam ’s an leabhran “Sgialachdan á Albainn Nuaidh,” tha mi a’ toirt tarruing air an alt a bh’aig na seanchaidhean ’s an tìr so air sgialachd is dòcha a thàinig á Albainn an toiseach a thionndadh gu dreach is cumadh eile air chor ’s gu saoileadh duine gur h-ann air an fhonn so a chunnaic i soillse an latha o thùs. Faodaidh sinn an dearbh bheachd a chur an céill mu na bàird. Tha iomadh eiseimplear againn a thig fo chomhair na sùla; fòghnaidh aonan. So mar a tha Ailean a’ Ridse, Ailean MacDhòmhnaill, a rugadh an Loch-abar, an Albainn, ’s a’ bhliadhna 1794, is a thàinig a mach do Cheap Breatainn ’s a’ bhliadhna 1816, a’ tòiseachadh ’s a’ chiad rann de “Oran do’n Uisge-Bheatha”:—

“Ge fada ’n a mo thàmh mi,
Tha’n dàmhair dhomh dùsgadh;
Cia fàth mun triall mo mhànran,
’S gum b’àbhaist dhomh sùgradh:
’S e ’n lagh a rinn am Pàpa,
Thug m’àbhachd gu tùirse,
’S a tharruing mi gu smuairean,
Bho’n dh’fhuadaich e ’n drùthag.”


[TD 17]

agus faisg air deireadh an òrain tha sreathan a’ dol mar so:—

“’S truagh nach d’rugadh dall mi,
Gun chainnt, no gun léirsinn,
Mu’m facas riamh an dram sin,
Rinn aimhleas nan ceudan.”
(“Fàilte Cheap Breatainn,” (1891), t.d., 126-127-129).

’S e iasad a’ chaibe air Uilleam Ros a tha so, caibe a chuir Ailean gu math fada shìos ’s an talamh, ach chan ’eil sinn a’ cur bial sìos air, no ’g a chronachadh; bha na bàird riamh ris a’ chleas so; bha Alasdair Mac Mhaighstir Alasdair fhéin ciontach uair no dhà.

Tha e eu-comasach cunntas coimhlionta, mionaideach, a thoirt seachad air a h-uile òran a rinneadh riamh ’s an dùthaich so. Tha dòrlach no dhà fo leacan fuaraidh na h-uaghach; chaidh cuid suas ’n an smàl le losgadh-fàrdaich; dh’fhuiling roinn diùbh gineadh, breith, is bàs aon oidhche; shadadh feadhainn eile a mach air an t-sitig ’n uair a bhàtar a’ deanamh sgioblachadh-earraich air na lobhtaichean, ach a dh’aindheoin nan tachartasan sin, tha bàrdachd Ghàidhlig againn an clò mar thràth a lìonadh leabhar no dhà a bhiodh gu math tomadach, taisealach.

’S e fàth is adhbhar an leabhrain so a’ bhàrdachd nach robh roimhe an clò a thoirt am follais a chum ’s gum bi i air a gléidheadh gu cùramach, is gun fhios nach gabh an t-àl òg tlachd dhith ’n uair a mhothaicheas iad gur e gal is gàire sàr ghlòir an duine.

An diugh, ’s a’ bhliadhna 1970, tha earrach na bàrdachd ’s a’ chearnaidh so de’n t-saoghal gu math gann, faodaidh duine na faochagan a chunntadh air an aon bhois, ach tha éibhleag no dhà ’s a’ ghrìosaich fhathast nach ’eil idir furasda a mùchadh, gu h-àraidh an Eilean Cheap Breatainn.


[TD 18]

Na Bàird a rugadh thall


[TD 19]

Dughall Mac Eacharna

(DUGHALL BREAC)

Rugadh Dùghall Mac Eacharna an Tìr-Idhe, an Albainn, air an 26 mh., là de’n Ghiblean, 1789. Thàinig e a mach gu Antigonish mu’n bhliadhna 1820 far an robh e ’n a mhaighstir-sgoile. Thog e air gu Boston ’s a’ bhliadhna 1871, is chaochail e an sin air an 13 mh., là de’n Mhàrt, 1880. Bha e càirdeach do’n Bhàrd Mac Gille-Eathain.

Anns an leabhar agam ris an abrar “Orain Gàidhlig an Albainn Nuaidh,” (1964), t.d., 136-141, tha an t-òran “Bàthadh nam Fear” air fhoillseachadh. Bha dùil agam an uairsin gur e Bàrd na Ceapaich a rinn e, ach fhuair mi a mach o chionn ghoirid gur e Dùghall Mac Eacharna fhéin a chuir ri chéile a’ bhàrdachd ghrinn so.

So agaibh òran eile a rinn Dùghall, nach ’eil an clò. Bha an Caiptean Mac Dhùghaill, fìor mharaiche ’n a là, air a bhàthadh air bhóidse á Newfoundland gu Ceap George, a dhachaidh, an siorramachd Antigonish, Alba Nuadh.

Oran do’n Chaiptean Mac Dhùghaill

(o’n làimh-sgrìobhainn aig Sander)

Och is och mar tha mise,
’S ann aig càch nach ’eil fios air;
A ghaoil ma thà, chan ’eil leinn-e,
Chan fhàg dad mis’ ach mar thà mi.

Leam is duilich mu’n sgeula
A tha mu’n Dùghallach ghleusda;
Cha b’fhad’ an déidh do chéile
’N uair thugadh beum as do chàirdean.


[TD 20]

Tha mo spiorad trom, tùirseach,
’S fliuch le deòir tha mo shùilean;
Chaidh gach aighear air chùl orm,
’S chan éirich sunnd gu là bhràth orm.

Tha do thalla fuar, fàsail,
Chaidh an solus ’n a smàl ann;
Sguir an t-aiteas ’s an àbhachd
A bha mu d’àbhaist fial, fàilteach.

An t-òg uasal bha ceutach
Dol ’n a bhruan anns an réidhlig;
Anns a’ chuan tha fear beusach
A sheasadh treun ann an gàbhadh.

Bha sibh sgiamhach le chéile,
Stuama, ciatach ’n a ur beusan;
’S dlùth a lean sibh le reusan
A’ bhóid a sheul sibh mar chàraid.

Cha bu bhuan duibh am pòsadh,
Ged bu taitneach sibh còmhla;
Tha mi fad’ ann an dòchas
Gur h-ann ’s a’ ghlòir ni sibh fàilte.

Tha do pheathraichean deurach,
’S beag an t-ìongnadh dhaibh p-fhéin sin;
Chaill iad colainn na céile
Nach tugadh beum dhaibh no tàmailt.

Tha do leanabh lag fann dheth,
’S e mar uan bhiodh gun cheannard;
Sìos is suas air feadh ghleanntan,
A’ dol air chall air a mhàthair.


[TD 21]

Flùr a b’àillidh ’s an teaghlach,
Fo na tonnan, mo léireadh;
Tha e soilleir ri shealltuinn
Gur geur a leòn sud do bhràithrean.

’S òg a chuir thu do shùil ann
A bhi ruith nan tonn dùbhghorm;
Bhi seòladh réir do chairt-iùil,
’S bhiodh do “chrew” agad sàbhailt’.

Chaidh do bhràithrean fo éislein,
’S e do bhàs rinn an reubadh;
Sguir an àbhachd ’s an céilidh,
Bho’n bhuail an t-eug ort a bhàirlinn.

Bha thu sìobhailt ri d’fhaicinn,
Uasal, rìoghail am beachd thu;
’S tu bhiodh dìleas dha d’charaid,
’S a sheasadh ceartas dha d’nàmhaid.

Bha thu measail aig uaislean,
Fhuair thu urram na stuamachd;
Sud an gnàths a bu dual duit,
’S éirigh suas riut mar chàileachd.

’S bho’n a dh’fhàg thu do dhùthaich
’S ioma h-aon tha ’g ad ionndrainn;
Thu bhi d’chadal gun dùsgadh
’S an leaba thùngaich nach tràigh dhuinn.

’S ioma h-aon a ghabh beachd ort
Bho’n a fhuair thu bhi d’chaiptean;
Bha thu’n Albainn ’s an Sasuinn
A’ stiùireadh barc nan crann àrda.


[TD 22]

Fhuair thu fóghlum ’s sgoil-mhara,
Thog thu’n t-eòlas gun mhearachd;
’S na bha dhìth ort bho theagasg
Fhuair thu’n deireas bho nàdur.

An ám togail na gaoithe
Ri muir àrdanaich, chraobhghil;
’S tu gun gléidheadh a h-aodach
Ged a sgaoileadh gach clàr dhith.

Bha thu fiùghantach, sgairteil,
’S tu nach géilleadh le gealtachd;
A’riofadh àrd air bàrr slaite,
’S cha bu lapach do làmh ann.

Ach ma sheinneas mi’n fhìrinn
Mar a fhreagras ort cinnteach;
Bu mhath air muir ’s air tìr thu,
’S bu duilich ìnnse mu d’fhàillinn.

’N ám dhuit suidh’ ’s an tigh-òsda,
’S tu gum pàidheadh gun sòradh;
’S cha b’e d’fhasan bhi d’gheòcaire
Ged bhiodh am bòrd air a thràchdadh.

Sguiridh mise ’s an ám dheth
Bho nach leasaich mi’n call so;
Cha toir tuireadh no bàrdachd
Dhuinn air n-ais bho’n a’ bhàs thu.

Thoir mo bheannachd le réite
Bhuam gu ionad an éibhneis;
’S nam biodh sùil riut na dhéidh so,
Gun òlainn fhéin do dheoch-slàinte.


[TD 23]

Ailean Mac Dhomhnaill

(Ailean a’ Ridse)

Dh’fhoillsich mi ainm Ailein mar thràth anns an earrann, “Beachd air a’ Bhàrdachd.” Mun tàinig e do’n Abhainn a Deas, an siorramachd Antigonish ’s a’ bhliadhna 1847, bha e a’ fuireach ’s an Ridse, (no, <eng>Ridge<gai>), no Màm, am Màbou, an Ceap Breatainn. Chaochail e an 1868. ’S e bàrd comasach a bh’ann, agus ’s e glé bheag de na h-òrain aige nach ’eil an clò cheana.

Fhuair mi an dà òran a leanas o Iain Barry a bha ’n a oileanach agam an cròilean Eachdraidh nan Ceilteach, an Antigonish, ’s a’ bhliadhna 1967. Sheall Iain dhomh litir Ghàidhlig a bha air a sgrìobhadh ’s an ochdamh là de’n Fhaoilteach ’s a’ bhliadhna 1922, leis an Easbuig Alasdair Mac Dhòmhnaill, Vancouver, B.C., (bràthair seanmhar Iain), gu a phiuthar am Màbou, Ceap Breatainn. Bha an dà òran an cridhe na litreach, agus ’s e so am beachd a bh’aig an Easbuig air a’ chiad òran le Ailean:—“Bha Ailean air leabaidh a bhais ’n uair a rinn e a’ bhardachd a leanas. Bha duil aige gu’n deanadh Aonghas an Ridge tadhail air. Am bruadar cadal chunnaic e e fhein agus Aonghas bhi air turus agus a gabhail fonn orain a bh’ac ’s an t-seann duthaich. ’S ann bho Mhuireach a thuair mise na ceathramhan mu’n dhfhag mi <eng>St. Andrews<gai>. ’S e an “Rod” caolas cuain eadair an t-eilean Sgiathanach ’s an Tir Mhor. Ged nach sgriobh mi Ghaidhlig tha mi dol g an cur sios cho math ’s urrain dhoth. ’S an dara oran, b’i “Catriona Ni’n Dughaill” mo sheanmhair.”

An cluinn thu mis’ a charaide?

An cluinn thu mis’ a charaide,
Teann a nall is thoir an aire dhomh;
Tha móran dhaoin’ am barail-e
Gun do chailleadh anns an “Ròd” sinn?


[TD 24]

Ged tha tìm bho’n dhealaich sinn,
Cha leig sinn dhinn a’ charantachd;
No rìoghalachd ar n-athraichean,
Na cailleamaid ri’r beò e.

An càirdeas is an rìoghalachd
A b’àist’ bhi aig ar sinnsearachd;
Gur tràth dhuinn bhi ’g a mhìneachadh,
’S ’g a ìnnse d’ar cuid òigridh.

Gu bràth cha dean sinn dìochuimhn’ air,
Bha là ’s b’e ’n càirdeas fiachail e;
’S ann àluinn, làidir, deanadach,
Bha mhiar ud de Chloinn Dòmhnaill.

Mo dhùil gun tig thu shealltainn orm,
’S gu faic mi’n taobh so Bhealltainn thu;
’S ged tha mi fàs ’n a m’sheann duine,
Gun gabhainn dram is òran.

Ach ’s fhada leam gun tighinn thu,
Gu d’fhaicinn sid bu mhithich dhomh;
Bu chàileachd bìdh’ ’s dibhe dhomh,
’S a thoirt do m’chridhe sòlas.

’S bho’n tha chùis cho iargainneach,
’S nach dean sinn ni mar dh’iarras sinn;
Bho’n chaidh ar sunnd gu cianalas,
A bhean nach lìon thu stòp dhuinn?


Catrìona Ni’n Dùghaill

Chatrìona Ni’n Dùghaill bu ghrinn
a’ chruit-chiùil i,
’N uair sheinn i le sunnd sud na
fuinn bu mhath gleusadh;


[TD 25]

Bha m’inntinn fo ìongnadh ri linn
dhomh bhi dùsgadh,
’S mi cluinntinn a’ chiùil ud, bu
chiùin is bu réidh e.
Thug i sòlas do m’chridhe ’n uair
a thòisich i rithist
Air crònan do’n nighneig ’s bu
chridheil i fhéin ris;
Seinn òrain do’n leanabh, sid an
ceòl a bha tairis,
’S bha bòidheach ri aithris, ’s mi
’n a m’chaithris ’g a éisdeachd.

Air mo thaobh anns an leaba eadar
dhùisg agus chadal,
Thug mi ùine mar bh’agam, ’s bha
mi fada gun éirigh;
’S mi ag éisdeachd an òrain bu
ghrinne ’s bu bhòidhche,
Bu bhinne na’n eòinean bhiodh
air meòirean nan geugan.
’S ann leam-sa bu bhòidhch’ e
na’n uiseag air lònan,
’S i sìor chur ri ceòl anns an
ògmhadainn chéitein;
Na ceileireadh smeòraich a
sheinneas ’s an òrag,
B’fhearr leam gu mór e na
ceòl as na teudan.

Cha robh pìob ’s i ’n a deannaibh,
na ceòl-fìdhle th’air thalamh,
Chuirinn fhéin ris an coimeas ’s bha
mi tamull ’g a éisdeachd;


[TD 26]

Guth cinn a bha fallain,
bu bhinn leam do challan,
’S bu ghrinn bha mac-talla
’s a’ bhaile toirt beus dith.
Bean shìobhalta chòir, ’s i
gun mhìothlachd gun ghò innt’,
Gum bu dìleas i dhòmh-sa,
’s tric a chòmhn’ i mi ’n éiginn;
Bean laghach ’s i fialaidh air
an tadhail na ciadan,
Làmh dheanadh a’ bhiadhtachd,
’s tric a riaraich i ’m feumach.

Thug i’n dùthchas bho màthair
bhi gu fiùghanta, bàidheil;
Gun do dh’ionnsaich i tràth dhith
bhi gu nàdurra, beusach;
’S cha b’e Dùghall bu tàire,
fear ciùin ’s e ro-stàthail,
Gun lùb no gun àrdan, ’s gun
droch nàdur fo’n ghréin ann.
’S ged a tha sinn am Màbou
gum b’fhearr bhi mar bha sinn,
Ann an toiseach mo làithean
air àirigh na spréidhe;
Ann an srath Choire-Làire
bha sinn carthannach, càirdeil,
’S gach duine bho’n tàinig sinn
bàidheil ri chéile.

Fhuair thu ri phòsadh fear
suairc de Chloinn Dòmhnaill,
Nach gluaiseadh le gòraich,
duine còir ’s e làn céille;


[TD 27]

Làn tuigs’ agus riaghailt, ’s e
iochdmhor, ro-chiallach,
Fear glic ’s e gun mhìothlachd,
duine fial ’n a thigh fhéin e.
Tha e nàdurra, stuama, ’s ann
dà-san bu dual sin,
Bhi gun àrdan, gun bhruaillean,
gun bhuaireadh, gun leumraich,
E fhéin is a bhràithrean, chan e
h-aon ac’ is tàire,
’S mise dh’fhaodas a ràdhtainn,
’s gum bu chàirdeil rium fhéin iad.


[TD 28]

An t-Urramach Donnchadh Mac Gille-Dhuibh Blar, D.D.

(1815-1893)

An so agaibh dealbh-duilleige de’n eadar-theangachadh gu rannaigheachd Ghàidhlig a rinn an Dr. Blàr air Sailm Dhaibhidh, eadar na bliadhnaichean 1877-1878, an Albainn Nuaidh.

Rugadh an Dr. Blàr an Srath-chuirre, an Albainn, is thàinig e thar lear, mar mhinistear, gu siorramachd Phictou, an Albainn Nuaidh, ’s a’ bhliadhna 1846.

’S e sgoilear Gàidhlig air leth a bh’ann. Chuir e ri chéile gràmar is faclair Gàidhlig, agus có nach cuala iomradh air “Eas Niagara?”

’S ann o’n Dr. Dòmhnall Mac Gille-Eathain Mac na Ceardadh, an Halifacs, Alba Nuadh, a fhuair mi làimh-sgrìobhainn nan Salm. Tha sinn glé fhada ’n a chomain air son an tìodhlaic. Tha an leabhar luachmhor so a nis fo ghlais an Leabhar-Lann Oilthigh an Naoimh Proinnséis <eng>Xavier<gai>, an Antigonish, Alba Nuadh.


[TD 29]

15. Mar sin bidh air na fineachan
Roimh ainm an Tighearn eagal mòr,
Us air gach rìgh air thalamh tà
Bidh eagal agus sgàth roimh d’ghlòir,
16. Nuair thogas Dia, Iehobhah treun,
Sion a bhaile fèin le buaidh,
An glòir a mhòrachd us a ghràis
Taisbeanar e gach là do’n t-sluagh.

17. Bheir e fainear an sin gu grad
Urnuigh nan ainnis falamh, lom;
An athchuingean cha diùlt gu bràth,
Cha dean e tàir orra gu trom,
18. Do’n àl a ta ri teachd ’nar déigh
Sud sgriobhar dhoibh gu lèir a sìos;
An dream a ghìnear bho so suas
Molaidh iad Dia, ’ga luaidh gun sgios.

19. Oir dh’amhairc è a nuas gun dàil
D ionad àrd a naomhachd féin;
Air talamh sheall Iehobhah mòr
O ionad-còmhnuidh ta air nèamh.
20. A chluinntinn osnaich bhrònach, thrùagh,
Nam prìosanach tha cruaidh an sàs;
Chum fuasgladh air gach aon de’n dream
A dh’ òrdaicheadh san am gu bàs.

21. Chum ainm àrd-Thighearna nèamh
A chur an céill an Sìon Caomh,
’S e dh’ innseadh an Ierusalem
Ard-chliù us urram Rìgh nan naomh.
22. An t-am a bhios na fineachan
Air cruinneachadh an ceann a’ chéil,
Gu seirbhis do Iehobhah mòr,
Le rioghachdan nan slògh gu léir.


[TD 30]

Alasdair MacDhomhnaill, Bard na Ceapaich

Rugadh Alasdair MacDhòmhnaill, Alasdair Ailein Mhóir, Bàrd na Ceapaich, an Gleann-Uig’, am Mùideart, air an 15mh. là de’n Iuchar, 1820. Dh’àitich e an toiseach ’s a’ Cheapaich an Antigonish anns a’ bhliadhna 1830. Chaochail e am Méinn Cnoc-an-Fhuarain air an 10 mh., là de’n Mhàrt, 1904.

Bha mi fortanach gun d’fhuair mi a’ chuid as motha de’n bhàrdachd aige nach ’eil an clò o Sander MacDhòmhnaill an Antigonish, is o’n Dr. Pàdruig MacNeacail, Ceann-Suidhe Oilthigh an Naoimh Proinnséis <eng>Xavier<gai>, sàr Ghàidheal, fìor charaid, agus duine a rinn obair ionmholta air son na Gàidhlige ’n a latha.

So agaibh lethbhreac de’n litir a sgrìobh an Dr. MacNeacail chugam mu “Bhanais Aonghuis an t-Sagairt”:—

“Parraiste Naoimh Eosaiph,
Sidni. 7/12/60.


A Mhaidsear Ghasda:

Chan ’eil cuimhn’ againn an t-oran laghach seo fhaicinn ’s a’ Chasget, ach co dhiubh, ’s docha gu bheil aon an sud ’s an seo a chual’ e. agus a bhios toilichte fhaicinn an clo.

Co nach cual’ iomradh air Maighstir Raonull Mac Gille-bhrath, Sagart Arasaig, a dheasaich Eachdraidh nan Teaghlach Ghaidhealach a dh’aitich Siorramachd Antigonis. Mu’n deach an duin’ iomraideach seo do dh’Arasaig, bha e thairis air Parraiste Naoimh Eosaiph, mu dheich mile an Iar air bail’ Antigonis. ’S an aimsir sin bha ’n a sgalag aige Aonghas Mac Gille-bhrath, a bha cairdeach dha; agus mar bu trice ’s e Aonghas an t-Sagairt a theirte ris-san. Nuair a phos Aonghas an t-Sagairt nighean brathar an Easbuig Chamshroin, bha e iomchuidh gu’m biodh Maighstir


[TD 31]

Raonull aig a’ bhanais. Bha Alasdair MacDhomhnaill, Bard na Ceapaich, ’s a’ chuideachd mar an ceudna. Bha charaid ur-phosda cho eireachdail ’s a chite an aite sam bith, ’s cha b’iognadh gu’n robh ’m Bard air a ghluasad gu na ceathramhnan a chuir ri cheile.

’S e mac do dh’Aonghas a tha am Monsighnor Mac Gille-bhrath, Sagart Parraiste a’ Chridh’ Uile-naoimh, an Sidni; agus ’s e oghachan dha a tha am Maighstir Aonghas Mac Gille-bhrath an Westmount, agus am Maighstir Domhnull Ceannadach, an Oil-thigh na Sgireachd.

Le mile deagh dhurachd, agus beannachdan do’n mhnaoi.

Ur caraid daonnan,
Padruig MacNeacail.”


Banais Aonghuis an t-Sagairt

E ho rò, mo rùn na gallain,
E ho rò, mo rùn na gallain;
’S rùnach leam-sa na fir shunndach
Bha ’s tigh ùr air ceann an rathaid.

Bha mi’n raoir am measg nan uaislean,
B’e sin comunn grinn, gun smuairean;
Coibhneil, pàirteach, làn de stuamachd,
’S iad gu léir gun ghruaim, gun smalan.

’N uair a chaidh mi’n ceann na còisir,
Bha gach ni gu grinn an òrdan;
Fuaim nan teud, is gleus an òrgain
Cur nan òganach gu’n deannaibh.

’S gann a dh’fhàiltich mi an t-ùrlar,
Thugadh sìos do sheòmar cùil mi
Chum ’s gun òlainn slàint’ an diùlnaich
Thug a null dhomh gairm gu bhanais.


[TD 32]

’S coma leam an soisgeul ùr so
Tigh’nn ’s an fhasan feadh na dùthcha;
Banais lom, gun bhiadh, gun drùthag,
Chuireadh sùrd air daoine ’s mnathan.

’N uair a dh’aom oirnn smal na h-oidhche,
Dhearrsaich solus glan nan coinnlean,
’S an tigh fhialaidh ’s an robh ’n coibhneas
Leis na maighdeannan bu ghlaine.

Gum b’e sin a’ bhanais chiatach,
’S Maighstir Raghnall fhéin cur rian oirr’;
Theich gach smalan uainn ’n a fhianuis,
’S có nach miannaicheadh bhi mar ris.

Chòisridh òg gu cridheil, aotrom,
’S an spuirt fhéin aig na fir aosda
Ann an seòmar àrd na h-aoidheachd,
’S nach d’rinn sgaoileadh ás gu maduinn.

Bha Clann Chamshroin ann, ’s na Bràthaich,
’S mis’ air ghleus a’ seinn nan dàn dhaibh;
Le cruit-chiùil nach d’ionnsaich càch uam,
’S nach toir aon gu bràth a dh’aindeoin.

Chan ’eil meang an cainnt nam bàrdaibh,
Olc air mhath ’s gun dean iad fhàgail;
Có nach fiadhaicheadh roimh chàch iad?
Umaidh bochd, gun ghràs ’n a chlaigionn.

Cha robh dearmad air an òg ud,
An fhuil àrd bho uchd nam mór fhear;
Cha b’e m’àite cùil gun chòmhradh,
Ach air cheann na còisridh cheanalt’.


[TD 33]

Gum b’e sud an comunn rùnach,
Chaidh gach mìghean grad air chùl bhuainn;
B’e chùis-àbhachd leam bhi dlùth dhaibh,
Fonn is sunnd a’ dùsgadh m’aigne.

Beannachd uam an cois na càraid,
Aonghus còir tha stuama, càirdeil;
’S a’ bhean òg a fhuair e, Màiri,
A tha uasal, àluinn, banail.

’S e mo phort a sheinn an dràsda
Dh’fhàg mo mhuineal tioram, tràighte;
Gus an suidh mi ’s an tigh-thàirne,
’S ur deoch-shlàint’ ann òl le caithream.

Théid mo dhàn an clò nan iarunn
Nach leig séist mo ghlòir air diachuimhn’;
Chum ’s gun cluinn iad feadh nan crìochan
Miad gach fialaidheachd a bh’againn.


Aoir nan Rodan

(o’n làimh-sgrìobhainn aig Sander)

’S i so aoir nan rodan mhosach,
’S tric a choisinn crois is bàs;
Ruith le ruaig orra bho’n Donas,
’S a’ sgiùrsadh gu fochar chàich.
Comunn crotach nan gros biorach,
Bidean as miosa rinn fàs;
Coin is cait a bhi ’g ur ribidh,
’S bhi ’g ur grioglachadh gu bàs.
’S neònach leam thug <eng>Noah<gai> dhuibh ùidh
Ged bha ioma cùil ’s an Arc;
Nan sgioladh e mach ur sùilean,
Bhiodh beannachd gach dùthcha dha.


[TD 34]

B’e sid pannal dubh na mallachd,
Na rodain a rob a sluagh;
Ruith le sgriosadh bhi ’g ur gonadh,
’S ur boicionn’ a sgrathadh bhuaibh;
Cairbhinnean do’n starrag bhioraich
A ni ur milleadh grad gun truas.
’N uair thollas sibh cùl an ime
Bidh sibh ’n ur gioball ’s a’ chruaich;
Eisdibh ri bagradh na creicheadh
Thig le neimheileas bho’n bhàrd.
Siùbhlaibh gu h-ealamh ’s na tulaich’
Gu tigh a’ Fhrisealaich Bhàin;
Gluaisibh á luchd na stròin smuilcich,
’S na biodh ur fuirich ach geàrr.
Siubhal gun tilleadh bhi agaibh,
Mar shruthan le casbheinn àird;
Crosaibh a linn’ air a tarsuing
Gu slios nam bealachan thall,
Far an d’fhairich mi gach bochdainn
’N uair bha mi ’n a m’choigreach ann.
Ged a thug mi sid ’s an rann dhuibh,
Chaidh mi ceum air chall ’n a m’chainnt;
Fhuair mi J.M.K., mar b’àbhaist
’N Inbhir-Aoidh bha fàilteach ruinn.
’S mise rinn siubhal na truaighe
’N uair dh’fhàg mi’n uaisle as mo dhéidh;
Dhùblaich sid cuibhrionn de m’eòlais
Nach ceilinn ’g a m’dheòin ’s mi’n céill.
Bhuail mi aig iomadach doruis,
’S cha d’fhosgail iad dhomh ’g a réir;
Ghlas an doicheall iad gu daingeann,
’S mise air m’allaban fhéin.


[TD 35]

Sid an abaid, ni mi fhàgail
Aig a’ ghràisg a chaidh a null,
Bho Chamasaraodh gu Ràghnaill,
’S a’ ghlaic ’s a’ chreig bhàin ri chùl.
Gluaiseadh am buidheann as miosa
A chaidh a chinneachadh ’s an àit’,
’S ruigeadh iad Màiri chinn ghnogaich
A tha ’n a conas aig an t-sràid,
’S bho nach toir i aoidheachd fhialaidh
Le fiachalachd do neach còir,
Stadadh na rodain mu grìosaich,
’S na seachnadh iad biadh a beòil.
Ar leam gun òrdaichinn sianar
Gu Griasaiche beag nam bròg;
Ged a chuir mi’n oidhch’ ann seachad,
Chan fhaca mo shùil an còrr.
B’shuarach dhomh m’allaban oidhche
Nan ruiginn am Bóideach còir,
Far an tric a fhuair mi fialachd,
’S bhithinn miadhail aig a bhòrd.
Ma ghluaiseas na rodain fhiaclach
Bho’n abaid, ’s na dh’iarr mi leò,
Sgiùrsaidh mi tarsuing do’n Fhraing iad,
Far ’n tig gach ainneart ’n an còir.


Hug-orionn-ò, tha mi fo smuairean

(o’n làimh-sgrìobhainn aig Sander)

Hug-orionn-ò, tha mi fo smuairean,
’S mór mo ghruaim nach d’fhuair mi tuilleadh
De’n smùirnean bha’m briogais “Ewen”,
Dh’fhuadaich gu fonn mi bho mhulad.


[TD 36]

’S gum b’e sid a smùirnean fhiachail,
B’fhearr leam i na sìol a’ chruithneachd;
Dheanadh i tombmac is biadh dhomh,
Leis mar lìon e i le sgilean.

’S guma slàn do’n làimh a ghléidh i,
’S a chroch air a stéill a bhriogais;
Far an d’fhuair mo bhean-s’ an cùnnradh
Bha ’s an spliùcan aig’ air fhilleadh.

Nam bithinn-sa an àite Màiri
’N uair chaidh i ’n a dhàil sid idir;
Bheirinn leam na dheanadh stà dhomh,
’S na ghleusadh mo chàil ’s mo mhisneach.

Ach bheir mi sgrìob a null a màireach,
’S bidh mi fàdaireachd gun fhios daibh;
’S bheir mi leam na rinn i fhàgail,
’S gleidhidh mi e màs na ciste.

Sgrìobaidh mi’m poca le dùrachd,
’S ruigidh mi gu ghrunnd ma sguir mi;
Na gheibh mi gun cum mi m’dhòrn e,
’S cha reicinn air òr e tuillidh.

Ged is ainmeile na “<eng>cigars<gai>”
A nithear suas air fàs nan duilleag;
B’fhearr leam cairteal de chuid “Ewen”
Na punnd de fhear lom na dunach.

Dheanadh e snaoisean is greim dhomh,
Cuid dheth “fine” is pàirt dheth “cursa”;
Dh’fhreasdladh e na chuireadh feum air,
’S cha leigeadh e éis air duine.


[TD 37]

Ged bhiodh m’fhiaclan leis an déideadh,
’S gun aon fhéin dhiubh bhi gu fuirich;
Cheangladh i cho dlùth ri chéil’ iad,
’S nach gluaiseadh té dhiubh gun durcais.

Chan ’eil casdaich, chan ’eil eucail,
Bhios an corp, no’n creubhaig duine;
Nach cuiridh e mach ’n a leum ás,
Mar luadhadh ’n a réis á gunna.

Ged is math tombmac Iain Ruaraidh,
B’olc mo bhuannachd de mo chuid dheth;
Bho’n fhuair sinn cho faisg oirnn cùnnradh,
Cha téid sinn dha bhùth-san tuillidh.

’S gum b’e sid a smùirnean fheumail,
Nam faighinn dhomh fhéin dhith tuilleadh;
Cha reicinn air nì fo’n ghréin i,
’S cha tugainn do thé no duin’ i.

Gum bu ghasda leam ’g a phìobacadh,
Fo’n fhiacail bu mhìsle uile;
Na snaoisean gum b’fhearr leam punnd dheth,
Na deis ùr de dh’aodach muilinn.

Guma slàn do’n làimh a bhuain e,
Saoghal buan do’n fhear a chuir e;
’S gum b’airidh air mnaoi ach fhaotainn,
Na bhi caoineachadh a dhuilleag’.


Oran do Theampull an Naoimh Truinnein

’S mór an t-ìongnadh tha ’n a m’choinneamh
Air a thogail air an làraich,
Leis na clachan sleamhainn, lìomhta,
Chaidh gu h-ìnnleachdach a chàradh;


[TD 38]

’S iad mar charraig nach gabh gluasad,
Gu mullach nan stuagh as àirde,
Cho daingeann ri fùirneis iarainn,
Gu barranach, dìonach, làidir.

Beannaich a chomh-Dhé nan dùlan
Teampull ùr nan tùr ’s nam binneag;
’S biodh Do chumhachd Fhéin mar dhìon air,
’S air an t-sluagh a dh’iathas uime;
Gura mór a luach do’n dùthaich,
’S do’n duin’ uasal, chliùiteach, mheasail,
Chuir an t-ionad naomh so ’n òrdan,
Cùis inbhich cho mór ’s tha nis ann.

Cha robh a leithid riamh ’s an tìr so
Bho’n ghluais a’ chiad linn far fairge;
De dh’obair le làmhan dhaoine,
Chaidh a shaoireachadh cho earbsach;
Do challaid’ air muin a chéile,
Cho làirceanach, réidh, glan, dealrach,
’S a chuireadh le àird’ i ’n òrdan,
Bho’n chaidh a’ chiad òrd air ealachainn.

’N uair a chaidh mise mu’n cuairt dhith
Chuir i tuainealaich ’n a m’shealladh;
Le bhi beachdachadh ’s a’ smaointinn
Air na daoine bha ’g a togail;
’S mar sheas an cinn ’s an àirde
Anns an d’rinneadh pàirt de’n obair,
Bhios ’n a chliù ’s ’n a mheas gu bràth dhaibh,
’S do’n t-sliochd a ni fàs ’n an dachaidh.


[TD 39]

’S ann do’n treubh ud bhios a’ bhuannachd,
’S do’n àl òg nach d’fhuaradh fhathast;
’N uair bhios mis’ is càch gun fhaotainn,
Bithidh is’ gun chaochladh, fallain;
Cho toir aois a nuas gu làr i,
Na gaoth mhór nan àrd le caithream;
Gu là luain cha dean i gluasad,
Bho’n charraig nach dual gun caraich.

Chuir an t-Eireannach le grinneas
Gach obair fhìnealta an òrdugh;
Eadar fhiodh, is aol, is chlachan,
Ann am barrantas ro-sheòlta;
Rinn e beart de inneal-tharruing
Bheireadh suas gu grad le ròp iad;
Fir earbsach le sgil ’g an càradh,
’S esan le guth àrd ’g an seòladh.

Cho fad’ ’s gum bi craobh an coillidh,
No gaineamh an cois na tràghad;
Gum bi cuimhn’ air Easbuig Chailein,
’S air gach mathas bha ’n a là-san;
Mar thug e gach ceum gu socair
Do’n fhear thig le thoil ’n a àite;
Bhios ri bheò ’n a dhìleab bhuan da,
’N uair ni ’m fìor dhuin’ uasal fhàgail.

Fhuair mi’n t-òran so o Steaphan Mac Fhionghuin, an Antigonish, deagh Ghàidheal is duine fóghluimte an eachdraidh nan eilthireach ’s an dùthaich so.

Bha Ba-sàr mór air a chumail an Antigonish ’s an Lùnasdail, 1872, ’n uair a bha iad a’ cruinneachadh airgid airson an Teampuill ùir a bha iad a’ togail air a’ chnoc, Teampull an Naoimh Truinnein.


[TD 40]

Choisinn Bàrd na Ceapaich cóig dolair airson co-fharpuis na bàrdachd aig a’ Bha-sàr, is fhuair Tormod Mac Dhòmhnaill cóig dolair airson òrain a rinn e fhéin. B’e so an Tormod a rinn an clo-bhualadh air “Sàr Obair nam Bàrd Gàidhealach,” an Halifacs, ’s a’ bhliadhna 1863.

A réir “Mionaidean a’ Chomuinn Ghàidhealaich an Antigonish,” a tha a’ dol air ais, an sgrìobhadh cho fada ri 1861, choisinn Bàrd na Ceapaich a’ chiad duais airson bàrdachd ’s a’ bhliadhna 1871, is Tormod an darna duais. Thug Tormod seachad an t-airgiod-duaise aige fhéin do’n Teampull, ach chuir Bàrd na Ceapaich an t-airgiod ’n a phòcaid, is thog e air dhachaidh do’n Cheapaich!


[TD 41]

Na Bàird againn fhéin


[TD 42]

Iain Mac Gille-Bhrath

(Iain, mac Iain a’ Phìobaire)

“Dh’aithnich mi meòir ghrinn a’ Bhràthaich,
Air sìonnsair ùr bu lùghmhor gàirich,
Is thuig mi gun a ghluais an t-àrmunn,
Fear thogail nan tùr uasal, stàiteil.”

B’e am “Bràthach,” (Iain a’ Phìobaire), a rugadh am Mùideart, agus a bha ’n a phìobaire aig Alasdair Mac Dhòmhnaill, an “t-àrmunn,” Fear Ghlinn-Alladail.

Chuir Iain Mac Gille-Bhràth, (Iain a’ Phìobaire), seachad a chuid mu dheireadh de bheatha aig Allt a’ Mheilgnein, an siorramachd Antigonish, Alba Nuadh. A thuilleadh air a bhi ainmeil mar phìobaire, bha e ’n a mhaighstir-sgoile, ’s ’n a bhàrd, ach chaidh na h-òrain aige air chall ’n uair a loisgeadh a dhachaidh beagan bhliadhnaichean roimh a bhàs. Chaochail e ’s a’ bhliadhna 1862, ’n uair a bha e mu’n aois trì fichead bliadhna ’s a deich.

Bha mac aig Iain a’ Phìobaire d’am b’ainm Seumas a chaidh a thaghadh mar bhall de Gheàrd na Bàinrigh Bhictoria, an Lunnainn. ’S e duine mór, foghainteach, breagh a bh’ann, ach tha e coltach gun robh eud aig cuideigin dha; chaidh crìoch obann a chur air a bheatha, ’s fhuaireadh a chorp fuar marbh “fo frontadh na stìobuill,” mar a tha a bhràthair, Iain, a’ foillseachadh ’s a’ Chumha a rinn e dha.


Cumha Bràthar

(o’n aithris aig Aonghus Mac Gille-Fhaolain nach maireann, Mira Mór, Ceap Breatainn)

’S ann Di-Ciadaoin a feasgar
A fhuair mi sgial a thog m’easlaint’;
Gaol nam bràithrean bhi leagte fo bhòrda.


[TD 43]

’S an aona bhràthair a bh’agam,
A bha mo dhùil ris tighinn dachaidh,
E ’n a shìneadh an Sasunn gun chòmhnadh.

’S ann fo frontadh na stìobuill,
Mar tha’n litir ag ìnnse,
Tha do cholainn làn phrìseil a’ còmhnuidh.

’S colainn fìnealt’ na stuamachd,
Teangaidh shìobhalt gun tuaileis;
Thug na Diùcan mar thuath dhuit air d’fhóghlum.

’S an ám bhi tadhal air fairge,
Rinn iad roghainn gu falbh leat,
Feadh na Frainge, ’s na Gearmailt ’s na h-Olaind.

’S dhearbh thu fhéin nach b’fhear tais thu,
’N ám bhi fiachainn nan gaisgeach;
An darna “<eng>prize<gai>” gun tug thu dhachaidh ’n a d’phòca.

’S thogadh craobh far an àite
A bha gun choltas, gun fhàillinn;
Cha robh leithid air àrainn fad m’eòlais.

’S a h-uile miar mar a dh’fhàs iad,
Ann an spionnadh ’s an àilte;
Air grad sgathadh gu làr mun tig cnò orr’.

Ach tha iad uile fo chìse
Ach am meangan as ìsle;
Tha fear sin fhathast fo bhinn Rìgh na Glòire.

Tha mi’n dòchas an t-Athair,
Gum bi sinn uile sid fhathast;
Seinn ciùil aig buaidh Chathair na Glòire.


[TD 44]

Peigi Ailein Nic an t-saoir

Chì sinn iomradh air Peigi Ailein anns an leabhar, “Orain Gàidhlig an Albainn Nuaidh,” t.d., 285:—

“Pheigi Ailein bha thu gòrach
A chur Dhòmhnaill Oig gu gluasad.”

Fhuair mi na trì òrain a leanas, a rinn Peigi Ailein, o’n mhnaoi uasal Daibhidh Nic Phàdruig, nach maireann, Gleann na Maiseadh, Ceap Breatainn, ach dh’fhairtlich orm na fuinn a lorg. Tha “Cumha nam Bràithrean” ag cur air mhaireann bàthadh a thachair mu’n bhliadhna 1859 aig a’ Phon Mhór ’n uair a bha dithis bhràithrean a’ fiachainn ri na lìn-sgadain aca a shàbhaladh o’n deigh.

Bha mac aig Peigi Ailein d’am b’ainm Iain Mac Fhionghuin á Gleann Garraidh faisg air a’ Phon Mhór, an Ceap Breatainn. Bha spiorad na bàrdachd aig Iain cuideachd, agus rinn e “Cumha do Ruairidh Mac Néill,” a bhràthair-chéile, duine òg, gealltanach a chaochail an <eng>Los Angeles<gai>, an <eng>California<gai>.


Cumha nam Bràithrean

’S ann Di-h-Aoine ’s a’ mhaduinn
Fhuair mi naidheachd bha deurach
Mu Chloinn Fhionghuin luchd m’fhasgaidh
Bhi ’s a’ chladach ’s mac Sheumais.
’S mór an dìobhail mar thachair,
’S sibh ’s an tiùrradh ’g ur glaidsreadh;
Ach ar dùrachd Néill fad dhuibh,
Gun robh maitheanas Dé dhuibh.


[TD 45]

Bha ur càirdean ’g a ur faicinn,
Goirt ’s bu sgaiteach am beud e.
Sibh air uachdar na mara,
Agus bradag ’n a peusan;
Sud an còmhlan bha tapaidh
’N ám cruadail ri ceartas,
’S ged is fuar, fliuch bhur leapa,
An diugh an taice ri léinidh.

’S cha b’e sgioba bha gealtach
Dh’fhàs gun neart no gun sgeum sibh;
Ged a rinn i bhur mealladh
’N uair a rac i o chéile.
Gun do shéid i le frasan,
’S shil i dlùth le clach-mheallain;
Gun d’rinn i bhur dalladh,
’S chaill bhur casan an stéidheadh.

’S gabhaibh leisgeul de m’fhacal
Ma chaidh mi mearachd ’n a m’ cheum-sa;
’S o nach labhair mi fhathast
Cuid de fhaclan m’ ur déidhinn.
’S e mac Sheumais mo charaid.
An diùlnach bha smearail,
’S mi gu siùbhladh air m’aineol
Ma’s fhaighinn fear d’eugmhais.

Bu tu ceannard na cuideachd,
’S tu gum b’urrainn nam b’fheudar;
’S tu gun geàrdadh iad uile
’N ám cur na ratreuta.
Tha do chàirdean fo mhulad,
’S iad gu cràiteach ’g a ur tuiream,
’S an té dh’àraich ’n a h-uchd thu,
’S i nach do chuir ’s an droch fheum thu.


[TD 46]

Càit na sheas air a chasan,
Na’n do dhealaich ri té e;
A h-aon d’an leiginn-sa m’fhacal,
Mur a can mi na breugan?
O’n tha thu’n dùthaich cho farsuing,
Cha chunnt mi air fad i;
Ach air cùl no aig cladach,
Càit a faighinn fear d’eugmhais?

Càit an d’fhàg mi thu Iain,
Deagh fhear cridhe na féile?
Cha bu nàir leam ort bruidhinn
Am measg fhichead nan ceudan.
Fhuair thu làn do cheann-cinnidh
As an àit’ ’s an robh sinne;
Ach gun tàir thoirt do ghin diubh
Fhad ’s a b’fhiosrach mi-fhéin orr’.

Gum b’e sud fear an tighe
Dh’fhàs gu mathasach, treubhach;
Làmh a dhìoladh a’ cheartais,
’S ’g a thoirt seachad do’n fheumach;
’S gun robh bhuaidh sin dha d’anam,
Ged is luath leinn a chaidh


Thu ’s an anairc gun éirigh.
Cha robh cealg ann ad bharail,
’S cha robh mearachd ’n a d’sgeula;
Cha b’ùmbaidh gun teang’ thu,
Bha i agad le reusan;
Ach an Dia bha ’g a d’fhaicinn,
’S a chuir crìoch ort le aithghearr;
Gun dìon e nochd d’anam
Fo fhasgadh a sgéithe.


[TD 47]

’S gabhaibh leisgeul de m’fhacal
Ma chaidh mi mearachd ’n a m’cheum-sa,
Chan e Iain mo ghearan,
No ged chanainn mac Sheumais.
Cha robh diùbhaidh a fear dhiubh,
Mar tha’n dùthaich a’ faicinn,
Ach ’s e Dòmhnall fear m’aithne
Dhomh na chaithinn mo léine.

Ach nam bitheadh mo theanga
Cho math ’s tha mo léirsinn;
Na gun cuirinn a mach e
Ann an altaibh a chéile;
’S i gum beumadh ’s gun gearradh;
’S i gun ìnnseadh cho daingeann;
’S i gun cuireadh air astar
A’ chreach thug a’ bhéist oirnn.


Cumha do Iain

’S goirt mo chreach ’s gura truagh mi,
Chaidh mo losgadh air uachdar nan cnàmh;
Bhi ’g ad choimhead ’s a’ chruadal,
’S tu gun chothrom tighinn bhuaith air an t-snàmh.
Dh’fhalbh mo radharc an uair sin,
’S mo chlaistneachd fo m’ chluasan ach gàir;
Chaidh mo chridhe mar chruaidh-shnaoim,
’S e mar lic, no mar luaidhe ’n a thàmh.

’S a dhaoine deanaibh rium éisdeachd,
Chan ’eil e furasd’ a léigheas mo chàs;
Tha mo chuideachd ’g a m’thréigsinn,
Duin’ an diugh, ’s duin’ an dé aig a’ bhàs.


[TD 48]

’S e bhi ’g ar sgaradh o chéile,
Thug dhomh t-saighead nach tréig mi gu bràth;
Thig gach crois thar a chéile,
’S mise fuireach ’g a m’léireadh gun tàmh.

Nan robh fhios aig an t-sluagh so
Air na dh’fhulang ’s na fhuair mi o’n bhàs;
A dh’aon a labhradh gun ghruaim rium,
A bheireadh deoch de’n uisg’ fhuar dhomh le bàidh;
An liuthad sgaradh a fhuair mi,
Bha gach creach na bu chruaidhe ’g a m’ chràdh;
’S dh’fhàg sud snìgh’ air mo ghruaidhean
Gus an téid mi do’n uaigh far ’eil càch.

’S their iad rium gu bheil mi sàsuicht’,
’S gu bheil e tuilleadh is tràth dhomh bhi ann;
Saoil an aillis am bàs mi,
Ged a thachair a dhàn a bhi ann?
Dh’fhalbh mo phiuthar ’s mo bhràithrean,
’S mi ’g an cumha ’s ’g an àrach ’s gach ám;
Ach ’s e Iain ’g a m’fhàgail
A chuir buill’ air na thàinig ’s na bh’ann.

’S taing do’n fhear nach do thréig mi,
’S a chum rium mo chéill anns gach ám;
O’n a fhuair mi le reusan
Gur e a chumha ’s a dhéirc a bha ann;
O’n a lughaig e fhéin dhomh
Bhi fo’n chumhaidh gun éiridh ach gann;
Bheir dhomh misneach ’n a dhéidh so,
’S le dùrachd cha téid mi air chall.


[TD 49]

Och a ghaoil gu bheil fios ’am
Gur ann aig càch tha’n droch mheas orm;
Dé ma thà, nach toigh leinne,
Cha bhi mis’ ach mar thà mi.

Gur e mis’ tha fo mhìghean,
’S trom an sac th’air mo chridhe;
Dh’fhàg thu mulad air m’inntinn
Ged nach ìnns’ mi do chàch.

’S ann Di-Sathuirn’ a ghluais mi,
Chaidh mi sheòladh mu thuath leat;
’S mór gum b’fhearr bhi ’s an fhuarlic,
’S an leabaidh bhuan air mo chàradh.

Gun do thanaich mo chuailean,
Gun do sheachd air mo ghruaidhean;
O’n a chaidh an snaoim cruaidh oirnn,
’S a chuireadh suas oirnn an fhàinne.

Chan iarrainn-s’ a shaoghal
Ach seachduin ge’ b’fhaoin i;
Mo pheacaidhean chur saor dhomh,
’S mo luchd-gaoil bhi ’g a m’chàradh.

Bheirinn comhairle daonnan
Air clann-nighean an t-saoghail,
Iad a leantail an gaol
A dh’aindeoin daoine no càirdean.


[TD 50]

Coinneach A. Mac Fhearghuis, nach maireann

Rugadh Coinneach A. Mac Fhearghuis, (Coinneach Néill Mhic Dhòmhnaill), an Gàidhealtachd L’Ardoise, an siorramachd Richmond, Ceap Breatainn. Bha e ’n a thuathanach. Bhàtar an dùil na h-òrain aige a chlo-bhualadh ann an leabhar ach chailleadh na duilleagan air an robh iad sgrìobhte, is mar sin, tha e duilich gin sam bith de na h-òrain fhaighinn an diugh.

Bha fios aig Donnchadh A. Mac Aoidh, nach maireann, ’s an Abhainn Mhóir, an siorramachd Richmond, air an fhuidheall a leanas, is thug e dhomh na bh’aige ’s a’ bhliadhna 1954 (2/2/’54).

’S e “Sìol nam Fear Fearail,” na faclan-suaicheantais a bh’aig Réisimeid Ghàidhealaich Eilein Cheap Breatainn, (185th., agus 85th.).


Sìol nam Fear Fearail

(o’n aithris aig Donnchadh A. Mac Aoidh)

Air Fonn:—“Caismeachd Chloinn Chamshroin.”

Tha na Gàidheil a’ tional
Le sunnd o gach fine,
Le’m pìobairean grinn’ air an ceann;
’S air choltas an aogaisg,
Cha lùb is cha chlaon iad;
’S e “Sìol nam Fear Fearail” a th’ann!

Nach cluinn sibh fuaim na pìob’ a’ tighinn,
Gu h-àrd thar mhullach is ghleann;
’S Gàidheil dheas, òga, gu h-òrdail a’ triall,
’S e “Sìol nam Fear Fearail” a th’ann,
’S e th’ann! ’s e th’ann!
’S e “Sìol nam Fear Fearail” a th’ann!


[TD 51]

’N uair chaidh gairm chur a mach
Gus na Gàidheil a theachd,
Agus réisimeid ùr chur air bonn;
Air an éideadh gu grinn
Anns an fhéileadh, na suinn;
Thàinig “Sìol nam Fear Fearail” air lom.
Nach cluinn sibh fuaim...

Ris a’ chrann, ris an stiùir,
Ris gach beairt chuir iad cùl,
Chuir an cléireach le sùrd bhuaithe pheann;
Cha robh nì a’ cur éis’
Air na h-òigearan ghleusd’;
’S e “Sìol nam Fear Fearail” a th’ann!
Nach cluinn sibh fuaim...

’N uair a ruigeas iad thall
Far’eil sàthadh nan lann,
Freagraidh coilltean is beanntan do’n éibh’;
’S théid na nàimhdean an cùiltean
’N uair chì iad na diùlnaich;
’S e “Sìol nam Fear Fearail” bhios treun!
Nach cluinn sibh fuaim...

Gu robh buaidh leis na seòid
Sheasas dìleas do’n chòir,
’S nach diùlt dol do’n chòmhraig ’n an deann;
’S guma slàn ni iad pilltinn
Do dhùthaich an dìlsean;
’S e “Sìol nam Fear Fearail” a th’ann!


[TD 52]

Duanag na Feòraig

(o’n aithris aig Donnchadh A. MacAoidh)

Fonn:—
O càit an caidil an fheòrag a nochd?
O càit an caidil an fheòrag?
O càit an caidil i, ’s i dhìth
A leabaidh mhìn, bheag, chòsail?

Sheinn Bàrd nan Gall mu luch a bh’ann,
Dh’fhàg coltair croinn ro-bhrònach;
Is ìnnseam fhéin am beagan rann,
Mu chall a dh’fhulang feòrag.

An uair a chuir mi chraobh gu làr,
’S mi sgathadh dhith na meòirean;
Gu dé a fhuair mi dlùth d’a bàrr
Ach lùchairt àluinn feòraig?

Sheas mi tamull is mi smaointinn
Air cho faoin ’s tha’n dòchas;
Dh’fhaodas a bhi mealladh dhaoin’,
Cheart cho saor ri feòrag.

Bu shaothrachail i suas is sìos,
A’ trusadh feòir is cóinnich;
’S ’g an cur gu réidh an tàth a chéil’,
Le gliocas féin ’g a seòladh.

Ach tha i nis gun bhothan tàimh,
’S an àit’ ’s an robh i eòlach;
’S nan tuiginn ciod a tha i ’g ràdh,
Chan ’eil i càirdeil dhòmh-sa.

A fheòrag bheag na bi ’g a m’ chàineadh,
’S mi mu d’chàs cho brònach;
Is duilich leam gur i mo làmh
A thug gu làr do sheòmar.


[TD 53]

Is eòlach mis’ air Tuagh an Dàin,
A bheir gu làr gach dòchas;
’S a ghearras bhuainn gun iochd, gun truas,
Gach nì o’n d’fhuair sinn sòlas.

Ged thig ’n a mhill oirnn iomadh nì
A chuireas clì na’s eòl leinn;
Is còir bhi dìchiollach a’ strì,
’S ar cridhe sìor ri ceòl dhuinn.

Tha sinn ceathrar ann gu léir,
Tha ’g aithris sgéile bhrònaich;
Am Bàrd a sheinn cho binn ’s a’ Bheurl’,
An luch, mi-fhéin, ’s an fheòrag.


Mar Chuimhneachan

(o’n aithris aig Donnchadh A. MacAoidh)

Bha an t-òran so air a sheinn ’n uair a chaidh carragh-cuimhne nan laoch a thuit ’s a’ Chiad Chogadh, (1914-18), agus a bhuineadh do Choimhthional Eaglais na h-Aibhne Móire, an siorramachd Richmond, a nochdadh do’n t-sluagh air “Latha na h-Oibre,” mìos an t-Sultùine, 1922.

Air Fonn:—“<eng>Loch Lomond<gai>.”

’S mór mo thlachd a bhi dùsgadh na Ceòlraidh as ùr,
Ged nach bàrd mi gur làidir mo dhùrachd;
Gu rann chur air ghleus do na caomhain a dh’eug,
Na h-òganaich threun’ a tha cliùiteach.

Thugaibh sgal air a’ phìob, gleusaibh teudan ur cinn,
A’ cur séisd ri na fuinn nach ’eil ùr dhuinn;
’S ann an cànain nam beann, seinnibh còmhla an rann,
Cumail cuimhn’ air na suinn bha ’n an diùlnaich.


[TD 54]

Tha sinn cruinn air an raon, muinntir òg’ agus aosd’,
Gu bhi cuimhneachadh laoich nach ’eil dlùth dhuinn;
’S air gràinn-chloich tha bòidheach tha ainmean nan seòd,
Air an gearradh gu seòlta le cùram.

Tha clach-chuimhne nis suas do na gaisgich thug buaidh,
Ged a fhuair iad an àrbhuille thùrsach;
’S gheibhtear òraidean uasal o dhaoine nach suarach,
Le’n tlachd a bhi luaidh air an cliù-san.

Ged tha’n colainn’ fo’n fhòid ann an tìr fad’ o’n chòrs’,
Agus astar o’n eòlaich ’s o’n dlùthdhaimh;
Tha’n spiorad aig saors’, ’s chan fhios dhuinn nach fhaod iad
Bhi ’g amharc le faoilt air an raon so.

Bu chiatach ’n an còmhradh, ’s b’àille ’n an dòighean,
Na h-òigearan còire nach mùthadh;
’S ged chaidh crìoch air na seòid, chan fhaicear ’s an fheòil iad,
Bidh cuimhn’ orr’ le pròis aig luchd-dùthcha.

’S air dhuinn seasamh mu’n cuairt air a’ chuimhneachan luachmhor,
A’ sealbhachadh suaimhneis ’n ar dùthaich;
Biodh cliù nam fear dhàicheil a thuit anns an àraich,
Le gràdh a’ cur àird’ air ar dùrachd.


Oran do Mhàiri Nic Mhathain

(o’n aithris aig Donnchadh A. MacAoidh)

Rinneadh an t-òran so le Coinneach am Baile Naoimh Pheadair, an Ceap Breatainn, air an aona là ar fhichead de mhìos deireannach an Fhoghair, 1922.


[TD 55]

Air Fonn:—“Bha mi’n dé ’m Beinn Dóbhrain.”

Bha mi’n raoir ag éisdeachd
Ri cailin cheutaich, aigeannaich;
A mheall mi le cuid beusan,
’S a chuir mo cheum air allaban;
Mo shoraidh leis an rìbhinn
A tha do’n Ghàidhlig dìleas,
’S a sheinn na h-òrain bhinn dhuinn,
An cànain ghrinn ar n-athraichean.

Gur bòidheach, deas, a’ ghruagach
A dh’fhàs gun uaill, gun anacair;
A sheinneas dhuinn na duanain,
Gu fonnmhor, fuaimear, farasda;
’N uair thig a guth gu m’ chluasan,
Gun cuir i m’ fhuil air ghluasad,
Le briathra blasda, buadhmhor,
A chuireas ruaig air smalanachd.

An Leódhus fhuair i h-àrach
An comunn gàir nam marannan;
An t-Eilean thog na bàrda,
Is iomadh sàrlaoch, ealanta;
Far bheil am fraoch ’n a àilleachd
A’ cinntinn air gach àrdbheinn,
Far bheil an sluagh tha blàthmhor;
An t-Eilean àghmhor, beannaichte.

Gur aotrom, deas air ùrlar,
Tha ainnir chiùin nam meallshuilean;
Gu fallain, foinnidh, lùthmhor,
A’ tionndadh ann an carannan;


[TD 56]

Gu feartail, cridheil, sunndach,
Neo-airtneulach a’ sùgradh;
Tha feara òg’ na dùthcha
Toirt cliù air Màiri Mhatheson.

Nis, guidheam sonas buan
Do’n bhean-uasal, shuairce, charthannaich;
A thàlaidh mi ’s an uair so
Le tlachd a gluasaid cheanalta;
Fhuair i gibht o Nàdur,
Guth fonnmhor, ceòlmhor, àluinn;
’S cha chùram do’n a’ Ghàidhlig
Le Màiri ghnàth ’g a labhairt ruinn.


Rogha an t-Seanna Ghille

(o’n aithris aig Donnchadh A. MacAoidh)

Air Fonn:—“Ged tha mi gun chrodh, gun aighean.”

Ged nach ’eil mo ghruag ach tana,
Ged tha bearnan ’n a mo bhannas;
Ged tha’n lòinidh ’n a mo chasan,
Gheibh mi fhathast caileag ghrinn.

’N uair a sheallas mi mu’n cuairt dhomh,
Chì mi iomadh seòrsa gruagaich;
Bàn-a, donn-a, dubh is ruadh,
’S a h-uile té cho uasal, grinn.

’N uair a bhios mi stigh ’n a m’ònar
A’ cur tuthaig air mo chòmhdach;
Bidh ’n a m’inntinn gur i Flòraidh
An té ’s dòigheile ’s an tìr.


[TD 57]

’N uair a bhios mi anns a’ bhàthaich
Le mo chuman bleoghann Blàraig;
Bidh ’n a m’inntinn gur i Màiri
An té b’fhearr dhomh agam fhéin.

’N uair a bhios mi cur bhuntàta
Far am feumar gàirdean’ làidir;
Gur i ’n té a dh’iarrainn làmh rium,
Mórag bhàn nach fàillnich cridh’.

’N uair a bhios mi anns a’ chòmhlan
Aig an eaglais air Di-Dòmhnaich;
Gur i Sìne ’n aodainn bhòidhich
An té shònraichinn dhomh fhéin.

Ged tha Flòraidh math le snàthad;
Ged tha Màiri math mu’n bhàthaich;
Sìne, bòidheach: Mórag, làidir;
An té ’s fhearr leam... ’s mi nach ìnns’.


[TD 58]

Calum Mac Neill, Bail’ an Iaruinn

’S e Calum Iain a’ Mhuilleir a theireadh iad ris a’ bhàrd so a bha a’ fuireach am Bail’ an Iaruinn, an Ceap Breatainn. Chaith e iomadh bliadhna de bheatha ag obair air son an “C.N.R.”, <eng>(Canadian National Railways).<gai> Bha e an urra ri òrdugh-gluasaid nan tréinichean.


Moladh na Gàidhlig

(o làimh-sgrìobhainn Sheumais Eòghainn)

Fonn:—
O gur toigh leam, e gur toigh leam,
O gur toigh leam fhéin a’ Ghàidhlig;
’S mór an toileachadh do m’inntinn
A bhi cluinntinn cainnt mo mhàthar.

’N Gàidheal nach deanadh còmhradh
Mar bu chòir dha anns a’ Ghàidhlig;
Cùl mo làimhe ris an còmhnuidh,
Chan iarrainn ’n a chòmhdhail gu bràth e.

A’ chainnt ghasda, bhlasda, aosda,
Ri m’shaoghal cha toir mi gràin dhith;
’S an Gàidheal nach tugadh gaol dhith,
Cha toireadh e gaol dha mhàthair.

Thàinig i á Tìr an Fhraoich
Do Thìr nan Craobh ’s nan Laoch, gun fhàillinn;
Na Gàidheil o’n tàinig gach aon dhuinn,
’S iad nach cuireadh faoin a’ Ghàidhlig.


[TD 59]

Tha na Gàidheil ainmeil daonnan,
’N an gaisgich ri aodann nàmhaid;
A thaing sin aig cainnt mo ghaoil-sa,
’S i chuidich le saod nan àrmunn.

’N uair a sheinnear air a’ phìob i
Cuiridh i mìghean mu làr;
Gun d’fhàg i le grìos na mìltean
Marbh ’n an sìneadh air an làraich.

Tha i math gu deanamh dhuanag,
’S ann aice a tha buaidh na bàrdachd;
Tha i deiseil anns gach uair dhuinn,
Gu moladh, truasachd, no càineadh.

’S ann innte dh’ionnsaich mi m’ùrnuigh,
Is teagasg aig glùin mo mhàthar;
’S gus an càirear anns an ùir mi,
Cha chuir mi cùl ri m’ Ghàidhlig.

Ma phòsas mi-fhéin gu sìorruidh,
Feumaidh na briathran bhi ’s a’ Ghàidhlig;
’S mur a dean iad sin do rian rium,
Ni mi’n t-slighe thriall mar thà mi.

Ged tha Beurl’ againn gu deanamh
Malairt, ’s riaghladh an àite;
Na leigibh a’ Ghàidhlig air dìochuimhn’,
’S e’n Gàidheal nach fhiach ni h-àicheadh.

A’ Ghàidhlig agus ceòl na pìoba,
’S co-ionann leam fhéin na dhà dhiubh;
Chan ’eil sin ’n a aobhar ìongnaidh,
O shìol nam pìobairean a thà mi.


[TD 60]

Lachlann agus Iain Mac Mhuirich

“Rathad Mhóirnis do Chill Fhionncháin,” agus “théid dualchas an aghaidh nan creag.” Tha an dà sheanfhacal sin fuaighte ri Clann Mhic Mhuirich a thaobh gach lìonsgaradh dùthcha a rinn iad, gun a dhol calg-dhìreach ach a null ’s a nall; ach a dh’aindheoin gach allabain a chuir iad as an déidh, lean dualchas na bàrdachd riutha a h-uile ceum eadar mhuir is mhonadh.

Gabh beachd air na glùinean a leanas:—

c. 1213:—Theich Muireadhach Albanach O Dálaigh á Eirinn gu Albainn.

c. 1220:—“M’anam do sgar riomsa araoir,”... a’ bhàrdachd is dòcha is fhearr a rinn Muireadhach ’n a là, ’n uair a bha e an Innse-Gall, an Albainn.

1411:—Cath Gairbheach. “Brosnachadh-catha Chlann Dòmhnaill,” le Lachlann Mór Mac Mhuirich, no an e Iain Mac Mhuirich a rinn e? “A Chlanna Cuinn, cuimhnichibh Cruas an am na h-iorghaile:”

c. 1722:—Theasd Dòmhnall Mac Mhuirich, mac Lachlainn, mhic Néill Mhóir, an Staoiligearraidh, an Uibhist a Deas. B’e Dòmhnall am bàrd mu dheireadh a bha air oileanachadh an Sgoil na Bàrdachd.

c. 1833:—Thàinig Dòmhnall Mac Mhuirich a mach á Albainn gu Mira Mhór Uachdrach an Ceap Breatainn. Bha mic aige d’am b’ainm, Dòmhnall Og, Iain Og, agus Alasdair.

c. 1930:—Lachlann agus Iain Mac Mhuirich, a’ fuireach aig Loch Bhlackett, faisg air Sidni, an Ceap Breatainn, an Albainn Nuaidh.


[TD 61]

Tomhais cia mhiad “glùn” a tha sin, ’s e sin ri ràdh, “glùn” air a chunntadh mar dheich bliadhna ar fhichead, agus ag aontachadh gur e Muireadhach Albanach O Dálaigh prìomh-athair sliochd nam bàrd,... bàird Mhic Mhuirich an Albainn?


Oran a’ Bhàta

Le Lachlann Mac Mhuirich

(o’n aithris aig Aonghus Mac Gille-Fhaolain, nach maireann, Mira Mór, Ceap Breatainn).

Fo ghruaimean tha mis’ an diugh,
Bho’n ghluais mi air chuan nan struth;
Gun sùgradh tha mis’ an diugh,
Nach d’fhan sibh gus am màireach.

Gur mis’ a tha fo arraban,
A’ smaointinn air na caileagan;
’S mi falbh an diugh a’ maraireachd
Le crannalach de bhàta.

Gur h-iomadh caileag bhòidheach
Bhios g’ar n-ionndrainn ’n uair sheòlas sinn;
’S iad ag ràdha le an-dòchas,
“Théid na h-òganaich a bhàthadh.”

’S an fheadhainn a bhios misneachail,
’S ann their iad, “’s beag is misd’ iad e,
Cha ghabhadh iad-san clisgeadh
Ged a bhristeadh i ’n a clàran.”

“’N uair thug iad i á Baghasdail,
Ar leam nach b’iad na cladhairean;
’S an fhairge tighinn le gleadhar,...
Bu neo-laghach leam a gàirich.”


[TD 62]

Dol seachad am Bras d’Or,
Far na theannaich sinn a sgòid rith’;
Bha feadhainn ann a’ feòrach,
“Có na seòid a chaidh cho dàna?”

Dol seachad air Ceann Chranbairidh,
’S an àit’ an robh na ganntairean;
Bu luaith’ thu na na falbhagan,
A’ sgoltadh thonn gu sàrmhath.

Ged tha i nis gun tobhta dhith,
Gu h-aodionach, ’s ged odhar i;
Bha uair a dheante foghail rith’,
’S b’fhoghainteach am bàt’ i.

Ach gu dé fàth mu’n aorinn i,
Ged dh’fhàsadh i car aodionach;
’S a h-uile ni ’s an t-saoghal so,
Gun cuir an aois gu cnàmh e.


Oran na Méinn’ Chopair

Le Lachlann Mac Mhuirich

(o’n aithris aig Aonghus Mac Gille-Fhaolain, nach maireann, Mira Mór, Ceap Breatainn).

’S mise chunnaic an dé an t-ìongnadh,
O’n a shaothraich mi ’g a fhaicinn;
Chaidh mi shealltainn air na méinnean,
Far a rinn gach ni rium taitneadh;
Nam biodh fios aig gillean òga,
A’ mheud ’s tha stòras an tasgaidh,
Thogadh am misneach ’s an sòlas,
Gus a bhi pòsadh ’s a’ baisteadh.


[TD 63]

Chaidh mi shealltainn air mo charaid,
’S gur e Alasdair Mac Leòid e;
Leis nach b’fhuathach mi ’g a ruigheachd,
’S ann aig tha’n nighean bhòidheach;
’N uair a chaidh mi stigh na fàrdaich,
Chuir i fàilte orm le sòlas;
Bha fios aice gum bu bhàrd mi,
’S rinn i gàirdeachas gu leòir rium.

’N uair a thug sinn greis air seanachas,
Thug iad iomradh air na prìsean;
Thug iad iomradh air a’ bhochdainn,
’S air an fhortan a bha dhìth oirnn;
Dh’fhoighnich iad dhiom fhéin a b’àit leam
A dhol a dh’fhaicinn na méinne,
’S nan seallainn gu math mu’n cuairt dhith,
Gun deanainn duanag da-rìreadh.

Bha Raghnall Mac Aonghuis Ghill’-Ios’,
Is Mac Iain ’ic Dhonnchaidh Ruaidh ann;
Ghabh iad sin a mach a slocan
Far na dh’fhàg iad copar buainte;
Bha ann a sin air a’ chnoc dheth,
Na dheanadh m’fhortan gu buan dhomh;
’S nam biodh poc’ agam nach sracadh,
Bheirinn sac leam air mo ghualainn.

Nam biodh fios aig muinntir Albann,
A’ mheud ’s tha dh’ionmhas am falach;
Thall aig taobh-sa dh’àit’ a’ Leòidich;
Ann an creagan mór’ a’ bharainn,
Thigeadh luchd nan luingeas làidir,
’S phàidheadh a’ Bhànrigh am faireadh;
’S iomadh aon a thogadh fàrdach,
An àite Alasdair Mhic Chaluim.


[TD 64]

Cha bhiodh gobha, cha bhiodh ceàrd ann,
Cha bhiodh tàillear, cha bhiodh griasaich;
Nach tigeadh uile do’n àite,
Ged ’s grànnd’ e, ’s math ’s fhiach e;
’N uair a réitichear am fearann,
’S a théid na fearaibh ri gnìomh ann;
Cha bhiodh ann a sin ach baile,
’S luibhean dearcaig air an spìonadh.

’N uair théid fios chun na Bànrighinn,
Cuiridh i air sàile luingeas;
Leis an giùlainear an cargo,
A ni dhuibh an t-airgiod ullamh;
’S ’nuair théid fios do gach sgìreachd
Sin ’n uair chìtear na h-uiread,
Tighinn a shealltainn air a’ mhéinn-e,
A tha’n taobh-sa chlioradh Uilleim.

Gura h-iomadh maighdeann bhòidheach,
Air a còmhdach leis an t-sìoda;
Thig as an Fhraing ’s an Olaind,
’S ann leotha ’s neònach na chì iad;
Iongnadh as motha th’air thalamh,
Barrachd ’s is aithne dhomh ìnnse;
A leithid eile sin chan fhaicear,
An Glaschu no anns na h-Innsibh.

’N uair a théid a’ mhéinn an òrdugh,
Is stòraichean air taobh na beinne;
Bithidh a h-uile ni cho dòigheil,
’S tighean-òsd’ air an taobh eile;
Sin far am bi fàth an t-sòlais,
’S bidh na h-òganaich gun deireas;
’S a h-uile fear dhiubh cho stàiteil,
Ag òl deoch-slàinte Mhic Coinnich.


[TD 65]

Togar a sin bataraidh làidir
Air a’ phàirc aig àit’ a Chùbair;
Bho’n tha bruthach car àrd ann
Los nach fhaigh a nàmhaid dlùth dhuinn;
Air eagal gun tig na Frangaich,
’S gun cuir iad campar as ùr oirnn;
Dìolaidh a lughad ’s a dh’fhàgadh
Air Blàr Waterloo dhiubh.

Bidh an gearasdan mar ’s àill leinn
A’ cumail geàrd air a’ bhaile;
’S bithidh balla fiodh’ is iaruinn,
Air a dheanamh làidir, daingeann;
Agus creagan troma, dùmhail,
Nach cuir neart an fhùdair car dhiubh;
Air a’ bheinn aig àite Chùbair,
’S cha bhi cùram oirnn ri’r maireann.

Mìle beannachd aig na h-uaislean,
A sheall le truas air na daoine,
’S a thug leo dh’ionnsaigh seirbhis’,
Na bha gun airgiod, ’s gun aodach;
Cha bhi iad tuilleadh air bochdainn,
Ni iad am fortan gun saothair,
’S gu dé fàth ma faicte sprochd orr’,
Fhad ’s a bhios copar r’a fhaotainn.


Moladh a’ Bhàird d’a Luchd-Dùthcha

Le Iain Mac Mhuirich, am Bàrd Ruadh

(o làimh-sgrìobhainn Sheumais Eòghainn).

Bho’n tha mi gu bàrdachd,
An dràsd’ chur an céill;
Gun innis mi mu’n àite,
’N deach’ m’àrach gun bheud;


[TD 66]

Bha m’athair ’s mo mhàthair,
’S na nàbuidhean réidh;
’S iad uile cho bàidheil,
Gun fhàillinn ’n am beul.

’S e sgìreachd Loch Bhlackett,
Is tlachdmhoir’ fo’n ghréin;
Mu’n cuairt air a cladach,
Bu sgairteil ar ceum’;
Bu tric bha mi faisg air,
Aig fasgadh nan geug,
’N uair bha sinn a’ cleachdadh
Bhi glacadh an éisg.

An toiseach an t-samhraidh,
’S an ám bha mi òg;
Bhiodh na gillean a’ snàmh ann,
’S bhiodh bàta fo sheòl;
’N uair ruigeamaid fàrdach
Gach sàr dhuine còir;
Gheibhte furan is fàilte,
’S bainne blàth ann ri òl.

Air feasgar chiùin, chéitein,
’S na speuran làn ròs’;
Bhiodh smeòrach a’ seinn dhuinn,
’S bhiodh loinn air a ceòl;
’N uair thigeadh an oidhche,
Bhiodh coinnlean air bòrd,
Bhiodh càirdean ’g ar foighneachd,
’S iad coibhneil ’s gach dòigh.


[TD 67]

Mo bheannachd gu bràth
Aig na tulaichean ghorm’;
Far an robh mi air m’àrach,
Gun àrdan, gun fhearg;
Mi-fhéin is mo bhràithrean,
’S a’ phàirc le ’r cuid arm,
Sinn ag cur a’ bhuntàta
Anns na làraichean doirbh.

’N uair thigeadh am foghar,
Bhiodh gleadhar ’s a’ bheinn;
Bhiodh òganaich duineil,
’S gunna ’n an làimh;
’N uair dhìreadh iad mullach,
Gun cluinneamaid srann,
’S fear a leagadh coileach dubh,
Gum biodh fuil air a cheann.

Bha feadhainn an iar oirnn,
Bu mhiann leam bhi’n còir;
O’n a bha iad cho annsail
Gu dannsa ’s gu ceòl;
An toiseach a’ gheamhraidh,
B’e ’n t-ám e gu spòrs,
Bhiodh cleasan na samhn’ ann,
’S bu ghreannmhor na seòid.

Gur tric bha mi còmhdhail
Ri còmhlan gun ghruaim;
Sinn a’ cruinneachadh còmhla,
Gu spòrs ’s an tigh-luaidh;
Na maighdeannan òga,
Bu bhòidheach an snuadh;
’S bhiodh gillean gu leòir ann,
’S bu cheòlmhor am fuaim.


[TD 68]

Tha móran de m’chàirdean
An dràsd’ anns an uaigh;
Ged tha feadhainn dhiubh làthair
A b’àill leam a luaidh;
’N uair chì mi gach nàbuidh
A àite nam buadh;
Gheibh iad furan is càirdeas,
Is fàilt’ o’n Bhàrd Ruadh.


[TD 69]

Dan. S. Mac Dhomhnaill, Abhainn Mhuile

’S ann de shliochd nan Dòmhnallach (Miramichi), a bhuineadh Dàn. S. Chaochail e ’s a’ bhliadhna 1944.

Tha e coltach gun robh tarbh aca an Abhainn Mhuile, an Ceap Breatainn, air an robh “<eng>Cameron Croft<gai>” aca mar ainm. Bha an tarbh doirbh a làimhseachadh, is latha bha sud thug e ionnsaigh air Dàn. S., agus theab e a mharbhadh. Bha Steaphan Mac Fhionghuin, a tha a nis a’ fuireach an Antigonish, ’n a fhear-comhairleach airson Bòrd an Tuathanachais aig an ám, is dh’innis Steaphan dhomh, an latha roimhe, gur e esan a spìon a mach na h-adhaircean á “<eng>Cameron Croft<gai>.” B’fheudar do Steaphan fuil an tairbh a chaisgeadh le teàrr theth.

An “<eng>Cameron Croft<gai>”

(o làimh-sgrìobhainn Siùsaidh Norwood).

’S ann thuirt Eòsaiph ri athair,
“Fiach an toir sibh dhomh seòladh,
Chan’ eil mi eòlach air acfhuinn
Bhi ’g a cur air an t-seòrs’ ad;
’N uair a dh’éigheas mi “haw” ris,
Ni e tionndadh ’n a m’choinneamh,
’S ’n uair a chanas mi “whoa” ris,
Ni e stiùireadh do’n choillidh,
’S cha dean e stad.”

Thuirt athair ’s e freagairt,
“Dean an dòigh bh’ac’ an Albainn,
Bha mo sheanair a’ cleachdadh,
’S cha robh mìr ann dheth cearbach:


[TD 70]

Cuir bogha m’a amhaich,
Agus braidean is dealg ann;
Ceangail daingeann an t-earball,
Is an sin leig air falbh e,
’S mo bheannachd leis.”

’S e an tarbh ghabh an tàmailt,
’S e cho mór as a bharail,
’N uair a chunnaic e ’n àirneis,
’S na cabraichean cama.
“Bha mi eòlach ’s a’ mhórroinn,
’S iomadh àit’ ann ’s na dh’fhan mi,
Leithid de threagalais neònach
Cha deachaidh riamh chur air m’amhaich,
’S mi ‘<eng>Cameron Croft<gai>’.”

“Mìle marbhphaisg do’n t-saoghal,
’S an rud tha daonnan an dàn dhuinn;
Bha mi eòlach air uaisle
’S na h-uile h-àite ’s na thàmh mi;
O’n a thàinig mi’n taobh so
Do’n chrò ri cùl Mhabou,
Cha ghabh iad rium ach mo dhìol’,
’S iad ’g a m’riasladh le Gàidhlig,
Aig fear ma seach.”

“Ach, ochòin, mar a thachair,
Gura truagh mar a dh’éirich;
Bha mi eòlach an <eng>Kentville<gai>,
Bhithinn tric air na féilltean,
’S bhiodh luchd nan ad bhìbhir
Daonnan sìobhalta, réidh rium,
’S mun chaill mi na h-adhaircean,
Bha na mnathan orm spéiseil,
’S a h-uile neach.”


[TD 71]

“Ach le beannachd an fhortain
Ni mi’n t-àite so fhàgail;
Chan ’eil ann ach a’ bhochdainn,
Agus móran droch chàradh;
Théid mi dh’Eilean na Nollaig’,
Bheir iad ann mi an carbad,
Ach tha Mac Fhionghuin a’ nochdadh
Gu bheil stoc gu math Gàidhlig ann,
O mo chreach.”

(Fios eile o’n tarbh):—

“Guma slàn leis na fearaibh
Thug mi thairis á Màbou;
’S i mo dhùrachd dhaibh sonas
Bhi maille gu bràth riuth’;
Gun robh mise fo chùram,
’S mi ri bùirich ’s a’ rànaich,
Ann an toiseach na dùdlachd,
’S mi ’n a m’chrùban ’s a’ bhàthaich,
Am measg nan cearc.”

“Thug mi còrr is trì bliadhna,
Rìgh bu chianail a bhà mi,
Ri obair ’g a m’riasladh,
Gann de bhiadh ’s gun mi làidir;
’S e bhi treabhadh ’s a’ cliathadh
Rinn mo liathadh ’s a chnàmh mi;
Mi faicinn spréidh muigh air raointean,
’S iad a’ glaodhaich, ‘Bheil nàir’ ort
Ri obair daimh?”

“’S e Mac Dhòmhnaill an duine
Nach dean mi furan gu bràth ris;
Thug mi ionnsaigh air turus
’N dùil gun cuirinn gu bàs e;


[TD 72]

Cha tugadh e biadh dhomh,
’S e bu mhiann leis mo chàineadh;
Gun d’rinn e dhomh òran,
Cha bu chòir chur am pàipear,
Cha robh e ceart.”

“Tha mi nis mar is math leam,
Fhuair mi cairtealan blàtha;
Agus taghadh a’ cheartais,
Gun ghuth smachdaidh no càinidh;
Ged a tha mi car tana,
Tha mi ’m barail an dràsda,
Mun tig toiseach an earraich,
Gum bi dreach agus àilleachd
Air ‘<eng>Cameron Croft<gai>’.”

“Gur e Fionnlagh an t-uasal,
Tha e suairce ’n a nàdur;
Gur h-e ghabh an truas dhiom
’N uair a chual’ e mo chàradh;
Thuirt e rium, ‘Na biodh bròn ort,
Tha daoine còire ’s an àite,
’S mun tig deireadh na bliadhna,
Ni thu dìochuimhn’ air Màbou
A rinn do chreach’.”


[TD 73]

Oran Cumha

Le Màiri Dhòmhnaill Fhriseil (1953)

(air a recòrdadh le Calum Iain MacLeòid).

Air Fonn:—“Fàgail Eilean a’ Cheò.”

Mo shoraidh le dùrachd,
Do eilean nan ùigean,
Nan doireachan dlùtha
Far an siùbhladh an ceò;
’S e eilean mo ghràidh-sa
Ceap Breatainn nan àrdbheann,
Far na dh’ionnsaich mi Ghàidhlig
’N uair a bhà mi glé òg.

Gur e mis’ tha fo éislean
Air m’uileann gun éirigh;
Tha doill’ air mo léirsinn,
Cha léir dhomh mo bhròg;
Tha aiceid ’n a m’chliathaich,
Is bithidh gu sìorruidh,
Mi cumha na liath mi,
’S o chiall gun iad beò.

Nan robh mi ’n a m’bhàrd
A bha math air a’ Ghàidhlig,
Gun cuirinn an dàn dhuibh
Na dh’fhàg mi fo bhròn;
’S e bhuille thug bàs dhomh,
’S gach caochladh a thàinig,
A bhrist air mo shlàinte,
’S a chnàmh dhiom an fheòil.


[TD 74]

Gur h-ann ’s an taobh tuath
Far an àirde na bruachan,
A dh’fhàs mi ’n a m’ghruagach
A’ cuallach nam bó;
Far an tric ghabh mi duanag,
A’ bleoghann ’s a’ bhuaile;
Mo chridhe gu h-uallach,
Gun smuairean, gun bhròn.

Am baile nan creagan,
Ged is corrach a leth thaobh;
Bhiodh crodh air an eadradh,
’S laoigh bheag’ ann an crò;
Mu chiaradh an fheasgair
Bhiodhmaid ri beadradh,
’S mac-talla ’g ar freagairt
Bho easan nan lòn.

Tha clachan is càrnan
Aig camas St. Làbhrans;
Air aodann an t-sàile,
’S fo sgàil nam beann mór’;
Tha m’athair, ’s mo mhàthair,
’S mo phiuthar a’ cnàmh ann;
Ann an cadal a’ bhàis,
Air an càradh fo’n fhòid.

’S e mulad is fàillinn
A dh’ùraich mo nàdur;
Gun tòisinn an dràsd’ air
Mo bhàrdachd gun dòigh;
Ach mo bheannachd gu sìorruidh
Le eilean na ciatachd;
Nam fàsaichean lìonmhor,
’S nan liathbheannan mór’.


[TD 75]

Oran nam Mohawks

(o’n aithris aig Eòghann F. Mac Coinnich, Sidni).

O chionn grunnd bhliadhnaichean rinn cuideigin suas naidheachd gun robh na h-Innseanaich an Eascasonaidh, an Ceap Breatainn, a’ cluinntinn bhòcain, ’s a’ faicinn thaibhsean mu’n chladach. Bha gach iomairt a bha so, a réir nan Innseanach, ’n a rabhadh gun robh na Mohawks a’ dol a thighinn air son sgrios a thoirt orra. Chaidh an t-òran éibhinn so a dheanamh mar gum biodh an sgiala fìor.

Peadair Buidhe an dràsda
Gun fàth aige dhol a mach,
A thogail a’ bhuntàta,
’S an càradh far bheil a lag;
Thàinig na Mohawks air,
Cho dàna ’s gun dh’iarr iad air,
Buiseal dh’an bhuntàta,
’S gum pàidheadh iad e air ais.

Fonn:—
Seinn seir i o ho-ro,
Seinn o, seinn o,
Seinn seir i o ho-ro,
Seinn ho-ro nàir u.

Murchadh Buidhe ’g éigheach
Gu h-àrd air mullach nan cnoc;
Labhair e ri Gàbriel,
“’S fhearr dhuit fuireach air ais;
Chunna mis’ a dhà dhiubh
Am bràighe bhail’ againn fhéin;
Gillean Dhòmhnaill Ruaidh,
’S iad ’g am fuadach a mach o thìr.”
Seinn seir i o ho-ro...


[TD 76]

Thuirt Calum Dhòmhnaill Mhìcheil,
“Gu cinnteach gu bheil iad ann,
Chunna mis’ a trì dhiubh,
A’ direadh a mach a’ bheinn;
Dh’fhalbh mi gu tràth
Air son pàirt dhiubh chur thar am bonn;
Aonghus Dhòmhnaill Bhàin,
Leig e ràn ás, gun ghabh e sgaoim.”
Seinn seir i o ho-ro...

Anna Ceitidh Thómais
As ònrachdaich tha ’s na glinn;
Calum ’s e air fògradh,
Mo leònadh e bhi gun dìth;
A h-uile oidhche Dhòmhnaich.
Mohawk a’ tighinn air sgrìob;
Dòmhnall Steaphain Ruaidh,
Sin am buachaill’ agam fhéin.
Seinn seir i o ho-ro...

Thuirt Peigi Iain Dhòmhnaill Ruaraidh,
“Mo thruaighe mar tha mi-fhéin;
<eng>Mick<gai> a’ dol a phòsadh,
Cha bheò mi a so leam fhéin;
Bown chuir o dhòigh e,
Cha deònaich e tighinn dh’an tìr;
Mise so ’n a m’ònar,
A’ còmhnuidh a muigh ’s na glinn.”
Seinn seir i o ho-ro...

Labhair Peadair Ruadh,
“Gur truagh mi ma ni iad sgad;
Ma thig iad a nuas,
Gur truagh dhomh bhi dol air ais;


[TD 77]

Mo shùilean gun léirsinn,
Is m’fhéithean air fàs cho rag;
M’iosgaidean a’ lùbadh,
Cha dùraig mi dhol a mach.”
Seinn seir i o ho-ro...

Labhair Ruaraidh Ruadh,
“Sin an duan tha agam fhéin,
Casadaich mo thruaighe,
Ma ghluaiseas mi, bidh mi tinn:
H-uile h-aon a’ pòsadh,
Bu deònach mise, mi-fhéin,
Cha tig aon ’n a m’chòir
Leis a’ chrònan a th’aig a’ chuing.”
Seinn seir i o ho-ro...

Gu bheil Eòghann Dhùghaill.
Is dùil aige dhol a mach
Choimhead air na béistean
Tha ’g éigheach air feadh na Mais’;
Gunna aig’ le Dòmhnall
’S a bheil còrr is fichead slat;
Chuir e ann de fhùdar
Na dhùisgeadh na tha’m Baddeck.
Seinn seir i o ho-ro...

’N uair chual’ iad am “Mossadhadh,”
Gun dàil theich iad a mach;
Cearcan bha ’s a’ bhàthaich.
Bha dhà dhiubh air an toirt ás:
Coileach Eòghainn Dhùghaill.
’N a chrùban fo cheann a’ mhairt:
Cailleach Eòghainn Bhàin,
Leig i ràn aist’, ’s i tarruing ás.
Seinn seir i o ho-ro...


[TD 78]

Eoghann F. Mac Coinnich, Sidni

’N uair a bha mise eòlach air Eòghann, ’s ann ’s a’ Chaolas Mhór, an siorramachd Cheap Breatainn, a bha e fhéin agus a bhean a’ fuireach. Is iomadh oidhche chridheil, chaidreabhach, a chuir mi seachad ’n a thigh, is bha mi fortanach gun d’fhuair mi fàth is cead air a’ chuid as motha de’n bhàrdachd aige fhéin a chur ri clàr, a bharrachd air na seann òrain eile a thug e fhéin is May Ann seachad.

Cha b’e ceannach a rinn Eòghann air a’ Ghàidhlig oir b’e athair, Gilleasbuig S. Mac Coinnich (Eairdsidh Sheumais), a bha ’n a mhaighstir-sgoile fad sia bliadhna thar fhichead. Bha e ’n a dheagh bhàrd, is air leth math air sloinntearachd... ’s e Gilleasbuig a chuir ri chéile an leabhar ris an abrar, “Eachdraidh Parraist Eilean na Nollaige.”

Ged a tha Eòghann air a dhreuchd a leigeil dheth a nis, tha e a’ sgrìobhadh earrann Gàidhlig ’s a’ phaipear-naidheachd seachdainneach an Sidni, a tha air ainmeachadh, “<eng>The Highlander<gai>.” Tha Eòghann cuideachd ’n a chùl-taice gu math dìleas do “Chomunn Gàidhlig Cheap Breatainn,” buidheann ùr a chaidh a stéidheachadh an Sidni o chionn dà bhliadhna.

Bàrd, sgialaiche, òranaiche, òraidiche, fìdhleir, pìobaire, is dannsair, ealain sam bith a tha fuaighte ri dìleab is bial-aithris nan Gàidheal; cuiridh Eòghann grinneas is snas orra sin, is, air uairibh, seallaidh e dhuit far am faigh thu fiadh?

Tha Eòghann a’ toirt dhuinn aiteal gu math soilleir air fhéin ’s an dà cheathramh mu dheireadh de’n òran aige, “Oran a’ Chùil,” mar a leanas:—

“Nam biodh e comasach dhomh fhéin
An tìm a thréig ath-nuadhachadh;
’S an òige thoirt air ais gu léir,
An dreach, am beus, ’s an luathaireachd;


[TD 79]

Bhiodh mo thigh air tulach réidh,
Is sgàile gheug ’g a chuartachadh;
’S gun cumainn fìodhull ’s pìob air ghleus,
Is thogainn séisd nan duanagan.

Giùlan beannachd bhuam an dràsd’
Gu Tìr-an-Aigh le m’iarratas;
’S ’n uair a thigeas orm am bàs,
Mo chàs na deanaibh dìochuimhn’ air.
Ged nach d’fhuair mi cliù mar bhàrd,
Cha tàmailt dhomh gun dh’fhiach mi ris,
Oir thug mi onair agus bàidh
Do’n Ghàidhlig, ’s math is fhiach i e.”


Oran Cheap Breatainn (1943)

Air Fonn:—“Eilean an Fhraoich.”

A chiall ’s nach mise bha’n Eilean mo Ghaoil,
A’ fuireach am bothan mu choinneamh a’ Chaoil;
Far faicinn na beannaibh, na gleannan, ’s na raoin,
’S na luing mach o’n chaladh, ’s siùil gheala ma sgaoil.

’S e Eilean Cheap Breatainn d’an tug mi mo spéis,
Gun àite cho maiseach ri fhaicinn fo’n ghréin;
Tha nuallan na mara, ’s fannaghaoth thar sléibh’,
’G a m’thàladh gu m’dhachaidh, ’s fìor aigne fo m’cheum.

Càit a bheil sealladh ri fhaicinn is bòidhch’
Na’n Eilean mo Ghaoil air dà thaobh a’ Bhras d’Or;
Na fearainn chaidh shaoradh a’ laomadh le lòn,
’S na beanntaichean àrd’ cumail sgàil’ air gach pòr?

Do thulaichean àrd’ tha gun àireamh mu’n cuairt,
Tha pailteas a’ fàs de gach bàrr orr’ dh’an t-sluagh;
’S e a rìomhadh chuir nàdur air àilleachd nam bruach,
Thug dùsgadh air tàlant’ nam bàrd iomadh uair.


[TD 80]

Bu bhinn leam a’ chòisir ’s an ògmhaduinn chéit’,
Bhi ag éisdeachd na smeòraich seinn òrain measg gheug;
Is torman nan allt thar bheanntan is sléibh’,
’G a leantainn mar chlàrsach, ’s gun fàillinn ’n a gleus.

An t-Eilean ’s nach bàsaich a’ Ghàidhlig gu bràth,
Tha sluagh rithe bàidheil, ’s i cànain nam bàrd;
O Eilean an aoibhneis, a’ choibhneis, ’s an àigh,
’S e ’n t-Eilean bu mhiann leam gu sìorruidh ann tàmh.

Giùlan bhuam soraidh gu Eilean mo Ghaoil,
Tha mise fo chràdh o’n là dh’fhàg mi’n lag-chaoil;
’S tric chì mi an aisling, an cladach ’s na raoin,
’S mi rithist ’s an dachaidh am fasgadh nan craobh.

’S a’ bhliadhna 1952, chaidh Eòghann is an Tàileach a mach a shealg. Leag an Tàileach fiadh, mar a bu math a b’aithne dha; fhuaras each is slaod, is bha Eòghann is “an gunnair” a’ tighinn air ais do’n tigh leis an fhiadh ’n uair a dhearc an Tàileach air madadh-ruadh ri bun craoibhe. Loisg e air ’s mharbh e e, ach anns na h-obagan a bh’ann, sheas duine suas ri taobh na craoibhe... duine a bha ’n a chrùban ’s a’ cumail greim air a chù gun fhios nach éireadh tubaist dha. Mo thruaighe ’s mo chreach mhór? Bha an duine fortanach nach d’fhuair e peileir an dòrn na làimhe cuideachd? Nach e an Tàileach am burraidh aineolach nach aithnicheadh cù seach sionnach?


Cumha a’ Choin

Mi ’n a m’shuidh’ aig an uinneig
Ri tuireadh gu deurach,
A’ cumha mo chuilein
Nach tig chugam ’n a m’ éiginn;


[TD 81]

E ’n a shìneadh ’s a’ mhunadh
Measg duslach nan geugan,
’S mo mhollachd do’n ghunnair
Thug o shiubhal an dé e.

Hi hiùraibh ho hug oirionn ò,
Hi hiùraibh ho hug oirionn ò,
Hi hiùraibh ho hug oirionn ho-o,
Hi ri-ri ri rithibh,
Hi ri ibh hug-ò.

Bu tu m’ulaidh ’s an t-saoghal,
Chan e daoin’ thug mi spéis dhaibh;
Bhios ri conas is caonnaig,
’S nach’ eil saod a bhi réidh riuth’;
Gun robh agam dhiubh aon fhear
A chuir aog mi le bheusan;
’S e nach d’fhuair e fad saoghail
A dh’fhàg aotrom mo cheum-sa.

Cha robh cù anns an àite
Bha cho àrd ann am fiach riut;
Chan fhacas aig Bànrigh
Cha àluinn air iallan;
Spotan donndhubh is bàna
Air druim làn nach robh stiallach,
Earbull fada le bàrr geal,
’S tu mar chlàrdhealbh am breaghad.

Bu tu am buachaill air fearann,
’S math a b’aithne dhuit fhéin sin;
Ged a bhithinn ’s a’ bhaile
Gum biodh d’air’ air an spréidhe;


[TD 82]

Cha leigeadh tu a mach iad
Gu farsuingeachd sléibhe;
No gu boglach mu’n chladach,
Ach le’n caisfhionn air réidhlean.

A Mhic Leòid ás Cinn t-Sàile,
’S goirt a chràidh thu mi’m bliadhna;
’N uair a nochd thu ’s an àite
Ghabh mi gràin ort a’ chiad lath’;
Chaidh thu’n cuideachd nan tràillean
A tha tàmh an taobh shìos dhomh,
’S chan e teasgasg na Gàidhlig
An gnàths ach mi-dhiadhachd.


Oran a’ Bhòcain

’S tìm dhomh teannadh ri òran,
Fiach a seinn mi glòir nam fiùran;
Na fir òga, làidir, sgairteil,
Dhearbh le’n gaisge a bhi cliùiteach;
Sliochd nan laoch bha ann am Barraidh,
Bu tric a rinn arm a ghiùlan,
Dol a chogadh ri Rìgh Shasuinn,
Chionn bhi bagairt air a’ Phrìonnsa.

Gun dhearbh gillean a’ Chùil so
Nach leigeadh iad an cliù gu nàire;
Tha iad deas gu dhol dh’an tuasaid,
Gun eagal, gun fhuath roimh nàmhaid;
’N uair a chual’ iad gun robh Bòcan
Thall aig còmhnard Allt-na-Fearna,
Chruinnich iad réisimeid uallach
A rinn gluasad anns an anmoch.


[TD 83]

Sid a sealladh a bha bòidheach,
An dream òg suas taobh na Beinneadh;
A’ ghrian a’ soillseadh ’s a’ dearrsadh
Air lannan stàilinn gun deireas.
Tharruing Niall iad ann an òrdan
Air a’ chòmhnard ’s e mu’n coinneamh.
Thuirt e. “Illean bithibh dòigheil
Mun dean am Bòcan ar gromadh.”

Labhair Anthony an uair sin,
’S an fhuil gu ghruaidhean air lasadh,
“Bithibh duineil mar bu dual dhuinn,
Gun tog mise suas a’ bhratach;
Seinneadh Eòghann a’ phìob-mhór dhuinn
Gus am bodhar i ’m mac-talla:
Dùisgidh i spiorad nan Gàidheal,
’S gur is fheairrd sinn dol d’an chath i.”

Chaidh phìob-mhór a chur ’n a gleusadh,
’S “Cabar Féidh” ’g a sheinn gu h-ealamh;
Gun shaoil sinn gur e Cinn t-Sàile
Bh’ann am pàircean Dhòmhnaill Bharraidh;
Eòghann spaisdearachd mu’n cuairt dhuinn
Anns a’ chóinneach ruadh le farum;
Sluagh a’ cruinneachadh ’n an dòrlach
Dol a chòmhstri ris a’ mhathan.

Dh’ fhoighnich Niall an robh ’s a’ chòmhlan
Aon bhiodh deònach falbh air thoiseach,
Shiubhal airson lorg a’ Bhòcain,
Fiach có-dhiùbh bh’air spòg no crodhan?
Fhreagair Iain agus Ruaraidh,
“Gun téid sinn air ruaig do’n drochaid,
’S ma thachras ruinn lorg no buachar,
Cluinnidh sibh dà uair a’ mhosgaid.”


[TD 84]

Stad sinn greis air bràigh na pàirce,
Aig seann làraich Sheumais Bharraidh;
Cuid a’ smaointinn air am pàisdean
Rinn iad fhàgail aig an dachaidh;
Fear a’ smaointinn air a ghruagaich;
Maighdeann a’ chùil dualaich, chlannaich;
Saoil an dean fear eil’ a pòsadh
Ma gheibh am Bòcan a leannan?

Gun deach crìoch thoirt air ar smaointean
’N uair chunnacas Ruaraidh tighinn ’n a chabhaig;
Nochd e nuas bealach an fhuarain,
Mar chù-ruaig a’ deanamh astar;
E sìor ghlaodhaich ris an Ardrigh,
E bhi deanamh bàidh ri anam;
Gun robh Bòcan anns an droighnich
A leig raoic ás a bha sgreamhail.

Ghluais na fearaibh null do’n chòmhnard
Gus am Bòcan chur ri talamh;
Chluinnte fuaim a’ chogaidh òrdain
Gu deas, dòigheil airson batail;
’S duilich leam gu feum mi ìnnse
Facal fìrinn’ mu’n a’ ghaisgeach;
Dé bha sid ach uan gun mhàthair
Chaidh a bhàthadh anns an abhainn.

Bha Eòghann a’ faighinn “Gairm” a riamh o’n thàinig e a mach an toiseach, agus mar sin bha féill air an ràitheachan, is bhiodh càirdean Eòghainn ag iarraidh iasaid-leughaidh dheth. Shìn iad ri toirt iasaid air an iasad, is dh’fhalbh “Gairm” air turus aon uair, is chan ’eil fhios na thog e ceann fhathast?

Chaidh an t-òran so fhoillseachadh an “Gairm” mar thràth,


[TD 85]

(Aireamh 15, An t-Earrach, 1956. t.d., 215-216), ach air iarrtus luchd-leughaidh an Ceap Breatainn, bu mhath leam a chlo-bhualadh a rithist ’s an leabhran so.

Oran Coileach Sheumais Eòghainn (1955)

Séisd:—
Càit ’eil mo choileach a’ gairm an dràsda?
Càit ’eil mo choileach?
Dé’n taobh an tug e aghaidh?
Mo chompanach laghach,
Dé b’aobhar dhuit m’fhàgail?
Càit ’eil mo choileach a’ gairm an dràsda?

An coileach mór, snasail,
A fhuair mi á Glaschu;
Mur till e rium dhachaidh
Bidh creach anns an àite.

Tha mise fo iarguin
Gach là o’n a thriall thu;
Mi siubhal ’g a d’iarraidh,
Is biadh ’n a mo chràig dhuit.

Gach neach anns a’ bhaile,
’N uair fhuair iad dhiot sealladh,
’G a d’iarraidh fad seachdain’
’Son earras do mhànrain.

Thug mis’ thu do Steaphain
’N uair thug e dhomh gealladh
Gum biodh tu air ais
An ath sheachdain gu sàbhailt!

Tha Steaphain ag ràdhtainn,
“Thug mis’ e do Phàdruig,”
’S thuirt esan, “Mo nàire,
Chaidh fhàgail aig Seòras.”


[TD 86]

Rinn Seòras bochd dìochuimhn’
Có thàinig ’g a iarraidh,
’S mur till e a’ sgiathadh
Gu fiach e ri phàidheadh.

’S tu coileach cho ainmeil,
’S bha riamh ann an Albainn;
Gu faicte do dhealbh,
Agus d’ainm anns gach pàipear.

Tha cìr air do mhullach
Tha àluinn ’n a cumadh;
Is clapan fo d’shlugaid
A’ slusradh mu d’bhràghad.

Na dathan as bòidhche
Air itean mu d’sgòrnan;
Cuid dubh agus òrbhuidh,
Is dòrlach dhiubh sgàrlaid.

Bha mise cho leòmach
Le coileach ’n a m’sheòmbar;
A sheinneadh na h-òrain
Bu bhòidhche ’s a’ Ghàidhlig.

Gun éisdinn le sòlas,
’S tu ’g ìnnse dhomh stòraidh,
Mu Eilean na h-Oige,
’S Mac Dhòmhnaill, b’e ’m bàrd e.

Bidh mi nisd a’ co-dhùnadh,
Gun chaill mi mo dhùil riut,
Tha fios feadh na dùthcha
Cho diùmbach ’s a thà mi.


[TD 87]

O’n aithris aig Ailean A. Quinn, Coxheath, Sidni

’S ann o Ailean e fhuair mi a’ bhàrdachd, “I hiùraibh o-o chan ’eil mi slàn,” fear de na h-òrain is fhearr ’s an leabhar, “Orain Gàidhlig an Albainn Nuaidh,” t.d., 112-115. ’S iomadh òran a bh’aige ach chaill e móran diùbh ’n uair a chaidh an tigh aige ’n a theine.

’N uair a bha Ailean beò cheannaich e móran leabhraichean Gàidhlig is Pìobaireachd o’n t-Seann Dùthaich, is ás a’ chruinneachadh so thug Ailean dhomh leabhar a tha gu math luachmhor an diugh, ’s e sin:—<eng>“A Collection of the Ancient Martial Music of Caledonia called Piobaireachd... by Donald MacDonald. Edinburgh, 1855.”<gai>

So agaibh cuid de na h-òrain a chuir mi ri clàr o’n aithris aig Ailean, eadar na bliadhnaichean 1952 agus 1956.

Hù, gur mise tha fo mhìghean

(o’n aithris aig Ailean).

Hù gur mise tha fo mhìghean,
’S iad ’g a m’dhìteadh, ’s mi ’n a m’ònar,
Hù, gur mise tha fo mhìghean.

Iad ’g a m’dhìteadh moch is feasgar
Chionn gun tug mi greis air gòraich.

Iad ’g a m’dhìteadh air son gruagaich
Chionn gun gheall mi uair a pòsadh.


[TD 88]

’S dìombach mi do Mhac an t-Saoir
A thug an taobh so mi air fògradh.

Thug e mi air falbh ’s an oidhche,
Leis an fhoill a rinn e ’n dòbheart.

Thug iad mise leotha am prangus,
Agus streang ac’ air mo dhòrnan.

’N uair a ruigeas iad Dùn-Eideann,
Chi iad fhéin gu bheil iad gòrach.

Còirneal Iain ’s Caiptean Caimbeul,
Anns gach cainnt gu bheil iad eòlach.

Ruigidh sinn an Còirneal Grannd,
’S bheir e ’n t-sreang so bhàrr mo dhòrnan.

’S gum bi mise ’n uair sin sgaoilte
Feadh an t-saoghail mar bu chòir dhomh.

’S tillidh mi dhachaidh gu m’mhàthair,
O’n ’s i fhéin a dh’àraich òg mi.

Far am bi na gillean sunndach,
Leam bu mhùirneach dhol ’n an còmhdhail.

B’aotrom a rachainn ’n an coinne
Air mo bhonnan gun mo bhrògan.

Ged a bhiodh an reothadh cruaidh ann,
Sneachd ’g a chur suas air mòinteach.

Gur truagh nach robh mi le mo ghruagaich
’N lagan uaigneach, buain an eòrna.

’S mo làmh air do chuailean rìomhach,
’S an t-sìoda ’g a chur an òrdugh.


[TD 89]

Hil iù, hil ò, hil inn oro

(o’n aithris aig Ailean).

Hil iù, ò, hil inn oro,
Hil iù. ò, hil inn oro,
Hil iù, ò, hil inn oro,
Ochòin a chiall is cian o’n dh’fhalbh sinn.

Tha mi’n so “Demeréra,”
Fada thall air cùl na gréine;
Nam faighinn dìreach as mo dhéidh i,
Stiùirinn-s’ i air Cùrsa Réidhlinn.

Ach nam bithinn-s’ far ’m bu chòir dhomh,
’S dol air tìr air tràigh Phuirt Rònailt;
’S mi bhiodh cinnteach a thighinn ’n a m’chòmhdail
Nighneag bhàn nam blàth shùil bhòidheach.

Ar leam fhéin gur mi tha gòrach,
’S nach ’eil ann ach gnothach faoin dhomh;
Liuthad tonn ’n taobh so Staoineag,
’S bàrr orra cho bàn ri faoilinn.


Ag éisdeachd ri cuirp ’s a’ chladh

(o’n aithris aig Ailean).

“’S iomadh bodach agus cailleach,
Théid a null, théid a null;
Agus maighdeann air ùr-phòsadh,
Théid a null, théid a null;
Le’n cuid chìreannan an òrdugh,
Théid a null, théid a null,
Agus òigear fear-fearainn,
Théid a null, théid a null.”


[TD 90]

“Tha mis’ ullamh ’s ag cur umam,
Os ur cionn, os ur cionn;
Mo chùl fodham, ’s m’fheòil a’ breothadh,
’S daol ’n a m’shùil, ’s daol ’n a m’shùil.”

Thuirt Ailean gur e iorram a th’anns an òran a leanas, iorram a bha feachd de shaighdearan Gàidhealach ás an Eilean Sgiathanach a’ gabhail ’n uair a bha iad ri muir ’s a’ dol a listeadh an arm Mhontròis.


A Dhòmhnaill Ruaidh Ghaolaich

(o’n aithris aig Ailean).

A Dhòmhnaill Ruaidh ghaolaich,
Hoirinn obha, ro hubhò.
Sheasas dùr ri stiùir dharaich,
Hoirinn éile, obha hì,
Hi-ri oiri, nan hì-ri-ù.

’S uaibhreach astar do bhàta
Ni mhuir ghàireach a sgaradh.

Cum sùil ghiar air sgeir Bharu,
Seòl an àird nan tonn lannair’.


Cailin Donn a’ Chuailein Réidh

(o’n aithris aig Ailean).

Séisd:—
Chailin donn a’ chuailein réidh,
Nighean donn a’ chuailein réidh,
Chailin donn tha ris an spréidh,
Gun tug mi spéis do’n bhanarach.

Chan e mheud ’s a dh’òl mi lionn,
Chuir na deòir a’ ruith o m’shùil;
Ach ag caoidh na dhealaich rium,
’G a bheil an giùlan farasda.


[TD 91]

Thug mi ceum leat air an t-sràid,
Shìn mi dhuit gu faoin mo làmh;
’S sinn a’ dealachadh, a ghràidh,
’S a Mhàiri, cha bu mhath leam e.

Gura math thig do mo rùn
Aparan geal ás a’ bhùth;
Ged a bhiodh an t-slat dheth crùn,
Gur math a b’fhiù i cheannach dhith.

Do shùil mar dhearcaig an fhraoich,
Do ghruaidh dearg, ’s do mhala chaol;
’S ann dhuit a thug mi mo ghaol,
’N uair bha mi aotrom amaideach.

Fios gu caileig tha ’s tìr,
Gun bhi na’s fhaide air mo thì;
’S coma leam cogadh no sìth,
Cha leig mi dhìom a’ bhanarach.

Na biodh cùram ort mu d’lòn,
Bidh mi m’sgiobair air luing mhóir;
’S ’n uair a thogas mi rithe seòl,
Le m’dheòin cha bhi thu d’bhanarach.

Ise freagairt:

Gura math thig do mo rùn,
Boineid ghorm a chosgas crùn;
Slat de ribean dubh ’n a cùl,
’S cha chùbair ’s an tigh-leanna thu.

’S iad do chàirdean nach ’eil gann,
’S iomadh àrdfhuil tha ’n a d’cheann;
’S càir’ thu do Chloinn Dùghaill nan lann,
A chuireadh srann á cananaibh.


[TD 92]

Is iomadh uair a bhiodh Ailean a’ caoidh nach robh an t-òran-luaidh a tha romhainn, aige gu h-iomlan, ach ma sheallas sinn air a’ chruinneachadh aig K. C. Craig, “Orain Luaidh, Màiri Nighean Alasdair,” Glaschu, 1949. t.d., 101, chì sinn nach robh aobhar-gearain aig Ailean idir air giorrad an dearbh òrain air an taobh so de’n chuan. A réir ’s mar a chuala Ailean, thugadh an t-òran so a null thar lear, á Barraidh, o chionn ciad bliadhna gu leth, ’s bhiodh e air a sheinn air bilean an t-sluaigh gu tric ’s a’ Phon Mhór, ’s an Gleann Garraidh, an Ceap Breatainn.

Huo, o hu, ’s mi fo mhìghean

(o’n aithris aig Ailean).

Huo, o hu, ’s mi fo mhìghean,
Oganaich, cha mhì do leannan;
Huo, o hu, ’s mi fo mhìghean.

Ise:
Gura muladach mi ’m bliadhna,
’S fhada leam dà thrian an earraich.

’S tric mi cuimhneachadh a’ chòmhlain,
An coill’ nan cnò ’g a gearradh.

Gura muladach ’s an ám mi,
Air achadh nan Gall air m’aineol.

A’ buain air iomaire ’n a m'ònar.
A’ cumail còmhlaich ris a’ bhalach.

Bhithinn cinnteach a bhi làimh ris,
Mur a gearrain mo làmh le mearachd.

Mur a gearrain mo làmh le dearmad,
Bhithinn earbsach ás a bharrachd.

Oganaich bhuidhe, chùil dualaich,
’S ann orm fhéin nach fuath do ghealladh.


[TD 93]

Ach, a nis, ma thug thu cùl rium,
’S coma leam, có-dhiùbh do leannachd.

Esan:
Di-Sathuirne rinn sinn gluasad,
Dol dh’an taobh tuath air mharachd.

Sinn ’g a ruith troimh chaoiltean
’N ám cur a h-aodaich ri crannaibh.

Dol seachad air Rubh’ an Dùnain,
Bha’n ceò dùmhail ’n a mheallaibh.

Dol seachad aig bun Loch Ainneart,
Fhuair sinn boillsgeadh air a’ ghealaich.

Thog sinn Maighdeannan Mhic Leòid,
Am bial Loch Ròdhaig ’s i ’n a deannaibh.

Thilg sinn acair air gach taobh dhith,
’S thug sgiobair mo ghaoil dhuinn drama.

’S tric mi smaointinn air a’ chòmhlan
An coill’ nan cnò ’g a gearradh.


Oran na Poite Duibhe

(o’n aithris aig Ailean).

Séisd:—
Hùgo air fear donn a’ mheallaidh,
Oigfhear sunndach, lùthmhor, fearail,
Hùgo air fear donn a’ mheallaidh.

Oidhche dhuinn an Càrn na Ruadhrach,
Bu mhath dhith mo ghillean buaile;
Bó dhubh gun adharc ’s leth chluais oirr’,
’S ann mu’n cuairt a bhiodh na fearaibh.


[TD 94]

Dh’at an t-ùth aice le ruaidhe,
Cha toireadh a laogh boinne bh’uaithe;
Chuir sin teine fo dà chruachan,
’S shìn i air cur bh’uaithe bainne.

’N uair a shìn sinn a’ cur fòidhpe,
Bha bhó dhubh is laogh òg aic’;
Feagal oirnn’ gun tig na seòid,
’S gu fàg iad sinn gun bhó, gun bhainne.

Dh’fhoighnich mo bhean fhéin rium,
Càit an dh’fhuair mi bhó bha feumail;
’S thuirt mi rithe gur h-ann an Eirinn,
’S gu robh t’éile dhiùbh Srath Charrann.

Thug mi nìos á Aird Mhic Shimidh
Bó mhaol, dhubh, air leth shine;
’S iomadh fear a thig le sgillinn
A dh’iarraidh dileig’ de cuid bainne.

’S tric mo bhean ag ìnnseadh dhòmh-sa
Gum b’fhearr dhomh t’éile dhiubh na móran;
’S ann a bheir mi sgrìob do’n Tòiseachd
A dh’iarraidh ’n t-seòrs’ bhiodh aig Cloinn Ailein.

Aig a’ Ghunnach a bha ghamhnach,
B’fhearr i na bó-laoigh ’s t-samhradh;
Na saoilinn-sa nach deanainn call dith,
Rachainn ’n a mo dheann ’g a ceannach.

’S ann an sud bha bhó bha neònach,
Bhiodh rùchd-mionaich innt’ an còmhnuidh;
’S tric a thug mi dhith a leòir
De sùgh an eòrna b’fhearr ’s an talamh.


[TD 95]

Mac Gille-Eathain an t-àrmunn,
Gabhail rainn di ’s ’g a sìor tàladh;
H-uile boinn’ a thig a bhàn bh’uaip’;
Fiach a bhàird a bheil e milis?

Mac Gille-Eathain an duin’ uasal,
Ceangail ’s fuasgladh na buaraich;
Dh’òladh e fhéin bainne buaile,
’S cha bhiodh a bhuachaillean falamh.

’S tric a thug e air fear stòlda
A bhi bruidhneach, gleadhrach, shòghmhor;
’S tric a thug e air fear gòrach
A bhi strì ri dhòrn a tharruing.


Na Maighdeannan

(o’n aithris aig Ailean).

Na maighdeannan as bòidhche cruth,
’S ann air an Rubh’ a chunna mi;
’S na maighdeannan as bòidhche cruth
Tha fuireach ris a’ bhàta.

Dh’ fhoighnich mi gu suairce dhaibh,
Dé’n cinneadh as an d’fhuaradh iad;
Gun fhios nach ìnnsinn uaireigin
Na buaidhean bha ’n a ’n nàdur.

Labhair i gu h-iriosal,
“Ma tha thu ’g a fhiosrachadh,
Tha mise de na Frisealaich,
Is ise de na Ceàrraich.”


[TD 96]

“Tha thusa de na Frisealaich,
Daoine làidir, misneachail;
Luchd nan sgiath ’s nam biodagan,
’S bu mheasail anns na blàran iad.”

“Tha is’ le còir o sìnnsireachd,
Bha h-athair anns na h-Innseachan;
Caiptean Geàrr bu rìoghail e,
D’a rìoghachd is do ’n Bhàinrigh.”

“Gur es’ a bhris na geataichean,
Cha d’fhairtlich air an achd ud e;
Shàbhail a chuid tapachd e,
Ged faisg a chaidh am bàs air.”

Tha’n gruaidh cho dearg ’s na caorainnean,
’S an deud cho geal ’s an ìbhori;
Tha aghaidh choibhneil, shìobhalta,
Aig rìbhinnean nam blàthshul.

An dearg as bòidhche chleachdamaid
’N an gnùisichean bu dreachmhor iad;
’S e ’n sòlas bhi ’g am beachdachadh,
’S ’g am faicinn ann an sgàthan.

Falt dualach, cuachach, camlubach,
E snìomh ’n a bhàrr gu caisleagach;
E suas ’n a dhual gu fadlubach,
Gur e cuaileanach, cas-fàinneach.

’S ’n uair shìneadh iad air òranan
A ghabhail ’n an cuid seòmraichean;
Bu bhinne iad na smeòraichean,
’S na’n ceòl a bh’anns a’ chlàrsach.


[TD 97]

Dhannsadh iad gu còmhnard ann,
An casan grinn’ ’n am bòtuinnean;
Cha doichneadh iad na feòirneanan,
Fo’n òrdag no fo’n sàilean.

’S an Strath-Spé ’s na tulaichean,
Bha’n còmhlan bòidheach, cuideachdail;
Ruighleadh iad is thionndadh iad
Mar dh’ionnsaich Iain Dubh Geàrr iad.


[TD 98]

Beannachadh Taigeis

’S ann o’n aithris aig Maighstir Dòmhnall M. Mac Fhraing, Sagart Parraiste Creignis, an siorramachd Inbhir Nis, an Ceap Breatainn, a fhuair mi an dà òran a leanas, air an 12mh., là de’n Mhàrt, 1956. Canaidh cuid gur e “A. T. Mac Dhòmhnaill” a rinn a’ chiad òran, “Beannachadh Taigeis.”

Beannachadh Taigeis

Fàilt’ air Bàinrigh mhóir na maraig,
Tha do ghnùis gu fallain, làidir;
Thàinig thu le smùid ’s le fallus,
Air do gharadh, ás an àmhuinn;
Beartas agus beirm is barrag
Air a sparradh ’n a do mhàileid,
Gur tu chuireadh cuirm ’s an stamaig,
’S cha b’e manna bha ’s an Fhàsach.

’N uair a chunnaic mi thu tighinn,
Dh’éirich mo chridhe gu àilgheas;
Chaidh am mòd gu léir gu bruidhinn,
Dh’fhàs gach aon gu cridheil, càirdeil;
Chuir thu spiorad anns gach stamaig,
Agus anam anns gach càileachd,
Dh’ fhuadaich thu gach gaoid is galar,
’S thionndaidh thu smalan gu mànran.

’N uair a chàradh air a’ bhòrd thu,
Chaidh a’ chòisir gu ceòl-gàire;
Chuir thu mir’ an cinn na h-òigridh,
Agus ceòl an cinn nam bàrdaibh;


[TD 99]

Tha mi cinnteach, dearbhta, beachdta,
Gun robh thu cleachdta ’s a’ Ghàradh;
Cha b’ìongnadh, ma bha thu bachdta,
Gun a pheacaich Eubh is Adhamh.

Bha thu tric a measg nan armaibh
’N uair a thigeadh gairm air Gàidheil;
Gur tu dh’fhàg iad feartail, foirmeil,
Neartmhor, calma, fallain, làidir;
Chuir iad Ròmanaich air fuadach,
Lochlannaich do’n chuan ’n am pràbar,
Chuir iad Sasunnaich ’n an deannruith,
’M fear nach d’fhàg a cheann ’s an àraich.

Thàinig thu le luchd nam breacan
Air a’ “<eng>Hector<gai>” thar an t-sàile,
Sud an comunn thug do’n tìr thu,
Mar ri cànain bhinn nan Gàidheal;
’N uair a chual’ iad fuaim na pìoba,
Chaidh na h-Innseanaich gu rànaich,
Thog iad a mach ris na frìthean,
’S bha cuid nach do thill gu bràth dhiubh.

’S urramach an Albainn Uir thu
Far a bheil na fiùrain chuanta;
Clann nan Gàidheal, làidir, lùthmhor,
Nach gabh cùram roimh luchd fuatha,
’S iad nach tug an cùl ri nàmhaid,
Ach ’g an smàladh le’n cuid luaidhe,
’S cha do thill iad riamh o’n gharbh-bheinn
Gus an robh an t-arbhar buainte.


[TD 100]

Teannamaid a nis mu’n cuairt ort,
A rìbhinn uasal nam mórbheann;
Ge b’e fear nach toir a luaidh dhuit,
Ar leam fhéin, cha bhuan a shòlas;
Théid a chur an sloc an ìochdair,
Far am faigh e ’m biadh bu chòir dha;
Bidh e sud air fad na sìorrachd...
Cha bhuin e do Dhia na Glòireadh.

Sìth gun robh aig cloinn na Féinne,
’S aig gach treunfhear de d’luchd-eòlais;
Guma fada beò na Ceiltich,
’S gach aon tha géilleadh dha d’mhòrachd;
Bha thu mùirneach aig na gaisgich
Ann an caisteal ’s ann an còisir;
’S bidh na Gàidheil bhàidheil, ghasda,
’G a d’bhaisteadh le sùgh an eòrna.

Gum beannaicheadh Rìgh nan Dùlan
Do cholainn chùbhraidh, dheis, bhòidheach;
Gach feòil agus meall is cùirnean,
Gach min agus flùr is ròice;
Gach sult agus sùgh is spìosraidh
Tha’n dìomhaireachd fo d’chleòca;
Beannaichear thu nochd ’s gu dìlinn,
Eadar Dia ’s mi-fhéin mar chòmhla.


Nighean Donn an t-Sùgraidh

Séisd:—
Mo nighean donn an t-sùgraidh,
Mo chaileag laghach, shunndach;
Mo nighean donn an t-sùgraidh,
’S do chùram orm a h-uile là.


[TD 101]

’S b’fhearr leam na mo chòta,
Ge b’e uile òr e;
Gun robh thu agam pòsda,
’S gun chòir aig Cloinn Ill’-Eathain ort.

B’fhearr leam na mo léine,
’S i ’s fhaisge ri m’éideadh;
Gun robh thu leam ag éirigh,
’S gum b’éibhinn a bhi laighe leat.

’S a’ mhaduinn Di-Ciadaoin,
’N uair chaidh mi ghaoil ’g a d’iarraidh;
B’fhearr domh bhi ’s an t-sìorruidheachd
Mun d’iarr mi riamh air d’athair thu.

Cha b’e gaol do bhòidhchead
Thug orm-sa do phòsadh;
Ach dùil agam ri stòras
O’n bhodach mhór a b’athair dhuit.

’S e’n daga bh’air mo ghiùlan
A rùin a rinn do chiùrradh;
’S an luaidh ghlas a dhrùidh ort,
Chuir cùram orm a h-uile là.


[TD 102]

Dan. Alasdair Mac Dhomhnaill, Framboise

“’S e Ceap Breatainn tìr mo ghràidh,
Tìr nan craobh, ’s nam beanntan àrd’;
’S e Ceap Breatainn tìr mo ghràidh,
Tìr is àillidh leinn air thalamh.”

’S e òran ainmeil a tha so air feadh Chanada, ’s na Stàidean Aonaichte, agus ar leam gur iomadh ceann a théid an currac, ’s mullach a théid am falach, mun deanar dìochuimhn’ air mar òran dùthchail am measg luchd-seinn na Gàidhlig. Bha e an clò iomadh uair.

Tha “Dàn. Alex,” am bàrd a chuir na faclan an altan a chéile, an tìr nam beò fhathast. Rugadh e air an ochdamh là diag de’n Ogmhios, 1885, am Framboise-a-Tuath, siorramachd Richmond, Ceap Breatainn; mar a tha e fhéin ag ìnnse ’s an òran:—

“Am Framboise fhuair mi m’àrach òg,
Ann an nàbachd Chloinn Mhic Leòid.”

B’e athair, Iain A. Mac Dhòmhnaill, ’s a mhàthair, Anna Nic an Rothaich. Thàinig na daoine aige á Uibhist-a-Tuath, an Innse Gall, an Albainn.

’N uair a bha am bàrd òg, bhiodh e ag obair air an rathad-iaruinn, fo ùghdarrás, “An Dominion Coal Company.” Tha e a nis ’g a ghabhail air a shocair, ’s a’ fuireach air a thuathanachas am Framboise-a-Tuath.

A dh’ aindeoin a shìneadh-làithean, tha “Dàn. Alex.”, ri bàrdachd a h-uile ceum. Rinn e eadar-theangachadh gu Gàidhlig air cuid de na Laoidhean, is chan ’eil a mach air seachduin. (16/2/’70), o’n a chuir e chugam eadar-theangachadh a rinn e air


[TD 103]

an Laoidh:—<eng>“When God will give the Call,”<gai> “’N uair ni Dia ar Gairm.”

’S e fìor Ghàidheal a th’ann, is duine éibhinn cuideachd. ’S an litir mu dheireadh a fhuair mi bhuaithe, sgrìobh e mar so:—“Tha mi’n dòchas nach tig an tinneas-tuiteamach ort ’n uair a chì thu cho sean ’s a thà mi, ach tha mi comasach air gu leòir connaidh a bhristeadh fhathast.”

Tha làn-thìde aig sgoilear Gàidhlig is aithne a ghnothach, na h-òrain a th’aca an siorramachd Richmond a chur ri clàr ’s an gléidheadh gu cùramach.

So agaibh dà òran a rinn “Dàn. Alex.”, nach ’eil cho tric air pàipear, fo chomhair luchd-leughaidh, ’s a tha na feadhainn eile a rinn e.

Làithean Sona M’Oige

’N uair bha sinn aotrom, gòrach,
Gun eòlas air an aois,
Gun chùram air son lòin oirnn’;
Sinn beòthail is làn sunnd,
Bu tric ri cluich ’s ri spòrs sinn,
’S ro-dheònach bhi ri mùirn;
O làithean sona m’òige,
’N uair bha sinn òg, làn sunnd.

Air maduinn shamhraidh òirghil,
’S an driùchd air bhàrr an fheòir;
Bhiodh grian nan speur ’s i dearrsadh,
’S gach ni mar airgiod beò;
Bhiodh eòin na coill’ cur fàilt’ oirnn’,
’S gum b’àluinn leinn an ceòl,
Bha sud, far ’n d’fhuair mi m’àrach,
’S a thug dhomh slàint’ ’s mi òg.


[TD 104]

Bu tric air feasgar Dòmhnaich,
A chìte sinn ’n ar grunn;
A’ falbh ’n ar cupaill còmhla,
Is dreach na h-òig’ ’n ar gnùis;
An diugh tha ’r cinn air liathadh,
Tha ’n diachainn sin ’s a’ chùis,
Oir thig an aois gun iarraidh
Tha milleadh lias ar sùil’.

Gum b’iomadh rìbhinn ghràdhach
Bha anns an àit’ ud leinn;
Bu chridheil fuaim an gàire,
’S gum b’àluinn cùl an cinn;
Le gruaig ’s i mar dh’fhàs i,
’N a dualan, cuachach, mìn;
An diugh bidh iad ’g a fàisgeadh,
Bidh blàr air cùl an cinn.

Bu shòlas leinn ’s an ám ud
Bhi muigh air feadh nan craobh;
Bhi falbh ri taobh na h-aibhne
Bha ruith a nuas cho ciùin;
Na làithean bòidheach samhraidh,
Nach iad a bh’ann ás ùr?
An gleanntan gorm’ a’ challtuinn,
’S gach crann le shàr fhear-chiùil.

Bu chridheil sinn ’s a’ gheamhradh
An an tìomannan an fhuachd;
Bhiodh sùrd air na bainnsean,
’S an geall air thigh an luaidh;
Bu chridheil anns an ám sinn,
’S gum b’annsa leinn an uair
Bhi muigh air dheigh na h-aibhne,
’N uair bhiodh i reòite, cruaidh.


[TD 105]

’S a’ cheann-a-tuath de Framboise
A fhuair mi m’àrach òg;
’S bu shona mi ’s an ám ud
An gleanntan gorm’ an fheòir;
Far am bithinn feasgar samhraidh,
’S a’ ghrian dol fo na neòil,
’S an ceò air bhàrr nam beanntan,
’S a’ ghleann far robh mi òg.

Mo shoraidh slàn gu bràth
Leis na làithean ud a dh’aom;
Le làithean sona m’òige
’N uair bha mi òg làn sunnd;
Na làithean bha cho bòidheach
Ri ròs air maduinn chiùin;
Mo shoraidh slàn gu bràth
Leis na làithean ud a dh’aom.


An Céitean Orgheal

Fonn:—
O, tha’n samhradh òrgheal
Air tighinn mu’n cuairt;
Ceilearadh na smeòraich
Air bhàrr nam bruach;
O, tha’n samhradh òrgheal
Air tighinn mu’n cuairt.

Gu bheil mais’ an t-samhraidh
A’ còmhdach nam beanntan;
Caithream binn ’s a’ challtuinn
Anns gach gleann mu’n cuairt;
O, tha’n samhradh òrgheal...


[TD 106]

Gun chuir fuachd a’ gheamhraidh
Cùlthaobh ris na beanntan;
Dh’ fhalbh deigh na h-aibhne,
Alltan ruith le fuaim;
O, tha’n samhradh òrgheal...

Còisir bhinn an fhàsaich
Air tilleadh do’n cheàrn so;
’S iad toirt molaidh Dhà-san
A threòraich iad mu’n cuairt;
O, tha’n samhradh òrgheal...

Ceòl air feadh nan crìochan,
’S iad mar mhìle fìdhleir;
Cluich an ciùil cho binnghrinn,
’S prìseil leinn a fuaim;
O, tha’n samhradh òrgheal...

Smeòraichean nan craobhan
Gleusadh ribheid chiùil dhuinn;
Iad le’n trusgain ùr’ orr’,
Boillsgeach, aotrom, nuadh;
O, tha’n samhradh òrgheal...

An crodh agus na caoraich
Muigh air feadh nan raointean;
’S iad a fhuair an t-saoirsinn,
Dh’fhalbh am faoilteach fuar;
O, tha’n samhradh òrgheal...

Na h-uain bheaga, bhòidheach,
Cluich air uchd nan leòidean;
Bocadaich cho beòthail,
Cuid diubh brocach, ruadh;
O, tha’n samhradh òrgheal...


[TD 107]

Bheir sinn cliù is moladh
Do’n Tì Uile-Bheannaicht’;
A thug dhuinn gun cheannach
Beannachd Rìgh an t-Sluaigh;
O, tha’n samhradh òrgheal...


[TD 108]

Liosta-Leabhraichean

1. Mac na Ceardadh, Dr. Alasdair Mac Gille-Eathain, Alba Nuadh. “Clàrsach na Coille.” Clò-bhuailte le Alasdair Mac Labhruinn ’s a Mhic, Glaschu. 1928.

2. Mac Dhòmhnaill, Sander, Antigonish, Alba Nuadh. Làimh-sgrìobhainn de òrain nach ’eil an clò, le Bàrd na Ceapaich is Dùghall Mac Eacharna, Antigonish.

3. Mac Fhearghuis, Coinneach A., Gàidhealtachd L’Ardoise, siorramachd Richmond, Ceap Breatainn. (1882-1928).

4. Mac Gille-Fhaolain, Bhincent A. McI. “Fàilte Cheap Breatuinn.” Clò-bhuailte an Sidni, Alba Nuadh. 1891.

5. Mac Leòid, Calum I. M. “Sgialachdan á Albainn Nuaidh.” Gairm, Glaschu, 1969. (Làimh-sgrìobhainn Sheumais Eòghainn. Faic, t.d., 150, àireamh 15).

6. Mac Thómais, Ruaraidh. “Eadar Samhradh is Foghar.” Gairm, Glaschu, 1967, t.d., 41.

7. Norwood, Siùsaidh. Oilthigh Harvard, U.S.A. (Làimh-sgrìobhainn). Orain a chruinnich Siùsaidh an Ceap Breatainn ’s an t-samhradh, 1969.
