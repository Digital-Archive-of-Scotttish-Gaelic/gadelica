[TD 1.1]

Sùil Mun Cuairt

AONAD ARAINNEACHD

Fiosrachadh

Frank Rennie agus John Love

Dealbhan

Owen Butler, Dòmhnall MacFhearghais agus John Love

[Dealbh]
Cladach

[Dealbh]
Croit / Tuathanas

[Dealbh]
Baile


[TD 1.2]

ARAINN

Tha sinn a’ dol a choimhead ri diofar àrainnean ann an nàdar anns na cairtean seo. ’Se àrainn an àite anns a bheil beathach no lus air a ghineadh, far a bheil e beò, ’s a’ bàsachadh. Tha an àrainn a’ gabhail a-steach an seòrsa talamh, lusan agus an aimsir, am biadh, agus an t-uisge agus an cadal, a dh’fheumas an corp airson a bhith beò. Tha àrainnean an duine gu math eadar-dhealaichte le bailtean beaga agus mòra, tuathanais, prìomh-choilltean agus fàsaichean. ’S e sgrudadh air nàdar a tha seo far am bi thusa a’ faighneachd nan ceistean agus a’ lorg nam freagairtean. Nuair a chì thu an comharradh seo (G) tha gnìomh agad ri dhèanamh.

Tagh aon de na h-àrainnean agus tòisich air a’ chiad chairt.

[Dealbh]
Mòinteach / Beanntan

[Dealbh]
Fìor-uisge

[Dealbh]
Coilltean


[TD 2.1]

Tha taighean nan dachaighean do dhaoine ach faodaidh damhain-allaidh, cuileagan, carnain, fiolain, agus luchainn fuireachd annta cuideachd. ’S dòcha gum bi ialtagan is gealbhoinn fon sgleat agus cathagan anns an t-similear.

Ged a tha craobhan a’ coimhead brèagha ann an sràidean, pàircean is gàrraidhean, tha iad cuideachd air an cleachdadh mar àiteachan neadachaidh do ròcais is eòin eile.

Bithidh sinn a’ smaoineachadh air bailtean mar àiteachan do dhaoine a-mhàin. Chan eil sin fìor oir tha iomadh seòrsa lus a’ fàs ann am bailtean. Faodaidh beathaichean cuideachd a bhith beò ann am bailtean ma gheibh iad seachad air an eagal a th’ aca ro dhaoine agus ma lorgas iad dachaigh fhreagarrach far nach cuir daoine dragh orra agus gu h-àraidh ma lorgas iad biadh gu leor.

Tha uillt is linneachan nach eil air an truailleadh nan dachaighean do dh’iasg, losgainn, dearcan-luachrach is daolagan-uisge. Bithidh tunnagan is ealachan a’ neadachadh air na bruaichean ’s bithidh gobhan uisge agus breac an t-sìl a’ neadachadh fo dhrochaidean.

Tha mòran chraobhan is phreasan ann am pàircean is ann an cladhan agus tha mòran eòin is meanbh-fhrìdean air an tarraing thuca. Tha mòran crotal, ràineach, còinneach is lusan eile a’ fàs air leacan uaghach is ballaichean far nach eil truailleadh.

Is toigh le radain agus clàbaraichean eile ionaid-sgudail. Tha talamh bàn, taobh an rathaid iarainn agus taobh an rathaid mhòr nan àiteachan còmhnaidh math do fhiadhbheatha.


[TD 2.2]

Seo agaibh plana den t-sealladh air taobh eile na cairt seo.

(G) Dèan plana den sgìre, am baile no am baile mòr anns a bheil thu a’ fuireach. Comharraich na h-àiteachan “uaine” far a bheil beathaichean is lusan rim faighinn. Theirig gu na h-àiteachan sin agus dèan liosta de na beathaichean ’s na lusan a chì thu.

Canaidh sinn beathaichean làitheil ris na beathaichean a chì thu ris an là agus beathaichean oidhcheach ris an fheadhainn nach fhaic thu ach ris an oidhche.

(G) Theirig timcheall a’ ghàrraidh air an oidhche le toirds gus am faic thu dè chì thu. Seas agus èisd cuideachd.

’S dòcha gun cluinn thu gràineag a’ sporghail anns an duilleach no cailleach-oidhche a’ sgreuchail – no fiù ’s sgiamh àrd ialtag no dallag.

Bithidh leòmainn is breabadairean a’ sgiathalaich mu na h-uinneagan cuideachd agus na solais a-staigh gan tarraing.

Le sin tha beathaichean tur eadar-dhealaichte bhon fheadhainn a bhitheas ann ris an là anns a’ ghàrradh air an oidhche.

Cuimhnich nach tèid thu ro fhada bhon taigh gun pàrant còmhla riut.


[TD 2.3]

(G) Dèan dealbh de na beathaichean a lorg thu anns a’ ghàrradh, anns a’ phàirc no mu chuairt na sgoile.

’S dòcha gum feum thu a dhol air do ghlùinnean airson meanbh-fhrìdean seimhidh agus seilcheagan fhaicinn. Coimhead fo chlachan agus anns na sgorran ann an craobhan. Ma tha thu a’ dol gan toirt air ais don chlasrum airson an dealbh a tharraing, feuch gun cuir thu air ais iad cho luath ’s is urrainn dhut.

Tha faisg air 600 seòrsa damhan-allaidh rim faighinn ann am Breatann ’s tha cuid dhuibh sin rin lorg am broinn an taighe. Chan e fìor meanbh-fhrìdean a th’ annta oir tha ochd casan orra an àite sia; tha paidhir de dh’iadhairean goirid no <eng>pedipals<gai> orra cuideachd air gach taobh dem beul. Tha ochd sùilean anns an damhan-allaidh ach chan eil a fhradharc glè mhath.

Tha an fheadhainn fireann nas lugha na an fheadhainn bhoireann agus tha iad ann an cunnart a bhith air an ithe an uair a tha iad a’ suirghe.

Chan eil slige chruaidh air seimhidhean idir ged is e <eng>molluscs<gai> a th’ annta. Le sin, shaoileadh tu gum bitheadh e na b’ fhasa do bheathaichean eile greim fhaighinn orra, ach ’s ann a tha e nas fhasa dhaibh faighean a-steach do sgorran no fon talamh airson iad fhèin a dhìon. Tha 17 seòrsa seimhidh rin lorg ann am Breatann.

Tha an seimhidh dubh air a bheil sinn uile eòlach nam measg sin agus seimhidhean gàrraidh agus achadh a tha nam plàigh ann an gàrraidhean glasraich. ’S e lusan a bhitheas a’ chuid as motha aca ag ithe (lus-itheadairean) ach bithidh feadhainn ag ithe beathaichean marbh (closaichean) cuideachd (itheadairean-chlosach).

O chionn fhada bha calmain a’ fuireach ann an creagan mara no ann an uamhan. Cha b’ fhada gus an d’fhuair iad a-mach gun robh togalaichean ann am bailtean a cheart cho math. Bha daoine cuideachd a’ cumail calmain calla airson biadh. An-diugh, tha calmain bhailtean den h-uile cruth, meudachd agus dath agus tha feadhainn dhiubh gu math eadar-dhealaichte bhon fheadhainn a tha fhathast a’ fuireach faisg air na cladaichean.

[Dealbh]
mullach a chin
gob
gruaidh
sgornan
amhach
broilleach
bru
casan
priomh itean sgèith
darna itean sgeith
fo-itean an earbaill
earball
priomh itean an earbaill
druim
dion cluaise


[TD 2.4]

[Dealbh]
leòmainn
dealan-dè

Dè bhitheas a’ tachairt air oidhche shamhraidh nuair a tha an solas air agus an uinneag fosgailte?

Tha an solas a’ tarraing meanbh-fhrìdean ’s gu h-àraidh leòmainn. Bithidh meanbh-fhrìdean a’ cadal tron gheamhradh ann an sgorran agus ann an tuill. Bithidh feadhainn aca a’ bàsachadh aon uair ’s gu bheil iad air an uighean a bhreith. Bithidh an àl a’ tighinn às na h-uighean sin an ath earrach aon uair ’s gun till am blàths.

’S e ainmh-eòlas a chanas sinn ri sgrùdadh bheathaichean agus ’s e ainmh-eòlaiche a chanas sinn ri duine a bhitheas a’ dèanamh an sgrùdaidh. ’S e luibh-eòlas a chanas sinn ri sgrùdadh lusan agus ’s e luibh-eòlaiche a bhitheas ris an obair sin.

Bithidh dealan-dè a’ sgiathalaich ris an là agus bithidh leòmann a’ tighinn a-mach ris an oidhche. A bheil thu a’ faicinn rudan a tha diofraichte mun deidhinn? Bithidh leòmainn a’ falach bho eòin ris an là. Bithidh iad a’ suidhe air stocan chraobhan agus tha na dathan anns na sgiathan aca a’ dèanamh breug-riochd mhath dhaibh.

(G) Tarraing dealbh de dh’ialtag agus luch. Ciamar a tha iad diofraichte?

Bithidh luchainn mar ialtagan a’ tighinn a-mach air an oidhche ach chan eil <eng>radar<gai> aca. Tha iad a’ cleachdadh an sùilean airson biadh a lorg agus tha an claisneachd mhath a toirt rabhadh dhaibh bho chunnart. Tha cailleachan-oidhche aig a bheil fradharc agus claisneachd mhath cuideachd a’ glacadh cuid dhuibh. Tha cluasan na caillich-oidhch’ air am falach fo a h-itean. Tha cailleachan-oidhche gu math sàmhach air iteag ann an dòchas gun tig iad air luch gun fhiosd ach chan àbhaist dhaibh a bhith luath gu leòr airson ialtagan air iteag a ghlacadh.

Bithidh ialtagan a’ glacadh agus ag ithe leòmainn nuair a tha iad a’ sgiathalaich mun cuairt air an oidhche. Ged a tha e dorcha agus ged is e sùilean beaga biodach a th’ annta, tha ialtagan a’ lorg am biadh le bhith a’ cleachdadh seòrsa de <eng>radar<gai>. Tha iad a’ dèanamh sgiamh àrd a tha a’ tilleadh air ais thuca mar mac-talla nuair a bhuaileas e leòmann air iteag agus tha iad a’ cluinntinn seo le an cluasan mòra.

Chan eil ach dà sheòrsa ialtag cumanta ann an ceann a tuath na h-Albainn – an ialtag chumanta agus an ialtag fad-chluasach. Bithidh iad a’ cadal ann an tuill no air lobhtan thaighean ris an là. Na gabh eagal gu-tà oir chan eil cron ann an ialtagan.

[Dealbh]
cluais ialtaig


[TD 2.5]

Feumaidh flùran gràinneanan beaga poilean fhaighinn bho fhlùran eile den aon sheòrsa mus nochd sìol. ’S e torachadh a th’ air an-seo. Tha cuid de lusan, mar feur, a’ glacadh poilean a th’ air a shèideadh anns a’ ghaoith, ach tha mòran fhlùran an urra ri meanbh-fhrìdean airson a ghiùlain. Tha dathan soilleir orra airson an tarraing agus ’s dòcha gu bheil iad a’ dèanamh lionn milis ris an canar neachtar, a tha a’ còrdadh ri meanbh-fhrìdean.

Fhad ’s a tha a’ mheanbh-fhrìde a’ cruinneachadh an neachtar tha gasan fireann (air a bheil stamain) anns an fhlùr a’ dustadh poilean air a feadh. Nuair a ghluaiseas i gu flùr eile tha a’ mheanbh-fhrìde an uair sin a toirt pàirt den phoilean seo gu gas boireann (no stiogma) – mar as trice aon air gach flùr. ’S ann an-seo a tha na h-uighean airson an torachadh. Aig an aon àm tha a’ mheanbh-fhrìde a’ cruinneachadh poilean bhon fhlùr seo airson a thoirt chun an ath fhear.

[Dealbh]
seillean air clòbhar

(G) Buain dhà no trì fhlùran anns a’ ghàrradh agus feuch an lorg thu na flùr-bhileagan, na stamain agus an stiogma. Fo na flùr-bhileagan tha na siopail, duilleagan beaga uaine a tha a’ dìon na flùr-bhileagan nuair a tha iad a’ fàs anns a’ ghucag. Na buain-flùran fiadhaich ach fàg iad do mheanbh-fhrìdean agus airson toileachas dhaoin’ eile.

[Dealbh]
flur air a ghearradh


[TD 2.6]

Is e creutair mì-rianail a th’ anns an duine. O chionn cheudan bhliadhnachan mus robh plastaig agus tiona ann bha e a’ tilgeil a sgudal a-mach air an t-sràid far an robh mucan is cearcan, radain agus luchainn agus eadhan clamhain-gobhlach agus fithich- eòin a tha gu math annasach an-diugh agus nach eil air am faicinn ann am bailtean mòra uair sam bith.

An-diugh tha sgudal air a chruinneachadh ann am binichean no ann am pocanan plastaig agus air an toirt gu ionad-sgudail. Carson a tha radain cho paillt ann an ionaid-sgudail?

An robh fhios agad gum bi sionnaich agus bruic a’ tighinn a-steach do ghàrraidhean ann an cuid de bhailtean mòra air an oidhche a ghoid criomagan bìdhe? Tha e coltach gu bheil an oidhche, nuair a tha na taighean-bìdhe anns a’ bhaile a’ cur a-mach an sgudal airson a chruinneachadh an ath mhadainn, a’ còrdadh ri na sionnaich. Chaidh sìonnach fiù ’s fhaicinn ann an <eng>Trafalgar Square<gai> ann an Lunnainn. Tha cuid de dhaoine a’ cur a-mach biadh gus an urrainn dhaibh suidhe a’ coimhead nam beathaichean sin nan gàrradh fhèin. Ach tha e cunnartach anns a’ bhaile mhòr air an oidhche agus tha iomadh sionnach air a mharbhadh le càraichean.

Ged a tha creimich bheaga a’ lorg tòrr a dh’itheas iad ann an ionaid-sgudail, tha iad uaireannan a’ dol a dh’fhalach a bhroinn botail. Chan urrainn dhaibh iad fhein a bhrùthadh a-mach air ais oir tha an casan a’ slaoideadh air a’ ghlainne shleamhainn. Chaidh cuirp ochd dallagan, ceithir luchainn-feòir agus trì famhalain a’ lorg ann an aon bhotal <eng>champagne<gai>. 

(G) An urrainn dhut smaoineachadh air dòighean eile anns a bheil sgudal na chunnart do bheathaichean? Mar sin, cum do sgudal teàrainte ann am bine no ann am poca. A thuilleadh air a bhith neo-ghrinn, tha sgudal cunnartach.


[TD 2.7]

Tha daoine a’ fuireach ann an taighean. Tha dachaighean aig beathaichean cuideachd. Tha mòran a’ fuireach ann an tuill anns an talamh. A bheil fhios agad dè an t-ainm a th’ air:

1) dachaigh sionnaich
2) dachaigh broc
3) dachaigh dòbhrain?

Tha beathaichean eile a’ dèanamh an dachaighean le maidean, slatan no feur. A bheil fhios agad dè an t-ainm a th’ air:

4) nead feòraig
5) nead geàrr
6) nead iolaire?

[Dealbh]
nead iolaire

Tha cuileagan caiteas òga ann an uillt a’ dèanamh pìob làidir de chlachan beaga biodach anns am bi iad a’ fuireach, agus tha seo cuideachd na bhreug-riochd dhaibh. Feumaidh partain-tuathal fuireach ann an sligean falamh airson an t-slige bhog aca fhèin a dhìon. Tha seilcheagan a’ dèanamh an slige fhèin gus an urrainn dhaibh a dhol a-steach innte nuair a tha cunnart mun cuairt. Ach tha smeòraich air dòigh fhaighinn air na sligean sin a bhriseadh lem bualadh ri clach; tha clach shònraichte, ris an canar innean, aig gach smeòrach far am bi iad a’ tilleadh uair is uair a bhriseadh an seilcheagan.

Tha tòrr thaighean còmhla a’ dèanamh baile, ach bha beathaichean a’ fuireach còmhla mar sin fada mus robh daoine. Tha coineanaich a’ fuireach ann am broclach thuill; tha seangain a’ fuireach ann an dùn-sheangain, seillein ann am sceap agus speachan ann an nead a tha iad a’ dèanamh a-mach à pàipear – dh’ionnsaich beathaichean mar a dhèanadh iad sin cuideachd mus do dh’ionnsaich an duine.

Tha cuid de dh’eòin a’ fuireach ann am buidhnean. Tha eòin fighe ann an Afraca a’ dèanamh neadan de fheur a th’ air fhighe agus tha iad sin a’ crochadh bho gheugan nan craobh airson a bhith sàbhailte bho nathraichean agus cunnartan eile. Tha feadhainn ris an canar figheadairan càirdeil a’ ceangal an neadan ri chèile mar thogalach flataichean.


[TD 2.8]

Tha eòin a’ togail neadan anns am bi iad ag àrach an àl. Aon uair ’s a tha an nead deiseil tha an t-eun boireann a’ breith uighean innte. Mar as tric tha an t-eun fireann agus an t-eun boireann a’ gabhail greis mu seach a’ suidhe orra airson an cumail blàth. An ceann greis tha na h-iseanan a’ nochdadh às na h-uighean.

Tha cailleachagan cheann-ghorm (le faisg air dusan ugh) a’ suidhe air na h-uighean airson 2 sheachdain, ach tha iolairean (le 2 ugh mhòr) a’ suidhe orra airson faisg air sia seachdainean. Feumaidh na pàrantan an uair sin biadh a thoirt do na h-iseannan gus am fàs iad mòr – 3 seachdainean airson cailleachag cheann-ghorm ach còrr air deich seachdainean airson iolaire.

Tha neadan cuid de dh’eòin mar eòin grunndachaidh, faoileagan agus eòin-fraoich, air an talamh. Cho luath ’s a thig na h-iseannan sin às na h-uighean tha iad mòr gu leòr airson ruith air falbh agus falach bho chunnart. Tha deagh bhreug-riochd air uighean nan eòin sin a bhitheas a’ neadachadh air an talamh agus tha e doirbh do starrag no sionnach mothachadh dhaibh. Tha eòin eile mar cailleachan-oidhche agus druidean a’ neadachadh ann an tuill agus tha na sùilean aca geal no soilleir gorm. An dùil carson a tha seo?

(G) Is toigh le eòin a bhitheas a’ neadachadh ann an tuill a bhith a’ cleachdadh bogsaichean neadachaidh a bhitheas daoine a’ dèanamh. Faodaidh tu an ceannach no an dèanamh thu fhèin.

Mas fhìor gur e eun a th’ annad, can cailleachag cheann-ghorm. Càit am bu toigh leat do bhogsa a bhith suidhichte? A bheil thu ag iarraidh àite fosgailte no am fàs d’ iseannan ro theth air là grianach?

Cuimhnich nach urrainn do dh’eòin uinneag fhosgladh ma tha e ro theth ach ’s urrainn dhaibh suidhe air an iseannan airson am blàthachadh ma tha iad fuar. A bheil thu ag iarraidh àite a tha sàbhailte bho chait agus clann chrosda a dh’fhaodadh feuchainn ri d’ uighean a ghoid? Am bitheadh tu ga iarraidh faisg air rathad mòr no gàrradh-sgoile anns an robh tòrr fuaim? Sgrìobh tuairisgeul air bogsa-neadachaidh freagarrach.

Is toigh le ialtagan cuideachd a bhith a’ cadal ann am bogsaichean fiodha. Tha iad air an dèanamh anns an aon dòigh ach tha iad air an dealbhadh diofraichte. An àite toll cruinn air aghaidh tha sgoltadh anns an làr far am faigh na h-ialtagan a-mach ’s a-steach. Cha thuit na h-ialtagan a-mach oir tha iad a’ crochadh bun-os-cionn bhon mhullach!


[TD 3.1]

Tha talamh àrd faisg air an tuathanas feumail airson feurach do chrodh, caoraich agus fèidh agus tha lusan agus beathaichean beinne ann cuideachd.

Tha talamh àrd far a bheil feur air a chur math do stoc agus tha tòrr meanbh-fhrìdean ann a bhitheas eòin ag ithe.

Tha diofar sheòrsachan chraobhan aig diofar ìrean ann an coilltean nàdarrach. Tha seo math airson eòin agus meanbh-fhrìdean agus tha e a’ toirt fasgadh do fhlùran na coille.

Bithidh luchainn a’ falach ann am ballaichean cloiche.

Tha pòir ghràn a’ toirt fasgadh do bheathaichean a bhitheas ag ithe sìol.

Tha fàil agus craobhan timcheall achaidhean a’ toirt fasgadh do na beathaichean agus don phòir agus do mheanbh-fhrìdean agus eòin a tha a’ neadachadh.

Tha mòran de na rathaidean air a bhith air an cleachdadh airson ceudan bhliadhnachan agus mar is tric chan eil stuthan ceimiceach air am frasadh air na lusan a tha a’ fàs rin oir. Le sin, tha mòran de na lusan nàdarrach a’ fàs an-sin fhathast.

Tha uisge glan, neo-thruaillte ann an uillt, dìgean agus linneachan a’ tarraing mòran bheathaichean airson òl, an dachaighean a dhèanamh agus airson gluasad air feadh na dùthcha gun fhiosd.

’S toigh le tunnagan, losgainn, dearcan-luachrach agus meanbh-fhrìdean uisge an talamh fliuch.


[TD 3.2]

Tha treabhadh a’ briseadh sìos na lusan marbh don talamh agus a’ leasachadh drèanadh. Mar a tha an talamh air a thionndadh tha diofar meanbh-fhrìdean, boiteagan agus beathaichean beaga eile a’ tighinn gu uachdar. Tha faoileagan agus gràineagan a’ gabhail fàth air a’ bhiadh fhurasta a tha seo.

(G) Dèan dà tholl mu 30cm ceàrnach agus mu 30cm a dhoimhne ann an achadh a tha air a treabhadh agus ann an tè nach eil air a treabhadh fhathast. Dèan sgrùdadh air agus cunnt na beathaichean eadar-dhealaichte a lorgas tu anns gach sampall. Carson a tha diofar eadar na h-àireamhan agus na seòrsachan anns gach sampall?

Tha todhar air a chur air a’ phòir gus am fàs iad nas fheàrr. Faodaidh tu inneir bheathaichean no stuthan ceimiceach a chleachdadh. Chan eil na lusan a’ gabhail a-steach ach na h-uiread de na beathannan a th’ anns an todhar agus le sin chan eil e a’ dèanamh feum sam bith cus a chuir air a’ phòir. Tha e cudromach nach fras thu todhar ceimiceach faisg air uillt no linneachan oir ’s dòcha gum puinnseanaich seo feadhainn de na lusan a tha beò anns an uisge.

(G) Cuir sìol feur ann an dà phoit-fhlùr mhòr. Cuir todhar faiche air aon dhiubh. Cuir an dà phoit ann an àite blàth, grianach agus cuir paillteas uisge orra. Dèan nota air dè cho fada ’s a tha am feur anns gach poit a’ toirt a’ fàs. Tomhais àirde an fheòir anns gach poit fhad ’s a tha e a’ fàs agus dèan cairt dhiubh.


[TD 3.3]

[Dealbh]
cailleach-oidhche

Tha a’ chailleach-oidhche math air sealg air an oidhche. Tha sùilean mòra innte agus chì i nas fheàrr anns an dorchadas. Cha mhòr nach cuir a ceann car slàn agus le sin mothaichidh i do rud sam bith a tha gluasad. Tha i ag ithe mamalan agus eòin bheaga, losgainn agus meanbh-fhrìdean mòra. Tha na h-itean boga a th’ oirre a’ toirt cothrom dhith a bhith cho sàmhach nuair a tha i air iteag ’s gu bheil i a’ tighinn air na beathaichean sin gun iad mothachadh dhith.

’S e creutair sochaireach a th’ anns an luch-coille. Tha i ag ithe sìol, gucagan, dearcan, cnothan agus meanbh-fhrìdean beaga. ’S fheàrr leatha gluasad air an oidhche nuair a tha e nas fhasa falach bhon chailleach-oidhche, cait, sionnaich, agus an clamhan ruadh. Càit a bheil luchainn a’ fuireach nuair nach fhaic thu iad? ’S dòcha gum bi dhà no trì àil aca gach bliadhna le ceithir no còig luchainn anns nach eil ach 1g a chuideam anns gach àl. Chan eil iad beò ach mu bhliadhna gu leth. 

(G) Tha cuid de dh’eòin a’ crathadh an sgiathan nuair a tha iad a’ falbh air iteag agus tha feadhainn eile a’ falbh air a’ ghaoith. Theirigibh a-mach agus coimheadaibh air eòin eadar-dhealaichte. Cunnt dè cho tric ’s a tha iad a’ crathadh an sgiathan ann am mionaid.

Tha an clamhan ruadh cumanta air tuathanais chì thu e a’ sealg airson luchainn agus mamalan beaga eile ri oir nan achaidhean. Tha e ag itealaich mun cuairt gus am faic e an rud a tha e a’ sealg. An uair sin tha e a’ coimhead a’ bheathaich gun a cheann a ghluasad agus tha e ag itealaich anns an aon àite gus an tig e sìos a dhèanamh ionnsaigh air. ’S dòcha gun tig e nas fhaisg air an talamh mean air mhean agus an uair sin tuitidh e air a’ bheathach gu luath le sgiathan letheach dùint’.

[Dealbh]
clamhan ruadh


[TD 3.4]

Is e feur fear de na lusan as cumanta air an t-saoghal agus tha diofar sheòrsachan rin lorg ann an àiteachan eadar-dhealaichte, bho chomhnard gu mullach bheanntan, ’s bho bhogalaich gu fàsaichean. Tha cunntas againn air mu 10,000 seòrsa feur. Ged nach saoileadh tu an tòiseach, ’s e lus flùrach a th’ ann am feur, le duilleagan caola agus chan eil flùr-bhileagan air na flùran.

A thuilleadh air a luach mar bhiadh agus mar fhasgadh do mheanbh-fhrìdean agus beathaichean beaga, tha feur a’ dìon craiceann na talmhainn. Ann an àiteachan far nach eil feur a’ fàs no far a bheileas air cuir às dha, tha gaoth agus uisge dualtach falbh leis an ùir. Uaireannan tha seo ag adhbhrachadh maoim-slèibhe mhòra de thalamh neo-sheasmhach.

[Dealbh]
diofar sheòrsachan feur

Tha daoine air a bhith a’ cur iomadh seòrsa feur airson am feumalachd fhèin – ’s e feuran a th’ ann an cruinneachd, eòrna agus coirce. Tha tuathanaich a’ cur diofar sheòrsachan feur airson am beathaichean. Tha cuid dheth a tha iad ag ithe fhad ’s a tha e a’ fàs agus tha cuid air a ghearradh agus air a thiormachadh airson fodar dhaibh ann am mìosan a’ gheamhraidh nuair nach eil am feur a’ fàs.

(G) Comharraich trì no ceithir de fhrith-rathaidean air lianag. Cuir bioran aig gach ceann. Na coisich air a’ chiad frith-rathad. Coisich 10 tursan eadar an dà bhioran air an dara frith-rathad, 100 turas air an treas fear agus 1,000 turas air a’ cheathramh fear. Dè tha tachairt don fheur? Càit a bheil na lusan gu lèir a’ dol mura bheil iad air am frith-rathad?


[TD 3.5]

’S e eun dìomhair a bhitheas a’ neadachadh ann am feur àrd, tiugh a th’ anns an traon. Tha gairm neo-bhinn aige agus cluinnidh tu e mar as trice anns a’ chamhanaich no an ciaradh an fheasgair. ’S urrainn dhut am fuaim seo a dhèanamh le bhith a’ suathadh d’ fhiaclan air cìr no air pìos maide. Uaireannan freagarraidh an t-eun thu ’s e a’ smaoineachadh gur e traon eile a th’ annad. Tha an traon a’ dèanamh imrich gu blàths Afraca a h-uile foghar agus bithidh e a’ tilleadh as t-earrach airson brideadh. An aithne dhut eun sam bith eile a bhitheas a’ dèanamh imrich.

[Dealbh]
traon

[Dealbh]
gòbhlain-gaoithe

[Dealbh]
sgiath dhearg
stearnal
gòbhlan-gaoithe
traon

Mar as trice tillidh gòbhlain-gaoithe chun an aon nead gach bliadhna an dèidh an geamhradh a chur seachad ann an ceann a deas Afraca. ’S àbhaist dhaibh a bhith a’ dèanamh an neadan ann an togalaichean no fo dhrochaidean. Mus till iad gu deas bithidh iad a’ cruinneachadh ann an ealtainn mhòra air uèirichean an teileagraf. A bheil nead gòbhlan-gaoithe faisg ortsa?

[Dealbh]
cathain

Tha cathain a’ tilleadh gu taobh siar na h-Albainn às A’ Ghraonlainn far am bi iad a’ neadachadh anns a’ gheamhradh. Nuair a tha tòrr mòr dhiubh còmhla tha iad a’ dèanamh trioblaid do tuathanaich le bhith ag ithe an fheòir orra agus a’ cur am pòir ri talamh. Ithidh ochd dhiubh uiread ri caora. Dè na geòidh eile a dh’aithnicheas tu?


[TD 3.6]

Tha <eng>hoverflies<gai> coltach ri seillein ach chan eil gath annta. ’S e cuileagan a th’ annta ach tha iad air sriopan soilleir an t-seillein a ghabhail airson leigeil orra ri eòin agus beathaichean eile gun urrainn dhaibh iad fhèin a dhìon. ’S toigh leotha flùran buidhe agus ma ghlacas tu fear ann an cnogan glainne chì thu an loidhne chaol air oir a sgiathan a dh’innseas dhut nach e seillean no speach a th’ ann.

Tha seillein ag innse do chèile càit an lorg iad poilean a nì mil airson biadh a’ gheamhraidh. Tha iad a’ dèanamh dannsa shònraichte aig doras na sceap a tha ag innse do na seillein eile an t-slighe cheart chun a’ phoilean.

(G) Ciamar a bhitheas thusa ag innse na slighe gu àiteachan sònraichte anns an sgìre agad fhèin? Coimhead gu mionaideach ri na seillein agus dèan mapa den ghluasad aca. Cruinnich poilean bho chinn shìtheanan agus dèan sgrùdadh air fo ghlainne-meudachaidh.

Tha na seillein a’ stòradh a’ mhil ann an cìr-mheala anns an sceap. Tha sia taobhan air gach toll anns a’ chìr-mheala gus nach eil beàrn eatarra. Is e cumadh cumanta a tha seo ann an nàdar – tha sia taobhan air na sgàinean anns a’ pholl ann an lòin thioram agus air bleideagan sneachda. Dè na pàtranan eile a lorgas tu ann an nàdar? Dèan modal de chìr-mheala.


[TD 3.7]

Faodaidh coineanaich a bhith nam plaigh do thuathanaich agus croitearan. Tha e coltach gun ithe 8 coineanaich uiread de dh’fheur ri caora. Tha an creimeadh cuideachd a’ milleadh agus a’ marbhadh craobhan òga agus pòr. Ann an cuid de dh’àiteachan le talamh gainmheach tha na broclaich aca cho paillt agus gu bheil an talamh a’ tuiteam a-steach agus ’s dòcha gum falbh a’ ghaoth le tòrr den ùir.

Faodaidh an fheadhainn bhoireann tòiseachadh a’ brideadh aig trì mìosan gu leth a dh’aois, agus ’s dòcha gum bi seachd coineanaich òga anns gach àl. Mar tòrr bheathaichean eile, nam maireadh iad uile beò cha b’ fhada gus an ruitheadh iad a-mach à biadh agus àiteachan còmhnaidh. Ma tha 5 coineanaich bhoireann a’ breith 4 àil gach bliadhna agus ma tha 6 coineanaich òga anns gach àl, co mheud dhiubh a bhitheas a’ brideadh an ath bhliadhna ma tha 60% dhiubh a’ bàsachadh?

Chan e na h-aon bheathaichean a tha nam plaigh do gach tuathanach. Tha sionnaich nam plaigh do chuid de thuathanaich oir tha iad ag ithe uain òga agus cearcan. Ach, tha iad cuideachd nan cuideachadh do thuathanaich oir tha iad ag ithe coineanaich agus luchainn a tha a’ milleadh a’ phòir.

[Dealbh]
buaghallan

’S e fliodh a th’ air lus a tha a’ fàs far nach eil duine ga iarraidh. ’S e fliodh a th’ ann an cluarain ann an achadh eòrna ach ’s e fliodh a th’ ann an eòrna ann an gàrradh-fhlùran. ’S e lus bhuidhe a th’ ann am buaghallan agus tha tuathanaich a’ coimhead air mar fhliodh. Tha e puinseanta do bheathaichean a tha a’ feurach. ’S toigh le meanbh-fhrìdean flùran soilleir agus chì thu <eng>hoverflies<gai>, seillein agus speachan gu tric gan ithe.


[TD 3.8]

[Dealbh]
currcagan

’S toigh le tuathanaich a bhith a’ faicinn currcagan nan achaidhean oir tha iad ag ithe meanbh-fhrìdean, gu h-àraidh cruimhean na corra-bainne agus toranaich, a tha nam plaigh don tuathanach. Tha a’ churrcag a’ dèanamh sloc bheag anns an talamh airson a nead agus tha dath nan uighean gam falach gu math. Tha stuthan ceimiceach agus innealan trom na tuathanais a’ cur às do na neadan agus tha a’ churrcag a-nis a’ fuireach anns na liantan no anns a’ bhogalaich a tha mun cuairt.

Is toigh le seillein an clòbhar a bhitheas an tuathanach a’ cur dona beathaichean a tha a’ feurach. Bithidh iad a’ sgèith bho fhlùr gu flùr ’s a’ giùlain poilean a tha a’ steigeadh riutha bho aon fhlùr chun an ath fhear. Tha seo a’ cuideachadh le bhith dèanamh cinnteach gum bi barrachd fhlùran ann an ath bhliadhna. Is e mil a th’ air a’ bhiadh a bhitheas na seillein a’ dèanamh airson a’ gheamhraidh agus is toigh le beathaichean eile e cuideachd, daoine nam measg sin!

Is àbhaist do bharrachd air trian de dhealain-dè Bhreatainn a bhith a’ brideadh air tuathanais. Feumaidh dealain-dè eadar-dhealaichte diofar fhlùran airson biadh agus airson an uighean a bhreith. Ma thig na burrais a-mach air an lus cheàrr airson ithe cha bhi cothrom cho math aca air a bhith beò.

[Dealbh]
dealan-donn
dealan-gorm

’S fheàrr leis an dealan-dearg deanntagan ithe agus ’s fheàrr leis an dealan-dathteach cluarain. ’S e feur as fheàrr leis an dealan-donn agus is toigh leis an dealan-gorm am barra-mhìslein. Mar sin tha feum anns gach pàirt den tuathanais do dhealain-dè eadar-dhealaichte. Feuch an lorg thu na dealain-dè sin ann an leabhar fiosrachaidh.


[TD 4.1]

Tha dà phrìomh seòrsa craobh ann a rèir ’s dè an seòrsa duilleagan a th’ orra.

1. Craobhan le duilleagan mòra a bhitheas a’ call an duilleach anns a’ gheamhradh. ’S e craobhan seargach a chanas sinn riutha seo. Tha am fiodh aca glè chruaidh.

2. Tha duilleagan caola mar snàthadan air craobhan durcain agus tha iad gan cumail fad’ na bliadhna. Mar sin tha iad sìor-uaine. Tha am fiodh aca glè bhòg.

Tha mu 500 seòrsa craobh a’ fàs ann am pàircean agus ann an gàrraidhean mu thimcheall Bhreatainn ach cha mhòr nach ann à dùthchanan eile a thàinig iad uile an toiseach. Uaireannan canaidh sinn eil-thìreach riutha.

Mus do thòisich daoine a’ toirt craobhan eile a-steach cha robh ach mu 30 a bha a’ fàs gu nàdarrach ann am Breatann. ’S e craobhan gnèitheach a chanas sinn riutha agus tha duilleagan mòra air a’ chuid as motha dhiubh. ’Se darach, uinnsean, caorann, leamhan, faidhbhile, beithe, critheann, seileach is cuilionn na h-eisimpleirean as cumanta. Chan eil ach trì craobhan durcain a tha gnèitheach – a’ ghiuthais Albanach, iubhar agus aiteann.

(G) Coimhead ri mu 40 craobh anns a’ choille. A bheil aon seòrsa nas cumanta na gin eile? Mar eisimpleir, mas e darach, beithe no faidhbhile as cumanta ’s e coille sheargach a th’ ann; mas e giuthais Albanach as cumanta ’s e coille dhurcain a bhitheas ann.

Tha mòran lusan eile a’ fàs ann an coille. Am faic thu na sreathan eadar-dhealaichte?

Tha sreath ùrlar an toiseach le còinneach is lusan ìosal.

Tha sreath achadh an uair sin le flùran nas àirde agus raineach.

Tha sreath phreas an uair sin le preasan agus craobhan òga.

Mu dheireadh tha sreath chraobhan le craobhan a tha air a thighinn gu ìre.


[TD 4.2]

[Dealbh]
planntachadh

Chan eil mòran choilltean nàdarrach air am fàgail anns an rìoghachd seo an-diugh oir, thar cheudan bhliadhnachan thathas air a bhith a’ leagail chraobhan.

(G) Dèan liosta de na diofar rudan airson am bi sinn a’ cleachdadh fiodh.

Tha aig daoine ri craobhan a chur gus am bi fiodh gu leòr againn. Tha craobhan le fiodh bog a’ fas gu math luath an taca ri craobhan le fiodh cruaidh. ’S e cuid de chraobhan durcain eil-thìreach as luaithe a tha a’ fàs. Tha iad cuideachd a’ fàs gu math àrd agus gheibh sinn clàran math fiodh asda. Mar sin ’s e giuthais <eng>Sitka<gai> (à Ceann a Tuath Ameireagaidh), giuthais Nirribheach no larag Iapanach is tric a chì thu air a’ chuid as motha de phlanntachaidh.

(G) Tadhal air coille sheargach as t-earrach no as t-samhradh. Leig ort gur e luch no daolag a th’ annad. Laigh air do dhruim agus coimhead suas agus èisd. A bheil thu a’ faicinn na flùran mun cuairt ort, agus duilleach nam preas ’s nan craobhan os do chionn? Ma tha a h-uile duine sàmhach, èisd ris na fuaimean mun cuairt ort. An cluinn thu na h-eòin a’ seinn?

Coimhead ri feadhainn de na craobhan. Cleachd teip-tomhais agus le cuideachadh bho charaid, sgrìobh sìos de cho fada ’s a tha feadhainn de na craobhan bho chèile. Cuir an teip mun cuairt feadhainn de na stocan agus tomhais dè cho tiugh ’s a tha iad. Feuch gun tomhais thu eisimpleirean de chraobhan mòra agus craobhan beaga.

(G) An uair sin tadhal air planntachadh forsaireachd. Lorg brat tiugh de shnàthadan giuthais agus laigh air do dhruim agus èisd. Dè tha thu a’ faicinn? Dè tha thu a’ cluinntinn? Am bu toigh leat a bhith nad luch a’ fuireach anns a’ choille seo? Tomhais dè cho fada ’s a tha na craobhan bho chèile agus dè cho tiugh ’s a tha na stocan. Dèan còmhradh ris a’ chlas agus ris an tidsear air mar a tha a’ choille seo diofraichte bhon choille sheargach air an do thadhal sibh roimhe.

[Dealbh]
coille


[TD 4.3]

(G) Nuair a thadhlas sibh air a’ choille fhiadhaich, ge b’ e coille sheargach no coille dhurcain a th’ innte, faic co mheud seòrsa craobh a lorgas tu. Cuir duilleag pàipear air rùsg gach tè agus suath creidhean air fheadh. Nochdaidh pàtran na rùisge air a’ phàipear. Cruinnich duilleagan, sìol, cnothan, dearcan no durcain bhon chraobh agus cuir don aona chèis ris an dealbh den rùsg iad.

(G) Lorg craobh eile agus dèan an aon rud agus cuir a h-uile càil ann an cèis eile. An lorg thu dè a’ chraobh a th’ ann le cuideachadh bho leabhar? Sgrìobh ainm na craoibhe air a’ chèis. Faodaidh sibh balla an rùm-sgoile a’ sgeadachadh le ar duilleagan agus ar dealbhan de rùsgan chraobhan.

(G) Coimhead timcheall agus feuch dè na beathaichean ’s na lusan a lorgas sibh. Coimhead air an talamh, fo chlachan agus fo dhuilleagan marbh. Coimhead gu mionaideach air rùsg chraobhan, air na geugan agus fo dhuilleagan chraobhan agus fhlùran. Ma tha prosbaig aig duine coimheadaibh airson eòin. Na cuiribh dragh air na rudan a lorgas sibh ach tarraingibh dealbh dheth agus thoiribh air ais leibh e.

(G) Thoiribh beagan talamh air ais leibh ann am poca plastaig agus cuiribh feadhainn de na cnothan ’s na dearcain ann am poitean. Cuiribh beagan uisge orra tron gheamhradh agus faicibh am fàs dad.


[TD 4.4]

Seo cuid de na beathaichean ’s na lusan a lorgadh tu anns a’ choille. Tha pàirt aca uile ga ghabhail ann am beatha na coille.

Tha balgain-buachrach agus beacain (canaidh sinn fungas riutha cuideachd) a’ fàs am measg nan duilleagan marbha anns an talamh no air fiodh a tha a’ lobhadh. Le bhith a’ briseadh sìos stuthan marbh, tha iad a’ dèanamh todhar no hùmas airson an talamh a dhèanamh torach gus am fàs lusan ùra.

(G) Nuair a tha na balgain-buachrach abaich crath an cinn os cionn duilleag pàipear; nì an sìol pàtran cruinn. Cuir fras glaodh gu faiceallach air a’ phatran sìl airson a ghrèidheadh gus an urrainn dhut a chur air a’ bhalla.

’S e lobhadairean a chanas sinn ri fungas, cnuimhean, boiteagan agus cuid de dhaolagan.

Tha a’ chuileag-ghlas, a’ chuileag-gheal, cuileagan agus daolagan eile, burrais, corra-chòsagan, seilcheagan, seimhidh agus reudain ag ithe duilleagan nan lusan. ’S e lus-itheadairean beaga a th’ orra.

[Dealbh]
daolag-bhreac-dhearg
raodan
daolag

Tha buidheagan ag ithe an t-sìl; tha coineanaich, luchainn agus famhalain ag ithe an fheòir, sìol agus cnothan agus ’s e lus-itheadairean mòra a th’ orra. ’S e lus-itheadairean nas motha buileach a th’ ann am fèidh.

Tha damhain-allaidh, fiolain-fada agus daolagan-breac-dearga ag ithe meanbh-fhrìdean beaga eile.

’S e feòil-itheadairean beaga a th’ orra.

Tha cailleachagan agus ceileirichean ag ithe a h-uile seòrsa meanbh-fhrìdean ’s tha smeòraich ag ithe boiteagan is seilcheagan. Tha speireagan ag ithe eòin bheaga agus tha clamhain ag ithe coineanaich, creimich bheaga agus fèidh mharbh. ’S e feoil-itheadairean mòra a th’ orra sin. 


[TD 4.5]

Ma choimheadas tu gu mionaideach air rùsg chraobhan agus air duilleagan chì thu meanbh-fhrìdean a’ falach an-sin. Gu math tric tha pàtran breac air sgiathan leòmainn no tha an aon dath air na meanbh-fhrìdean ’s a tha air a’ chraobh no an duilleag. ’S e breug-riochd a chanas sinn ri seo.

Tha aon seòrsa fungas, ris an canar <eng>agairig<gai> phuinnseanta, dearg le spotan geala. Sin an seòrsa air am bi thu a’ faicinn luchrabain gàrraidh a’ suidhe! Ach tha i puinnseanta agus tha a dath soilleir dearg a’ toirt rabhadh do bheathaichean (’s daoine) gun a h-ithe.

Tha sriopan soilleir buidhe agus dubh air speach. Tha seo airson innse do fheòil-itheadairean gu bheil gath puinnseanta ann agus gu bheil e ri sheachnadh. ’S e dathan rabhaidh a tha air dathan soilleir air beathaichean is lusan cunnartach.

Ach thoir an aire, tha cuid de bhalgain-buachrach agus dearcan nach eil a’ toirt rabhadh le dathain soilleir. Cuideachd, tha cuid de bheathaichean neo-chronach gar mealladh. Tha <eng>hoverflies<gai> a’ toirt a chreids oirnn gu bheil iad puinnseanta le bhith a samhlachadh speach le sriopan dubh is buidhe. ’S e atharrais a th’ air an-seo.

[Dealbh]
<eng>hoverfly<gai>

Tha dathan soilleir air mòran fhlùran mar am fuath-mhuc agus an urrach-bhallach airson meanbh-fhrìdean a tharraing gus am poileanachadh. Mar as tric tha iad a’ dèanamh lionn milis ris an can sinn neachtar, airson meanbh-fhrìdean a thàladh. Tha fàileadh cùbhraidh bho fhlùran eile. Aon uair agus a tha am flùr air a phoileanachadh tha e a’ dèanamh sìol a nì flùran ùra an ath earrach.

[Dealbh]
speach


[TD 4.6]

Tha snagain daraich ag ithe meanbh-fhrìdean a bhitheas a’ tolladh a-steach don fhiodh no fo rùsg nan craobhan. Le sin tha guib orra gu math coltach ri sgeilbh. Tha claiginn glè thiugh orra agus cnàmhan sònraichte airson an cinn a dhìon bho bhuillean trom fhad ’s a tha iad a’ snaidheadh an fhiodh. Aon uair ’s a lorgas iad meanbh-fhrìde ann an toll tha iad ga slaodadh a-mach len teangannan fada steigeach. Tha an teanga cho fada agus gu bheil i air a pasgadh mar phìob am broinn an cinn nuair a tha an guib dùinte.

Tha snàigearan craoibhe a’ dol suas is sìos rùsg na craoibhe a’ lorg meanbh-fhrìdean. Tha spuirean fada, biorach agus earball fada cruaidh orra, mar a th’ air snagain daraich, airson iad fhèin a chumail an àirde air craobhan dìreach. Chan urrainn dhaibh am fiodh a shnaidheadh ach bithidh iad a’ cur an guib chaola, chrom a-steach do na tuill agus tha seo ag obair mar ghreimiche dhaibh. Tha snagain daraich agus snàigearan craoibhe rin lorg ann an coilltean seargach agus ann an coilltean durcain.

[Dealbh]
cam-ghob
snagain-daraich
snàigear

Tha cam-ghuib ag ithe sìol na craoibh giuthais. Tha bàrr an guib cam (sin mar a fhuair iad an t-ainm) agus tha e mar seo a dh’aona ghnothaich airson durcain na giuthais fhosgladh gus am faigh iad an sìol. Cha lorgar cam-ghuib ach ann an coilltean durcain.

’S e creimich lùthmhor a tha a’ fuireach ann an craobhan a th’ ann am feòragan. Tha spuirean biorach orra airson a bhith a’ greimeachadh ri geugan agus rùsg chraobhan. Tha earball fada orra airson an cuideachadh nuair a bhitheas iad a’ leum bho gheug gu geug. Tha iad a’ cur feum air am fiaclan biorach airson a bhith a’ creimeadh cnothan cruaidhe agus durcain.

Gheibhear feòragan glasa ann an coilltean seargach ann an ceann a deas Albainn agus ann an Sasainn. Chaidh an toirt a-steach don rìoghachd seo anns an linn mu dheireadh. ’S ann ann an coilltean giuthais air Gàidhealtachd na h-Albainn as tric a lorgar an fheòrag dhearg an-diugh.

[Dealbh]
feòragan


[TD 4.7]

(G) Cuir brat mòr geal fo phreas. Buail am preas le bata dhà no trì tursan. Tuitidh tòrr meanbh-fhrìdean às a’ phreas chun a’ bhrat. Dèan sgrùdadh orra agus cunnt iad. Saoil co mheud a th’ ann an craobh mhòr daraich no giuthais no eadhan anns a’ choille fhèin.

Coisich sìos frith-rathad anns a’ choille agus feuch an cunnt thu a h-uile eun beag a chì thu. ’S dòcha gum bi iomadh seòrsa ann ach chan eil iad faisg cho pailt ris na meanbh-fhrìdean a bhitheas iad ag ithe.

Ma bhitheas tu fortanach ’s dòcha gum faic thu speireag ag itealaich gu luath tro na craobhan, no eadhan cailleach-oidhche na cadal fo sgail craoibhe no ann an toll. Tha na feòil-itheadairean mòra sin air feadhainn de na beathaichean as annasaiche anns a’ choille.

(G) Sgrìobh speireag air mullach duilleag mhòr pàipear. Fàg beàrn agus sgrìobh ainmean feadhainn de na h-eòin cheòlmhor a chunnaic thu anns a’ choille. Cuir iad gu lèir air an aon loidhne agus dèan loidhne bho gach fear chun an fhacal ‘speireag’ airson sealltainn gun ith i na h-eòin sin ma bheireas i orra. An uair sin dèan dealbh den h-uile meanbh-fhrìde a chunnaic thu anns a’ choille no a thuit às a’ phreas. Dèan loidhnichean bho na h-eòin cheòlmhor gu gach meanbh-fhrìde a bhitheas na h-eòin ag ithe ma gheibh iad greim orra.

[Dealbh]
speireag
eoin bheaga
meanbh fhrìdean
siol agus lusan

’S e cearcall-bìdhe a chanas sinn ri seo. Tha ceithir ìrean ann ma chunntas tu na lusan, an duilleach, an sìol agus na flùran a bhitheas na meanbh-fhrìdean ag ithe. Mar as motha bheathaichean a chuireas tu ri do chearcall-bìdhe ’s ann as dorra a bhitheas e a’ dol.

Tha coineanaich ag ithe duilleagan agus tha clamhain ag ithe coineanaich. Ithidh clamhain eòin bheaga nuair a gheibh iad greim orra.

Bithidh a’ chailleach-oidhche ag ithe luchainn coille a bhitheas a’ tighinn a-mach air an oidhche. Ithidh i dallagan a bhitheas ag ithe meanbh-fhrìdean agus ialtagan cuideachd, is eadhan boiteagan agus daolagan.

Nuair a chuireas tu na loidhnichean sin gu lèir air, tha an <eng>diagram<gai> agad a’ coimhead rudeigin coltach ri lìon damhan-allaidh. ’S e lìon-bìdhe a th’ air an seòrsa <eng>diagram<gai> seo gu math tric.


[TD 4.8]

Nam b’ urrainn dhut na lusan gu lèir anns a’ choille a chunntadh, agus an uair sin na beathaichean gu lèir a chunntadh agus an cuir ann am buidhnean a rèir ’s an e lus-itheadairean no feòil-itheadairean a bh’ annta, thòisicheadh an cearcall-bìdhe agad a’ coimhead coltach ri biorramaid.

Chan eil lus-itheadairean cho pailt ris na lusan a bhitheas iad ag ithe no cha bhitheadh e fada gus an itheadh iad am biadh gu lèir. Mar sin, chan eil uiread de fheòil-itheadairean ann an taca ris na lus-itheadairean a bhitheas iadsan ag ithe. Tha na feòil-itheadairean mòra agus as annasaich a th’ ann aig an fhìor mhullach.

’S e biorramaid àireamhan a chanas sinn ri seo agus tha seo fìor mu àrainn sam bith ris an coimhead thu. Bithidh na lusan agus na beathaichean eadar-dhealaichte oir chan urrainn don chuid mhòr de bheathaichean na coille a bhith beò air mullach beinne no air a’ chladach agus chan urrainn do na beathaichean anns na h-àiteachan sin a bhith beò anns a’ choille.

(G) Faodaidh tu modal de chearcall-bìdhe a dhèanamh le cumaidhean nam beathaichean a ghearradh a-mach à cairt thana. Cum simplidh e agus na cleachd ach na seòrsachan bheathaichean air a bheil cumaidhean eadar-dhealaichte.

Tòisich le speireag aig a’ mhullach agus ceangal i ri slat chaol, thana. Ceangail trì no ceithir a shnàithleanan, a tha mu cheithir oirlich a dh’fhad, ris an t-slat seo. Fàg beàrn eadar na snaidhleanan. An uair sin ceangal dealbh de m.e. cailleachag-cheann-ghorm, smeòrach, cam-ghob agus snagan daraich, ’s gach fear air slat ghoirid dha fhèin. An uair sin ceangal trì no ceithir snaidhleanan goirid le cumadh meanbh-fhrìde ceangailte ri gach fear ri gach slat ghoirid.

Tha thu a-nis air cearcall-bìdhe no lìon-bìdhe na coille a dhèanamh dhut fhèin. Faodaidh tu a chrochadh bho mhullach an ruim mar ghluaiseadair.


[TD 5.1]

Tha coireachan air an cruthachadh nuair a tha tòrr sneachda air a bhruthadh air muin a chèile gus an tèid e na dheigh agus a thòisicheas e a’ gluasad sìos a’ bheinn. ’S e sruth-eighre a chanas sinn ris an abhainn deighe seo agus tha i a’ sgrìobadh glinn dhomhainn às an talamh fhad ’s a tha i a’ gluasad gu slaodach.

[Dealbh]
Meall
Druim
Fiacail
Sgorr
Beinn
Coire
Creag
Geodha
Aodann
Mòinteach
Linneachan
Fèith
Cnoc
Bruach

Tha creag bhriste a’ cruinneachadh aig bonn creagan cas.

Chan eil drèanadh math anns na h-àiteachan rèidh agus anns na glinn agus tha an talamh an-sin gu math fliuch. Tha linneachan beaga anns na h-àiteachan as fluiche agus tha meill thioram follaiseach far an deach talamh agus clachan fhàgail nuair a leagh na sruthan-eighre.

(G) Dèan dealbh den dùthaich faisg ort agus sgrìobh na comharraidhean a chì thu air an dealbh.


[TD 5.3]

’S e fraoch an lus as cumanta air a’ mhòinteach. Ged nach eil e a’ fàs uabhasach àrd anns an rìoghachd seo, tha fhios againn gur e preas a th’ ann oir tha a bhun fiodhach. Ann an dùthchannan nas teotha tha fraoch a’ fàs cho àrd ri craobh bheag. Bithidh fraoch a’ fàs na bhadan anns na h-àiteachan as tiorma den mhòinteach ’s tha na badan sin ga dhèanamh doirbh dhuinn coiseachd an-sin.

Tha caorain-mheadhag, còinneach, ’s feur mar canach agus flùran mar braonan-bachlaig a’ fàs eadar na badan sin. Tha na dathan soilleir agus am fàileadh cùbhraidh gan dèanamh gu math tarraingeach do mheanbh-fhrìdean, eòin is daoine.

Tha luach bìdhe an fhraoich a’ dol am meud gus am bi e deich bliadhna a dh’aois. An uair sin thathas a’ losgadh pàirt dheth gus am fàs fraoch ùr. Ma thathas a’ losgadh an fhraoich ro thric ge-tà, dh’fhaodadh na freumhan, an talamh agus lusan eile a bhith air am milleadh gu dona.

Tha barran blasda an fhraoich nam biadh cudromach do fhèidh , caoraich is eòin mar an t-eun-fraoich. Tha seo gu h-àraidh fìor sa gheamhradh nuair a tha sneachda a’ còmhdachadh an fheòir nach eil cho àrd ris an fhraoch.

[Dealbh]
fraoch

Tha mòran bheathaichean mar meanbh-fhrìdean, seilcheagan is damhain-allaidh a’ tighinn air ais don àite chaidh a losgadh às dèidh an fhalaisg. Mar a tha am feur a’ fàs tha uiseagan a’ tighinn ’s air an sàil tha an t-snathag a tha a’ dèanamh neadan anns an fhraoch ùr. Aon uair ’s a tha còmhdach math de fhraoch air fàs, tha eòin-fraoich a’ tilleadh airson biadh is fasgadh.


[TD 5.4]

A thuilleadh air biadh, tha eòin-fraoich (agus beathaichean beaga eile) a’ feumachdainn fraoch airson an dìon. Tha iad a’ breith eadar 4 agus 14 de dh’uighean ann an sloc bheag a tha air a lìnigeadh le feur is còinneach. Tha sgàil fraoich gam falach bho starragan is iolairean.

Bu chòir don fhalaisg a bhith dèanta mus tòisich na h-eòin sin – a tha a’ dèanamh an neadan air an talamh – a’ neadachadh gus an tèid an dìon. Tha falaisg air a dhèanamh ann an diofar phìosan den mhòintich gach bliadhna gus am bi diofar aoisean de fhraoch ann do na beathaichean.

[Dealbh]
eun-fraoich

Dh’fhaodadh 20 paidhir de eòin-fraoich a bhith air earrann den mhòintich. Ma tha a’ bhliadhna math beiridh iad 14 ugh ach ma tha i dona cha bheir iad ach 4. Nan tigeadh iad uile às na h-uighean dè an àireamh as àirde den fheadhainn òga a bhitheadh ann?

Leigidh cearc-fhraoich oirre gu bheil a sgiath briste nuair a tha nàmhaid faisg air a nead. Cumaidh i a sgiath ann an cruth neònach agus stiùiridh i an nàmhaid air falbh bhon nead. Nuair a tha i a’ smaoineachadh gu bheil an cunnart fada gu leòr air falbh falbhaidh i fhèin air 
iteag.

Ma thèid 25% de na h-eòin-fraoch òga ithe le beathaichean eile air a’ gheamhradh, co mheud a bhitheas air am fàgail an ath earrach?

’S e fraoch-Frangach agus fraoch a’ bhadain dà lus eile a tha càirdeach do fhraoch.

Bithidh iseanan na circe-fraoich a’ fàgail na nid goirid an dèidh tighinn às an ugh agus ’s urrainn dhaibh falbh air iteag an ceann ceala-deug.

[Dealbh]
nead iolaire

[Dealbh]
fraoch a’bhadain
fraoch-frangach


[TD 5.5]

Tha rèis-sgeithe eadar 50 agus 80mm aig an leòmann ìompaire agus bithidh e ag ithe fraoch. Tha a chàirdean air feadhainn den mheanbh-fhrìdean as motha th’ air an t-saoghal – tha rèis-sgeithe 2800mm aig leòmann-shìoda Astràilia agus gu math tric thathas a’ smaoineachadh gur e eun a th’ ann.

Tha comharraidhean sgeithe maiseach air an leòmann ìompaire. Tha iad coltach ri sùilean nuair a tha na sgiathan aige sgaoilte. Tha seo air dhòigh ’s gun smaoinich nàimhdean gur e aghaidh beathach nas motha a th’ ann. Tha am burras mòr, soilleir uaine le comharraidhean dubh, buidhe is orainds. Tha sreathan de fhriodhain dhubha air.

Tha còinneach mòintich liath a tha dearg is uaine cumanta anns na ceàrnaidhean as fluiche den mhòintich. Tha còrr is 300 seòrsa de na còinnich sin ann. Mar a tha còinneach a’ fàs an àirde tha i a’ bàsachadh gu h-ìosal agus air a grèidheadh anns a’ mhòine air chan eil ocsaidean ann am mòine.

Mar a tha an lus a’ bàsachadh tha na balgain-sìl a’ crìonadh agus tha a teannachadh sin a’ tilgeil a-mach an t-sìl gu suas ri 10cm bhom pàrant. Tha suas ri 20 uiread de cuideam fhèin de dh’uisge ann an còinneach.

(G) Cothromaich còinneach thioram agus tomhais dè na shìolaidheas e de dh’uisge.

[Dealbh]
còinneach mòintich liath

B’ àbhaist do chòinneach a bhith air a cleachdadh air lotan shaighdearan, mar bhadain naoidhein, ’s mar leapanan do dhaoine ’s do bheathaichean. An-diugh thathas ga chleachdadh mar phacadh ann am bùthan-fhlùran.


[TD 5.6]

Tha lusan na mòintich nan dachaigh do fheadhainn den 7,000 seòrsa daolag a th’ air an t-saoghal. Nuair a tha nàmhaid mar am brù-geal no an t-snathag a’ dèanamh ionnsaigh air daolag, tha i a’ dol air a druim agus a’ leigeil oirre gu bheil i marbh. Bithidh i a’ leum don adhar airson faighinn air ais air a casan. ’S àbhaist dhaibh a bhith ag ithe duilleagan rè na h-oidhche.

[Dealbh]
snathag

[Dealbh]
brù-geal

’S e ròs an t-solais an aon lus feòil-itheach a th’ anns an rìoghachd seo. Tha meanbh-fhrìdean a bhitheas a’ tighinn sìos air na flùran sin a’ stèigeadh ris na duilleagan agus tha iad air an còmhdach le stuth mar glaodh a tha gan cnàmh. Tha ròs an t-solais a’ faighinn na beathannan a dh’fheumas i mar seo oir chan eil mòran naitrodean ann an talamh na mòintich.

[Dealbh]
daolag

(G) Tomhais meadhan-thrasdan <eng>roselles<gai> duilleagan ròs an t-solais agus comharraich na lorg thu air cairt-bàir.

[Dealbh]
ròs an t-solais


[TD 5.7]

Brat de chòinneach ’s de chrotal le flùran beaga beinne mar coirean còinnich agus lus Albannach na Beinne.

[Dealbh]
Mullach na beinne
Chan eil fraoch an-seo
1000m
Seileach beag is àitean beag.
Alpaineach
Preasan seileach
Craobhan giuthais is beithe
Coille
Luibh Chaluim Chille ann an àiteachan fliuch air mòinteach shearbh
Seileach is feàrna air ùrlar a’ ghlinne
500m
Ùrlar a’ ghlinne
Fèith – ro fhluich airson craobhan.

[Dealbh]
lus albannach na beinne

Flùran beinne a’ fàs gu faisg air 1200m, mar as tric ri taobh uillt ’s ann an àitean fliuch.

Mar as àirde thèid sinn suas beinn àrd chì sinn gu bheil e nas dorra do lusan a bhith beò ann. Chan eil an talamh cho domhainn ’s chan eil mòran bheathannan lusan ann. Tha e a’ fàs nas fluiche, nas fhuaire ’s tha a’ ghaoth nas làidire. Chan eil na craobhan a’ fàs cho àrd gus mu dheireadh chan eil iad a’ fàs idir. Tha fraoch a’ gabhail àite nan craobhan mar phrìomh lus gus mu dheireadh chan urrainn dha fàs. Chan fhàs aig mullach na beinne ach lusan cruaidhe mar a gheibh thu anns an Artaic. Tha cuid de na lusan sin a dh’fhuilingeas a bhith air an còmhdach le sneachda airson greis mhath.


[TD 5.8]

Tha loidhnichean àirde air clàr-dùthcha a’ toirt ri chèile àiteachan den aon àirde os cionn na mara. Coimhead ri clàr-dùthcha den sgìre agad fhèin agus feuch an lorg thu na cnuic ’s na glinn.

(G) Dèan clàr-dùthcha le loidhnichean àirde dhut fhèin air duilleag mhòr pàipear.

(G) Dèan cnoc mòr simplidh mar an fhear anns an <eng>diagram<gai> seo. Comharraich na loidhnichean àirde air pìos cairt thiugh no <eng>polystyrene<gai> agus dèan modal den bheinn. Còmhdaich e le pàipear<eng>-mache<gai> agus peant e. Cuir aibhnichean is craobhan air agus na lusan a bhitheas a’ fàs aig gach àirde. Thoir ainm fhèin air a’ chnoc. A-nis cuir bileagan le comharraidhean dùthcha air.


[TD 6.1]

Tha na lusan a tha a’ fàs air a’ bhruaich a’ toirt biadh is fasgadh do thòrr mheanbh-fhrìdean agus beathaichean beaga eile. ’S dòcha gun cladhaich dòbhrain agus famhalain an dachaighean a-steach don bhruaich.

Tha lusan a tha dèidheil air uisge mar lus buidhe Bealltainn agus seileasdair agus craobhan mar fearna agus seileach a’ fàs ann an àiteachan fliuch timcheall air linneachan agus lochan.

Tha craobhan agus lusan àrda air an eilean anns an loch oir chan eil beathaichean a’ feurach orra.

Tha cuid de lusan a’ fleòdradh air uachdar an uisge agus tha feadhainn eile ceangailte ris a’ ghrunnd. Tha lusan mar an duilleag-bhàite ceangailte ris a’ ghrunnd ach tha an duilleagan mòra rèidh agus am flùran a’ fleòdradh air uachdar.

Tha spèileadairean linne a’ cleachdadh an casan fada finealta airson coiseachd air uachdar na linne. Tha cuid de dhaolagan a thèid fon uisge a dh’iarraidh biadh. Tha mòran èisg beò ann am fìor-uisg’ ach feumaidh iad fuireach fon uisge airson a bhith beò. ’S urrainn do losgainn, muile-mhàig agus dearcan-luachrach an t-uisge fhàgail airson boiteagan, cuileagan agus meabh-fhrìdean eile a ghlacadh. Tha iad a’ tilleadh don uisge bhrideadh.

[Dealbh]
Sìol losgainn
Nead gòbhlachain


[TD 6.2]

Tha an allt luath agus cumhachdach anns na beanntan agus ’s urrainn dha clachan mòra roiligeadh air a ghrunnd. As dèidh uisge trom tha an t-uisge donn leis a’ pholl agus a’ ghainmheach a tha e a’ giùlain.

Uaireannan atharraichidh an abhainn a cùrsa gu h-aithghearr agus fàgaidh i pàirt den abhainn air an t-seann chùrsa as a dèidh mar loch beag.

(G) Faigh clàr-dùthcha agus comharraich cùrsa abhainn air pàipear tana. Sgrìobh na comharraichidhean a tha thu ag aithneachadh.

Tha an abhainn shlaodach a’ lùbadh bho thaobh gu taobh. Tha an sruth as luaithe air taobh a-muigh na lùib a’ gearradh a-steach don bhruaich fhad ’s a tha an sruth as slaodaiche air an taobh a-staigh a’ fàgail gainmheach airson bruaich ùr a dhèanamh.

Tha an abhainn a’ gluasad nas slaodaiche air an talamh rèidh nas fhaide shìos agus chan urrainn dhith a ghiùlain ach am poll ’s a’ ghainmheach as aotruime. Cuir am poll mun cuairt le bioran agus faic mar a tha an sruth a’ falbh leis.

[Dealbh]
Easach
Allt
Caoir
Linne
Abar
Abhainn
Loch-chaim

Tha àireamhan agus seòrsachan bheathaichean agus lusan a tha a’ fuireach ann am fìor-uisg’ a rèir ’s dè na tha de dh’ocsaidean ann. Tha tòrr ocsaidean ann an allt luath beinne ach ’s e glè bheag a tha aig bonn linne no lochan.


[TD 6.3]

Is toigh le diofar bheathaichean uisge pìosan eadar-dhealaichte den abhainn – an t-uisge blàth, eu-domhainn; an t-uisge fuar, domhainn; uisge sèimh, ciùin, no uisge garbh a tha a’ gluasad gu luath. Faodaidh iad falach, brideadh agus ithe an-seo.

Tha an reaban beag biodach a’ snàmh ann an cliathan faisg air uachdar uisge eu-domhainn far a bheil iad ag ithe meanbh-fhrìdean agus lìonanach. Tha droighein bhiorach air druim a’ ghòbhlachain agus tha mullach a’ chuirp dorcha gus am bith e air fhalach nas fheàrr air grunnd an uillt.

Bithidh gòbhlachain fireann a’ dèanamh an neadan de lusan uisge ’s a’ tarraing iasg boireann. Tha iad an uair sin a’ cur ruaig oirre nuair a tha i air na h-uighean a bhreith. Bithidh e an uair sin a’ dìon na nid bho bheathach sam bith a thig na còir.

(G) Thoir lìon bheag leat gu allt no linne a tha faisg ort agus faic a bheil reabain no gòbhlachain an-sin.

[Dealbh]
corra-ghritheach

’S e fìor iasgair a th’ anns a’ chorra-gritheach eireachdail. Bithidh i a’ seasamh air a casan fada ann an uisge eu-domhainn. Tha a h-amhaich fhada agus a gob biorach, geur gu math freagarrach airson a bhith a’ glacadh meanbh-fhrìdean, losgainn agus iasg nach eil faiceallach agus a thig ro fhaisg oirre.

Tha an dòbhran fìor mhath air snàmh agus air iasgach. Glacaidh e maorach, meanbh-fhrìdean, agus uaireannan eòin bheaga agus beathaichean beaga eile. Is e beathach diùid a th’ ann agus ’s fheàrr leis gluasad timcheall air an oidhche. Mar as tric ’s e an salchar aige air clachan anns an abhainn agus a lorgan anns a’ pholl na soighnichean gu bheil dòbhran mun cuairt.

(G) Dè na soighnichean agus lorgan bheathaichean eile a dh’aithnicheas tu? An urrainn dhut cumadh plasd a dhèanamh de na lorgan sin?

[Dealbh]
lorgan dobhrain


[TD 6.4]

Is toigh leis a’ ghobha uisge, le dhruim donn agus a’ bhroilleach geal, uillt a tha a’ ruith gu luath. Bithidh e a’ dol fon uisge agus a’ coiseachd air grunnd an uillt a’ lorg meanbh-fhrìdean uisge, boiteagan agus cinn-phollan a bhitheas e ag ithe. Glè thric chithear an gobha uisge na shuidhe air clach am meadhan an uillt ’s e a’ bocadaich sìos is suas mus tèid e don uisge. Snàmhaidh iad air uachdar no fon uisge, agus gu math tric saoilidh tu gun fheàrr leotha snàmh ri bhith falbh air iteag.

[Dealbh]
gobha uisge

Tha an tarbh-nathrach a’ fuireach am measg luibhean ann an uisge sèimh no a tha a’ gluasad gu slaodach. Tha iad ag itealaich mar heilicoiptearan beaga mu oirean linneachan a’ feitheamh gus leum air cuileagan, dealain-dè agus meanbh-fhrìdean eile. Tha iad cho sgileil air iteag ’s gur dòcha gum faic thu iad a falbh an còir an cùil no chun an taobh  air iteag agus ’s dòcha gun ith iad am biadh no gum brid iad air iteag.

Tha iad a’ breith an uighean air uachdar an uisge no air duilleagan lusan uisge agus tha tarbh-nathraichean òga <eng>(nymphs)<gai> a’ tighinn asda. Dèan liosta de oigridh bheathaichean eile. An dèidh greis fàgaidh an <eng>nymph<gai> an t-uisge agus snàigidh i suas duilleag no geug agus tiormaichidh i anns a’ ghrian. Sgàinidh an craiceann aice an uair sin agus nochdaidh tarbh-nathrach brèagha ùr. Chan eil tarbh-nathraichean a’ bìdeadh idir. Gu math tric bithidh iad ag ithe còrr-mhialan.

[Dealbh]
tarbh-nathrach


[TD 6.5]

Tha an learg dhearg, mar a tha mòran eòin uisge eile, a cheart cho math air snàmh fon uisge is a tha i air uachdar. Gu dearbha, tha e nas fheàrr dhaibh a bhith snàmh len casan mòra goirid, a tha cho freagarrach airson sin, na tha iad airson a bhith a’ coiseachd air tìr. Coimhead ri casan bheathaichean eile. Ciamar a tha iad freagarrach airson an seòrsa beatha a th’ aca? Nuair a tha leargan a’ suirghe bithidh iad uaireannan a’ sealltainn do chèile cho math is a tha iad le bhith a’ ruith air uachdar an uisge ’s a’ dèanamh tòrr stealladh. ’S àbhaist do leargan a bhith a’ neadachadh ann an lochan ciùin, aonranach.

[Dealbh]
learg dhearg

[Dealbh]
loin-chraos

Chan eil loin-chraois a’ fuireach ach ann am fìor-uisg’ a-mhàin. Tha an fheadhainn òga a’ cur seachad a’ gheamhraidh nan <eng>nymphs<gai> a tha nan clàbaraichean air a’ ghrunnd. Uaireannan gluaisidh iad gu math luath le bhith a’ spùtadh uisge as an dèidh. As t-earrach bithidh iad a’ tighinn gu uachdar an uisge agus a’ tionndadh nan loin-chraois le dà phaidhir sgiathan agus trì earbaill.

Tha iad gu math beothail aig dol fodha na grèine agus chan eil iad fada gus am brid iad agus gum breith iad an uighean air an uisge. Tha an fheadhainn fireann a’ bàsachadh goirid an dèidh dhaibh brideadh agus tha an fheadhainn bhoireann a’ breith an uighean anns a’ bhad agus tha iad a’ bàsachadh an taobh a-staigh dhà no trì laithean.

[Dealbhan]
suil cuileag

Tha iomadh sùileag eadar-dhealaichte ann an sùilean tarbh-nathrach. Tha mu 30,000 pàirt anns gach sùil agus tha seo a’ toirt fradharc math dha-rìribh do na meanbh-fhrìdean sin airson mothachadh do rudan a tha a’ gluasad ceithir thimcheall orra. Tha seo cuideachd ga dhèanamh doirbh do bheathaichean eile greim fhaighinn orra.

Dè cho fada timcheall ’s a chì thusa gun do cheann a ghluasad?


[TD 6.6]

Nuair a thig an àm do bhradain brideadh, tha iad a’ dèanamh an slighe air ais às an fhairge chun an allt far an do rugadh iad le bhith a’ leantainn fàileadh an uisge. Bithidh iad a’ snàmh astar fada, uaireannan suas ri 1500 Km an aghaidh sruthan làidir agus easan agus feumaidh iad a bhith air am faiceal bho nàimhdean. Tha iad a’ siubhal 50 - l00Km gach là.

Tha na bradain fireann mu 1M a dh’fhad, beagan nas motha ’s nas truime na an fheadhainn bhoireann. ’S dòcha gu ruig iad 1.5M agus 36<eng>Kg<gai>, agus chaidh cunntas fhaighinn air fear a bha 46<eng>Kg<gai>. ’S àbhaist dhaibh a bhith beò eadar 4 is 6 bliadhna ach chaidh cunntas fhaighinn air feadhainn a bha 10 bliadhna a dh’ aois.

An dèidh dà bhliadhna tha an lannan a’ fàs airgeadach agus ’s e fionnagan a th’ orra. Tha iad a-nis a’ tòiseachadh a’ gluasad chun na mara nam buidhnean mòra.

An uair a lorgas iad an àite ceart anns an allt àrd eu-domhainn, tha iad a’ lorg cèile. Nì am bradan boireann lag anns a’ mhorghan air grunnd na h-aibhne beiridh i a h-uighean. Cuiridh am fear fireann an uair sin lionn bainneach geal air an uachdar airson an dèanamh torach agus cuiridh iad morghan air an uachdar. Nì iad seo ann a dhà no trì dhiofar àiteachan. ’S dòcha gum breith bradan 40,000 ugh ann an sèasan.

Tha an fheadhainn òga a’ tighinn às na h-uighean an ath earrach le balg-bìdhe ceangailte rim mionnach.

Mar a tha an fheadhainn òga a’ fàs nas motha, tha am balg-bìdhe a falbh agus tha iad a’ tòiseachadh ag ithe meanbh-fhrìdean. Tha iad a-nis mu mheud meur duine agus ’s e gille-ruadh a th’ orra.


[TD 6.7]

Bithidh losgainn a’ tilleadh gun linneachan brididh as t-earrach nuair a tha lìonanach gu lèor anns an uisge airson biadh don fheadhainn òga. Tha an tè bhoireann a’ breith a h-uighean anns an uisge agus tha am fear fireann gan dèanamh torach. Tha sìol an losgainn a’ gabhail uisge a-steach agus tha e coltach ri slaman le sìol ann.

Mu mheadhan an t-samhraidh tha an earball a’ tòiseachadh a’ dol à sealladh agus tha na losgainn òga a’ fàgail an linne agus a’ leum mun cuairt air tìr. Ged a dh’fheumas na losgainn òga bhith faiceallach bho bheathaichean eile a dh’itheas iad, tha cearcall beatha ùr air tòiseachadh.

Tha na casan aca a’ tòiseachadh a’ fàs, an fheadhainn dheiridh an toiseach agus an uair sin an fheadhainn toisich. Tha an sgamhanan cuideachd a’ fàs agus tha iad a’ tòiseachadh a’ tighinn chun an uachdar airson aidhir.

Tha na losgainn an uair sin a’ fàgail na linneachan agus mura h-ith beathaichean eile e, tha an sìol a’ tòiseachadh a’ fosgladh.

Tha losgainn a’ dèanamh an dachaighean ann am bogalaichean fliuch agus faisg air linneachan. Ged a bhitheas iad a’ tighinn gu tìr a shealg ’s fheàrr leotha gluasad mun cuairt air an oidhche nuair a tha e nas fhuaire agus a tha an dorchadas gan dìon. Tron là tha iad a’ falach fo chlachan no am measg feur fada, fliuch. Bithidh iad a faighinn aidhir tron craiceann ged a chì thu iad a’ toirt aidhir a-steach trom beòil.

Tha an earbaill a’ fàs nas tiughe agus tha am fiaclan a’ tòiseachadh a’ fàs. Le seo, ithidh iad beathaichean beaga a-nis.

Mu thrì seachdainean an dèidh seo tha cinn-phollain a’ tighinn asda agus tha iad a’ greimeachadh ri duilleagan lusan le bhith a’ cleachdadh làthach steigeach.

An ceann grèis tòisichidh na cinn-phollain a’ snàmh, agus mar a tha na beòil aca a’ fàs tha iad a’ tòiseachadh ag ithe lusan.


[TD 6.8]

(G) Dealbhaich do linne fhèin.

Smaoinich air a h-uile seòrsa lus agus beathach a dh’fheumas a bhith ann. Peant dealbh den linne.

’S dòcha gun urrainn dhut modal den linne agad a dhèanamh a’ cleachdadh tanca èisg no cnogain mhòra. Cruinnich gainmheach airson a’ ghrunnd agus lìon an tanca air do shocair le uisge fuar. Ma chuireas tu pìos pàipear air muin na gainmhich mus cuir thu an t-uisge innte cha chuir thu uiread de dhragh air a’ ghainmhich.

Bu chòir dhut lusan uisge a chuir don tanca airson ocsaidean a dhèanamh do na beathaichean, ach na cuir cus ann no cumaidh iad solas na grèine a-mach. Chan e iasg no losgainn a dh’fheumas a bhith anns na beathaichean. Cuimhnich gu bheil tòrr meanbh-fhrìdean uisge ann aig a bheil beatha inntinneach – an daolag dubh-shnàmh agus an spèileadar-linne a bhitheas a’ coiseachd air an uisge.

Bi faiceallach dè na beathaichean a chuireas tu don tanca oir ’s dòcha gun tòisich iad a’ sabaid, no fiù ’s gun ith iad a chèile! Na cruinnich lusan agus beathaichean dìreach air sgàth an cruinneachadh. Chan fheum thu ach a dhà no trì airson coimhead.


[TD 7.1]

Tha iomadh seòrsa cladach an Alba. Tha tràighean brèagha ann a tha a’ còrdadh ri luchd-turais. Tha cuideachd machraichean, molan, làthaich, cladaich chreagach agus creagan àrda ann.

Tha muirsgein, srùbain agus luganan a’ cladhach sìos don ghainmhich agus tha faoileagan agus eòin grunndachaidh gan ithe. A thuilleadh air an-sin chan eil mòran tarraing ann an tràighean do fhiadhbheatha. Tha an Tràigh Mhòr ann am Barraigh ainmeil airson srùbain agus tha i mòr agus rèidh gu leòr airson làrach phlèan.

’S e làthaich an àrainn cladaich as beartaiche th’ ann. Tha seo a’ tachairt nuair a choinnicheas an abhainn ris a’ mhuir aig beul na h-aibhne. Tha an abhainn a’ fàgail gainmheach, eabar agus beathannan a chruinnich i air a slighe an-sin: tha làn na mara dà uair sa là a’ fàgail tuilleadh. Tha an t-uabhas de bheathaichean beaga beò anns an làthaich agus tha eòin agus iasg beò orrasan. Chithear ealtainn mòra de dh’eòin grunnachaidh, tunnagan agus faoileagan aig beul a’ chuid as motha de dh’aibhneachan.

Saoilidh tu gur e àite-còmhnaidh garbh do bheathaichean is lusan a th’ ann an cladach creagach ri droch shìde. Ach tha iad comasach air seasamh ri tuinn mhòra agus stoirmean. Tha lòin a tha follaiseach ris an tràigh air leth math airson sgrùdadh a dhèanamh air fiadhbheatha.

’S e cladaich chreagach a tha cas agus an ìre mhath dìreach a th’ ann an creagan mara. Tha feadhainn de na h-aon bheathaichean agus lusan orra ach tha iad sin dìreach rin lorg aig am bonn faisg air a’ mhuir. Nas fhaide shuas, air falbh bho na tuinn, tha lusan tìre a’ fàs agus tha eòin a’ neadachadh. Ach cuimhnichibh gu bheil creagan cunnartach agus bithibh faiceallach.


[TD 7.2]

Tha buaidh aig trì rudan air beathaichean agus lusan air a’ chladach. ’S e salainn a’ chiad dhiubh sin. Tha am muir saillte agus feumaidh lusan a tha faisg air a’ chladach seasamh ri smùid shaillt na mara. ’S e gluasad nan tonn an dara rud. Feumaidh beathaichean agus lusan greim teann a ghabhail mus falbh am muir leotha. ’S e an tìde-mhara a tha a’ fàgail a’ chladaich tioram dà uair sa là an treas rud.

’S e a’ ghealach agus a’ ghrian a tha ag adhbhrachadh an tìde-mhara. Leig ort gu bheil an saoghal air a chòmhdachadh le uisge. Tha iom-tharraing ga chumail na àite. ’S e sin an cumhachd a tha a’ cumail a h-uile càil air a’ phlanaid seo air uachdar na talmhainn. Le seo tha cumadh mar eilips air còmdach uisge an t-saoghail, le aon de na taobhan as doimhne nas fhaisg air a’ ghealach agus an taobh dhomhainn eile air taobh eile a’ phlanaid.

(G) Tha an saoghal a’ dol mun cuairt. Faigh a-mach dè fhad ’s a tha aon chuairt a toirt? Mar sin tha muir làn agus muir tràghad ann dà uair sa là. Co mheud turas a tha am muir a’ lìonadh ’s a’ tràghadh gach là?

Dà uair sa mhìos bithidh làn mòr agus tràigh mhòr ann ris an can sinn reothart, oir tha a’ ghrian (agus a h-iom-tharraing) air cùl na gealaich no dìreach mu coinneamh. Le chèile tha iad a’ tarraing an uisge a-mach ’s a-steach barrachd na ’s àbhaist. Eadar na h-amannan sin, chan eil an diofar eadar lìonadh is tràghadh cho mòr agus ’s e conntraigh a chanas sinn ris.

[Dealbhan]
creimeadh na creige

Tha am muir cuideachd a’ toirt cumadh air an oirthir. Tha na tuinn a’ creimeadh na creige agus ag ithe a-steach do bhuinn nan creag ’s a’ dèanamh leacan agus lòin. Uaireannan tha uamh no tunail (bogha nàdarrach) air a chruthachadh. Nuair a thuiteas seo a-steach tha colbh no stac air fhàgail. Tha am muir a’ fàgail gainmheach, morghan agus clachan a tha e air a chreimeadh bho na creagan ann an àiteachan fasgach agus tha tràighean no molan air an cruthachadh.


[TD 7.3]

(G) ’S ann ris an tràigh as fheàrr dhut sgrùdadh a dhèanamh air a’ chladach, gu h-àraidh aig reothart. Ach tha am muir a’ tighinn a-steach gu math aithghearr aig na h-amannan sin agus feuch nach glac e thu.

Tòisich ag obair cho luath agus tha am muir cho ìosal ’s a bhitheas e agus obraich dìreach suas an cladach mar a tha e a’ lìonadh. ’S e bann-sgrùdaidh a th’ air an-seo agus seallaidh e dhut mar a tha beathaichean agus feamainn ag atharrachadh. Mar as fhaide shuas a tha iad air a’ chladach ’s ann as fhaide a bhitheas iad a-mach às a’ mhuir nuair a tha tràigh ann. Tha feadhainn a’ fuireach gu math fada shuas air a’ chladach ann an lòin as nach bi an sàl a’ falbh uair sam bith.

Feuch an aithnich thu gach roinn leis an fheamainn eadar-dhealaichte. Dèanaibh notaichean agus dealbh de na beathaichean agus an fheamainn a lorgas sibh anns gach roinn. Feuch an lorg sibh sligean falamh airson an toirt air ais don chlasrum. Coimheadaibh anns na lòin agus fo chlachan ach feuch gun cuir sibh air ais iad mus cuir sibh dragh air càil.

Feuch an lorg sibh iad seo:–

crosgag, crùbag, bàirneach, conachag, giodhran, feusgan, cìoch na mnatha-sìthe, clomhag-chaothaich mhòr, carran creige.

[Dealbh]
reothart muir làn
cladach àrd
conntraigh muir làn
conntraigh muir traghad
cladach iosal
reothart muir traghad


[TD 7.4]

[Dealbh]
plancton

Feumaidh gach beathach air tìr lusan. Tha cuid gan ithe dìreach mar a tha iad (lus-itheadairean) no tha iad ag itheadh beathaichean a tha beò air lusan (feòil-itheadairean). Anns a’ mhuir tha na lusan as cudromaiche cho beag ’s nach mòr gum faic thu le do shùil iad. ’S e plancton a chanas sinn riutha. Tha iad gu math paillt agus tha iad a’ fuireach faisg air uachdar na mara oir feumaidh iad solas na grèine airson fàs.

[Dealbh]
stamh

’S e feamainn na lusan as follaisiche air a’ chladach agus ged nach eil mòran bheathaichean gan ithe, tha mòran gan cleachdadh airson falach annta, mar àite-dìon bho na tuinn no airson an cumail tais ri muir-tràghad. Tha cuid dhuibh uaine ach tha mòran dhuibh donn no dearg. Feumaidh iad uile solas na grèine ’s mar sin tha iad rin lorg far nach eil am muir ro dhomhainn no air a’ chladach far am bi an làn gan còmhdachadh. Tha bailleagan làidir orra (greim-làidir) agus tha iad a’ greimeachadh ris a’ chreig gus nach falbh am muir leotha.

’S e feamainn àrd dhonn le duilleagan righinn iallach a th’ ann an stamh no ceilp. Tha iad rim faighinn anns an doimhneachd agus chan eil iad ris ach aig reothart.

’S e feamainn dhonn le duilleagan caola a tha a’ coimhead coltach ri iallan a th’ ann an iomlach. Tha i beò faisg air comharradh ìsle na mara còmhla ri feamainn dhearg ris an can sinn cairgean, agus feamainn eile a tha cruaidh is sligeach mar chorail.

’S e feamainn dhonn a th’ ann am feamainn-bhalgainn a tha beò eadar àirde is ìsle an làn agus tha balgain àidhir innte gus an seòl a duilleagan leatharach faisg air uachdar na mara ri muir làn. Tha feamainn eile coltach rithe ach chan eil balgain air na duilleagan seo idir ach tha na h-oirean aice beàrnach agus ’s e feamainn-dhubh a th’ air an tè seo.

Fàsaidh feamainn uaine ris an can sinn glasag gu àrd air a’ chladach. ’S urrainn don seo a bhith bòo airson uine mhòr a-mach às a’ mhuir agus as t-samhradh tha i a’ tiormachadh agus a’ fàs geal ’s chan eil seo a’ dèanamh cròn sam bith oirre.


[TD 7.5]

B’ àbhaist do chroitearan a bhith a’ cruinneachadh an fheamainn dhearg, cairgean agus duilleasg airson biadh. Bha iad cuideachd a’ buain mòran ceilp ’s ga thiormachadh ’s ga losgadh ’s ga chuir air an talamh airson a dhèanamh torach. ’S e obair chudromach a bha seo do na croitearan aig toiseach na linn mu dheireadh. Chan eil e air a chleachdadh an-diugh ach ann an gnìomhachas ceimiceach airson iomadach rud feumail a dhèanamh, m.e reòiteagan, uachdar-fhiaclan, peant agus cungaidhean-leigheis.

Uaireannan, ithidh crodh, caoraich agus fèidh feamainn. Chan eil na caoraich air Ronaldsaigh a Tuath ann an Arcaibh ag ithe càil ach feamainn agus tha balla cloiche timcheall an eilein airson an cumail air a’ chladach.

Thathas fhathast a’ cruinneachadh creachain, srùbain agus faochagan air na cladaichean agus gan reic. Tha feusgain agus eisirean air an àrach air tuathanais èisg. Tha na feusgain a’ fàs air ròpan a tha crochte bho phutan agus tha iad a’ toirt dà bhliadhna mus bi iad mòr gu leòr airson an reic. Tha na h-eisirean air an àrach ann an treidheachan sònraichte air tìr agus tha iad sin a’ toirt nas fhaide a’ fàs. ’S e gnìomhachas mòr a th’ ann an tuathanais-bhradain an-diugh air a’ Ghàidhealtachd ’s anns na h-Eileanan.

[Dealbh]
na feidh ag ithe feamainn

Tha an lach mhòr ag ithe maorach mar feusgain. Tha iad gan sluigeal slàn agus gam pronnadh nan sgròbain làidir. Tha faoileagan a’ pronnadh sligean nan sgròbain cuideachd ach tha iad a’ cur na sligean a-mach air ais nan gràinein dìreach mar a tha cailleach-oidhch’ a’ dèanamh air bian agus cnàmhan nach urrainn dhith a chnàmh. Tha an gille-brìghde ag ithe feusgain nas motha agus tha e a’ dèanamh toll anns an t-slige le ghob làidir gus am faigh e chun na feòla. Chan eil guib no sgròbain cho làidir aig starragan ach tha iad air ionnsachadh mar a bhriseas iad na sligean le bhith gan leigeil às bho àirde gus am bris iad air na creagan. Coimhead ris na leacan shuas an cladach. Feuch an lorg thu sligean briste a leig na starragan às.

[Dealbh]
feusgan


[TD 7.6]

(G) Cuiribh duilleag mhòr cairt air balla a’ chlasrum agus leigibh oirbh gur e creag mhara a th’ ann. Geàrraibh a-mach cumaidhean glasa agus steigibh iad air a’ bhonn mar chlachan agus cotan mar na tuinn a’ briseadh orra. Feuch an lorg sibh stuthan eile a tha coimhead coltach ri neadan eòin, lusan a’ fàs air na creagan ’s mar sin air adhart. Cuiribh glaodh air a’ chreag agus cuiribh gainmheach air a’ phàipear. Nuair a chrathas sibh a’ ghainmheach nach do steig dheth, tha a’ chreag coltach ri creag cheart. Dèanaibh deilbh de dh’eòin mhara agus steigibh iad air a’ chreag far an àbhaist dhaibh a bhith a’ neadachadh. Feuch gun cuir sibh peanta geal fo na leacan. Geàrr cumaidhean eòin air iteig agus mas urrainn dhuibh croch iad bho mhullach an ruim dìreach air beulaibh ar creag. ’S e <eng>collage<gai> a chanas sinn ri seo.


[TD 7.7]

’S e flùr geal le gasan agus duilleagan tiugh a bhitheas a’ fàs air creagan mara a th’ ann am maraiche. Anns na seann làithean, mus robh fridsichean no biadh chanastairean ann cha robh mòran <eng>vitamins<gai> ann am biadh nan seòladairean. Bha iad a’ gabhail tinneas air an robh an tachas-tioram, agus bha seo ag adhbhrachadh, cuide ri rudan eile, gun robh na fiaclan aca a’ tuiteam àsda. Fhuair iad a-mach nan itheadh iad an lus seo, anns a bheil tòrr <eng>Vitamin C<gai>, nuair nach robh measan no glasraich aca gun toireadh e leigheis dhaibh.

[Dealbh]
gearra-breac

[Dealbh]
buthaidean

Tha an ruideag a’ dèanamh nead de fheamainn is poll agus tha seo a’ dol cruaidh mar <eng>choncrete<gai>. Mar sin tha iad a’ cleachdadh na leacan as lugha air creagan cas. Tha am fulmair a’ neadachadh air leacan nas motha nas fhaide shuas a’ chreag agus tha faoileagan a’ neadachadh air an talamh as rèidh aig a’ mhullach.

Tha buthaidean a’ dèanamh tuill fon talamh no bithidh iad a’ dol sìos tuill coineanaich. ’S fheàrr leotha eileanan no stacan far nach cuir daoine dragh orra.

’S e fìor àiteachan neadachaidh a th’ ann an creagan mara. Tha na h-eòin sàbhailte bho nàimhdean an-sin. Ged a dh’fhaodadh mòran eòin eadar-dhealaichte a bhith a’ neadachadh air creag, tha am feumalachdan fhèin aig gach seòrsa.

Tha gearraidhean breaca a’ neadachadh ann an tuill no ann an sgoran faisg air bonn na creige. Tha falcaichean a’ neadachadh ann an sgoran nas fhaide shuas agus tha eòin an sgadain còmhla air leacan. Chan eil na h-eòin sin a’ dèanamh neadan agus tha iad a’ breith aon ugh air a’ chreag lom.


[TD 7.8]

Tha tòrr mhaoraich nan itheadairean-sìolaidh m.e. bàirnich, feusgain agus srùbain. Tha sin a’ ciallachadh gu bheil iad a’ sìoladh am plancton às an t-sàl len giùrain. ’S e lus-itheadairean a th’ ann am bàirnich agus faochagan oir tha iad a’ sgrìobadh an àirde an fheamainn bheag a tha a’ fàs air na creagan. Nuair a tha an tràigh ann tha na maoraich sin gan dùnadh fhèin nan slige no a’ gabhail greim teann air na creagan. Le seo, chan eil iad a’ tiormachadh an àirde ’s chan eil beathaichean eile gan ithe.

[Dealbh]
maorach ag ithe

’S e clàbaraichean a th’ ann an crùbagan ’s bithidh iad ag ithe rudan marbh a tha a’ tuiteam gu grunnd na mara.

Tha crosgagan a’ cleachdadh an gàirdeanan làidir airson sligean fhosgladh agus tha a’ chonachag a’ cleachdadh a teanga mar eighe airson toll a dhèanamh ann an sligean. Bithidh leòbagan ag ithe maoraich bheaga agus bithidh clomhagan-chaothaich mhòr a’ glacadh carrain bheaga. Tha iasg nas motha, mar rionnaich, an uair sin ag ithe an t-iasg seo. ’S e feòil-itheadairean a th’ annta uile.

[Dealbh]
crosgag

Tha feòil-itheadairean nas motha mar eòin grunndachaidh agus faoileagan ag ithe maoraich cuideachd. Tha guib bheaga air trilleachain beaga airson a bhith a’ tionndadh chlachan airson partain agus carrain beaga a lorg. Tha fulmairean, faoileagan agus falcagan (facal a’ ciallachadh falcaichean, eòin an sgadain agus buthaidean) ag ithe èisg bheaga. Tha sùlairean ag ithe an èisg as motha.

’S e an iolair’ mhara am feòil-itheadair as motha th’ ann agus bithidh i ag ithe èisg mhòra agus eòin mhara.

[Dealbh]
crùbag

(G) Cleachd am fiosrachadh seo, agus rud sam bith eile a dh’ ionnsaich thu air do chuairt chun a’ chladaich airson lìon-bìdhe a dhèanamh air duilleag mhòr pàipear. Tòisich leis an iolair’ mhara aig a’ mhullach. Cuir na feòil-itheadairean as motha ann an sreath dhà no trì loidhnichean fon sin. An uair sin feòil-itheadairean nas lugha, na lus-itheadairean fon sin agus faisg air a’ bhonn am plancton. (Chan eil càil beò anns a’ mhuir a tha cho pàillt ris.) ’S dòcha gum b’ fheàrr leat dealbh a dhèanamh no slige fhalamh a steigeadh air an àite sgrìobhadh. An uair sin dèan loidhne thiugh gu na rudan a tha gach creutair ag ithe.

[Dealbh]
iolair mhara


[TD 8.1]

Coltasan agus eadar-dhealachaidhean.

Tha mòran choltasan agus eadar-dhealachaidhean am measg a h-uile càil a tha beò ann an nàdar. Tha cuirp nan eòin air an còmhdachadh le itean agus tha seo gan dèanamh eadar-dhealaichte bho mhamalan agus iasg. Ach, tha ceudan de dhiofar dhathan itean ann, agus tha cumaidhean eadar-dhealaichte air na h-itean airson diofar adhbharan. Feuch an dèan thu coimeas an còmhnaidh air sampaill ùra a gheibh thu le sampaill is aithne dhut mu thràth.

Pàtranan ann an nàdar.

Gheibhear cuid de na pàtranan a tha rin lorg ann an nàdar ann an iomadh suidheachadh. Tha na cumaidhean sia-shliosach a tha poll fliuch a’ dèanamh nuair a thiormaicheas e coltach ri cumaidhean bleideagan sneachda no cìr-meala, no eadhan làbha bholcàno mar a tha e a’ fuarachadh. Tha eadar-fhigheachd cuid de raineach coltach ri itean. Dè na pàtranan eile a dh’aithnicheas tu ann an nadar?

Eadar-oibre agus eadar-cheangal.

Tha e cudromach a thuigsinn gu bheil a h-uile càil ann an nàdar air a cheangal a-steach ri rudeigin eile. Ged nach saoileadh tu an tòiseach, ma chuireas tu às do, no, ma bheireas tu air falbh aon lus no aon bheathach gum bitheadh buaidh aig an-sin air lusan agus beathaichean eile. Tha na cearcaill bìdhe air na choimhead sinn nan eisimpleir math den seo. Tha measgachadh de lusan ’s de bheathaichean aig a bheil ceangal ri chèile anns gach àrainn. Innis mu feadhainn de na ceangail sin anns an sgìre agad fhèin.

Leantaileachd agus atharrachadh.

Ged a tha an saoghal gu daonnan ag atharrachadh chì sinn pàtranan atharrachaidh a tha glè thric coltach ri chèile. Tha beathaichean òga a’ fàs aosda agus a’ bàsachadh ach tha feadhainn òga aca a tha coltach rim pàrantan nan coltas ’s nan dòighean. Tha aibhneachan daonnan a’ ruith leis an leathad chun na mara, ach thar cheudan bhliadhnachan atharraichidh iad an slighe gu tric. Thoir aon eisimpleir de atharrachadh ann an nàdar agus aon eisimpleir de leantaileachd fad-ùineach.

Air fhoillseachadh ann an Alba ann an 1991 le Acair Earranta, 7 Sràid Sheumais, Steòrnabhagh, Leòdhas.

Na còirichean uile glèidhte. Chan fhaodar pàirt sam bith den aonad seo ath-riochdachadh an cruth sam bith, no an dòigh sam bith, gun chead ro làimh bho Acair.

<eng>©<gai> 1991 Acair Earranta

Fiosrachadh Frank Rennie agus John Love.

Dealbhan pinn Owen Butler, Dòmhnall MacFhearghais, John Love.

Dealbhan camara Laurie Caimbeul, David Gowans. John Love, Sam Maynard, Anna NicDhòmhnaill, Frank Rennie.

Deilbhte agus dèanta le Acair Earranta.
Clò-bhuailte le Watson & Philip, Dùn Deagh.
ISBN O 86152 844 1

Pasgan-Leabhraichean PRG

Tha an aonad sa air fhoillseachadh mar phàirt de phasgan ann an sreath air cuspairean sònraichte.

Tha stuth fiosrachaidh agus leabhraichean le sgeulachd mun chuspair anns gach pasgan.

Tha notaichean cuideachaidh dhan luchd-teagaisg a’ toirt seòladh air dòighean oibrich, a’ dol leis gach pasgan.

Chaidh an t-sreath a dheealbh fo stiùireadh a’ bhuidheann eadar-roinnean, Buidhean-Stiùiridh Bun Sgoiltean, a chaidh a chur suas le Tabhartasan Sònraichte gu Gàidhlig.


[TD 8.2]

An Clàr

1

1.1 Cairt Aghaidh
1.2 Roimh-ràdh

Tuairisgeil air an Arainn

Coltas Bheathaichean

Tuairisgeil Bheathaichean

Cuspair

2

Baile

2.1 Plana baile

2.2 Dèan clàr-dùthcha. Coimhead ann a’ ghàrraidh.

2.3 Seimhidhean, meanbh-fhrìdean.

2.4 Dealan-dè, meanbh-fhrìdean, cailleachan-oidhche, ialtagan.

2.5 Flùran agus poileanachadh.

2.6 Sionnach, creimich, luchainn.

2.7 Dachaidhean bheathaichean.

2.8 Bogsaichean neadachaidh (eòin agus ialtagan).
3

Croit/Tuathanas

3.1 Breac-dhualaidh, achadh.

3.2 Treabhadh agus todhar.

3.3 Mamalan beaga, clamhan-ruadh.

3.4 Feuran.

3.5 Traon, goghlan-gaoithe, gèadh.

3.6 <eng>Hoverflies<gai>, speachan, seillein.

3.7 Coineannach, sionnach, buaghallan.

3.8 Burras, curragan, clòbhar.

4

Coilltean

4.1 Craobhan, Bannan.

4.2 Craobhan nàdarrachd agus planntachaidh.

4.3 A’ tadhal air coille.

4.4 Lusan agus beathaichean na coille.

4.5 Dathan agus breug-riochd.

4.6 Cam-ghuib, snagain-daraich, feòragan.

4.7 Cearcall-bìdhe agus lìon-bìdhe.

4.8 Biorramaid àireamhan agus gluaiseadair.

5

Mòinteach/Beanntan

5.1 Cruth an fhearainn

5.2 Mòine

5.3 Fraoch-feurach agus falaisg.

5.4 Eòin-fraoich – biadh is fasgadh.

5.5 Leòmainn ìompaire, còinneach mòintich liath.

5.6 Snathag, daolag, ròs an t-solais.

5.7 Bannan lusan.

5.8 Dèan modal de chnoc.

6

Fìor-uisge

6.1 Earrann de linne.

6.2 Slighe abhainn.

6.3 Beathaichean uisge.

6.4 Tarbh-nathrach, gobha-uisge.

6.5 Learg dhearg, meanbh-fhrìdean.

6.6 Cearcall beatha a’ bhradain.

6.7 Beatha losgainn.

6.8 Dèan do linne fhèin.

7

Cladach

7.1 An cladach.

7.2 Tìde mhara. Cumadh an oirthir.

7.3 Banan tràghad.

7.4 Plancton. Feamainn.

7.5 Feamainn, maorach.

7.6 <eng>Collage<gai> de chreag mara.

7.7 Maraiche eòin mara.

7.8 Lìon bìdhe an t-sàil.

8

8.1 Cuspairean

8.2 An Clàr

© Acair Earranta 1991
