[DA 1]

MEALL GARBH
<eng>THE RUGGED MOUNTAIN<gai>

Bàrdachd le Ruaraidh MacThòmais
<eng>Poems by Derick Thomson<gai>

GAIRM: Leabhar 114


[DA 2]

[Blank]


[DA 3]

MEALL GARBH

<eng>The Rugged Mountain<gai>

Cruinneachadh de bhàrdachd le
RUARAIDH MACTHÒMAIS

<eng>Poems by
Derick Thomson

GAIRM PUBLICATIONS<gai>


[DA 4]

Foillsichte 1995 le
GAIRM, 29 Sràid Bhatairliù,
Glaschu G2 6BZ, Alba

Clò-dhearbhadh le
<eng>EMS Phototypesetting, Berwick upon Tweed<gai>
Clò-bhuailte le
<eng>Martins the Printers Ltd, Berwick upon Tweed<gai>

© 1995 Ruaraidh MacThòmais/Derick Thomson
Na còirichean uile glèidhte

ISBN 1 871901 37 5

Chuidich Comhairle nan Leabhraichean am foillsichear le cosgaisean an leabhair seo


[DA 5]

CLAR

2 Creag?
4 Dà Chànan
6 Dà Shùil air Craoibh
8 Sprùilleach na Drùis
10 Ma gheibh mi chaoidh a Ghlòir
12 Ceòlmhor?
14 Feòrag ghlas, tuath air Braco
16 A’ streap Chreagan
18 Tein’-èibhinn
20 Iain MacMhathain, Dealbhadair
22 Tursachan
26 San Eadar-sholas
28 A’ gabhail an Ainm
30 Seachd Bliadhna
32 Abar Pheallaidh
34 Iubhar Fhartairchill
36 “Cridhe na h-Alba”
40 An Taobh lom
42 Nuair a thàinig an Talamh air ais
44 A’ togail Dhealbh
46 An Abhainn
48 Meall Garbh
72 A’ Chaointeag
74 Na Media

[Beurla]


[DA 6]

CLAR

76 Gliocas
78 Saoghail
82 Eadar Eden is Bosnia
84 Nuair a thig a’ Bhalbhachd
86 Leisgeul
88 Sligheachan
90 Rùsgadh
92 Dun Eideann
94 Do Yeats
96 R.L.S.
98 Mothachadh Ceilteach
100 Uncle Sam
102 Seumas Stiùbhart, Eadar-theangair an Tiomnaidh Nuaidh
104 Seanairean
106 An t-Anam-fàis
114 Ròidean Rwanda

[Beurla]

<eng>Some of the poems in this collection have previously appeared in the following periodicals and anthologies:

Chapman, Lines Review, Literary Olympians 1992, Natural Light, New Writing Scotland, Orbis, Stand.<gai>


[TD 1]

[Blank]


[TD 2]

CREAG?

A’ siubhal an rathaid ùir
ri taobh Loch Laomainn
shaoil mi gu robh an dùthaich seo
air a dèanamh de chreig:
bha an rathad air a shnaidheadh aiste
’s i lom leacach air a’ chliathaich,
cha bu mheata ’n t-inneal
a rinn a sgeilbeadh;
bha i dùr, liathghorm,
cho cruaidh ris a’ – – –
(cha mhòr nach duirt mi ‘chreig’),
a’ bhreig is dòcha.
Co ás a-rèisd a thàinig am morghan?


[TD 3]

[Beurla]


[TD 4]

DA CHANAN

Còrr is tri fichead bliadhna ’s a deich
le dà chànan daonnan ’na mo chluais
’s gun ach beagan sabaisd eatorra,
tha iad coltach ri na craobhan
’na mo leas, a’ bruthadh socair
’s ag èaladh, ach a’ leantainn ri an gnè fhèin,
coltach ri daoine a tha cho ao-coltach ri chèile
ach a tha tighinn beò còmhla:
nara tig an latha
a nì iad Sarajevo dhe m’ inntinn.


[TD 5]

[Beurla]


[TD 6]

DA SHUIL AIR CRAOIBH

Bha a’ chraobh seo agam ’na mo leas an Glaschu:
i rudeigin sean,
rud beag crùbach,
’s cho breac le cnapan
ri tè a chunnaic mi riamh:
at anns na h-altan,
tighead a’ cur nam meur ás an cruth,
bòcadh cruinn-thimcheall a crann
(no ’s dòcha air a leth-chois),
mulchagan tòcaidh air a bodhaig
’s an rùsg ac’ carrach, piocte,
preasan air a com,
riofanaich aig ceann nam meur.
Siataig is aois is aillse,
an dùil?
Ach bha mi ceàrr:

’S ann a bha i a’ toirt aoigheachd
do theaghlaichean mhion-chreutairean
a bha dèanamh an dachaigh ’na broilleach,
le ’n drip ’s an sgoinn fhèin
a’ sìor sgaoileadh ’s a’ teannadh.

’S ri tìde
thàinig duilleach is gucag is flùr,
a’ sgaoileadh am brat fionnar mun cuairt oirr’,
’s as t-fhoghar
dearcagan dearga,
is chuir mi fàilte uair eile
air caorann an fhortain.


[TD 7]

[Beurla]


[TD 8]

SPRUILLEACH NA DRUIS

Sprùilleach na drùis ann an cùiltean luideach a’ bhaile
air a’ mhadainn Shathairn’ seo
ann an Glaschu Eòrpach,
Glaschu pròiseil,
no is dòcha, Glaschu Sasannach,
Glaschu Eireannach, Albanach, Gaidhealach.
Tha drùis cho eadar-nàiseanta ri Glaschu fhèin
’s cho feumach
air cùil gun chuimhne,
air bàthadh
ann an cluaidh nàire.


[TD 9]

[Beurla]


[TD 10]

MA GHEIBH MI CHAOIDH A GHLOIR

Ma gheibh mi chaoidh a Ghlòir
(mar nach eil dùil agam)
’s ann air sgiathan ceòl nan salm;
chuala mi ’n diugh, ’nam fhàsach,
preseantair Leòdhasach air an rèidio,
’s cha do dh’ fhairich mi teas na gainmhich fo mo chasan:
bha riasg fionnar na mòintich fo mo bhonnan,
caora ag ionaltradh ann am poll,
’s an oiteag a’ gluasad a’ chanaich.
Tha mi làn chreidsinn
gur h-e Leòdhasach a bhios anns an Naomh Peadair
ma liùgas mi steach air geata.


[TD 11]

[Beurla]


[TD 12]

CEOLMHOR?

Thug sinn mìle bliadhna
a’ dèanamh a’ chiùil againn fhìn,
is fichead ga chall,
oir tha milleadh fada
nas fhasa
na togail,
chan eil togail fhada
a’ fadadh dòchais,
chì thu do cheann-uidhe
mur eil e fad do shròin bhuat
ach ’s iomadh mìle
tha eadar tìm is sòlas.

Ma tha thu airson ruighinn
far na ràinig daoine romhad
chan eil an t-slighe cho doirbh
’s ged as ceòlmhor i
chan eil i cho ceòlmhor.


[TD 13]

[Beurla]


[TD 14]

FEORAG GHLAS, TUATH AIR BRACO

A’ siubhal tron an dùthaich bhrèagh sin
chunna mi feòrag a’ teicheadh bhon a rathad:
tè ghlas a bh’ ann, an treubh ùr tha sgaoileadh
tro dhùthaich nan Cruithneach,
gun eòlas aic’ air na lùban dìomhair
no air an t-saighead a tha roinn na cloiche,
beò air a crìochan fhèin,
beò air cnothan a’ gheamhraidh,
is freumhaichean, corra ugh is iseanan beaga,
is uaireannan a’ milleadh chraobhan
leis an dèidh aic’ air an rùsg.
’S ann á Ameireagaidh a thàinig a sinnsreachd,
’s thuirt i rium, tha mi ’n dùil,
ged nach duirt mise guth,
‘Carson nach tiginn a seo;
chaidh gu leòr dhe na daoin’ agaibhse
a-null thugainne.’

Tha a shearmon fhèin aig gach neach
’s cha duirt mise rithe ach ‘Glè cheart’,
ach air a shon sin
bha mi a’ smaoineachadh air na Cruithnich
a dh’ fhàg am breacadh de ‘pheitean’
air an dùthaich seo
(’s ann an trì mionaidean
chaidh mi seachad air tuathanas
air a bheil an t-ainm Pett fhathast);
is beag a bha dhùil ac’
gun teicheadh an fheòrag ruadh
roimhn a’ pheasan ghlas seo,
no gun cuireadh Gaidheil ás dhan
a’ chainnt acasan, ’s gu fàsadh na Gaidheil fhèin
rudeigin Sagsanach.


[TD 15]

[Beurla]


[TD 16]

A’ STREAP CHREAGAN

Nuair a tha thu a’ streap chreagan
tha d’ inntinn an sàs, gun ghlideachadh,
anns a’ ghnothaich;
cha toir thu cus aire do dh’ fhaoileig,
no eadhon do dh’ fharspaig,
nas lugha na gu bheil thu a’ sealg òdhrag;
coma leat dha na tuinn tha fodhad,
no dhan a’ ghainmhich, ma tha gainmheach ann,
’s ma tha ròn a’ nochdadh, leig seachad e;
gun teagamh, faodaidh do shùil a bhith biorach
a’ laighe air lusan beaga
ann an eagan chreag,
no a’ lorg air Beinn Labhair
lus ainmeil na beinne sin;
no eadhon an uil ’-ìoc,
ainneamh ’s ga bheil i;
bi cinnteach gu bheil grèim teann
aig a’ chreig air an talamh,
’s do ghrèim fhèin a cheart cho teann,
’s do bhonn-dubh daingeann,
’s ma tha thu a’ dìreadh Tryfan
cùm do shùil air a’ chreig os do chionn
gus a ruig thu am mullach;
gun teagamh faodaidh tu leigeil leis an iadh-shlait
suathadh ri do chuinnlean
no le lus-a’-chorracha-mille
beantainn ri do chuimhne.


[TD 17]

[Beurla]


[TD 18]

TEIN’-EIBHINN

Tha an tinneas a tha nad inntinn
gun sgur a’ cur na lasair
ri teine ifrinn,
do mhac-meanmainn air a fadadh
leis an èibhleig ghairsinnich
gus an tèid i ’na tùrlach,
an slinn
a’ dol ’na phronnastan,
agus a’ bhinn
gun tròcair ga toirt a-mach
aig an teallach ain-diadhaidh sin,
’s do smuain an uair sin
a’ laighe air gràs
airson tiotan
mus till e a-rithist
don tein’-èibhinn
ás a bheil d’ èibhneas a’ tighinn beò.


[TD 19]

[Beurla]


[TD 20]

IAIN MACMHATHAIN, DEALBHADAIR (ob. 1991)

Dh’ fhàg thu do dhealbh
ann an iomadh inntinn
is dath na fala
ann an iomadh cridhe
air do shiubhal
troimh bheanntan is tràighean
na tìr do-ruigsinn;
tha an t-allt a’ snìomh
troimh charan na mòintich,
a’ deàlradh bhon fhraoch phurpaidh,
na sgòthan a’ laighe ’s ag èirigh
air na bideanan duathar,
’s a’ ghrian a’ tighinn le gàire
á coire a’ cheathaich,
cridhealas a’ tighinn beò
anns a’ cholainn chràidhtich;
do rèis a-nis air ruith
’s tu dèanamh air an dachaigh
nach do ràinig thu riamh.

(Bha Iain mar gum b’ eadh a’ lorg a dhachaigh Ghaidhealaich fad iomadh bliadhna)


[TD 21]

[Beurla]


[TD 22]

TURSACHAN

Nuair a bha Alba
beagan deas air a Loidhne,
’s i ’na fàsach gainmhich
le corra oasis,
cha robh sgeul air iolaire
no capall-coille;
cha robh na h-eich air tighinn,
no air falbh,
cha robh mèil caora ri cluinntinn,
’s cha robh Sòdhaigh no Hiort
air an cruth a lorg,
gun luaidh air an ainm;
bha a’ chreag Leòdhasach am badeigin
ged nach robh fraoch no mòine ga còmhdach;
agus b’ ann fada an dèidh sin
a chlisg an Cliseam troimhn deigh
’s a thòisich Beinn Nibheis a’ fàs beag,
’s a thogadh Tursachan Chalanais,
gun luaidh air Caisteal Dhun Eidinn;
bha eachdraidh fhathast a’ feitheamh
ri tighinn nan Ceilteach
’s nan Ròmanach
’s nan Sasannach,
’s ri taighean mòra Ghlaschu,
snaighte ás an t-seann ghainmhich
a chaidh ’na creig phronn.

Is dòcha gum bu chòir dhuinn bhith umhail
mu choinneamh na sìorraidheachd caillte sin,
a’ cuimhneachadh nach bi cuarraidh Lingereabhaigh
ach ’na lodan là brèagh air choreigin,
’s gun teid aillse Dhun Rèidh
fo rùm mar a chaidh Cait Ghallaibh,
is luchd-poilitics cho diomain
’s a bha am madadh-allaidh ann an Albainn,
ged tha sionnaich gu leòr againn fhathast.


[TD 23]

[Beurla]


[TD 24]

’S an dèidh sin, an dèidh sin,
tha mi ’n dòchas nach fhalbh anail a’ Ghaidheil
le ceò na mònach mu dheireadh,
’s gun tog sinn tursachan
dhar linn fhìn.


[TD 25]

[Beurla]


[TD 26]

SAN EADAR-SHOLAS

San eadar-sholas bha an dùthaich beò
le sprèidh gan iomain,
eunlaith air an nid,
is eich ri sitrich,
leannanan ri leannanachd san dorch.
Bha laochraidh ri mòr-choiseachd air an fhonn:
Am Britheamh, Dòmhnall Càm is Niall MacLeòid,
is Dòmhnall Mac Iain ’ic Sheumais air an fhraoch,
na daoine mòra is an saoghal ’nan glaic.
Fuaimean cho faisg,
an t-saighead gearradh-feòir bhon chluais,
an ceàrdabhan le bhrag,
’n dòrd-Fiann air chùl an tulaich –
cha b’e bh’ ann ach sax
bha fear á Sgiogarstaidh a’ cluich sa’ bhothan,
an dùil ri sitrich cogais chur fo rùm – – – – –
fo ruma?
O Thì Mhòir, cùm ruinn an t-eadar-sholas!


[TD 27]

[Beurla]


[TD 28]

A’ GABHAIL AN AINM

“An ainm an Aigh
na blais air”:
facal a bh’ ann;
is beag a bha dh’ fhios aice
gur h-ann a’ sireadh an àigh
a bha mi,
le ainm eil’ air –
thàinig duine a ghabhail an ainm.

(Chuireadh an t-sreath mu dheireadh ris an dàn na b’ anmoiche air an fheasgar – 7.3.80 – ’s mi air Jessye Norman èisdeachd, air TV, a’ gabhail an òrain <eng>‘Taking names’<gai>)


[TD 29]

[Beurla]


[TD 30]

SEACHD BLIADHNA

Anns na seachd bliadhna sin
fhad ’s a bha ’n craiceann ùr a’ fàs
chuir mi cùl ris an t-seann bheatha:
pàirt dhith a’ rùsgadh dhìom ’na riofanaich,
is cuid a’ falbh mar sprùilleach no mar dhusd
fo shruth nam mìosan,
gus an tàinig a’ chèis ùr
an àite còt a chithinn am museum,
’na chùis eachdraidh.

San eachdraidh sin bha iomadh nì bha prìseil:
bha gaol is coibhneas ann,
is strì is cràdh,
coiseachd shràidean is buaidh is bàs,
tein-aighir a chaidh ás is lasair dh’ fhuirich buan,
is brèid dubhachais, is sìoda nuadh.

Is air a’ bhlàr
bha fraoch fo bhlàth, is caoraich
ag ionaltradh mar a bhà,
uiseag is faoileag is clamhan,
comhachag is geàrr,
is air na beanntan
bha fèidh is iolairean,
is uidh air n-uidh thuig mi
gu robh eachdraidh ùr ma dheireadh ann.


[TD 31]

[Beurla]


[TD 32]

ABAR PHEALLAIDH

Anns an lag aosda seo,
air a chuartachadh le cnuic is beanntan,
sgaoil an abhainn ùir nan linntean,
saidhbhir ann am mèinneireilean na talmhainn:
tha ’n gàrradh agam làn
de mhion-sprùilleach chreagan tìme,
boillsgidhean fosfoir
is criathradh de gach beairteas.

Agus air sruth nan linntean
ràinig beagan de dh’ eachdraidh ar daoine sinn,
an cainnt ’s an loinn ’s an ealain,
duilleagan nach do chrìon buileach,
durcanan ás an tig corra dharach,
ged a tha ’n ùir
daonnan a’ bruthadh.

Is math greiseag fhèin
eadar Eden is Tìr a’ Gheallaidh.


[TD 33]

[Beurla]


[TD 34]

IUBHAR FHARTAIRCHILL

Na freumhaichean
domhainn ann an ùir Cladh Fhartairchill
air call an neart,
an t-iubhar sgaoilte
ri taic a’ ghàrraidh
os cionn nam feart
far na choisich an Deadhan
còig ceud bliadhna air ais,
a’ smaoineachadh air Pontius Pìolat.

Bha an crann
dorch air an earrach sin,
spìc fhuar anns a’ chridhe,
dubhar ann am beul Ghlinn Lìomhann.

Ach bha a’ chraobh seo na bu shine,
bile nam mìle buadh
le na duilleagan beaga
uaine ann am meadhon a’ gheamhraidh,
fionnar, is fuar, is fuaraidh,
le na freumhaichean fada
a’ deoghal á tobraichean domhainn
fada roimhn Chrìosdachd.


[TD 35]

[Beurla]


[TD 36]

“CRIDHE NA H-ALBA”

“Cridhe na h-Alba”
an duirt an sanas-reic,
mas fhìor ’s gu lorgar e,
ma tha an stethoscope ag obair,
ma tha an cridhe a’ bualadh.

An t-òran gaoil a rinn Burns anns na ‘Birks’
’s an dealbh aig’ an Taigh-òsda Bhealaich?

Bheil e fo na craobhan
ann an seann choille Raithneach,
no buill’ aige fo lic
an cladh Bhoth-chuidir?

A’ dìreadh Beinn Labhair
dh’ fhairich mi a bhraise,
ach air Loch Tatha
chuir suaile chun a’ ghrùnnd e,
ged a thàinig am beò ann
aig ceann shuas Ghlinn Lòchaidh.

Bha buille throm aige
ann an dubhar Ghlinn Lìomhann,
ach gairm cluig
anns an t-seann eaglais,
is leum cuisle fo Ruadhshruth.

Furasda a’ bhuille a chall
air an rathad-mòr
eadar Cill Fhinn is Dùn Chailleann.
Cò dh’ aithnicheas a bhualadh
fo na h-asnaichean brùite
le carbadan is gleadhraich is eachdraidh?


[TD 37]

[Beurla]


[TD 38]

Ged a dh’ fhaodas
ceòl-fìdhle uaireannan tighinn faisg air,
eadhon am Baile Chloichridh,
’s a chuireas ceòl-pìoba
an fhuil ann fhathast a dhanns’
eadhon ann a Struighlea.

Am Blàr Ghòbhraidh
bha a bhuille fann,
ach air an aonach
fhuair e rithist faoth’chadh
gus na ràinig e Peairt
far an deach e air chall
’s chan e clag Sgàin fhèin
as treise neart.

Uime sin, a’ lorg a’ chridhe,
chaidh mi a dh’ àiteachan uaigneach
anns a’ chridhe,
far nach cluinninn ceòl-fuadain
’s nach fhaicinn faileasan faoine,
far nach robh glaodhaich
luchd-poilitics suarach,
no suathadh
nan notaichean uaine,
is thàinig fuaim nan òran,
is ceòl garg is mìn
air uachdar na gaoithe
’s air an t-sruth ’na lìdh,
’s bha cridhe na h-Alba
beò fhathast ’na mo chrìdh.


[TD 39]

[Beurla]


[TD 40]

AN TAOBH LOM

Am foghar air abachadh,
na duilleagan
’s iad a’ deoghal an t-solais fhann
troimhn dearg ’s troimhn donn,
is coltas an aoibhneis orra
ged tha ’n snodhach gann;
na tuiteadh iad ro luath,
na leig teine thuca,
dad ach grian:
tha an taobh lom dhìom ri tuath.


[TD 41]

[Beurla]


[TD 42]

NUAIR A THAINIG AN TALAMH AIR AIS

Nuair a thàinig an talamh air ais
bhon an t-sneachda,
fon an t-sneachda bha feur a’ fàs
mar a bha e roimhe,
gorm anns an dorcha ud,
’s bha na gealagan-làir an impis bhith fo bhlàth;
thòisich sporghail nan cnuimhean
is thàinig na cuileagan ás an t-sìothchrith,
’s bha ceòl aig na h-eòin
a dh’ ith na dearcagan-cuilinn.
Ged a tha na cithean domhainn
tha dath an dòchais nar sùilean.


[TD 43]

[Beurla]


[TD 44]

A’ TOGAIL DHEALBH

Cailleach mhòr Shasannach
is briogais theann oirr’,
air màs man tuba,
a’ togail dhealbh
de tharbh Gaidhealach
ri taobh a rathaid
an Siorrachd Pheairt.

Cha robh fhios aice dè chanadh i
nuair a thug an tarbh
Leica ás a dhosan
’s a thog e dealbh
dhith fhèin.


[TD 45]

[Beurla]


[TD 46]

AN ABHAINN

A’ siubhal socair eadar bruaichean ìosal,
donn-dhùmhail do lìth an-diugh,
ged a chunna mi cop is caoir ort
là eile, is tuil nan àrd-bheann
a’ laigh air druim an t-srutha,
no aiteamh earraich
a’ cur lèantan na cars fòidhpe
ged a bhiodh eòrna fàs innt’.

A’ teàrnadh bho shaoghal eile,
boinne bho bhoinne
beairteach le mathas chreag is ùir,
dearg le eachdraidh Chloinn Ghriogair,
airgeadach
le lainnir bhradan,
furachail fo shùil corra-ghrithich
’na seasamh air lic ann an làr an uillt,
umhail fo ùrnaighean mhanach is mhinistear,
maoth le deòir shùilean mùchte
ciana, cadalach ann an ceò
na dìochuimhn.

Dian no slaodach, do-chaisgte,
le tòrradh ùire is ùrachaidh,
fiosrachadh bhlianntan air do chuisle,
buille na beatha air do chridhe,
gach ulaidh a tha agad taisgte
mìn le fad-shlìobadh do lidhe
’na laighe sàmhach fon uisge.

Donn is gorm is dubh is buidhe
a-rèir dùrachd an latha,
ban-dia nan dùilean siùbhlach sitheach,
gun èisdeachd ri guidhe,
gluasadach, sìtheil, glòrach
dan ainm Tatha.


[TD 47]

[Beurla]


[TD 48]

MEALL GARBH

(1)

An àile a’ fàs fionnar
tana gu taobh thall Loch Tatha,
’s a’ chreag romhainn
ri ’dìreadh, gu ’r dearbhadh,
a’ fàgail nan cuileag fodhainn,
fianach a’ cur fàilt oirnn
is seabhag a’ seòladh a latha,
binn cagar na gaoithe air gach binnean,
gorm guth nan speuran mu Mheall Garbh.

(2)

Fada roimh ’n bhinnean am bun.
Madainn shamhraidh, an abhainn sèimh,
an rathad rèidh ga fhàgail,
fionnaireachd chraobh anns a’ chiad dhìreadh
’s an uairsin a’ choille rainich,
doire nan damhan-allaidh,
a’ choille ghàbhaidh
’s ar sùilean ga cìreadh
furachail air eagal feannaidh,
brat na bliadhn’ an uiridh
còsach fo ar casan,
uirigh mheanbh-chreutair gun chùnntas,
stràbh air shràbh anns an t-sìorraidheachd chiar sin.

(3)

Sinn a-nis air frith-rathad nan caorach,
dol car-ma-thom is car-ma-thoman,
bun fraoich is fras chlach san t-slighe,
a’ leantainn a chèile, ceum air cheum,
anns an t-seann nòs, gun trod,


[TD 49]

[Beurla]


[TD 50]

toilichte leis gach tionndadh,
a-null ’s a-nall air feadh nam prugan, dad
ach an rathad a tha romhainn,
am feur beag gorm ri ruighinn,
is laighe sìos, is cnàmh na cìre,
an oidhche, is latha ùr,
is frith-rathad beag eile ri dhìreadh.

Mullach Stròin-a’-Chlachain air fàire
air ar cùlaibh,
far na chaill Iain Lom athair
as bith ciamar a fhuair e bàs,
’s far na dh’ fhàg an claidheamh
lot ann an àirnean a chinn-feadhna,
rud a bha iomchuidh bruidhinn air do bhàrd.

Alltan a chladhaich clais
anns na linntean fad-ás,
mìltean bliadhna
de sheinn ’s de chaithream shìorraidh
as t-samhradh, ’s as t-earrach
lìdh is stealladh,
copraich nan easan,
sneachd is cathadh
a’ laighe ’s a’ leaghadh,
clachan a’ falbh is clachan a’ fuireach,
tuil is pathadh,
is seirm is torman a’ tilleadh a-rithist
mar anail
bhon bhalbhachd.
Esan a’ teàrnadh don cheàrdaich,
sinne fhathast a’ dìreadh an innein.


[TD 51]

[Beurla]


[TD 52]

(4)

An latha a’ fàs bruthainneach
fallasach, a’ ghrian àrd sin
’s a gathan a’ sruthadh a-nuas
ás a’ ghorm, gan cròthadh
a-measg nam beann,
a’ failceadh nan creagan,
ar sgìos aotrom, furasd a thilgeil,
air uachdar nam pòran,
an cridhe fallain,
gun sgàile a’ laigh air an inntinn,
mar bheathaichean
a’ siubhal air an crìochan fhèin.

(5)

Gus a faca sinn cnàmhlach na caora
’na laighe ann a sloc
far na dh’ fhàg an luchd-spùillidh
i, na bha air fhàgail
le clamhan is fang,
is nach do dh’ imlich a’ chuileag ’s a’ chnuimh.
Na cnàmhan geala, geala,
an deudach, am peirceall
a chaill am bus bog dubh,
na tuill far a robh na sùilean.
Agus an dèidh greiseig
chuir sinn ar sùilean ris a’ bheinn
gun an còrr a radha.

As an tosdachd
thàinig mèilich caora
agus a-rithist casd.


[TD 53]

[Beurla]


[TD 54]

(6)

Bha an dìreadh socair,
an talamh lom, ach feurach,
an loch fad-ás, sàmhach,
far na ruith sinn fo sheòl
feasgar fiadhaich eile,
far na sheas sinn aig a’ chladach
air an oidhch’, a’ seinn,
’s far a robh Donnchadh Dubh
a’ riarach nam bonn
ann an Caisteal Fionn-làirig.

(7)

Agus roimh mheadhon latha
ràinig sinn an t-sliabh,
riaraichte le ar dìreadh,
a’ mhòinteach romhainn,
riasg eadar raineach is sgàirneach,
socair eadar cruaidh is creag,
aodann an t-saoghail air a robh mi eòlach
bho riamh, fraoch is boglach,
’s an uiseag os ar cionn,
mar gu robh sinn a’ leantainn
cois-cheuman ar daoine
a shluig an talamh ’s a sguab a’ ghaoth
leatha air a siubhal fada,
gun chuimhn’ air na bh’ ann,
coma dè bha tighinn,
crochaicht’ eadar loch is speur,
cuimhneachan air fàs is searg.

Beò a-nis anns an t-saoghal àrd seo,
an loch air a dhol á fianais,


[TD 55]

[Beurla]


[TD 56]

crodh ann a saoghal eile,
is coin, is daoine
a-mach ’s a-steach á bùithtean,
is eaglais, is taigh-sgoile,
is garaids ás ar cuimhne,
ìomhaighean fhèin aig an t-saoghal seo,
Creag Cailleach is Coire Fionn Làirig,
Meall Liath an ear oirnn,
is fada bhuainn, aiteal sneachda
a’ gheamhraidh ann an eag,
is fitheach, is fàileadh nam beann.

(8)

An aodann a’ fàs cas,
saoghal an fhraoich air ar cùlaibh,
a’ chlach ’s a’ chreag a’ tighinn an uachdar
troimh chraiceann na beinne,
feur beag goirid a’ fàs eatorra,
is sìtheanan beaga sochaireach.
Sinn a’ sealltainn ann an aodann Creag Cailleach a-nis,
aosda, a gruaidhean seacte,
liath na sopan beaga fuilt a bh’ oirre,
an t-sròin ’s an smiogaid air fàs biorach.
An cridhe a’ bualadh rud beag,
a’ chas nas truime,
an dìreadh nas caise,
an saoghal a’ fàs falamh,
faisge air fànas,
feòil a’ fannadh
ach aigne a’ fadadh.

(9)

Deisearachd ri grèin,
Deisear air taobh tuath Loch Tatha


[TD 57]

[Beurla]


[TD 58]

’na laighe suairce, shìos is shuas,
Lòchaidh gu Labhar,
cas-cheum nan naomh,
is crò, is iodhlainn,
’s am bradan air a thuras fada
eadar allt is aigeann
beò air mèathachd an fhuinn,
’s an t-ubhal ag abachadh
cùbhraidh grinn
air rèidhlean Bhealaich.

Ach an dràsda
gaoth a’ glanadh an àile,
creag liath nan geamhradh
’s nan iomadh ràithe,
beinn a’ tighinn gu binnean
mar Mhàigh gu samhradh,
crìdh air an innean,
iolaire air àrd-bheinn,
tàrmachan air meall,
càm chreag air uideal,
aigne air iteig,
manach ann an ceall,
is cas mar gheinn
ann an doras shìorraidh,
agus iollach
a’ mhullaich.

(10)

A’ seasamh
air mullach an t-saoghail
tha am fradharc farsaing:
Sìdh Chailleann is Labhar,


[TD 59]

[Beurla]


[TD 60]

gach meall is càrn,
buidhe is dearg is bàn,
odhar is glas,
san robh siubhal cas
aig maigheach is cat,
àirighean àrda
mu Allt Dhùin Croisg,
mu Shròn Dhà Mhurchaidh
’s mu Làirig Bhreislich,
cruadhlach cnapach,
coire is binnean,
is faisg air fàire,
gu tuath, Nimheis,
a’ bhànrigh.

Ach eadarainn
sgàirneach is sprùilleach na deighe
air an càrnadh,
creagan is stoban,
stallachan stiallach,
uaimh is eagan,
’s gach uabhas
a spùt beinn-eighre
ás a tòin
aig toiseach torghain.

(11)

As an t-sàmhchair aosda,
fann air oiteig,
clag Eòdhnain a’ caithream
mu Lìomhann lùbach,
sanas na caoine,


[TD 61]

[Beurla]


[TD 62]

’s an gleann fada
ion ’s a bhith falamh de ar daoine.

An gleann Griogaireach
ruadh-shruthach
tartarach an eachdraidh,
clìceach, Caimbeulach,
pàganach, Crìosdaidh,
Balgaidh, Fartairchilleach,
Deadhanach, Pìolatach,
caorannach, caora-mhitheagach,
feòragach, ainneamh,
ion ’s a bhith falamh.

An gleann lùbach
far na rinn an Griogarach an leum-fada
a sheachnadh nan rottweiler Caimbeulach.

Nam bu dia mi,
a’ dèanamh nan riaghailtean cloiche
air an t-sliabh seo,
chuirinn na coigrich dhan an fhàsach –
gu Glaschu ’s Dun Dèagh is Bradford,
Bognor Regis is Hull is Southport,
Comar nan Allt is Milton Keynes is Surbiton –
is chuirinn na Gaidheil ’nan àite,
is compiutair na dhà ac’
a dh’ innseadh dhaibh ás a’ mhionaid
na chaidh a ghoid orra de bhradain,
de chearcan-fraoich ’s de ruadh-bhuic,
agus àireamh nam pacaidean fuadain –
Corn Flakes is Pizza is truileis
de gach seòrs’ sa’ chruinne


[TD 63]

[Beurla]


[TD 64]

a thàinig tuath air na Crìochan
bho chaidh a’ Phàrlamaid againn a Lunnainn.

(12)

Ach seo mi
air mullach an t-saoghail,
’s gun bhata ’na mo làimh,
dad ach facail,
is frionas, is foighidinn,
is fadachd,
is beagan feallsanachd,
agus slighe fhada
gu talamh tròcair
ma tha tròcair innt’,
is cuimhne a ghleidheas cuimhn’ air na clachan
’s air na gathan grèine
air cho garbh ’s gam bi am meall.

(13)

Duilich a bhith a’ fàgail a’ mhullaich
far an cuir an t-sùil cuairt air fàire
cruinn-thimcheall,
far an dèan a’ ghlaistig gàire,
far a falbh an smuain mìltean fada,
far nach bi daoine bruidhinn air rudan beaga,
far a ruig an clag thu le cion gleadhraich,
far a seall thu ann a sùil na h-iolaire,
far an gluais thu le fallaineachd cait-fiadhaich.

(14)

Sùil gu deas a-nis,
’s gu teàrnadh,
’s gu conaltradh.
Chì sinn an druim àrd
eadar Tatha ’s Loch Eireann,


[TD 65]

[Beurla]


[TD 66]

maigheach a’ ruith mu bhacan
is madadh a’ leum ri searrach,
“’S e ’n oidhche an oidhche
nam b’ e na gillean na gillean”.
Srath Eireann ’s Srath Fhaolain air a chùl –
O nach robh mo dhùthaich slàn!
Ach tha an druim briste,
Druim Albann ’na spealgan,
an t-anart a’ sgaoileadh bàn,
’s an ceann ga chur anns a’ chiste.

Lòchaidh is Dochairt gu ’n iar
a’ treòrachadh chun na cille finne
air bòrd an locha,
seann àiteachas Chlann an Aba
is dìdean an Deòir;
sinn nar deòraidhean nar dùthaich fhìn,
riaraichte le dèirce,
deònach an sprùilleach as lugha
a ghabhail bho làmhan coimheach,
toilichte le tarcuis,
leagte ri leisgeulan,
leaghte le plìon luchd-poilitics,
adhlaicte ann an dìochuimhn’ eachdraidh,
’s a’ ghrian a’ dol an iar oirnn.

(15)

Ach fraoch a’ sìoladh
mar a tha sinn a’ cromadh,
an iarmailt a’ fàs dùmhail
le fàileadh fhlùr is chraobh,
na gathan grèin a’ bualadh air an ùrlar
’s ag èirigh air an àile thùchanach,


[TD 67]

[Beurla]


[TD 68]

an dealan-dè a’ dabhdail,
a’ chuileag a’ tòcadh aithghearr
’s a là gu bhith seachad,
’s sinn a’ ruith le leathad,
a’ sìor bhuannachd a’ chòmhnaird
far a bheil na taighean,
’s na daoine, ’s an còmhradh.

(16)

A’ ghrian a’ togail clàr geal a’ Mhansa
os cionn Abhainn Lòchaidh,
far na leag Seumas Stiùbhard
bunait ùr do dh’ Eaglais nan Gaidheal
le peann is eanchainn ghnìomhach
roimhn a’ bhliadhna
seachd deug trì fichead ’s a seachd,
is far am biodh Donnchadh Bàn a’ cèilidh
’s ag aithris a bhàrdachd do mhac a’ Mhinisteir,
’s cha bu dona ’n t-oighr’ e,
a sgrìobh ainm fhèin air leòsan ìosal
ann an uinneig na staidhre.

(17)

Lòchaidh a’ siubhal sèimh
fo ghàrradh a’ Mhansa,
air cùl Taigh na Stràid,
a’ lùbadh gu Loch Tatha
air a seann socair,
a’ cuimhneachadh cuisleanan a’ gheamhraidh,
at nan allt àrda,
caoir na ceàrdaich,
’s a dùil ri earrach eile,
caithream easan,
bradan a’ leum le lainnir,
is sinne togail sùil ri fàire


[TD 69]

[Beurla]


[TD 70]

nam beann is fàire nan linn
air seann làrach Chill Fhinn.

(18)

Air ais ann an anail nan daoine
ás dèidh na saorsa,
ach a’ tarraing beagan dhi leinn
ás a’ bheinn,
aiteal dhen t-siubhal fhada,
seirm dhen a’ cheòl sìdhe,
lìdh na grèine chaill sinn,
làrach nan ceuman romhainn,
mac-talla eachdraidh,
torann anns an speur,
dealanaich an dealachaidh.


[TD 71]

[Beurla]


[TD 72]

A’ CHAOINTEAG

Chualas a’ chaointeag a-raoir,
a h-osann an gearan na gaoith,
a glaodh ann a sèideadh na stoirm,
a caoineadh ag èirigh gu gairm.

Chan eil air dhuinn ach feitheamh
a-nis fo na cabair chaithte
far a faic sinn an reothadh
a’ cur lìdh geal air a’ bhreothadh.

Còrdaidh sin ris a’ chaointeig,
a smachd a bhith air ar saoghal:
nuair tha duine ro shoitheamh
chan eil air ach feitheamh is caitheamh.

Is cuimhnich, an iolaire fhèin,
cailleas i cruaidhe a grèim
ri tìde, ’s cha mhair ach sealad
guileag bhòidheach na h-eala.


[TD 73]

[Beurla]


[TD 74]

NA MEDIA

Sinn air ar bòdhradh le cainnt choimhich:
cruaidh, biorach, stròineil,
luchd-naidheachd a tha cho cinnteach asda fhèin,
luchd-aimsire a’ mire ris an sgàthan,
sanas-reiceirean a’ reic na fìrinn,
seinneadairean a reiceadh tàlant
ged nach biodh e aca,
nìghneagan a’ reic am bodhaig
ris a’ chamara.

Ach cuimhnicheamaid:
chan eil sinn gun chumhachd,
tha ar n-eachdraidh againn fhathast,
tha a’ chuimhne gluasad,
tha mac-meanmainn againn a nì airgead-beò dhuinn,
tha de neart anns an òrdaig
na phutas bhuainn dealbh is fuaim.


[TD 75]

[Beurla]


[TD 76]

GLIOCAS

Bhiodh iad ag ràdh
gur h-ann bhon bhradan a fhuair Fionn gliocas,
ás bith cò bh’ ann a Fionn
’s dè th’ ann an gliocas,
’s nach iomadh fear
a thionail a ghliocas fhèin
a’ siubhal chuantan,
no air bruaich loch no abhainn,
e tighinn thuige air a shocair,
tàrr-gheal no lannach,
ga dheargadh,
glaist ann an iuchair,
ga spealgadh,
mus tàinig am braidean
a chuir lann air a shiubhal
is bàn air an dearg
is lot air a’ mheallaig;
’s chan eil air ach tòiseachadh ás ùr
ann an cuan eile,
ann an allt dhut fhèin,
feitheamh ri biorgadh
’s do shlat a tharraing,
do bhradan a bhruich;
an sin imlich do chorrag
is sgaoil do ghliocas,
na th’ agad.


[TD 77]

[Beurla]


[TD 78]

Saoghail

Beò ann a saoghal eile?
Cha rud ùr e, mas math mo chuimhne:
bha saoghal fada aig an Daghdha,
’s bha Pàdraig ro nua-fhasanta
ann a sùilean Oisein
’s e cuimhneachadh mar a bha
bho chionn dà cheud bliadhna
nuair a bha e òg;
’s nach iomadh fear a rinn Osgar dheth fhèin
fada mus robh filmichean ann?
Bheil cuimhne agad
a’ chiad turas a chunna tu Deirdre,
no Marlene, no Lili,
no Cù Chulainn le a ghath-bolga?
Bha saoghal fad’ aig Calum Cille
’s aig Brìde
ged a chuir Abrahàm is Rut
an ruaig orra,
is dh’ fhuirich Iòseph ’na ghille beag
fada ás dèidh dha dhol dhan Eighpheit.
Tha an deò ann an Isis fhathast,
is Krishna beò ann a Vishnu,
is Ghengis Khan a’ maoidhn’ oirnn
ann am bruadar.

Brus is Ualas gar dìon
ged a chanas cuid Salmond riutha
(gu h-àraid Salmond fhèin?),
’s ma dh’ èireas Alasdair Ur,
an teid e ri fear na Grèige no ri mac Cholla?


[TD 79]

[Beurla]


[TD 80]

Cha bu mhath
a’ chuimhne a chall
ach cha dèan math dhuinn
a bhith beò innte daonnan
is fàidhean ùra gam breith
an ath-dhoras
no an ath linn
’s a’ togail shaoghal ùr.


[TD 81]

[Beurla]


[TD 82]

Eadar Eden is Bosnia

Mòinteach Shuardail lom, fàs,
’s gun fhios againn dè ’n t-ainm a bh’ oirre
nuair a ghabhadh seann chlèireach
a chuairt feasgair,
suas bho sheann eaglais Chaluim Chille,
’s a theagamh ’s a chinnt
’nam pruganan ’s ’nan rèidhleanan,
ceumannan plocach eadar linn is linn.

Loch Eireasort air a chùl,
ged nach b’ e sin an t-ainm a bh’ air:
tha an saoghal againn goirid,
sitheadh naoisg
anns an t-sìorraidheachd
eadar Eden is Bosnia.

A’ Chàbag air iomall fàire,
coma de chabhaig,
truis do chleòc mu do chom
is làimhsich do phaidir.


[TD 83]

[Beurla]


[TD 84]

Nuair a thig a’ bhalbhachd

Nuair a thig a’ bhalbhachd oirnn
ann a saoghal na Gàidhlig,
mar a thàinig i
air na mìltean saoghail eile
anns a’ phlanaid iongantach againn,
bidh iarmad air fhàgail:
gloic is durrghan is snagartaich,
ceòl mìn smeòraich
ann an òrgan na coille,
is caithream a’ chlèith-luadhaidh
a’ toirt beò còmhradh nan leannan,
Fear Ghlinn Cuaich,
is Eala nan Cuantan,
is Mòr Ros,
is an fheòrag ainneamh,
siubhal fèidh is lainnir bhradan
anns an t-sìorraidheachd fhada
far a bheil Catullus
is Sappho air am pasgadh.


[TD 85]

[Beurla]


[TD 86]

Leisgeul

Gabh mo leisgeul:
chan eil mi de chuideachd Fhinn
no Osgair,
’s cha mhotha tha gath-bolga agam ’na mo bhaga,
is ged a tha mo chas rudeigin goirt
cha b’ e sàthadh an tuirc
a dh’ fhàg mar siud i,
no dearmad dighe Dhiarmaid.
Tha na sgeulachdan sgoinneil sin
ann an ciste ar n-eachdraidh
’s tha a’ chiste a’ breothadh.
’S e monadh is beinn
as fheàrr leam na cladh,
’s tha sòbhrag nas mìlse
na suaithneas bàn.
Ach an dèidh sin ’s ’na dhèidh
dh’ iarrainn iolaire aims na speuran againn
cho math ri brù-dhearg,
is bradan a bhith tighinn thugainn
á muir cèin,
is sgeul is òran ùr
a’ dol dhan a’ chiste.


[TD 87]

[Beurla]


[TD 88]

Sligheachan

“Is mise ’n t-slighe”
bhathas ag ràdh, ach co thuige?
Tè chorrach, a’ toirt bràigh air Ifrinn,
tè rèidh, a’ dèanamh dìreach air Nèamh,
tè chamalubach, eadar na dhà,
’s an dèidh trì fichead bliadhna ’s a deich
ga siubhal, tha na comharraidhean
fhathast a’ dol ceàrr:
eil fhios a bheil an tè rèidh
a’ dèanamh dìreach air Ifrinn
’s an tè chugallach
a’ toirt tulgan taobh Nèimh.
Is fhada bho thuig mi
gu bheil an dà aitreabh
daonnan faisg oirnn,
sinn a-mach ’s a-steach asda ’s ùnnta,
dòrainneach sùnndach,
a’ ruith ’s a’ teicheadh
’s a’ cùnntadh
nan glacagan fasgach
’s a’ feitheamh
ris an ath thionndadh.


[TD 89]

[Beurla]


[TD 90]

Rùsgadh

Nad eildear anns an Eaglais Shaoir,
chan eil adhbhar agad do ghàirdean a rùsgadh
ann an obair na h-eaglais:
tha e aig fois anns an t-suidheachan-mhòr,
taiceil ri seann chàirdean,
’s ri banntraich an dèidh an tiodhlacaidh,
falaichte fon t-seacaid aig àird na h-ùrnaigh.
Chan e nach eil na h-eòlaich eòlach air
anns an dol seachad,
an eathar ’s am poll-mònach.
Ach corra uair, nuair a bheir thu sùil
air an ta-tù ud
thig rudan neònach gu do chuimhne,
boillsgeadh de Shingapore ’s de Hong Kong
mus do chuir thu eòlas air a’ Chruthaighear.


[TD 91]

[Beurla]


[TD 92]

Dun Eideann

Do Chaisteal fhathast car mar a bhà e
’s do ghunna a’ losgadh
air là-breith na Bànrighinn
ged tha cinnich an t-saoghail
a’ coiseachd do shràidean,
’s do bhancaichean a’ trusadh maoin
á iomadach ceàrnaidh;
dealbh-chluich Dol fodha na Grèine
is Lagan nan Sgàile
a’ cuimhneachadh dhuinn ar dualchais,
is Bliadhna Theàrlaich
fhathast air iomall na cuimhne;
’n dùil an teid againn air a bàthadh
mus ruig sinn a’ bhliadhna trì ceud
an dèidh Aonadh nam Pàrlamaid?
Cha bhi sin duilich
ma ghleidheas sinn na buill ghrànda
a tha deanamh am biadh á
Iar-mhainisdear an ànraidh
’s an uair a chluinneas iad ‘Saorsa’
a ghlaodhas an seann chànran.


[TD 93]

[Beurla]


[TD 94]

Do Yeats

Ged a dh’ fhalbh de Valera
dha Innis-frìth fhèin,
’s ged a tha na dìoraichean agad
a’ cur charan sìorraidh
eadar Sligeach ’s Byzantium,
tha do rabhadh beò ann an Eirinn fhathast,
tha an gaol do-ruighinn,
is d’ amharas a’ dorchnachadh
a’ bhealaich eadar aimhreit is saorsa,
sgiathan eala fhathast a’ sgaoileadh,
is ceuman bèist ro dhlùth do dhoras Bhetlehem.


[TD 95]

[Beurla]


[TD 96]

R.L.S.

Anshocair
ann a Vailima
a dh’ aindeoin blàths Samoa,
smùidrich na mara air do chùlaibh,
faothachadh bho spùtadh na fala,
drip air do pheann,
taighean-solais romhad ’s air do chùl,
Eilean an Ionmhais ann an cuan na dìochuimhn’.


[TD 97]

[Beurla]


[TD 98]

MOTHACHADH CEILTEACH

Mothachadh Ceilteach
air iomall na h-inntinn.
Ràinig e iomall na h-Eòrpa,
is cleas na feòraig
tha e a’ lorg chnothan
far an tuit iad.
Gliong an siud
is siubhal an seo.
Agus tha fhios nach eil cànan
Ceilteach ann, dìreach amalladh,
duilleagan air cloich,
snìomhadh ciùil
ann an cùiltean cuimhne,
atharrais air atharrachadh.
Siud sinn a-steach dhan Eòrpa a-rithist,
is bhon a tha a’ Bheurla aig a h-uile neach
cuiridh sinn corra fho-thiotal ann an Gàidhlig
a dh’ innse dhuibh
nach do chaill sinn ar cnothan buileach.


[TD 99]

[Beurla]


[TD 100]

UNCLE SAM

“Chaidh mo shinnsearan a dh’ Ameireagaidh
is rinn iad fortan beag
tha ’n èis caitheamh,
ach mus fhàs mi ro aosda
seo mi an tìr m’ athraichean
le mo bhonaid bileach
’s mo bheul beilleach,
’s ma tha sibh ag iarraidh comhairl’
bheir mi dhuibh i gun iarraidh –
rud sam bith san domhain:
aodach, cainnt, ceòl,
na filmichean as fheàrr;
chuir sibh teàrr
air a rathad a dh’ fhàg mo shinn-sheanair,
ach càit’ a bheil e dol?
Ma nì sibh imrich
dhan t-saoghal ùr,
chì sibh againne
lùth-chleasan Gaidhealach
is fèileadh-beag mar a bh’ aig Burns,
is ionnsaichidh sibh Gàdhlig
anns an sgoil-shamhraidh againne.
Siud sibh, suas am breacan!”


[TD 101]

[Beurla]


[TD 102]

SEUMAS STIUBHART, EADAR-THEANGAIR AN TIOMNAIDH NUAIDH

Beul-aithris ag innse
gun do rugadh tu taobh Ghlinn Urchaidh
’s do mhàthair air a slighe
eadar Gleann Lìomhann is Gleann Fionnghlais,
ach rinn thu do dhachaigh
aig bonn Sròn a’ Chlachain
eadar Gleann Lòchaidh is Gleann Dochairt,
agus thogadh eaglais ùr Chill Fhinn
ri do linn
air an t-seann làrach.
Leag thu stèidh na b’ iomraitiche buileach
anns an lagan bhòidheach sin
’s i gun bhreothadh fhathast.
’S ged tha buille choimheach
aig cridhe sin na h-Alba
nar latha-ne,
mairidh an còrd
a tha ga do cheangal
ris a’ Chill.


[TD 103]

[Beurla]


[TD 104]

SEANAIREAN

Seanair a’ cuimhneachadh a sheanar:
is dòcha gun canadh cuid
nach eil ann ach rumastaireachd na h-aoise,
ruaimlich smuain ann a reumhaireachd dìochuimhn’,
ruagaireachd an t-saoghail a bh’ ann,
agus ’s fheudar aideachadh gu bheil sin ann,
ach tha tuilleadh ann,
boillsgeadh dhen tuil tha gar toirt leatha
thar slèibhtean is còmhnardan eachdraidh,
a’ taomadh ’s a’ tòiceadh ’s a’ turracail,
’s a’ sìothladh socair gu sèimhe sanais,
sainnseireachd seanar.


[TD 105]

[Beurla]


[TD 106]

AN T-ANAM-FAIS

(1)

A dorchadas an anam-fàis,
uair is uair,
thig ruisean
ris nach robh dùil,
’s ann an tiota
caochlaidhidh e gu ainm,
gu aodann, gu creag,
gu gucag, gu tràigh,
gu blàth, gu mol,
gu frith-rathad
a bha air chall;
anns an ruaimlich sin
glacaidh sinn sealladh
air an t-sìomanadh
a tha a’ ceangal ar n-eachdraidh,
eadar òige ’s aois,
eadar buaile ’s baile.

(2)

Thig aodann creagach an uachdar
eadar mol is monadh,
sgrìobadh rocach nan sian ’s nam bliadhna
’nan làraich dhomhainn
le corra bhoillsgeadh,
èiteag is clach-ghràin,
sìth bho chràdh,
na sùilean
a’ dùnadh ann an ùrnaigh,
an t-sròin
cràgach, dùmhail,


[TD 107]

[Beurla]


[TD 108]

an eanchainn a’ leum ’s a’ diogail,
’s a’ breothadh,
’s a smùr
a’ tuiteam gu tràigh.

(3)

Geocail is goileam eun,
is èigheachd leanaibh
a’ strì ri òran-luaidh,
caismeachd is salm,
’s Beethoven an ath dhoras,
pop is port-a-beul
is guileag na h-eala.

(4)

Thàinig blàth
air a’ fhraoch rudeigin tràth,
’s a’ chuimhne a’ leum
eadar Hòl is Mòinteach Shuardail,
Luneburg le tancaichean anmoch
is sgaoth chuileag,
le sitheadh gu Druim a’ Chanaich
is Raineach nam bò,
Ath-Maol-Ruibhe is mòinteach Chinn-tìre
’s an dìreadh fada
gu mullach Labhair.

(5)

Tràigh Ghruineard is tràigh Dhunkerque
a’ sùghadh fuil nam marbh
anns an eachdraidh bhrùideil
a tha nar dualchas,
as bith cò bu choireach,
Caimbeulach no Leathanach,


[TD 109]

[Beurla]


[TD 110]

Hitler no Churchill,
’s a leisgeul aig gach fear dhiubh,
na siantan garbh
a’ dùnadh bearradh nam biodag,
is seirm nan rann
a’ mùchadh len coireal
gleadhraich nan lann
is fead nam peilear.

(6)

Am Mol a Tuath
’s am Mol a Deas
a’ suathadh ri Sràid Chrombail;
tha bràithrean is peathraichean
uaireannan gu math eu-coltach,
a’ Bheurla ’s a’ Ghàidhlig
a’ co-àiteachadh
ann a Steòrnabhagh
agus nar n-eachdraidh,
ach dh’ fhàg an reul-chearbach
toll mòr ann an Iupiter
’s tha ’n gas a’ sgaoileadh,
as bith a fàgar gas
a chinneas a-rithist ’na chraoibh dhuinn.

(7)

An ainm an Aigh
na leig leo sìothladh:
na h-ainmeannan prìseil
leis a bheil ar cuimhne ga suaineadh,
sinnsearan ’s càirdean,
creag is geodha,
lus is flùr,


[TD 111]

[Beurla]


[TD 112]

laoich ar n-eachdraidh
is bàird ar dualchais,
caileagan suigeartach
is bodaich bheachdail,
raineach is fianach
is lus-nan-laogh,
sràidean Lubeck
is cùl-shràidean Chinon,
ainmean nam fonn
is farainmean shonn.

(8)

Iongantach ’s ga bheil i
cha bhi a’ chuimhne buan:
falmhaichear an claigeann
’s theid na meamranan dealain gu neo-ni,
chan eil dòigh air an anam-fàis
a bheathachadh
nas lugha na gum mair na strìochagan
air a’ phàipear a thàinig ás an t-seann choille.


[TD 113]

[Beurla]


[TD 114]

ROIDEAN RWANDA

Ròidean fada Rwanda
a’ dol ’na smùid
fo chasan an eagail ’s an dòchais,
is priobadh an TV
againn an àite aislingean:
nach ann oirnn a thàinig an dà là.

Ach tha mac an duine,
’s an nighean aige cuideachd,
iol-chruthachail;
chan fhada
gus am bi na sùilean dubha sin
a’ leum a-rithist
le dòchas,
no suainte ann an gràdh,
no biorach le gion is gàmhlas,
’s na gàirdeanan lapach
a’ snaidhmeadh a’ ghaoil,
’s gam pasgadh an ùrnaigh,
’s a’ togail nan gunna,
’s am Fear tha gu h-àrd
ag ràdh Ris fhèin
“Carson nach do dh’ ionnsaich mi mun DNA
agus na modhan-cruthachaidh ùr
gus daoine a dhèanamh
a leanadh mo riaghailt,
an àite an rathaid lùbaich
shìorraidh
air a bheil mo shluagh a’ gluasad
ás an fhairge
’s troimh na craobhan
gu saoghal
nach robh mi ag iarraidh?”


[TD 115]

[Beurla]
