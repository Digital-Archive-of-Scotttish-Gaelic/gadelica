[TD 15]

MO THILLEADH DHACHAIGH
le Ealasaid Chaimbeul

(Choisinn Ealasaid Chaimbeul o chionn ghoirid a’ chiad duais ann an co-fharpais sgrìobhaidh a bh’aig a’ Chomann Leabhraichean, le eachdraidh a beatha fhèin, agus seo agaibh beagan den eachdraidh sin — Fear-deas.)

[Dealbh]
Aig Sgoil Bhrèibhig, 1950.

San Iuchar anns a’ bhlianna naoi ceud deug tri fichead ’s a sia (1966) bha mi air ais am Barraigh air làithean saora. Fad nan còig blianna roimhe seo, bha mi air bhith teagasg an sgoil an Glaschu. Dh’innis ban-charaid dhomh agus sinn le chèile nar suidhe air Cnoc na Fèille am Bàgh a’ Chaisteil, gun robhar a’ lorg ban-sgoilear thall an eilean maiseach Bhatarsaigh. Bha deich blianna fichead bhon dh’fhàg mi e, agus aig an àm sin, bha còrr is dà fhichead de chloinn eadarainn aig a’ mhaighstir-sgoile ’s agam fhèin. Bha dàimh agam riamh ris an eilean oir ’sann ann a bha Màiri, piuthar mo mhàthar, air thaigheadas nuair a bha mise ’nam chaileig, ged bha i nis air triall bho chionn grunn bhliannachan gu a dachaigh bhuan. A bharrachd air a sin, bha fhios ’am fhèin, ged nach aidichinn do neach fon ghrèin e, gun robh mulad mòr is cianalas gam bhualadh a h-uile turas bha mi tilleadh a bhaile mòr Ghlaschu, dìreach aig an dearbh mhionaid bha am bàta gam ghiùlain troimhn t-seòlaid.

Chuir mi fios suas gu oifig an Fhoghlaim an Inbhir Nis, gum bithinn glè dheònach dhol a sàs sa’ char cosnaidh sin nam faiceadh luchd an fhoghlaim sin iomchuidh. Bheirinn mo ghealladh nach robh freagairt na litreach sin na b’fhaide na trì latha bhuam, agus iad a’ leigeil fhaicinn dhomh gur iadsan a bhitheadh sin deònach gabhail roimheam gu an dleasnas sin a choimhlionadh

An t-seachdain mun dh’fhàg mi Glaschu, dh’innis mi do chlann na sgoil an sin gu robh mi am beachd togail orm gu crìochan ùr. San dearg mhionaid dh’fhaighnich iad càit idir robh mi dol. Nuair fhreagair iad nach cuala iadsan

[TD 16]

[Dealbh]
Sgoil Bhàgh a’ Chaisteil. Mise sa’ mheadhon an aodach dorcha, ’nam shuidhe.

[Dealbh]
Sgoil a’ Ghearasdain 1932, an dèidh Mòd Ionadail; mise leis a’ chupa.

[TD 17]

aon uair riamh ’nam beatha iomradh air an eilean bheag iomallach air an robh mi dèanamh cùrsa, chuala mi an guth beag binn aig aon chaileig a’ glaodhaich sa’ Bheurla — “Tha fhios agamsa — tha sibh a’ dol a Bhatarsaigh.” Nach e an saoghal tha beag! Dh’èigh mi dhi “Trobhad a-nall — inns dhomh dè an t-ainm a th’ort.” Cha robh a’ chlann sin agam ach mu thrì seachdainean aig an ìre seo. Nuair fhreagair i mi, cò bh’agam ach caileag le Eòsag Iain Raghnaill a bha mi teagasg uaireigin an Sgoil Bhàgh a’ Chaisteil, agus a màthair a Bhatarsaigh. Tha Eòsag le theaghlach e fhèin an diugh air thaigheadas san eilean sin, is nach àlainn an naigheachd sin.

’Sann mu mheadhon na Sultainn a 1966 a sheas mi aon uair eile mar bhean teagaisg air clàir ùrlair Sgoil Bhatarsaigh. Ach mo chreach ’s mo lèireadh, cha robh mi fada air ais nuair a thuig mi nach b’i an dealbh bhòidheach ghlèidh mise riamh ’nam inntinn dheth a bh’agam a-nis idir. Bha i air car-a-mhuiltein chur dhith. Bha baile beag Eorasdail, far b’àbhaist dhomh bhith dol air chèilidh air a dhol a-nis fàs, agus na taighean aca, gu beag-nithe, air dhol bho dhòigh. Bha baile beag Charagraidh far am b’àbhaist còig no sia theaghlaichean bhith, a-nis am freasdal a dha neo trì. Glè ghoirid an dèidh dhomh tilleadh, ghabh mi àireamh an t-sluaigh. Eadar fhear is bhean is chlann cha robh air fhàgail ach tri fichead is seachd deug. Bha misneach an t-sluaigh gu math ìosal, agus cha b’fhada gun d’fhuair mise na fàthan air mo mhisneach fhèin a lùghdachadh. Chuireadh cruaidh orm, ged bha mi leam fhèin, dhol a chòmhnaidh don taigh-sgoil, nach robh faisg air dachaigh sam bith eile. Nach i a’ chuibheall thàinig mun cuairt. An diugh, seòlar neach sam bith air am buail an taghadh — biodh e Gallda neo Gaidhealach — a-staigh do na dearbh thaighean còmhnaidh sin, ’s gun gnothach idir aca ri sgoil glè thric.

’Se sin a’ bhlianna chaidh mo dhùbhlanachadh gu m’fhiaclan. Glè ghoirid an dèidh mo thillidh, bha coinneamh aig muinntir an eilein fiach an gabhadh dad a leasachadh dèanamh sa’ chàs anns an robh sinn. Bha fear sònraichte a Tir Mòr sa’ làthair. Glè thric bidh feadhainn den treubh sin a’ tighinn ’s an teanga ’nam pluic! Nuair thog mi mo ghuth an àird, dh’fhaighnich e dhìom sa’ Bheurla “Co as a bheil thusa?” Nuair fhreagair mi, thuirt e, “Ciod idir chuir air ais an seo thu?” Choisich mi sgrìob sìos an rathad leis agus nach ann thuirt e rium os ìosal, “Bheil thu idir a’ creidsinn gu bheil e ro anmoch dad do leasachadh sam bith dhèanamh an seo?” ’S beag an t-iongnadh ged ’se an ‘<eng>Dying Island<gai>’ bh’aca air sna pàipearan naidheachd. Cha robh air thuar bhith air fhàgail ann ach seann daoine is beagan chloinne. Cha robh taic aca bho ghàirdean neartmhor nan òganach. Bha iadsan, gu beag-nith’, air taobh eile thoirt orra air thòir theachd-an-tìr.

Cha b’fhada gu na thuig mi gun robh an uileann annam fhèin cuideach Tuigidh fear-leugaidh leth-fhacal! Chunnaic an t-àgh freagarrach, comas

[TD 18]

[Dealbh]
Sgoil Bhatarsaigh: a’ chlann ’s mi fhìn anns a’ bhliadhna 1967.

thoirt dhòmhsa a dhèanamh a-mach air gnùis neach thigeadh ’nam chuideachd co-dhiù bha an sruth leam neo ’nam aghaidh. Ach chaidh a dhèanamh follaiseach dhomh am briathran cuideachd gum b’fheàrr dhomh bhith togail orm taobh eile. Cha robh latha gun dà latha. ’Sann a b’àbhaist dhòmhsa bhith air bharraibh bas aig luchd teagaisg, ach a-nis bha caochladh cuir air clò-allaidh.

Leugh mi am pàipear bhon dh’fhàg mi an dreuchd, gun robhar an làn bheachd Eilean Bhatarsaigh fhalamhadh dha neo trì bhliannachan roimh 1970 mar rinneadh air Hiort. Thuig mi am port an uair sin.

Nuair bu duilghe bha a’ chùis, ’sann thuirt mi rium fhèin, “A Chlannaibh nan Gaidheal, cothaichibh, cothaichibh,” agus siud an sàs gun tug sinn. Nach ann a chunnaic a Freasdal freagarrach gun thill òganach neo dhà bho mhuir, agus ’sann fhuair iad saod air sgothan ghiomach fhaotainn. Mòr thapadh leis a’ phears’ eaglais bh’againn an uair sin. Cha do dh’fhàg esan air sgeir leinn fhèin sinn. ’S mòr an taic thug e seachad.

Nochd dealbhannan an seo sna pàipearan naidheachd den chrodh bha dol gu margadh, a’ snàmh tarsainn a’ Chaolais Chumhaig, feadhainn

[TD 19]

dhiubh gam bàthadh, agus na fir a bha ’nan ceann a’ faighinn an dùbhlan san oidhirp. Bha gliong air a fòn an oidhche sin bho luchd mo ghràidh san sgoil an Glaschu, ag èigheach dhomh, “As uchd Nì Math riut, bi tilleadh an seo cho luath ’s a rinn thu riamh.” ’S mise dh’fhaodadh sin, ach bha mòran ann nach fhaodadh.

A cheart cho luath ’s a nochd dealbhannan a’ chruidh sa’ phàipear, bha pronnaich air thearraich uabhasach ann, gu bàt’ aiseig cruidh fhaighinn don eilean. Nach bu mhìorbhuileach sin! Thàinig i sin cha mhòr am priobadh na sùla, agus tha i fhathast trang ag aiseig a’ chruidh, ’s gun na fir a’ sgaoileadh an cridhe mar b’àbhaist.

An seo, chuir sinn fios gun robh sinn ag iarraidh cumhachd an dealain, bocsa an T.V., is gach goireas eile co-cheangailt ri cumhachd an dealain, null do na dachaighean. Thigeadh a’ chlann, an impis dhol a cnàimh na h-amhaich, fiach cò chiad fhear gheibheadh an cothrom innse dhomh naidheachdan ‘<eng>Jackanory<gai>’ agus ‘<eng>Blue Peter<gai>’. Cha robh latha gun dà latha. Thug seo misneach mhòr do shean is òg, agus ’sann chuir sinn sprogan oirnn. Cha deargadh neach fon ghrèin a-nis ar putadh an comhair ar cùil.

An dèidh na Càsga an 1974, bhuail tiormachd an-àbhaisteach an t-eilean. Air druim na crìche, bha de dh’uisge na dhèanadh feumalachd

[Dealbh]
Mi fhìn an Lourdes san Iuchar 1979.

[TD 20]

[Dealbh]
Aig Sgoil Bhatarsaigh, còmhla ri balach bha mi teagasg a’ chiad turas an seo; e nis agus taigh-òsda aige dha fhèin.


muinntir a’ bhaile thall, ach bha àiteachan eile ann bha glè eiseil as aonais uisge. Thòisich sinn a-rithist air sgrìobhadh, air glaodhaich agus air gearain gus mu dheireadh na chàradh pìob uisge air a’ ghrinneal null a Barraigh a’ giùlain thugainn a Bhatarsaigh ar toil uisge.

Cha do stad sinn aig a sin. ’Sann bha sinn a-nis air thòir talla seach a bhith freasdal na sgoile airson cruinneachaidhean. Gun teagamh, thuig sinn gun robh an tagradh leinn nuair chaidh an riaghladh an earbsa ri Comhairle nan Eilean. Gum bu fada beò iad is ceò as an taigh — ’s nam bithinn-sa dol seachad, seo aon tè, gun teagamh, a thadhladh a-staigh.

[TD 25]

A’ CHROIT
le Iain Mac a’ Ghobhainn

“A bheil thu dol a ghabhail na croite neo nach eil?” ars athair ri Iain aon fheasgar ’s iad ’nan seasamh air taobh a-muigh an taighe, ’s a’ sealltainn a-mach ris a’ bheairt-ola a bha suidhichte anns a’ bhàgh.

Cha robh Iain airson gum faighnicheadh athair a’ cheist ud dheth, oir bha e toilichte gu leòr ann an Oilthigh Obar Dheadhain, ’s dùil aige tilleadh thuice an ath mhìos. Nach robh a bheatha fhèin aige, a chompanaich fhèin, ’s iad ’nan suidhe air an làr ag òl lionn ’s a’ bruidhinn air litreachas ’s a leithid sin.

“Uill,” ars athair ris, “mar a gabh thus’ i gabhaidh Cailean i, oir tha e gnìomhach gu leòr le a làmhan.”

Ach bha Cailean a’ cluiche reacordan Elvis Presley cho àrd ’s gum biodh athair glè thric a’ dol a-steach do a rùm a dh’ iarraidh air am fuaim a lùghdachadh.

“An toir sibh tìde dhomh airson a thighinn gu co-dhùnadh?” ars Iain. Bha am bùntata ’s an càl mun cuairt air, ’s mu choinneamh bha a’ bheairt-ola, cho mòr ri taigh.

“A dh’aithghearr,” ars athair, “feumaidh tu innse dhomh. ’S chaidh e steach don taigh ’s dhùin e an doras as a dhèidh le brag mhòr.

* * *

Dh’fhàg Iain an lios ’s thug e cuairt sìos chun a’ chladaich. Chunnaic e bucas briste fiodha a’ gluasad a-null ’s a-nall anns a’ mhuir, faoileag mharbh, ceann caorach, dola gun chasan, is prais mhòr iarainn. A dh’aithghearr bhiodh e tilleadh don oilthigh, don taigh-dhealbh ann an Obar Dheadhain, bhiodh e ’g òl anns an taigh òsda a bha faisg air a’ <eng>Union<gai>. Carson a chuir athair a’ cheist ud air, nach robh gu leòr air inntinn, litreachas an t-saoghail? Bhuail e am dola le a chois, agus fad na tìde bha fàileadh na mara ’na chuinnleanan. Nach dèanadh Cailean an gnothach na b’fheàrr na e fhèin? Bha a’ghrian a’ deàlradh air a’ chuan agus chunnaic e mar gum b’eadh a’ cheist a chuir athair air ’na meadhon, a’ boillsgeadh ’s a’ lasadh.

* * *

Ann an taigh-òsda shìos am baile, choinnich e ris a’ Chlamhan.

“Cha robh dùil agam gu robh thu aig an taigh,” ars esan.

“Bha mi anns an Nèibhidh,” ars an Clamhan, “ach thainig mi dhachaigh. Tha mi togail taigh. An gabh thu tè bheag?”

“Gabhaidh,” ars Iain. “Dè mar a chord an Nèibhidh riut?”

“Bha sinn ann an <eng>New Zealand<gai>,” ars an Clamhan. “Ach cha robh feum sam bith anns a’ Chaiptean. B’fheudar dhomh a chur ceart turas neo dhà. Tha thu fhèin anns a’ Cholaisd.”

[TD 26]

“Tha,” ars Iain. “Slàint,” agus dh’òl e an t-uisge-beatha.

“Slàint,” ars an Clamhan. “Bha thu <eng>smart<gai> anns an sgoil.” Ach shaoil Iain gun do dh’fhàs a bhriathran fuar.

“A bheil cuimhn’ agad,” ars Iain, “Nuair a bhiodh sinn a’ togail theantaichean, ’s a’ cur teine annta.”

“Tha,” ars an Clamhan.

“Ann am meadhon an t-samhraidh,” ars Iain le gàire. “’S an teas cho mòr. Nach sinn a bha amaideach.”

“Tha cuimhn’am,” ars an Clamhan. “Tha mi togail an taigh air a’ chroit. Bhàsaich m’athair.”

“O,” ars Iain. Cheannaich e tè bheag don Chlamhan ’s dh’fhàg e an taigh-òsda.

* * *

Air an t-slighe dhachaigh anns an fhionnairidh chunnaic e drungair ’na sheasamh ri oir an rathaid a’ feimheamh ri bus. Nuair a bha Iain a’ dol seachad rug an drungair air ’s thòisich e seinn, “A ribhinn òg, bheil cuimhn’ agad?” ’s a làmh mun cuairt air Iain.

“Siuthad, a bhalaich, tòisich a’ seinn,” ars an drungair agus rinn Iain sin. Nuair a bha e seinn bha nàire air gu robh na deòirean a’ tighinn gu a shùilean.

Mu chuairt air bha e faireachdainn fàileadh is boltrach nam flùran.

“’S tu a ghràidh as fheàrr leam na mo mhàthair dh’àraich òg mi,” sheinn an drungair. Bhiodh cuid a’ seinn “ach mo mhàthair dh’àraich òg mi.” As an teanta dhearg bha e ruith gu uaigh a mhàthar air latha samhraidh is an Clamhan a’ ruith as a dhèidh gus an deach iad air bòrd soithich a bhuineadh don Nèibhidh.

Bha an drungair ag ràdh ris, “Chan eil àite coltach ri Glaschu, <eng>the Highlanders Umbrella eh<gai>?” Bha e cumail dìreach air èiginn.

Nuair a thàinig am bus dh’fhosgail Iain an doras dha. Thàinig dithis a-mach as a’ bhus agus rinn iad am mùn. An dèidh sin thill iad don bhus, thog an draoibhear a làmh ri Iain ’s chunnaic Iain na h-aodannan mar gum b’ann ann an cèids buidhe.

* * *

Nuair a bha e coiseachd dhachaigh ’s a’ ghealach mhòr bhuidhe anns an adhar bha na sreathan a’ ruith troimh inntinn,

“Bidh ghealach toirt ’nam chuimhne-sa
liuthad oidhche bha sinn còmhla.”

Chuimhnich e air oidhche ’s e fhèin is Murchadh is Calum a’ tighinn a-mach as an taigh-dhealbh ann an Obair Dheadhain agus a thubhairt e riutha, “Chan e ar coire-ne a th’ann.”

“Cò air a tha thu mach?” arsa Calum ris. “Chan eil air càil,” ars Iain. Chunnaic e an taigh mu choinneamh ’s a’ ghealach os a chionn cho dèalrach

[TD 27]

is cho làidir.

Nam b’urrainn dha an dà rud a chumail gu sìorraidh, an litreachas ’s a’ chroit. Agus dh’fhairich e àmhghar is fearg air feadh a chuirp mar gum biodh an t-uisge-beatha ga bhlàthachadh.

Stad e is sheall e mach ris a’ bheairt-ola a bha air a sgeadachadh le solais coltach ri craoibh na Nollaige.

Nuair a dh’fhosgail e an doras bha fhios aige gum biodh athair a’ feitheamh ris. Cha robh e fhèin air tighinn gu co-dhùnadh fhathast. ’Sann a bha e coltach ri dealbh a chunnaic e uair, an dàrna taobh den aodann dubh ’s an tè eile geal.

“Tha mi dol a ghabhail an leabhair,” ars athair ris. Dh’fhosgail e am Bìoball ’s chuir e air speuclairean.

An dèidh dha athair am Bìoball a ghabhail ann an Gàidhlig chaidh an dithis aca air an glùinean, Iain le a cheann air an t-sòfa.

“Ged shreapainn bhàrr nan crann aice
chan fhaic mi beanntan Leòdhais.”

“Math dhuinn ar peacannan,” ars athair. Bha a cheann cho maol ri clach. Bha an cuan mun cuairt Iain, ’s e shuas anns a’ chrann, ’s cuideigin le neapaigear geal ga chrathadh bhon dà thràigh a chitheadh e.

Bha an teanta ’na teine, ’s bha e ruith an siud ’s an seo, mar luch anns an arbhar air latha foghair. Air feasgar foghair ’s a’ ghealach a’ sealltainn sìos ris, ’s a’ gàireachdainn.

[TD 32]

AN SAOGHAL MUN CUAIRT DHUINN
le Eilidh Watt

An latha roimhe bha mi ag èisdeach ri prìsean an èisg is iad mar laoidh maidne nam chluais, ach mi a’ cantainn rium fhìn nach cuala mi iomradh air mac-làmhaich nam òige ged bha mi eòlach air cainnt iasgairean.

“Ciamar,” arsa mise ri fear a tha fhathast ri iasgach, “ciamar tha thu ’n dùil a tha leithid de dh’iasgan air an ainmeachadh an diugh air nach robh ainm no aithne aca bho chionn fada?”

“Dòcha,” thuirt e car teagamhach, neo-chinnteach, “dòcha gum bheil iad an-diugh a’ toirt iasg am bàrr a tha a’ siubhal nas ìosaile anns a’ chuan is air nach robh na lìn a’ glacadh nuair a bha thus òg.”

“Dh’fhaoite sin,” dh’aontaich mi, “oir tha mi tuigsinn gum bheil iad ri ùrlar a’ chuain a sgrìobadh an-diugh. Saoil an e seòrsa de ghubairneach-meurach a tha san mhac-làmhaich seo? Dè is coltas dha?”

A-rèir mar dhealbh e dhomh e chan e an gubairneach-meurach a th’ann idir. Dòcha gur e th’ann an sgait churracagach nach b’fhiach le iasgairean Mhiolobhaig nuair a bha daoine na b’àilgheasach mu iasg. Tha fasan is àm do gach nì, eadhon do itheadh èisg.

B’ann a’ beachdachadh air dòighean is innealan ùra a bha mi nuair a thàinig mi air dearcag-luathrach air an rathad is a mionach mu casan aig càr. Bha na spògan beaga fhathast cho biorach is ged robh i an ceart uair a’ leum air mòintich, an druim uaine is an t-earball fada, air am breacadh le ballan donna, cho taitneach is a bha iad riamh ach bha a’ bhrù bhàn air tioramachadh is air rocadh. Chuir mi ’n clais an rathaid i a’ caoidh na bha clann a’ call le bhith a’ siubhal gu luath ann an càr an àite bhi dàileadaireachd, a’ coimhead nan iongnaidhean anns an t-saoghal mun cuairt dhaibh. Ach nach eil David Attenburgh acasan air chùl an lòsain le mìorbhuilean as dùchannan cèin.

Tha uairean nach ruig sinn a leas a dhol gu mòinteach gus beathaichean inntinneach fhaicinn. Bho chionn ghoirid b’àill le gràineig neadachadh ann an taigh chearc aig nàbaidh. Cha rachadh i fhèin faisg oirre is b’eudar dhòmhsa am beathachan a thogail air spaid is falbh leatha pìos air astar gu fasgadh chraobh. Nuair a thiginn faisg oirre bha i ga greannachadh fhèin, ach fads a bha i air uachdar na spaide, is gun an t-iarrunn cruaidh a’ tighinn rithe, leudaicheadh i i fhèin, a’ sìneadh a bus fada gu faicilleach, a’ toirt cothrom dhomh a faicinn na b’fheàrr. Ged nach math leam an làimhseadhadh chionns gum bheil iad a’ toirt aoidheachd, biadh is blàths, do dheargannan fhuair mi cothrom a sgrùdadh, oir thilleadh a’ ghràineag ged be cho fads a rachainn leatha. Anns a’ cheann thall fhuair mi bocsa is lìon mi e le fodar-taigh-nan-cearc mar bhad-seilbh dhi, chuir mi ise ann an oisein is chrath mi fadhadh fodair air a h-uachdar; bitheadh i fhèin a’ cladhach na bu daingne.

[TD 33]

Chionns gum b’fhada on chuala mi gum be ’n dòigh air rodain is luchainn a ghràineachadh as sabhal, ceò teine a chur air fheadh, oir theirear nach fuiling beathaichean samh teine no dothaidh, fhuair mi seann pheile ia chuir mi ath-thein’ is fodar ann. Abair ceò. Cha d’fhuair mi taing mo shaothrach. Tha mi tuigsinn gum bheil, “Stuth anns a’ <eng>chemist<gai>”.

Chan eil mi saobh-chràbhach; is math leam a bhith beachdachadh air dè a thug bonn do chuid de bheachdan neònach. Dòcha gum bheil tuigse nas fheàrr agam an-diugh air aon bheachd neònach. Tha e na chleachdadh agam, ma tha an sìde fàbharach a-null meadhon na bliadhna, a bhith air mo chois roimh èirigh grèine oir is e àm as taitniche anns na ceithir uairean fichead. Bha mi a’ mhadainn seo air a’ mhonadh air cnocan creagach mun do las gath grèine am bidean as àirde den Chuileann is gach gleann is amar fhathast dorcha, a’ feitheamh.

Nuair rudhaich na stùcan fo ghathan na grèine, grian nach robh fhathast am follais, ghabh mi ceum athaiseach sìos far a’ chreagain gus an robh an rathad is an leargainn nam shealladh. Bu leisg leam a dhol dhachaigh cho tràth is sheas mi air cnocan uaine a bhitheadh fhathast buidhe leis an leamhnaich. B’ann an uairsin a chunnaic mi an dà gheàrr is iad a’ leum an aghaidh a chèile, ar leam air a’ chuthach le feirg. Ann am mionaid no dhà dh’fhalbh iad as fianais sìos an slios. Bha mi dìreach dol a ghluasad air falbh nuair a chunnaic mi a’ chiad gheàrr a’ tighinn; aon sia troighean air a cùlaibh thàinig geàrr eile. Le sin thàinig sreang dhiubh am fianais, dòcha aon seachd co-dhiù. Thàinig iad tè as dèidh tè, caran an aon fhaid bho chèile. Gu dàna, ach gu sàmhach, gun chabhaig gu purpail, anns an aon t-sreaing, thàinig iad air adhart gus an d’ràinig iad an rathad mòr is anns an aon òrdugh lean iad as mo shealladh. Fad na tìde sheas mi nam stob reòdhta. Chuir iad aognachadh annam is rinn mi toileachas chionns gun robh solas air dorchadas a ruagadh.

Tha rudan eil’ ann nach eil mi tuigsinn ged nach cuir iad eagal orm. Dh’fhalbh an cleachdadh a bhith bleoghainn chruidh ann am bàthaich is a-nis chìtear gach mart le laogh na cois. Bha mart aig nàbaidh, tè air ùr bhreith, i còmhla ri càch, air a biadhadh is a’ gabhail fasgadh aig a’ chonnasg a tha làimh ris an taigh agam. Tha ’n crodh a’ breith toiseach earraich, ach dà earrach air ais thàinig sneachd gun dùil ris is bha’n talamh gu h-iomlan air a chuibhrigeadh le ghilead. Nuair a thainig solas na maidne mhothaich mi gun robh a’ bhò-laoigh le h-àl na laighe air mullachan fosgailte, gun dìon bhon aimsir mhì-chneasta, an àite a bhith am fasgadh a’ chonnaisg. Nuair a dh’fhalbh i bha aon làrach uaine air a fàgail anns an t-sneachd. Cha do thuit an còrr sneachd ach air an ath mhadainn bha a’ bhò anns an dearbh làrach agus mar sin a h-uile madainn gus an do leagh an sneachd. Chuir e leithid a dh’iongnadh orm gun taghadh i àite cho nochdte is gun deach mi feadh an lath’ a thoirt sùil air an àite a thagh i. Cha robh i air a bhith troigh a-null no nall bhon a’

[TD 34]

chiad bhad tàimh a thagh i. Aon uair is gun do leagh an sneachd chan fhaicinn air an leathad ud idir i. Ri sneachd an ath gheamhraidh bha i air a h-ais anns an aon bhad.

Agus tha nithean eile air an gabhainn m’fhoghlam. Chionns gum bheil tìd agam tha cead agam a bhith ’g amharc air na h-eòin, eòin mhara is eòin mhonaidh. Rud as miosa chan fhaic mi gun seas iadsan gus an gabh mi beachd air gach ite th’orra. Ged bha mi eòlach gu leòr air uiseig fhaicinn air sgèith chan eil cho fada bhon fhuair mi cothrom air tè fhaicinn air an t-sliabh. Bha topan a cinn cho nochdte, cho cìreanach, is nach b’urrainn domh ràdh an e an uiseag chumanta bh’ann neo am be uiseag Moire (<eng>Crested Skylark<gai>) a bh’ann. B’fheàrr do neach duine eòlach a bhith ri thaobh. Chan eil na daoine sin ach tearc. Nuair, ar leam, a chuala mi an guilbneach ag èigheach is gun mi cinnteach chuimhnich mi gum b’aithne dhomh duine òg, ionnsaichte, is chaidh agam air a lorg. Mar rinn am mì-shealbh bha e aig an àm ann an taigh-òsda airson beagan tìde. Thàinig e chun am fòn aig an dasc.

“Dèan èigh a’ ghuilbnich dhomh,” dh’iarr mi gu mi-fhoighidneach le m’dhealas.

“A bhean gun chiall,” ars esan, “an ann an seo is mi air mo chuartachadh le daoine dòigheil, suidhichte, a tha airson fois a shealbhachadh. Agus tha ’s mise.”

Air de na dhèanainn de dh’ìmpidh is de dh’iarraidh cha tug mi far a bhuinn e. An iongnadh mi bhith aineolach?

[Sanas]

[TD 46]

SNEACHDA NA NOLLAIG
le Cailein T. MacCoinnich

Their cuid gur ann as a mhacmeanmna fhèin a dhealbh Teàrlach Dickens a’ spìocaire mosach sin dhan tug e an t-ainm Sgrùids anns a’ sgeulachd air a bheil sinn uile eòlach, sean is òg, “An Duan Nollaig”. Faodaidh e bhith, ach chan eil dad as cinntiche na gu bheil Sgrùids anns a h-uile ceàrna dhan dùthaich, baile-mòr, baile-beag na clachan dha bheil ann.

’Se Isaac a bh’air a’ Sgrùids a bha fuireach an Ceann-an-Oir — deagh ainm Iùdhach ’s deagh ainm àite dha leithid cuideachd — cia bith cia mar fhuair an t-àite ainm. Bidh e dualach gur anns an eaglais — na san t-sionagog — a fhuair Isaac còir ainm-san, ’s nach robh cothrom sa bith aigesan air.

Ach mas iad a phàrantan ’s am ministear eatorra bhaist e, gu cinnteach chan iad a thug dha nàdur na spìocaireachd ’s na mosaiche. A-rèir cholais dh’fhàs sin cho luath ’s a thòisich e air a mharsantachd. Thug bodach còir as na Hearadh, a bha na eildear eaglais, suas deagh bhùth, ’s e ’g radha nach b’urrainn e bhith an dà chuid — na cheannaiche ’s na fhoirbheach. Theireadh e, “Ma tha ’n Cruithfhear còmhla rium fad Là na Sàbaid, tha ’n Donas ri mo ghualainn cho luath ’s a theid mi air cùl a’ chunntair Diluain.”

Ach be ’n truaighe mu Isaac gu robh an Droch Fhear ann an cruth na Sannt, ri ghualainn, co-dhiù bha e air cùl cunntair na air a bheulaibh, air an t-sràid cho math ri broinn na bùtha, leis fhèin na ’n cuideachd dhaoin’ eile. Feasgar geamhraidh, nuair a chiaradh an tràth mu cheithir uairean, bhiodh Isaac fo chruaidh imcheist co-dhiù chumadh e bhùth fosgailte chon an àm dùnaidh àbhaistich air sgàth na sgillinn na dhà a bharrachd — ’s aig an aon àm a’ sileadh na deòir airson na bha e cosg ann a’ solas. Airson blàiths, chan fhaca duine riamh, a shamhradh na gheamhradh, sradag teine laiste air an teallach, ged a bha deagh àite-teine sa’ bhùth.

Cha robh dad fon ghrèin nach robh aige ga reic. Aodach, biadh, brògan, tombaca, leabhraichean, soithichean, ròpan, salainn garbh, iasg saillte, fàinneachan, grìogagan, cìrean mìn is garbh, — ainmich e, ’s bha e aig Isaac. ’S cha chuala duine beò e riamh tighinn a-nuas feardain air a’ chiad phrìs a chuireadh e an ceann dad a bha e reic. O, co-dhiù ’sann an eaglais na sionagog a bhaisteadh e, cha do bhreugnaich e riamh ainm.

Bha dà bhùth eile san àite, aon dhiubh nach robh reic mòran a bharrachd air feòil agus beagan èisg, an t-èile àirneis-taighe mar a bha leapaichean, bùird, preasachan, cùirteinean agus goireasan dhan t-seòrsa sin. Gun teagamh gheibheadh tu tombaca, toiteanan, suitis agus pàipeirean naidheachd — ’s rud beag na dhà eile nach robh ri fhaicinn san uinneig — am bùth Dhonnachaidh Ruaidh shìos faisg air a’ chidhe, ach chan e

[TD 47]

bùth dhòigheil a bha sin ann.

Feumar aideachadh, binn na searbh e le muinntir an àite, gur i bùth Isaac a bha dèanamh an airgid. Cha dèanaisde as a h-aonais a dh’aindeoin gach gearain is cnàmhan a bhiodh aca mu na prìsean. Rud eile dheth, chan fhaigheadh tu luach an aon sgillinn ruadh suas ort seachad air ceann a’ mhìos, ged a bhiodh am bàilidh ga do chur chon na sitig chionns nach robh agad na phàigheadh a’ màl. Ma bha am bàilidh cho cruaidh ris a’ chloich, bha Isaac mar an t-iarunn — ’s mo thruaighe bhochd a fear a thuiteadh na spògan.

Mar a thachair do Thormod bochd nuair a cheannaich e sgoth. Bha e goirid deich notaichean dhan a’ phrìs, ’s fhuair e dh’iasad e o Isaac - - - - “Dìreach gu deireadh a’ mhìos, a charaide, gun aon latha nas fhaide na sin.” Bha ’n t-sìde dona, cha robh iasgach ann, bha Mòrag bean Thormoid ’s a leanabh a b’òige air a’ chìch ’s an dithis eile gun a dhol dhan sgoil fhathast; bha Tormod goirid còig notaichean dhan deich aig deireadh a’ mhìos. Ach dè le Isaac gu robh chlann gun bhiadh, ’s gann a dh’aodach cuideachd: dh’fheumadh esan a chuid fhaighinn air neo bhiodh a maor a-nuas ro cheann na seachdain a reic nam bìdeagan àirneis a chruinnich Tormod ’s Mòrag cho dìcheallach o phòs iad. Agus sin a bh’air tachairt, chan eil an teagamh as lugha ann, mur biodh gun do bhrùchd uisge mach as a’ chloich — lorg am bàilidh, fear a’ chridhe chruaidh na còig notaichean gus am pàigheadh Tormod e, biodh sin luath na mall. Ma bhios an Droch Fhear uairean a’ dol mun cuairt an cruth nan aingeal, co aig tha fhios nach bi ainglean aig uairean a’ falach an cruthan nach eil idir colach ri tròcair agus teòth-chridheas?

Aig Nollaig, ’s air Oidhche Challuinn na Shamhna, nuair a bhiodh a’ chlann a’ ruith air na dorsan, a’ gabhail nan duan, ’s a’ tagradh nan annasan a bhuineadh dhoibh le còir na h-aimsir — “Cha leig mi leas siud innse, bha e ann o linn mo sheanar” — ghabhadh iad mun cuairt air an taigh mhòr, fhuar, dhorcha aig Isaac, ’s fhios aca gu ro mhath nach e an dith-bheatha gheibheadh iad. Bhiodh an doras glaiste, na h-uinneagan gun leus annta, ’s ma bha coinneal na teine laiste air cùl nan cùirteinean, sin rud nach d’fhuair duin’ eile riamh a-mach. Ma bha gnothaich agad ri Isaac, b’e bhùth an t-àit’ air a shon, ’s o chaochail a bhean thruagh o chionn dà bhliadhn’ ar fhichead, cha do sheas mac màthar air ùrlar an taighe aige. Co-dhiù bha an taigh pìos math a-mach air crìochan a’ bhaile — a fear a b’fhaide a-muigh ach taigh a’ bhàilidh ’s taigh a’ chìobair, ’s bha fear sin faisg air mìle suas an gleann. Comharra ’n airgid — taigh mòr, pìos a-mach a-measg bothagan nan daoine cumanta, ’s callaid de bhalla àrd timcheall air. Tha iad sa h-uile àite, ach taing dhan t-sealbh chan eil Isaac na Sgrùids a’ còmhnaidh sa’ h-uile gin dhiubh.

Bha fleòdagan mìne geala a’ tuiteam troimhn latha — latha roimh an Nollaig — ach cha robh mòran colais gun tigeadh i gu sneachda trom idir. Sin gus a robh e suas ri dà uair na mar sin. Thromaich i ’n uairsin ’s

[TD 48]

mun àm a rinn Isaac suas inntinn gu robh sgillinn mu dheireadh air tighinn a-staigh, ’s gum be ’n gliocas aghaidh a chur air an taigh, bha an saoghal uile air a shuaineadh ann am brat dhumhail gheal, ’s i sìor shileadh. Bha na speuran air dorchnachadh gu math na bu tràithe nan àbhaist, ’s eadar duathar a’ chiaraidh ’s an cathadh-sneachda cha robh Isaac ach caran eagalach a’ togail air dhachaigh. Cha robh an t-astar cho fìor fhada sin uile gu lèir, ach anam beò cha robh ri fhaicinn air an t-sràid, cha bu lèir dha ach gann leth-dusan slat roimhe, ’s cha robh e idir cho seasmhach air a chasan ’s a bha e o chionn da-fhichead bliadhn’ air ais. Chan aisig saidhbhreas spionnadh bodhaig idir.

Ghlas e bhùth, sgrog e ’n t-seann ad a-nuas air a mhalaidh a chumail an t-sneachda as a shùilean, theannaich e am pìos ròpa bh’aige na chrios air a’ chòta mhòr a cheannaich e ’n Glaschu mun do phòs e, ghreimich e gu daingeann air a bhata, ’s shìn e mach. Bha rathad sleamhainn fon bhrat shneachda, oir bha i reothadh o chionn latha na dhà mun do shil i. Cha robh air ach a’ chùis a ghabhail socair. Rinn e dheth math gu leòr gus an do ràinig e crìoch a’ bhaile far am b’fheudar tionndadh far a rothaid. Bha i nis gu math dorcha ’s ma bha e dad idir, bha sneachda na bu mhiosa, na fleòdagan a’ reothadh air a mhailidhean ’s air ruisg a shùilean. Bhuail an t-eagal e.

Bha mothachadh aige nach robh e idir cinnteach cà robh e. Taigh, solas, creag, cnoc na craobh cha dèanadh e mach san duathar a bha timcheall air. Bha e fàs sgìth cuideachd — ’s amharas aige gu robh e dol mun cuairt ann an cearcall an àite bhith dol dìreach air aghaidh. A bharrachd, air cùl inntinn bha ’n t-eagal gun tigeadh e air Abhainn na Lùibe, brat sneachda air an deigh nach robh cruaidh gu leòr fhathast airson cuideam duine ghiùlain. O cha be chiad uair do dhuine bheatha chall an uisge fuar dubh na h-aibhne ri sìde dhan t-seòrsa seo. Bha an sruth domhainn, ’s am brat a bh’air meallta.

Dh’fhàs a cheuman na bu mhaille ’s na bu mhaille, am bata a’ feuchainn ’s a’ brodadh an t-sneachda mun cuireadh e aon chas air thoiseach air an t-èile. ’S beag is beag thòisich anail a’ fàs goirid, a threòir ga thrèigsinn, ’s mar gum be neul na tuaineal cadail a’ snàmh air feadh a bhuadhan. Cha robh faireachadh sa bith aige air an fhuachd — ’sann a bha mar gum biodh blàths neònach a’ dùnadh mun cuairt, ga thàladh gu bhith laighe sìos san t-sneachda ’s a dhol a chadal. Chual is leugh e mun fhaireachadh ’s mun fhiosrachadh seo, ’s an dràsda ’s a-rithist bheireadh e crathadh air fhèin airson a shùilean a chumail fosgailte. A sin thuit e, ach rinn e bhonnan dheth a-rithist. Thuit e ’n dara turas, ’s dh’èirich e ri tacsa bhata. Sin chaill e am bata, ’s a dh’aindeoin sireadh dh’fhàilnich air a lorg. Thuit e an treas uair, ’s ged a rinn e oidhirp fann na dhà cha deach aige air èirigh. Chaidil e.

“Tha e dùsgadh a mhamaidh, tha e dùsgadh.” Fada, fada as chuala Isaac an guth, ’s rinn e oidhirp a shùilean fhosgladh. Gu mall aindeoineach thàinig na ruisg o chèile, agus ’se chiad rud a chunnaic e air a’ bhalla mu choinneamh na leapa, dealbh mhòr dhan t-seòrsa bhios crochte ri balla iomadh dachaigh

[TD 49]

aig àm Nollaig. Eaglais a meadhon baile beag dùthcha, sneachda cur trusgan geal air sràid, taighean, craobhan, ’s còisir chloinne len còtaichean ’s le an curraic ioma-dhathach, a’ seinn na Laoidhean Nollaig. Bha na dearcan a’ deàrrsadh dearg a-measg duilleagan gorm a’ chuileann, brù-dhearg a’ gleusadh a ribheid-chiùil air a’ gheug, ’s ag itealaich os cionn stiopall na h-eaglais còmhlan aingeal mar gum biodh a guidhe sìth, sonas is gràdh dhan t-saoghal.

“Tha e na dhùisg ceart gu leòr a mhamaidh.” Thionndaidh sùilean Isaac chon an dorais far an robh Seumas an gille bu shine aig Tormod a’ leum sìos is suas le aighear, cho toilichte gu robh fear a bha sa leabaidh air tighinn air ais a tìr na sgàilean. Shruth na deòir o shùilean an t-seann duine, mar a chuimhnich e, beag air bheag dè thachair. Feumaidh gur e Tormod a fhuair e, a thug dhachaigh e, a ghabh aige ’s a chàirich e ’na leabaidh fhèin. Tormod, ris an do dhèilig esan cho cruaidh ’s cho an-iochdmhor nuair a bha e na èiginn ’s feum aige air cul-taic is cuideachadh! Còmhla ri rudan eile, thug Isaac suas a bhith dol dhan eaglais ’s dhan èisdeachd nuair a chaill e bhean, ach an dràsda ’s a-rithist thigeadh criomagan de bhriathran na fìrinne a-steach eadhon dhan a’ chridhe chruaidh chloiche aige. Thàinig a leithid a-steach air ’s e coimhead air gille-beag Thormoid — dè bh’ann a-rithist — “Mar sin, ma bhios do nàmhaid ocrach, thoir biadh dha; ma bhios e tartmhor, thoir deoch dha; oir le seo a dhèanamh càrnaidh tu èibhlean teine air a cheann.” Faodaidh airson a’ chiad uair na bheatha fhuair Isaac sealladh air dè bha càirdeas, maitheanas, tròcair, crìosdalachd, a’ ciallachadh. 

Sheas Mòrag san doras, ’s truinnsear brot aice. Bha toit chùbhraidh ag èirigh as an truinnsear ’s a’ ruigheachd cuinnleanan Isaac — faodaidh fàile a’ chiad biadh blasda a ràinig air o chionn iomadh bliadhna. Ach chan ann air a’ bhiadh a bha shùilean idir, ach air aodann Mòraig, air a sùilean a bha cho blàth, coibhneil, làn toileachais. Ged a bhiodh fearg, cruas, dìteadh sna sùilean ud, cò chuireadh as a leth. Dè thoill e on chàraid òg seo ach dèiligeadh ris mar a dhèilig esan riuthasan?

“O, tha sibh air dùsgadh — eil fhios agaibh gu bheil faisg air dà latha o bha sibh nar sìneadh a sin ’s eagal air an dotair ur gluasad. Cha robh dùil aig duin’ againn gun dèanadh sibh dheth — ach taing do Dhia gu bheil sibh beò. Bha dùil aig Tormod gu robh sibh ullamh nuair a fhuair e sibh sa’ chith shneachda fuar reòta.”

Dh’fheuch Isaac ri freagairt, ach cha b’urrainn e. Bha chridhe ro làn. Thàinig Tormod a-steach ’s eadar e fhèin is Mòrag, thog iad an seann duine air na cluasagan. Chum Tormod a ghàirdean mu ghuaillean feadh a bha Mòrag ga bhiathadh mar gum be leanabh aca. An dèidh beagan bidhe a ghabhail, chaidil Isaac a-rithist — cadal socair ciùin an duine aig a bheil fios gu bheil e air chuartachadh le gràdh, blàths is cùram muinntir a lorg ciall na Nollaige.

Tha bùth Isaac fhathast fosgailte, e fhèin fhathast air cùl a’ chunntair

[TD 50]

a’ reic an dearbh seòrsa bathair ’s a b’àbhaist. Ach tha bhùth blàth, soilleir. Gheibh e fàilte chridheil ge b’e àite ’n tachair òg na sean air. Tha doras a thaighe fosgailte do neach sam bith a thogras tadhal air, ’s tha furan ri duine sa bith a shireas aoidheachd fo chabair.

Airson na cloinne, chan eil feum aca air Nollaig, Samhna na Calluinn airson an toirt gu taigh Isaac. Chan fheum e ach a’ leisgeul as lugha airson cuirm a chur air chois airson clann an àite, ’s nuair a thachras sin bidh an taigh-mòr ’s gach uinneag ann a’ boillsgeadh le solas, teine anns gach seòmar, ’s mac-talla dùsgadh ri guth na cloinne a’ cluiche falach-fead air feadh gach rùm, clòsaid, preasa agus cùil san taigh.

O, tha iad ann a bhios a’ magadh air, ’s a their, “Gòraiche na h-aoise.” Cuid a bhios a’ bruidheann air “Geamhradh an t-sneachda mhòir, an Nollaig a dh’iompaicheadh Isaac.” Canaidh cuid eile nach eil e idir, idir cho beartach ’s a bha e. Ach ma dh’fhoighneachdas tu dhà bheil sin fìor, cha dèan e ach lasgan gàire, gàire an duine shona, ’s freagraidh e thu, “O, ’sann agam fhèin a tha fhios dè cho beartach ’s a tha mi.”

[Sanas]

[TD 82]

MAR A FHUAIR FIONN FIACAIL AN EOLAIS
le Calum I. N. MacLeòid

Cha robh duine riamh air an t-saoghal aig nach robh fios gu robh fiacail iongantach ris an canadh iad Fiacail an Eòlais aig a’ ghaisgeach mhòr a Eirinn, Fionn Mac Chumhail, caiptean na Fèinne, agus is iomadh uair a chleachd e draoidheachd leis an fhiacail sin.

Cha robh nì aige ri a dhèanamh ach a chorrag a chur ’na bheul agus a bruthadh ri a fhiaclan agus a cheart cho luath is a dhèanadh e sin bhiodh na làithean a bha gu teachd air an sgaoileadh a-mach air a bheulaibh, agus mar sin bha e comasach air iomairt nan làithean a bha ri teachd a chur fo a chomhair fhèin an uair a bu mhiann leis.

Fada fada mun d’rugadh e dh’innis seann fhiosaiche de mhuinntir Eireann gu robh Bradan seunta ann, no Bradan an Eòlais, a bha a’ snàmh mun cuairt an glumaig dhomhainn ris an canadh iad Glumag Linne-feachd an Abhainn na Bòinne, agus gun robh latha a’ teachd anns an glacadh fear ris an canadh iad Fionn am Bradan sin agus gun itheadh e e agus cho luath is a bhlaiseadh e air gun trèigeadh cumhachd na draoidheachd am bradan agus gu faigheadh Fionn an cumhachd sin leis am biodh e comasach air fiosachd a dhèanamh mu nithean a bha ri teachd.

Cha robh neach a’ toirt suime sam bith do an t-seann fhiosachd sin air dòigh sam bith ach ioma fichead bliadhna an dèidh do an t-seann fhiosaiche caochladh chuala seann bhàrd ris an canadh iad Fionn mu an ealain agus air ball chuir esan roimhe gu fiachadh e ris a’ bhradan a ghlacadh agus mar sin gum biodh an t-eòlas iongantach a bha seo aige fhèin.

Mar sin leig e seachad a bhàrdachd is a leabhraichean agus rinn e a chòmhnaidh am bùth ri taobh an uillt agus chuir e seachad a ùine gu lèir ag iasgach.

Ach ged bha e comasach air mòran sheòrsachan èisg a ghlacadh cha deachaidh aige riamh air grèim fhaotainn air bradan an eòlais. Airson sin uile cha do chaill e misneach ach lean e air iasgach gu foidhidinneach là an deidh latha, agus chanadh e an còmhnaidh gum biodh soirbheachadh na b’fheàrr leis an ath là.

Latha bha siud cò a chunnaic e coiseachd ri taobh na h-aibhne ach gille beag caol glasneulach le tuar an acrais agus aodach barlagach lom air.

An uair a chunnaic an gille a’ bhùth agus am bàrd ’na shuidhe air stòl trì-chasach ag iasgach air bruaich na h-aibhne las a shùilean le aoibhneas a chionn gu robh e sireadh obrach agus nach dòcha gum biodh an seann duine a bha seo comasach air fasdadh a chur air.

“Là math ann, a mhaighstir”, arsa esan gu fiataidh; “tha mi sealltainn airson obrach agus is dòcha gum biodh sibh toileach air neach fhaighinn

[TD 83]

a ghlanadh na poitean is na praisean air bhur son.”

“Gu dearbh is mise bhiodh sin”, arsa am bàrd, a bha air a inntinn a thoirt cho mòr seachad do an iasgach is nach robh guth aige air na soithichean a ghlanadh gu maith an dèidh gach tràth bidh, agus bha gach nì a bha anns a’ bhùthainn ann am bùrach chianail.

“C’ainm a tha ort?” arsa esan, is e ag amharc gu geur air a’ bhalach bheag le a shùilean donna geura.

“Is e Demna as ainm dhomh”, ars an gille, oir cha bu dàna leis innse dha gum b’e Fionn an t-ainm ceart a bha air, agus gum b’e an dìlleachdan a dh’fhàg Cumhal a chaidh a mharbhadh anns an àraich dìreach beagan làithean mu an d’rugadh e agus gu robh e ruith fo an choill roimh nàimhdean a athar a bha air a thòir airson gu marbhadh iad e.

Ghabh an seann bhàrd tlachd mòr de an bhalach a chionn gu robh aodann flathail air agus a chòmhradh modhail sèimh. Chuir e fasdadh air agus dh’iarr e air an teine fhadadh agus na poitean is na praisean a nighe am feadh a bha e fhèin ag iasgach mar a b’àbhaist.

Thòisich Demna ris a’ chosnadh ùr a fhuair e le cridhe sùnndach. Bha e ga fhaireachadh fhèin sàbhailt a-nis eadhon ged thigeadh a nàimhdean timcheall a’ marcachd is gu rachadh iad seachad air. Cha shaoileadh iad am feasda gum biodh mac Chùmhail ’na sgalaig aig seann iasgair, agus mar sin cha leigeadh iad orra gu faiceadh iad e.

Bha e dìreach an dèidh a bhith deiseil de sgioblachadh na bùtha agus a’ dèanamh ullachaidh airson a làmhan is a aodann a nighe an uair a ghabh e a leithid de bhriosgadh le iollaich àird a chuala e.

Smaoinich e gun do thachair tubaist air choreigin do a mhaighstir agus air dhà an sguab a thilgeadh uaithe ruith e cho luath is a b’urrainn e sìos gu bruaich an uillt.

Ach an àite dha am bàrd fhaighinn ann an èigin mhòir mar a bha dùil aige is ann a bha e air dhearg-mhire le toileachas a chionn mu dheireadh thall gun d’fhuair e grèim air Bradan an Eòlais, agus air dha a thoirt gu tìr gu sàbhailt leig e sìos e air an rèidhlean ghorm agus bha e leum is a dannsa mun cuairt air is gun fhios aige ciod a dhèanadh e leis an toileachas.

An uair a chunnaic e Demna stad e agus leig e air nach robh e ach ga bhlàthachadh fhèin. Thog e am Bradan is thug e dha ag ràdh gu cabhagach, “Falbh le sin, a bhalaich, is deasaich dhòmhsa e, agus air do bheatha na blais air an uair a bhios ga làimhseachadh air neo bheir mi do chead dhuit gun rabhadh tuille ach sin fhèin.

Ghabh Demna iongnadh an uair a bhruidhinn am bàrd ris an guth cho bagarrach, ach dh’fhalbh e leis an iasg is gheall e gun dèanadh e mar a dh’iarradh air agus nach blaiseadh e air aon lann deth. Is e gille onarach a bha ann agus chùm e ri a ghealladh eadhon ged bha an t-acras ga tholladh agus àileadh cho fìor bhlasda de an iasg an uair a bha e bruich anns a’ phoit.

[TD 84]

Ach cha robh mòran eòlais aige air còcaireachd agus air an adhbhar sin cha do chuir e uisge gu leòr anns a’ phoit agus an uair a thug e an ceann as a’ phoit fiach an robh am Bradan bruich chunnaic e gu robh an craiceann air èirigh ’na bhalg mòr air an dara taobh de an iasg.

“Cha dèan so an gnothach”, arsa esan ris fhèin; “smaoinichidh mo mhaighstir nach eil feum air an talamh annam mar sheirbhiseach”, agus chuir e sìos òrdag agus shlìob e i thairis air lannan airgiodach a’ bhradain airson am balg a dhèanamh còmhnard dìreach mar a chunnaic e còcairean eile a’ dèanamh.

Ach bha craiceann a’ bhradain uabhasach teth agus tharraing e a òrdag air ais le ràn goirt agus stob e ’na bheul i airson faothachadh fhaighinn o an ghoirteas.

An uair a rinn e sin shuath a òrdag ri aon de a fhiaclan agus o an àm sin bha Buaidh an Eòlais aig an fhiacail sin a chionn gun tug a òrdag leis beagan de shùghadh a’ bhradain agus mar sin tre iomrall bhlais e air.

“Nach eil e math”, arsa esan ris fhèin, is e ag imlich a bhilean; “chan eil mo chòcaireachd cho dona an dèidh is gu lèir agus ar leam gum bi mo sheann mhaighstir riaraichte le gach oidhirp a thug mi”.

Ach an uair a chuir e am bradan gu faiceallach air an truinnsear agus a sgeadaich e e gu grinn le fionnas-gàrraidh thug e e an làthair a’ bhàird a sheall gu gruamach air.

“An do bhlais thu air, a ghille?”

“Cha do bhlais”, arsa Demna gu h-uasal. “Thug mi m’fhacal duit nach dèanainn sin, agus an uair a bheir mise bòid cumaidh mi i. Ach loisg mi m’òrdag an uair a bha mi ga bhruich agus stob mi m’òrdag ’na mo bheul airson faothachadh fhaighinn agus mar sin tha fios agam cho fìor bhlasda agus a tha am bradan”.

Airson tiota bhig bha an seann duine a’ cogadh an aghaidh a mhealladh-dùile uabhasaich a fhuair e. Ghlac esan an t-iasg ach gu h-aimlisgeach bhlais an gille beag a bha ’na sheirbhiseach aige air a’ bhradan an toiseach agus fhuair e Buaidh an Eòlais.

An sin bha an cath air a bhuinnig agus chàirich e a làmh gu socrach air ceann a’ ghille.

“Carson a dh’innis thu briag dhomh, mo ghille?” arsa esan; “ar leam nach e Demna idir as ainm duit ach Fionn.”

“Ciamar a bha fios agaibh air sin?” dh’fheòraich Demna is e crùbadh air ais le eagal, ach an uair a dh’fhairich e làmh an t-seann duine mun cuairt air sheall e suas ris an t-seann aghaidh chàirdeil is dh’innis e dha a eachdraidh gu lèir.

“Bha fios agam”, arsa am bàrd, “gur h-ann mar sin a dh’fheumadh e bhith a cheart cho luath is a dh’innis thu dhomh gun d’imlich thu t’òrdag, agus mar sin gun d’fhuair thu aithne air blas a’ bhradain. Bha dùil agam gur h-ann annam fhèin a bhiodh an fhàisneachd sin air a coimhlionadh, agus b’e sin a b’adhbhar gu robh mi ’nam shuidhe an seo agus ag iasgach

[TD 85]

fad nan seachdainean claoidhte ud. Ach dh’òrdaich na diathan gum biodh atharrachadh anns a’ chùis sin, agus tha a-nis an fhàisneachd air a coimhlionadh annadsa. Agus is dòcha gur h-ann mar sin is feàrr a’ chùis oir tha thusa òg is tha mise sean; tha thusa de shliochd nan uaislean is tha mise de shliochd na tuatha, agus bidh tusa mar sin nas comasaiche air feum a dhèanamh de an Bhuaidh a fhuair thu airson maith sluagh na h-Eireann”.

Is ann air an dòigh seo a rinneadh Fionn ’na fhiosaiche is ’na fhàidh.

[TD 93]

AN SGEILP LEABHRAICHEAN

<eng>The World of Rob Donn, le Ian Grimble. The Edina Press.<gai> Dun Eideann. 1979. £6.75.

De phrìomh bhàird an 18mh linn, chan eil gin, ’s dòcha, a tha cho duilich dhan mhòr-chuid againn faighinn faisg air ri Rob Donn. Tha corra adhbhar air seo. Air uairean, chan eil a chainnt ro fhurasda, oir tha breacadh math innte de dh’fhaclan nach cluinnear an ceàrnaidhean eile dhen Ghàidhealtachd. Tha, cuideachd, binneas a chuid rann an earbsa ri fuaimneachadh na Gàidhlig thuathaich aige fhèin, ’s tha sin gu ìre mhòir air fhalach sa chruth anns a bheil na h-òrain sgrìobhte air an gleidheadh dhuinn. Ach ’s dòcha gur e ’m bacadh as motha a tha tighinn eadar sinn agus fìor luach a chur air òrain Rob Dhuinn nach eil sinn eòlach gu leòr air na daoine ’s na tachartasan man robh e a’ seinn, shuas an Dùthaich Mhic Aoidh air fìor iomall saoghal na Gàidhlig, ’s nach tuig sinn ceart gach leth-fhacal is sàthadh seòlta a thàinig bhuaithe.

Tha e, mar sin, ’na chuideachadh mòr dhuinn gun d’rinn fear-eachdraidh sgilear rannsachadh cùramach air Dùthaich MhicAoidh ri là Rob Dhuinn, ’s gu bheil toradh a sgrùdaidh air a chur nar tairgse. A taobh aimsir, tha an leabhar seo a’ tighinn eadar an dà leabhar eile a sgrìobh Iain Grimble air eachdraidh ceann-a-tuath na Gàidhealtachd, <eng>Chief of Mackay<gai> (1965) agus <eng>The Trial of Patrick Sellar<gai> (1962). San leabhar ùr seo, tha e a’ cur far comhair cur is dlùth na coimhearsnachd anns an robh Rob Donn beò ’s ri bàrdachd.

Tha e a’ soilleireachadh dhuinn mar a bha a’ choimhearsnachd fharsaing ud air a co-nasgadh ri chèile ann am pearsachan a’ chinn-cinnidh, Morair Mhìodhrath, agus nam fear-baile eile a shìolaich bho gach meur dhen teaghlach aige. A chionns nach do thaobh Morairean Mhìodhrath ris na Seumasaich, cha tàinig cus de bhruaillean an 18mh linn air am muin, ’s b’e comann nach robh fhathast air bristeadh as a chèile a bh’anns a’ chomann air a bheil sinn a’ faighinn sealladh cho ioma-thaobhach ann an òrain Rob Dhuinn. Bha an là aigesan seachad mus do thòisich na bannan air sgaoileadh. Leis gun d’fhuair e oideachadh ’na òige bho Iain Mac Eachainn, a bha e-fhèin càirdeach dhan triath, bha cothrom aig Rob a shùil gheur a chumail air uaislean, cho math ri ìslean,


[TD 94]

[Sanas]

[TD 95]

na dùthcha.

Còmhla ri maithean Chlann MhicAoidh, bha maithean na h-Eaglaise, na ministearan, ’nan daoine aig an robh ùghdarras mòr san tìr. Bha fear dhiubh, gu sònraichte, aig an robh buaidh làidir air Rob Donn — an t-Urr. Murchadh MacDhòmhnaill, a bha ’na mhinistear an Diùranais bho 1725 gu 1763. Thuirt Rob ma dheidhinn nuair a chaochail e:

“’S tu a thuigeadh na dàinte
’S am fear a dhèanadh na rainn,”

agus bidh e coltach nach e mhàin gum biodh e a’ misneachadh a’ bhàird, ach a’ leudachadh a sheallaidh le bhith ag eadar-theangachadh bàrdachd Bheurla dha, gu sònraichte a’ bhàrdachd aig Alexander Pope. Chan eil teagamh nach tug sin air Rob Donn sùil na bu ghèire a thoirt air a dhualchas fhèin, agus faicinn far am faodadh e bhith ’na chipean ’s ’na chuibhreach air.

B’e sin an seòrsa comainn anns an robh daoine cumanta na sgrìreachd a’ tighinn beò, ’s ’na theis meadhon, le sùilean lèirsinneach is cluasan biorach, le gèiread smuain agus eirmseachd bhriathran, bha am bàrd a’ dèanamh a chuid òrain. Tha daoine dhe gach seòrsa a’ nochdadh annta, oir b’e a cho-chreutairean prìomh chuspair Rob Dhuinn, ’s gu sònraichte a cho-chreutairean ’nan dàimh ’s ’nan giùlan ri cach-a-chèile. Tha na h-òrain air uairean tugaideach, air uairean sgaiteach, air uairean sòlaimte, ach athnichear orra daonnan eirmseachd is ealain na h-inntinn ghèir san do ghineadh iad.

’Se an cùrsa ghabh Grimble sùil a thoirt air Dùthaich MhicAoidh san 18mh linn bho chorra shealladh, agus na h-òrain aig Rob Donn fhighe a-steach dhan phàtran far a bheil iad-fhèin ’s an eachdraidh a’ soilleireachadh a chèile. Tha eadar-theangachadh Beurla a’ toirt dhuinn brìgh nan òran a tha e a’ togail. Tha caibideilean aige air muinntir nan taighean-mòra ’s nam mansaichean, air ceàird is cosnaidhean, saighdearachd is siubhal, ’s mar sin air adhart, ’s e fad na h-ùine a’ cumail beatha Rob Dhuinn, ’s na caochlaidhean a thàinig air, san amharc. Leis mar a tha e a’ soilleireachadh an t-suidheachaidh às an do dh’èirich iad, tha e a’ togail sgleò far tòrr dhe na h-òrain, ’s a’ toirt cothrom dhuinn an tuigsinn air dhòigh nas coileanta. Chan eil map an cois an leabhair idir, ach cha b’fhuilear dhan leughadair fear a bhith ri làimh aige gus na h-àiteachan a th’air an ainmeachadh a lorg, mura h-eil e-fhèin eòlach air an dùthaich.

’Se leabhar a tha seo, ma tha, a tha dèanamh sgrùdadh luachmhor air òrain Rob Dhuinn mar sgàthan anns am faicear an t-àite agus an t-àm anns an tàinig iad gu bith. Chan eil e ag ràdh cus mu ealain na bàrdachd, ach tha feadhainn eile air sgrìobhadh air a’ chuspair sin. Chan eil bhuainn a-nise ach deasachadh ùr dhe na h-òrain fhèin.

Coinneach D. MacDhòmhnaill.
