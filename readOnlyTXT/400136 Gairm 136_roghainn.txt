[TD 301]

TASDAN AN GAD

Aiteal den là a bh’ann ’s den là a th’ann
le Torcuil MacRath

Chan e rud annasach a th’ann an-diugh Steòrnabhagh fhaicinn gun iasg geal ann. Ach bha là eile ann. Bha an adag ’s a’ chaoiteag pailt sa Loch-a-Tuath, ’s rim chiad chuimhne bhiodh fear a’ Bhac ga reic aig “tasdan an gad ’s an t-sreang air ais.” Cha robh an gad sin an taing a bharrachd.

Bha seo mus deach am muir a spùinneadh mu ar cladaichean, mus tug daoine leotha, gu ìre mhòir, na bha de dh’iasg anns an uisge. Mar a thuirt am Ball Pàrlamaid Eòrpach, Winnie Ewing, “Chan eil iasgach ga dèanamh sa’ Chuan Sgìth a-nis.” ’S dòcha nach gabh an call sin innseadh cheart a dhèanamh air.

Chan e nach eil dòchas air nochdadh, beag ’s gam bheil e. Tha a Loch-a-Tuath a-nis air a chur air leth mar uisge glèidhte, àite àrach èisge — <eng>nursery<gai> — far am faigh sìol an èisg cothrom a thighinn gu ìre. ’Se cnap math mara th’anns a Loch-a-Tuath airson a leithid sin a rud. Bu chòir gum faicte an t-iasg pailt anns an loch sin fhathast — ma bhios an gleidheadh coileanta.

Sin taobh an dòchais, ach mar a tha cùisean an dràsda ’se an fhìrinn nach eil mòran iasgach ann ach a-mhàin tuathanachas bhradan. Mar sin chithear na cèidseachan le cuid bhradain an cois cladaichean a’ Chuain Sgìth bho Loch Ghriomsiadair gu ruig a’ Chàbag agus air taobh eile Eilean Leòdhais cuideachd ann an Loch-a-Ròag.

Gun carachadh à tac an teine chì mi fichead cèidse ann a Loch Ghriomsiadair thall eadar mi ’s Ratharnais (faic Gairm Aireamh 133). Buinidh iad sin do McConnells, companaidh làidir eadar-nàiseanta, ’s tha cèidseachan eile aca air taobh a deas Loch Eiriosort. A bharrachd air a sin thog iad àite àrach bhradan, a tha gu math mòr, an Abhainn-suidhe anns na Hearadh: àite far a fàs am bradan bhon ugh gus am bi e ullamh airson a’ chèidse.

Fhuair McConnell sealbh air grùnnd na mara ann a Loch Ghriomsiadair gun fhios don choimhearsnachd. Mar a thachair bha duine a’ fuireach ri taobh a Loch ’s bha ùidh aige ann an iasgach. Smuainich e cead fhaighinn cèidse le bradain a chur dhan loch. Bha seo mus do nochd cèidse air fàire. ’Se freagairt a fhuair e gur h-ann le McConnell a bha grùnnd a Loch. ’Se


[TD 302]

[Dealbh]
Aite àrach bhradan a bhuineas do Urras Steòrnabhaigh — an Trust mar a chanas sinn. Seo fear de bhalaich an Trust le tàbh beag aige a’ sealltainn dhomg mar a tha am braden anns an amar.

seo a’ chiad lideadh a thainig thugainn mun ghnothach. Cha mhòr nach canadh duine gur h-ann a bha sinn a’ bruidhinn air na fuadaichean.

Aig toiseach tòiseachaidh bha 80,000 bradan aig McConnell anns an fhichead cèidse a dh’ainmich mi. ’S dòcha nach biodh a’ mhòr-chuid den iasg sin mòran na bu mhotha na smalag mhath, ach mar a bha an t-iasg sin a’ fàs mòr bhatar ga reic ’s am bradan òg a’ tighinn a-steach. ’Sann air a seo a tha tuathanachas bhradan an crochadh.

Aig an àm anns na chuir mi seo ri chèile bha 65,000 bradan anns na cèidseachan — bha seo an dèis do MhcConnell meall math dhiubh a reic anns a’ Ghearmailt. Tha am bradan seo air a’ mhargaid thall ’s a-bhos dìreach mar a tha am fear fiadhaich. A-rithist a thaobh obair tha ceathrar an sàs làn-aimsireach aig McConnell ann an Loch Ghriomsiadair.

Gun teagamh is math a dh’fhaodas McConnell an cuid sgiathan a sgaoileadh. Gu dearbh tha e fìor a ràdh gu bheil tuathanachas bhradan dèante airson companaidh mhòr den t-seòrsa seo aig a bheil druim a-rèir an eallaich. Ach chan ionnan sin agus an duine cumanta — fear san t-sreath mar a chanas sinn. Gu cinnteach cha dèan math dhàsan a làmh a chur ris an obair seo mura bi cuideachadh aige.

Chan e a-mhàin gum biodh aige ris a’ chèidse agus sìol a’ bhradain a


[TD 303]

cheannach às a phòcaid fhèin, ach a thuilleadh air a sin tha an stuth a bhios a’ biathadh nam bradan a’ cosg còig cheud nota an tonna. Gu dè cho fada agus a theid tonna a-measg mìltean bhradan? Leis a sin tha e furasda thuigsinn gur h-e an IDP agus Bòrd Leasachaidh na Ghaidhealtachd a choisinn gun d’fhuair na h-uiread, co-dhiù, làmh a-steach sa’ ghnothach. Ann an dàimh ris a’ phuing sin tha e inntinneach a bhith a’ faicinn Co-chomann na Pàirc agus muinntir Cheòis an sàs an tuathanachas bhradan. Bha fear Cheòis ag innseadh dhomh gu robh sianar ag obair acasan pàirt-aimsireach.

Air taobh a deas Loch Eiriosort bha mi a’ bruidhinn ris an tè a tha ’na bana-stiùiriche air Co-chomann na Pàirc — boireannach tuigseach lèirsinneach. Anns a’ chòmhradh a bh’againn thuirt i gu robh cunnart ann gun tigeadh cus dhen bhradan chun a’ mhargaid, ’s mar a thubhairt thachair. Tha a’ mhargaid an dràsda cur thairis le àireamh mhòr de bhradain a thàinig à Lochlann, ’s a-rèir na pàipearan-naidheachd tha prìs a’ bhradain air tuiteam bho £1.85 am pùnnd gu £1.15. Bidh seo fada nas truime air companaidh bheag na bhios e air samhail MhicConnell.

Ach tha car eile ann an eachdraidh bradan na cèidse — car a tha rudeigin èibhinn ’s dòcha. Bha loch air a’ mhòrthir anns na thachair tubaist nuair a bhuail bàta ann an cèidse, ’s a fhuair na bradain mu sgaoil. Thuirt

Tha a’ chèidse seo air loch-uisge far am bi am bradan mus teid e chun na mara. Seo Loch Shobhal le Liùrbost a’ tighinn air fàire air oir an deilbh.
[Dealbh]


[TD 304]

iasgair rium gun deach feadhainn dhe na bradain sin a ghlacadh tuath air a’ Bhut. ’S dòcha gun teid cuid dhiubh tarsainn a’ chuain, ’s ma thèid, an dùil an till iad air ais chun an àite às na dh’fhalbh iad?

A-rithist chaidh cèidse a mhilleadh ann an gèile aig bun Abhainn Lacasaidh ann a Sgìre nan Loch, ’s fhuair meall dhe na bradain aisde. Tha na poidsearan ag innse dhomh gu bheil iadsan a-nis a’ faighinn bradan na cèidse còmhla ris an fhear fhiadhaich. Aithnichear fear na cèidse air a bhlas, ach atharraichidh am blas mar a bhios e a’ siubhal gu saor anns an fhairge. Ach ’s fheàrr dhomh stad mus can mi cus.

Ach le bhith a’ bruidhinn air blas, tha sin gam thoirt air ais chun a’ ghad leis na thòisich mi — an adag ’s a’ chaoiteag bha cho blasda, ’s bha fear a’ Bhac a’ cur ’nam thairgse o chionn fhada. Bithear a’ bruidhinn air bradan, am fear fiadhaich is eile, ’s dh’fheuch mi gach seòrsa. Ach tha beachd agam gur h-e an gad ud bu bhuannachdail, ged nach fhaighinn air tasdan an-diugh e. ’Se a’ bhochdainn nach eil an gad ann.

[Dealbh]
Tha cèidseachan aca an àiteachan eile cuideachd.Tha iad seo aig Ard Bhìneis, Barra.
(An dealbh le Betty Morris, ’s ’se ’n duine aice a th’air a’ chreig).
Tha an dà dhealbh eile le Torcuil MacRath.


[TD 305]

AIR MHUINNTIREAS ANN AN GLEANN AFRAIC
le Ciorstaidh NicAoidh
(Uibhist-a-Deas)

Ann an Og-mhìos na bliadhna 1935 fhuair mi bileag bho Cholaisde Notre Dame ann an Glaschu a’ toirt cead dhomh teagasg ann am bun-sgoiltean Siorrachd Inbhir Nis. Bha cor nan tidsearan aig an àm, chanainn, na bu riaslaiche na tha e ’n-diugh, ach bha mise fortanach, cha robh mi fada gun obair.

Ann a mìos na Samhna, fhuair mi fios bhon Fhear-stiùiridh, am Moireasdanach, gun robh e fosgladh sgoil bheag ann an Gleann Aladail, fo sgeith Sgoil Ghlinn Fhionghain, far an robh an geamair Raghnall Dòmhnallach, agus a bhean, aig an robh triùir chloinne — triùir ghillean — aois sgoile.

Tha Gleann Aladail sia mìle sìos Loch Seile. Bha ’m bàta ’n Clanranald 11 a’ seòladh gach latha eadar Gleann Fhionghain agus Ath Tharracail agus bha bàta beag aig Raghnall fhèin. Mar sin, ged a bha ’n Gleann car aonranach, am freasdal an aon teaghlaich, bha e furasda gu leòr faighinn ann agus às.

Faisg air deireadh bliadhna na sgoile, fhuair mi litir bhon Mhoireasdanach, ag iarraidh orm a’ chlann, agus samhla den obair aca, an Clàr Ainmean, agus an Clàr Obrach agam fhìn a thoirt suas air a’ bhàta gu Gleann Fhionghain, agus gun dèanadh esan gach ceasnachadh ’s gach sgrùdadh a chitheadh e freagarrach, air an t-slighe air ais. Rinn mise mar a dh’àithn’ e, agus rinn esan mar a mhaoidh e. Thuirt e rium gun robh e riaraichte lem obair, agus nach fhàgadh e fad’ an siud mi. Chùm e gu math ri fhacal. Mu mheadhain an Dàmhair 1936 fhuair mi litir bhuaithe gam òrdachadh a Ghleann Afraic, far an robh geamair eile, Seumas MacEanraig agus a bhean aig an robh sianar chloinne — còignear dhiubh san sgoil. Thuirt e gun robh e aonranach, iomallach, agus camaidealach faighinn ann, agus gu feumainn oidhche chur seachad ann an Inbhir Nis air an t-slighe.

Fhuair mi ’m bàta gu Gleann Fhionghain, an trèan dhan Ghearasdan, bus gu Inbhir Nis, agus cò bh’air mo chùlaibh anns a’ bhus, ged nach tug mise ’n aire gur h-e bh’ann gus an robh mi air suidhe air a bheulaibh, ach am Moireasdanach. Nuair a ràinig sinn Inbhir Nis chomharraich e mach


[TD 306]

dhomh an taigh-òsda a bu deiseile dhan bhus. Ach fiachaibh sibhe an do dh’fhaighnich e dhìom an robh aon ruairidh ruadh agam air fhàgail dhe na deich notaichean a fhuair mi airson nan ceithir seachdainean a chaidh seachad leis am pàighinn an taigh-òsda neo pàirt dhen t-slighe riaslaich air an robh e gam chur!

Fhads a bha mi feitheamh a’ bhus, madainn fhuar fhuar sgarrachail, bha mi gabhail beachd air muinntir an àite a’ falbh gu ’n obair — a’ coiseachd an uair ud, cha robh ’n càr cho pailt — bha ’n aon ghreann fhuar orra uile agus thug mi ’n aire cho dearg ’s a bha na srònan aca. Ach theid mi ’n urras nach robh aon tè dhiubh a leth cho dearg ’s a bha mo shròn-sa man tug mi mach cala ’n oidhche sin.

Fhuair mi ’m bus aig seachd uairean sa’ mhadainn dhan Mhanachainn, bus eile gu Canaich, agus b’e sin am bus agus b’e sin an rathad. Mar a chanadh mo sheanmhair, bha de lùbaidhean ’s de chamaidhean ann ’s a tha ’m broillein an tairbh, agus am bus, bha mi mionnaichte, gabhail a h-uile lùbadh dhiubh sin air dà roth. Agus, rud a bha annasach dhomh, an dràibhear, gun lùghdachadh air an astar, a’ tilgeil a-mach phaisgein phàipeirean-naidheachd air gach taobh dheth an siud ’s an seo, far an togradh iad bualadh!

Thug càr nan litrichean mi gu Loids Afraic. Dh’iarradh a-staigh an sin mi agus fhuair mi cupa tea. Nuair a bha mi ga h-òl, thàinig leth sheann duine agus sheas e taobh a-staigh an dorais. Nuair a dh’òl mi ’n tea dh’fhaighnich e an robh mi nis deiseil gu falbh. Dh’fhaighnich mi an robh agam ri dhol astar eile. Fhreagair e gun robh.

Lean mi mach e. Bha dà each bheag aig an doras. Dh’acraich e ’n dà bhaga agamsa air fear dhiubh, agus dh’fhaighnich e an rachainn fhìn air an fhear eile. Nis, ged a bha eich againn aig an taigh agus aig a h-uile duine bha ’n aon eilean rium, bha mi air mo chlisgeadh roimh eich bhon a thug làir mhòr dhonn a bh’againn roid às mo dhèidh ’s mi beag, ’s thuirt mi gum b’fheàrr leam coiseachd. Cha tuirt e guth, ach choisich e còmhla rium, esan an ceann an eich. ’Se duine anabarrach sàmhach a bh’ann, agus cha robh mòran agamsa ri ràdh aig an àm cuideachd, agus nuair a bha sinn ullamh de chàineadh na sìde, thuit sàmhchair eadarainn.

Nuair a shaoil mi bha sinn gus a bhith co-dhiù aig Taigh Iain Ghròta, ’s mi air glan thoirt thairis, dh’fhaighnich mi an robh fad’ againn ri dhol fhathast. Fhreagair e gun robh sinn mu leitheach rathaid (Rinn mi mach a-rithist gun robh sinn air ceithir mìle gu leth a choiseachd). Thuirt mi gu robh mi smaointinn nach dèanainn ceum eile ’s gu feuchainn ciamar a rachadh dhomh air an each. Chuidich e suas mi. Nis, bha dùil ’am gun cumadh e fhèin roimhe mar a bha e dèanamh an ceann an eich, ach ’sann a thuirt e, gam chur à cochall mo chridhe, ceart, “Cùm deagh ghrèim air an dìollaid”, ’s dh’fhalbh e fhèin air thoiseach an ceann an eich eile.

Bha mise ’n sin — a’ chiad uair riamh ’nam bheatha ’marcachd ann an àite anns nach robh mi riamh, air rathad caol — mu leud cheithir chasan an


[TD 307]

eich, sin na bh’ann — corrach, cas; a’ monadh suas dìreach air aon taobh, agus an t-sìorraidheachd a cheart cho dìreach, ’s cho cas sìos air an làimh eile. Nuair a bha ’n t-each a’ dìreadh, ’s bu tric sin, a dh’aindeoin mo ghrèim bàis air an dìollaid, bha mise shìos mu earball; a’ cromadh bha mi mu amhaich, an cridhe gu tighinn a-mach air mo bheul leis an eagal, agus mi feuchainn ris an aon duine eile agus an t-each a bha mi cinnteach a bha ann an Gleann Afraic a chumail ’nam shealladh — i air dorch..achadh gu mòr, ach gu bheil seòrsa de chuimhn’ agam gun robh àirde gealaich ann. ’S fheudar gun robh!

Dh’fhàs an sin an rathad na bu leatha ’s thug mi ’n aire do choltas pàirce agus crodh innte. Nuair a ghabh esan mu chùl a’ chruidh thuirt mi rium fhìn “’S fheudar gu bheil sinn faisg air taigh nam beathaichean co-dhiù ’s tha mi ’n dòchas nach eil taigh nan each fada bhuaithe.” Astar beag eile agus, mar a bhiodh sna seann sgeulachdan, nochd solas beag bìodach biorach aig bonn na beinne, ’s ma b’fhada bhuainn e cha b’fhada ga ruigheachd sinn. Bha sinn aig ar ceann-uidhe, ’s bha sin ’na uair oir bha i tòiseachadh air cur an t-sneachda. Bha mi air ragachadh cho mòr leis an fhuachd agus leis an eagal ’s nach robh grèim faireachaidh annam, ach mar phìos eile dhen each, ’s b’fheudar mo chuideachadh gu làr.

Nuair a rinn mi mo chasan chaidh sinn a-staigh. Fhuair mi fàilte chridheil, choibhneil bho bhean an taighe — boireannach mòr tlachdmhor toilichte. Bha aic’ air ar coinneamh braidseal de theine mònadh — ris an do rinn mi deagh thoileachadh — bòrd air a shuidheachadh làn bìdh, agus gloinne mhòr uisge-bheatha air gach ceann dheth.

Nis, ged a bha mise bliadhn’ thar fhichead aig an àm, cha robh sian de fhios agam dè ’m blas a bh’air uisge-beatha, ach gur e deoch car comasach a bh’ann nach biodh iad a’ gabhail anns an àit’ againn ach aig a’ bhliadhn’ Uir, agus aig amannan àraid greadhnachais mar tha bainnsean, agus ’s dòcha latha fèill a’ chruidh nan ceadaicheadh prìs a’ ghamhna bhig tadhal anns an taigh-sheinnse air an rathad dhachaigh airson leth-te — seadh mura biodh an gamhainn beag a’ tilleadh cuideachd — ’s cha do ghabh mi idir e. Chan eil teagamh nach d’fhuair mi eòlas air fhèin agus air a bhlas on uair sin.

Shil an sneachd an oidhche sin.

’S nuair dh’èirich mi sa’ mhadainn
Seo an gleann bha ’g amharc gruamach,
M’am choinneamh bha’Bheinn Fhada,
Leam gum b’fheàrr bhith fada bhuaipe,
Le cleòca teann de shneachda
Air a phasgadh mu a guaillean,
’S i stiùireadh le beag truais
A cuid fuachd air an seo.

Agus shil e gun abhsadh ro mhòr fad suas ri dà mhìos. Bha e h-uile madainn suas gu buinn nan uinneagan agus bha ’n starsach bheag a bha


[TD 308]

null on taigh chun na <eng>‘bothy’<gai> far an robh an sgoil air a cumail, ri rèiteach romhainn a h-uile madainn agus uaireannan a-rithist aig ceithir uairean mam faigheamaid air ais dhan taigh.

Cha ruig mi leas a ràdh nach do ghluais mi mach às a’ ghleann fad ràithe a’ Gheamhraidh. Nuair a cheadaicheadh an sneachd bhitheamaid a’ gabhail cuairt air a’ mhonadh Disathairne ’s DiDòmhnaich. Bu choingeis dhuinn càite an coisicheamaid — bha na sluic cothrom ris na cnuic. Bha gaoir a’ dol troimh m’ fheòil nuair a thàinig an aiteamh ’s a chunnaic mi far an robh sinn air a bhith coiseachd.

Bha ’m posta gar ruigheachd uair san t-seachdain agus a’ fuireach an oidhche. (Bha motor-baidhsagal aige san t-Samhradh). Nuair a bhiodh latha brèagha tioram ann ruigeadh Seumas leis an each agus slaod, Loids Afraic. Bha càr aige fhèin an sin agus ruigeadh e Canaich. Gheibheadh e na litrichean nam biodh litrichean ann, agus goireasan beaga dh’fhaodadh a bhith dhìth an taighe.

Bha iad gu math beartaichte air choinneamh cruas a’ Gheamhraidh. Bha stòr aca de na goireasan a bu riatanaiche — bollachan mine; bocsaichean mòra tea; pocannan mòra siùcair agus mar sin. Bha cead aca air feumalachd an teaghlaich dhen fhiadh, agus bha iad air leth math air sin a ghiollachd. Cha do dh’fheuch duine riamh a’ hama muice sin a bha leth cho blasda ris a hama a bha iadsan a’ dèanamh air sitheann an fhèidh.

Bha rèidio againn gar cumail suas ri cor an t-saoghail mhòir agus ri ceòl is cluich Henry Hall ’s a chòmhlan! Chaithris bean-an-taighe ’s mi fhìn roinn mhòr dhen oidhche air an deachaidh Righ Seòrsa V a ghairm a-mach às an t-saoghal seo, ag èisdeachd ris na sanasan a bha ’n dràsda ’s a-rithist a’ dol a-mach. Chuala sinn a cheart cho luath ’s a cheart cho soilleir ’s a chualas an teis-mheadhon Lunnainn na briathran <eng>“The King’s life is drawing peacefully to a close.”<gai> Bha sinn gu math duilich. Bha sinn mar sin gu bog, blàth, beathaichte agus fiosraichte.

Thàinig an sin làithean saora na Nollaige. Am feasgar mun robh mi cur m’aghaidh air Uibhist chaidh Seumas sìos air an earalas mun rathad. Nuair a thill e dh’fhaighnich e dhìom an robh e uabhasach riatanach dhomh falbh. Fhreagair mi gum bu toigh leam faighinn air falbh mur an robh cunnart sam bith ann. Cha tuirt e ’n còrr. Bha mhadainn brèagha tioram agus rinn sinn air falbh. Cha robh tighinn às agam ach an t-each an turas seo, agus chaidh mo chur air thoiseach leis. Nuair a bha sinn air togail a-mach on taigh, thug mi sùil air mo chùlaibh ’s mhothaich mi gun robh spaid aigesan tarsainn air a bheulaibh air an each. Dh’fhaighnich mi “C’à’eil a’ spaid a’ dol?” Fhreagair e “Bidh fhios agad mun ruig thu c’à’eil a’ spaid a’ dol.” Chuir seo car de ghiorag orm, ach bha sinn gu math air aghaidh, ’s bha sinn a’ faighinn air aghaidh gu math.

Mhol mi ’n latha agus mhol mi ’n rathad. Ach gann a bha na briathran molaidh a-mach agam, nuair, gun fhios, gun fhàth, gun fhaireachadh, siud sìos an t-each agam ann an cithe sneachda. Cha robh ’m bàrr dheth ach an


[TD 309]

ceann! Agus leis an spreadhaidh a thug e ga thoirt fhèin às, thilg e mise null gu fada ’s bhuail mi beagan oirleach bho chreig mhòir a bha seasamh a-mach às an t-sneachda. Fhuair mi èirigh agus chùm sinn oirnn. Chaidh e fhèin air thoiseach an uair sin. Cha robh mi ach a’ dùnadh mo shùilean nuair a chithinn an t-each aigesan a’ dol sìos dhan chithe ’s fios ’am gun robh agam fhìn ri dhol ann nuair a thigeadh esan às! Chaidh sinn ann an naoi dhiubh sin mun tug sinn a-mach a’ Loids, ach cha robh gin dhiubh faisg cho dona ris a’ chiad fhear. Tha fhios nach b’fheàirrd a’ chiad fhear mis’ a bhith air thoiseach agus an t-each a’ dol “automatic!”

Fhuair mi cead barrachd siubhail fad ràithe an t-samhraidh — a thaobh sìde co-dhiù. Rinn mi seòrsa de dh’ionnsachadh air baidhsagal ann, ach chaidh dà shàbhaladh chaol orm leis, agus air eagal tighinn tron treas fear, phaisg mi seachad e. Canaich — mìle air fhichead bhuainn — am baile beag a b’fhaisg oirnn. ’Sann ann a bha ’n Eaglais, a’ Bhùth, an Taigh-òsda, Oifis a’ Phuist agus an Dotair.

’S ged a thigeadh anshocair
A bheireadh leatha fiabhras
Fhads a bhios an anail annainn
Cha bhi math dhuinn strìochdadh,
’S ged gheibheamaid fios cabhaig
Chun a lighiche ga iarraidh
Bhitheamaid san t-sìorraidheachd
Mum feuchadh e ’n seo.

Gus faighinn dhan eaglais bhithinn a’ coiseachd chun na Loids Disathairne. Gheibhinn càr gu Canaich agus chuirinn seachad oidhche Shathairne aig boireannach còir, Bessie NicLabhrainn. Gheibhinn sa’ chàr aig Seumas fhèin DiDòmhnaich chun na Loids, agus bhithinn a’ coiseachd às a sin. Cha robh an saoghal cho cunnartach an uair ud ach ’s iomadh uair a bhios mi smaointeachadh gun robh deagh mhisneach agam a’ coiseachd leam fhìn, an ciaradh an fheasgair, na naoi mìle suas Gleann Afraic.

Bhiodh ‘luchd-gabhail-an-rathaid’ glè thric a’ dol suas seachad. Bha e ’na ghiorrachadh-astair aca bho Inbhir Nis gu Dòirnidh agus dhan Chaol. Chuireadh feadhainn dhiubh seachad an oidhche ’n siud. Dh’fhaodadh iad cadal san t-sabhal nuair a lìrigeadh iad seachad na maidseachan nam biodh iad aca.

An uair a bha mi aig an taigh air làithean-saora ’n t-Samhraidh fhuair mi brath — nach robh agam ri tilleadh dhan Ghleann. Ged a bha Gleann Afraic aonranach, iomallach agus camaidealach faighinn ann, agus gu h-àraid às, bha na pàrantan cho gasda. Bha ’chlann cho furasda, cho modhail ’s cho iomchaidh, cha robh mi aon latha ann gun a bhith toilichte.

Ach càit’ an robh an spaid a’ dol? Nas lugha na b’fheudar dha an t-each agamsa ’chuideachadh leatha a-mach às a’ chithe — bha mo chùlaibh riutha ’s bha ’n t-each air a cheithir chasan gam fheitheamh nuair a dh’èirich mi — chan eil fhios ’am chun an latha ’n-diugh càit’ an robh an


[TD 310]

spaid a’ dol. Ach nam biodh fhios air a bhith agam am feasgar roimhe gu feumadh spaid falbh ’nam chois, cha robh mi air falbh. Ach co-dhiù, ’s math nach caillear na thèid an cunnart!


[TD 331]

ATH-SGRUDADH (11)

Deòrsa Caimbeul Hay
le Uilleam MacGillIosa
(Earrann 2)

A’ tionndadh bho àiteachan gu daoine chì sinn an aon seòrsa de thuras spioradail a thòisich an Cinn-tìre agus a sgoil a-mach fad is farsaing mar a chàidh ’eòlas an leud. Am measg iasgairean an Tairbeirt fhuair am bàrd òg sealladh air caitheamh-beatha a bha ’na ìomhaigh mhaireannach dha. (Is dòcha gu robh seo air leth riatanach dha a chionn ’s gun do chaill e ’athair ’na òige). Ann an <eng>‘To a Loch Fyne Fisherman’<gai> canaidh e ris an iasgair:

<eng>Set among men that waver like leaves on the branches,
still among minds that flicker like light on the water,

* * *

Little you heed, or care to change with changes.
to go like a broken branch in the grip of a torrent,
you are the judge and master, your sentence unshaken,
a man with a boat of his own and a mind to guide her. (WLF 5) <gai>

Ann an dàn eile, a thàinig a-mach an toiseach sa’ Bheurla (<eng>‘The Fisherman.<gai>: WLF 15) agus a nochd a-rithist, le caochladh atharrachaidhean, an O na Ceithir Airdean, tha e ag ràdh mar leanas:

So mar dh’aithnich mi riamh thu,
fhuair oilein aig sgoil an iasgaich.

An sealladh fir, na sùilean socrach
a sgrùdadh slugan dubh an doininn

* * *

Tha fuaradh s fasgadh, faire s fulang
’nad shùil s an ciùine do ghutha . . . (OCA 30)

Seo matà na càileachdan a bu mhiosaile a bha aig Hay mun àm sin: seasmhachd, duinealachd, neo-eisimeileachd. Thachair sinn orra mar thà ann an ‘Dleasnas nan Airdean’, agus tha e coltach gun do dh’amais sinn an seo air aon de na tobraichean às an d’fhuair e iad. Tha an aon chuspair ga sgrùdadh ann an dòigh eile ann an <eng>‘At the Quay-side’<gai>, far an dèan e sgaradh


[TD 332]

eadar sgioba a’ bhàt’ iasgaich ’s i tilleadh gu caladh aig briseadh an latha, agus muinntir a’ chidhe:

<eng>The buyers peer with hands in pockets,
black against the break of day,
and rienge their wits for jests to cheapen
our siller won from waters grey.<gai>

Tha iad aineolach, leth-bheò:

<eng>Only the night sea, wudd with winter,
can give them the mind that understands. (WLF 16)<gai>

Air an làimh eile bha beatha an iasgair coimhlìonta, fallain — beatha nàdarra a ghabhadh e fhèin air, cha chreid mi — agus ghabh Hay fearg mhòr nuair a chunnaic e droch-bhuaidh bhon taobh a-muigh a’ cur bacadh air a’ bheatha seo. Chithear seo gu soilleir an <eng>‘The Fisherman Speaks’<gai>

(WLF 10), far a bheil e a’ gearan mun eucoir a thug air iasgairean Loch Fìne a bhith a’ càradh rothaidean ge b’oil leò, agus an loch làn gu taomadh le iasg.

Tha an aon fhearg ga ghluasad gu dàn nuair a chuimhnicheas e air fàsachadh na Gàidhealtachd rè nam Fuadaichean (agus bhon uair-sin gu ’làithean fhèin), agus air dòrainn agus bochdainn ann an cùl-shràidean nam bailtean mòra. Bha co-fhaireachadh dian aige a-riamh ri càs nan daoine cumanta, gu bith cò iad no cò an tìr dham buineadh iad, is iad gan saltairt an còmhnaidh, ar leis, le fòrneart riaghaltasan agus sannt uachdaran; ach is e an suidheachadh Albannach a bha san amharc aige mar bu trice. Tha sin a’ fàgail gu bheil blas nàiseantach agus gnè searmoin air na chanas e mu na ceistean seo: tha e a’ moladh do Albannaich leantainn ri dòighean ‘Albannach’ àraidh — sìmplidheachd, cunbhalachd, gaol dùthcha agus an leithid — dòighean a chreideas e a bu dual d’ar sinnsearan o shean. Nise feumar aideachadh cho sàrachail ’s a tha bàrdachd den t-seòrsa ud glè thric: bidh a’ bhàrdachd a’ milleadh na beachdan poilitigeach no an rathad eile. A dh’ainneoin sin tha aigne Hay cho dìleas agus cho glan ’s gu bheil blàths air choreigin eadhon anns na dàin seo — car coltach ri bàrdachd Phàdraig Mhic Phiarais ann an Eirinn.

Faodaidh sinn taic a thoirt dha na puingean seo le caigeann eisimpleirean. Ann an ‘Na trèig do thalamh dùthchais’ tha faireachdainn làidir agus gairm gu iompachadh. Tha an dàn air fad ’na òrdugh teann dhan leughadair — àithne an tiodail air a dhaingneachadh le liosta de dh’amasan a dh’fhaodadh a bhith aig duine seach gaol dùthcha, agus a dh’fheumas e cùl a chur riutha ma dh’èisdeas e ris a’ bhàrd:

Air chall, air sgìos, air chùram;
air ghràdh, air sìth, air dhùrachd;
air bhàigh, air speuran ciùine
na trèig do thalamh dùthchais. (OCA 37)

Chan eil an ‘talamh’ air ainmeachadh (ged nach eil teagamh dè an talamh a


[TD 333]

tha ann), agus chan fhaigh sinn comhairle no treòir a thaobh ciamar a bhios sinn ‘neo-thrèigsinneach’: ’se guth an fhàidh a tha sinn a’ cluinntinn an seo.

Tha ‘Ar Blàr Catha’ nas cuideachail: chan e a-mhàin gu bheil an dàn seo nas sgaoilte (ro sgaoilte, cha mhòr nach canainn), ach tha Hay a’ leudachadh air aon rud co-dhiù a chunntadh nan dèanamaid e: tha e ag ràdh gur h-ann aig baile a bu chòir dhuinn a bhith a’ strìth airson ar dùthcha, is nach ann — mar a rinn Gàidheil is Goill Alba tro na linntean – air sgàth Iompaireachd Bhreatainn thall thairis:

Is tìom dhuinn sgur de chathan ciana,
ar cùl a thionndadh ris an iarchuan,
s ar n-aghaidh ris an dùthaich sgiamhaich
a dh’earb ar n-athraichean o Dhia ruinn. (OCA 26)

A-rithist tha an teachdaireachd anabarrach farsaing agus chan eil reusan a’ cumail ceum ri dìorras: chan eil e coltach gun tig atharrachadh cridhe air an ‘dream neo-iompaichte’ air a shàilibh.

Ach ann an dàin eile chì sinn gun do dhùraig Hay gloinne-meudachaidh a thomhadh air a phearsa fhèin. Ann an ‘Atman’ thug fèin-sgrùdadh fèin-aithne ’na chois, air dhòigh ’s gu bheil feallsanachd stèidhichte a’ toirt urras don teist chumhachdach aige air co-ionannachd fiosrachadh an duine chumanta ann an àite sam bith aig àm sam bith:

Rinn thu goid ’nad éiginn,
dh’fheuch thu breug gu faotainn as,
dhìt iad, chàin is chuip iad thu,
is chuir iad thu fo ghlais.

* * *

Is aithne dhomh thu, Atmain;
is fear thu s tha thu beò,
dà nì nach eil am breitheamh,
s a chaill e ’chothrom gu bhith fòs. (OCA 11)

Tha co-fhaireachadh Hay ri Atman (’b’e ’n toibheum, Atmain, àicheadh gur bràthair dhomh thu fhèin’) a’ cur bacadh air an sgrùdadh a dh’fhaodadh e dèanamh air ioma-thaobhachd an t-suidheachaidh a chuir bràthair eile dha — am britheamh — ann an cathair a’ bhreitheanais; ach tuigidh sinn carson a sheachain e an t-slighe sin. Tha ‘Atman’ air ainmeachadh am-measg a’ chuid as fheàrr de shaothair Hay am barail luchd-sgrùdaidh, agus chan ann gun adhbhar.

Bidh e iomchaidh facal a ràdh mu dheidhinn ‘Mochtàr agus Dùghall’ aig an ìre seo. Gu dearbh b’fhiach aiste dha fhèin a bhith aig an dàn eugsamhail seo, anns a bheil cumhachdan Hay gan tuairgneadh leis an oidhirp a rinn e gus srian a chur air a smuaintean air dualchas a’ Ghàidheil. Cha do chuir e crìoch air an obair, ach tha e soilleir gu leòr dè bha fa-near dha: coimeas farsaing eadar an Gàidheal (Dùghall) agus an t-Arabach (Mochtàr) a thaobh


[TD 334]

eachdraidh, creideamh agus cultur. Gu mì-fhortanach chan eil dà thaobh an sgrùdaidh ann: chan eil againn air Dùghall ach toiseach sgeòil agus criomagan a leigeas fhaicinn nach do bhuail an t-ùghdar air a’ ghleus cheart mun tàinig casg air an obair. Chan fhaod sinn a ràdh le cinnt dè an cumadh a bha air a bhith air an dàn iomlan, nas motha. Ach tha fiù ’s na thàinig a-nuas thugainn — ’se sin an Roimh-ràdha agus ‘Mochtàr’ — a’ dearbhadh gu robh Hay a’ sìneadh air crìochan a bha ùr ’na bhàrdachd fhèin agus ùr don Ghàidhlig. Eadhon mar a tha e, tha earrainnean de ‘Mochtàr agus Dùghall’ a sheasas leotha fhèin — mar eisimpleir an cunntas mìorbhaileach air turas Omar tron Fhàsach agus ionnsaigh nan Touareg.

Faodaidh sinn a ràdh gu bheil ‘Mochtàr agus Dùghall’ aig an aon àm uireasbhach gu litireil agus luachmhor aig an ìre as àirde mar litreachas. A’ tionndadh gu dàn a tha gach cuid coimhlìonta agus air leth math, cha bhiodh e ceart dearmad a dhèanamh air ‘Biserta’ ann an cunntas mar seo. Thàinig buil air na h-uairean a thìde a chaith Hay ri snaidheadh ’s ri lìomhadh fhaclan nuair thàinig air a bhith ’na fhiadhnais air losgadh a’ bhaile:

Uair dearg mar lod na h-àraich,
uair bàn mar ghile thràighte an eagail éitigh,
a’ dìreadh s uair a’ teàrnadh,
a’ sìneadh le sitheadh àrd s ag call a mheudachd,
a’ fannachadh car aitil
s ag at mar anail dhiabhail air dhéinead,
an t-Olc ’na chridhe s ’na chuisle,
chì mi ’na bhuillean a’ sìoladh s a’ leum e. (OCA 39)

Chan eil e doirbh aontachadh ri Iain Mac a’ Ghobhainn: <eng>‘This clearly is one of the greatest poems to come out of the last war.’ (5)

Mus fhàg sinn ceistean dualchais agus chultair bu toigh leam beagan a ràdh mu eadar-theangachaidhean Hay. Nuair a thèid bàrd gu eadar-theangachadh tha e coltach gum faca e co-ionannachd eadar dà chultur, a cheadaicheadh do dhàn air choreigin a theachdaireachd innse gu h-iomlan do luchd-labhairt cànain eile, ach eadar-theangair a thighinn an rathad. Tha mi a’ creidsinn gur h-e faireachdainn dhen t-seòrsa seo — gun robh e air a chomas, agus mar sin ’na dhleasnas dha, a bhith ’na eadraiginn san dòigh seo — a dh’adhbharaich gun do rinn Hay na h-uimhir de eadar-theangachaidhean. ’Se dorsair a bhiodh ann, a’ tionndadh iuchraichean agus a’ cur chulturan eadar-dhealaichte air aithne a chèile.

Mar sin thug e an aire gun robh càirdeas falaichte a b’fhiach a thoirt am follais eadar sonaidean na quattrocento san Eadailt agus, air taobh na Gàidhlig, ‘trì rainn agus amhran’, seòrsa bàrdachd a chleachdadh gu h-àraid san t-seachdamh linn deug, air stairseach eadar a’ bhàrdachd chlasaigeach agus bàrdachd aiceanta nan daoine. Mar sin cuideachd rinn e dheth gu robh bàrdachd sa’ Ghàidhlig a rachadh gu soirbheachail gu’n Bheurla (no gu’n Bheurla Ghallda). Nas cudromaiche na sin fhèin, nuair a


[TD 335]

fhuair e càirdeas agus bàidh am-measg Greugaich, Arabaich agus Eadailtich dh’fheuch e ri blasad de aigne nan cinnidhean seo aiseag a-nall le bhith a’ tionndadh an cuid bàrdachd gu Gàidhlig.

’S iad na dàin bho Ghreugais an là an-diugh as fheàrr leam fhìn. Thachair Hay sa’ Ghrèig ri poball aig an robh grèim teann air a’ bheatha seo, agus stòras bàrdachd agus òrain a riochdaich brìgh am feallsanachd beatha gu h-èifeachdach agus gu nàdurra. Dhearg Hay air a’ bhrìgh seo ath-chruthachadh anns a’ Ghàidhlig air dhòigh ’s gu bheil fuil dhearg agus fèithean làidir nam pàtran a cheart cho beothail ton èideadh ùr.

Mar a thuirt mi roimhe, tha mi a’ creidsinn gu robh ceangal dlùth eadar an aithne a chuir Hay air dùthchannan cèin agus soirbheachadh a bhàrdachd: gheibheadh e ùrachadh spiorad le bhith faighinn a-mach às ùr dè bheireadh diog às a chomh-dhaoine. Ma tha mi ceart ’nam bharail, dh’fhaodadh sinn cuimhneachadh air facail a’ bhana-bhàird Ameirigeanaich, Emily Dickinson, ma tha sinn airson nàdur a thurasachd a thuigsinn mar bu chòir:

<eng>Exultation is the going of an island soul to sea,
past the houses, past the headlands, into deep eternity;
bred, as we, among the mountains, can the sailor understand
the devine intoxication of the first league out from land?<gai>

A’ tionndadh gu ceistean ealain agus dreuchd a’ bhàird, cuimhnichidh sinn gu robh seo aig Hay ri ràdh:

Seadh, chaith mi mo thìom s mo dhìchioll ri dàin . . .
’gan snaidheadh s gan lìomhadh sa’ bhinnchainnt
is àrsaidh glòir. (FS 54)

Tha sin ag innse dhuinn gur h-e saor a tha sa’ bhàrd; tha na dàin aige ’nan obraichean a thug tìde agus saothair gu’n dèanamh. Gheibh sinn fianais eile air a’ cheist am broinn earrainn glè inntinneach de <eng>‘Meftah bâbkum es-sabar?’<gai>, far a bheil Hay a-mach air an t-seòrsa Alba a b’fheàrr leis fhaicinn. Tha e ga sònrachadh mar seo:

An leabhar far an sgrìobhar leinne
bàrdachd ùr fo’n rann mu dheireadh
a chuireadh leis na bàird o shean ann —
b’e sin ar tìr. (OCA 22)

Nise tha Hay gar brosnachadh gu euchdan gaisge an seo: se gnìomh an ‘sgrìobhadh’ a tha e a’ tabhann oirnn. Ach ma tha brìgh san t-samhla nach bi e fìor mun bhàrd am-measg chàich? Co-dhiù tha a h-uile coltas ann gu bheil a’ chomhairle seo a’ comh-fhreagairt ri cleachdadh agus creideamh Hay fhèin: air a shon ’s gu bheil e a’ briseadh a-mach bho phàtrain stèidhichte ann an iomadach dòigh ’na bhàrdachd, chan eil e a’ cur cùl ris an ‘leabhar’ ud, no fiù a’ tionndadh gu duilleig ùir. ’Se an t-àite-tòiseachaidh aige dàin agus òrain nam bàrd (agus nam bana-bhàrd) ‘o shean’.

Bitheadh gu bheil deifear shligheachan a dh’ionnsaigh neo-eisimeileachd guth ann an litreachas, tha e furasda tuigsinn carson a leanadh Hay an


[TD 336]

cùrsa a lean e. Nuair a bha e ri oideachadh mu dheas b’e na cànainean clasaigeach, Laideann agus Greugais, am prìomh chuspair a bha aige. B’e aon de phrìomh amasan an oideachais sin breithneachadh geurchuiseach air stoighle altrum ’s a thoirt gu ìre. Agus b’e aon de na dòighean anns an do bhrosnaicheadh an comas seo sgrìobhaidhean an Laideann ’s an Greugais iarraidh bho na sgoilearan fhèin. Dh’fheumadh iad sin pàtran iomchaidh a lorg á measg nan ùghdaran clasaigeach a fhreagradh air a’ chuspair a bha òrdaichte, no air gleus is aigne na h-earrainn a bha ri h-eadar-theangachadh. Air sàilibh sin bhiodh sgoilear mar a bha Hay gu math cleachdte ri pàtrain den t-seòrsa a leantainn; bhiodh e nàdurra dha bàrdachd a chruthachadh ann an cumadh a rinn atharrais air pàtran a fhuair e san litreachas.

Cha chreid mi nach aithnich mi lorg an oideachais seo an obair Hay, gu h-àraidh sna dàin as tràithe. Dh’fhaodte gu robh adhbharan pearsanta aige a bhith feuchainn cleas a’ chameleon ’na sgrìobhaidhean; agus dh’fhaodte nach robh san atharrais a rinn e ach dìlseachd do ghnàs nam bàrd a chaidh roimhe — ’se sin, bha e pàirteach an co-chomann litreachas dualchasach; ach chanainn fhìn gu bheil nàdur an sgoileir ri fhaicinn san sgil a nochdas e ann a bhith a’ lorg an fhacail cheart, agus anns an tlachd a bheir an obair dha.

Mar as trice tha pàtran dhen t-seòrsa seo ga cleachdadh gus cùl-taic agus doimhne a thoirt dhan dàn. Mar eisimpleir, tha an dàn beag ‘Alba ghaoil ó’(FS 29) a’ dùsgadh cuimhne air na h-òrain aig a bheil ‘Mo Mhailidh bheag ó’ (no a leithid) mar shèisd — gu h-àraidh am fear aig Sìlis na Ceapaich, le mac-talla Achd an Aonaidh agus Ar-a-mach nan Seumasach; tha sin a’ dùsgadh cuimhne air bàrdachd eile sa bheil an òigh fo dhìmeas a’ riochdachadh cruaidh-chàs na dùthcha; agus mar sin air aghaidh. Thèid mi ’n urras gun tuigeadh Sìleas fhèin gach lùb is filleadh anns an dàn seo — mura b’e ’s gun cuireadh pearsanachadh ‘Alba’ imcheist oirre car tiotan — agus gun còrdadh e glan rithe.

Chan e cuspair agus dreach a-mhàin a dh’fheumas a bhith air an ath-chruthachadh gun mhearachd ann an gnothach mar seo, ge tà: feumaidh cainnt agus dòighean-smaoineachaidh a bhith ceart cuideachd. Chan eil seo furasda, gu h-àraidh le òrain choitcheann nan daoine, far a bheil feum air cluas gheur agus ‘ealain a dh’fhalaicheas ealain’. Chan eil Hay lag air an taobh seo nas motha. Dh’aithnich e an tàladh fa leth a tha ann an ainmean-àiteachan, agus tha e gan cleachdadh gu sgilear, an ‘Siubhal a’ “Choire”’ am-measg grunn mhath de d’eisimpleirean eile. The ‘Brìodal Màthar’ smaoineachail ann an caochladh dhòighean: anns a’ chiad dol a-mach tha sìnteagan inntinn agus ìomhaighean so-aithnichte litreacha neo-sgrìobhte gu math pailt ann:

s tu luchd sàibhir
nan long Spàinteach,
sìod an àird riu s lìon fo ghrèis. (FS 11)

Ann an seo tha Hay mothachail gu bheil ainmeachadh nan long Spàinteach a’ fàgail dealbh uireasbhach agus gum feum e leudachadh beag a dhèanamh


[TD 337]

air cumadh nan long fo sheòl mus bi e coimhlìonta. A thuilleadh, ma chleachd Hay facail agus smuaintean a chleachdadh le bana-bhàird an t-seachdamh linn deug, chleachd e cuideachd feadhainn a dh’fhaodadh a bhith air an cleachdadh — no tha e a’ toirt oirnne creidsinn gum faodadh:

M’ Osgar mòr thu
M’ usgar òir thu,
mo mhogal chnò a chromas geug;
lìonadh cupain,
riarach’ guidhe,
crìoch mo shiubhail, freagairt m’ fheum.

Anns an aon dòigh, tha loighnichean ann an ‘Grunnd na Mara’ anns a bheil smior nan òran luaidh, agus loighnichean eile nach eil rim faotainn anns na tha againn dhiùbh — ach le draoidheachd air choreigin tha am mèin beò fallain ann an suidheachadh ùr:

* * *

geumnaich a’ chruidh a’ teachd dhachaidh,
éigheach nan giullan anns a’ bhaile,
s mi ’m thurraman leam fhèin mu’n chagailt,
a’ smuaineachadh air na bh’agam,
Chì mi do chòta air an tarran . . . (FS 34)

Tuigear bho na h-eisimpleirean shuas gu robh a’ bhàrdachd dhualchasach ’na meadhon aig Hay; cha robh i riamh ’na ceann-uidhe dha. Bha e deònach a leantainn treis, ach an uair-sin bhiodh e a’ cur filleadh ùr innte no a’ toirt car às an leughadair le rèiteach gun dùil eadar cruth (meadarachd shònraichte, gleus cainnte is eile) agus stuth (cuspair, ìomhaigheachd is eile). ’Se bha air cùl a’ ghnothaich, saoilidh mi, gun robh Hay a’ sìor-ghluasad a dh’ionnsaigh gnè bàrdachd a fhreagradh air ’fheuman agus air ’amasan fhèin. Nuair a chleachdadh e modh no cur a bha dualchasach bhiodh e ga dhearbhadh agus aig an aon àm ga shaoradh: an dèidh sin bhiodh a bheairteas ’na sheilbh fhèin, saor o bhannan is bacaidhean an dualchais. Mar a b’ fhaide a lean Hay ri bàrdachd, sann a bu phearsanta, a bu rèidhe, agus a bu treasa a dh’fhàs an co-chur a rinn e mar seo.

Bho thaobh na cànain dheth, tha cleachdadh Hay stèidhichte air Gàidhlig nam bàrd — a’ cuimhneachadh gu bheil sin a’ gabhail a-steach Gàidhlig Mhurchaidh Mhòir agus Dhomhnaill mhic Fhionnlaigh nan Dàn, Gàidhlig nam mith-òran agus Gàidhlig mnathan luaidh a’ chlò. ’Se sin, tha i ’na cànain litreachail. Tha Gàidhlig taobh an teine no Gàidhlig an taigh-òsda ri faotainn an corra dhàn — mar eisimpleir ann an eadar-theangachaidhean far a bheil blas cainnt nan daoine cumanta air an dàn anns a’ bhun-chànain. Am bitheantas, ge tà, tha e soilleir gu robh Hay a’ sireadh cainnt a bhiodh comasach air cudthrom litreachais nàiseanta a ghiùlan, seach dual-chainnt ionadail sam bith. Tha e fìor gu bheil Hay a’ togail bho chainnt nan daoine — gu h-àraidh bho Ghàidhlig Cheann


[TD 338]

a-deas Earra Ghàidheal — caochladh fhacal a bhuineas ri marachd no ri caitheamh-beatha an iasgair. Ach anns a’ mhòr-chuid mhòr d’a bhàrdachd tha e a’ sìreadh luchd-èisdeachd cho farsaing ’s a ghabhas, agus tha sin ga phutadh a dh’ionnsaigh cànain fhollaiseach nam bàrd.

’Se thig às seo aig deireadh an latha gu robh Hay air fear den fheadhainn a theireadh gur h-e ceàird a tha sa’ bhàrdachd — ceàird air nach ruigeadh duine às aonais altachadh agus saothair, agus a dh’iarradh cleachdadh cunbhalach gus faobhar a chur ’s a chumail oirre. ’Nam bheachd-sa tha ceangal eadar seo agus cuid de na dàin agus rannan aotrom a dh’fhoillsich Hay. Chanainn gu robh e a’ cumail gleus air a pheann le bhith a’ sgrìobhadh leithid ‘Casan Sìoda’ (FS 46) agus dàin èibhinn eile, no cuid de na rannan gaoil a sgrìobh e, no is dòcha cuid de na h-eadar-theangachaidhean air cuspairean neo-bhrìoghmhor. Aon uair eile, ’se rianachd gu math dualchasach a bha ann an seo.

Mas e ’s gu bheil oighreachd a’ bhàird, a-rèir feallsanachd Hay, a’ gabhail a-steach iomlanachd saothair nam bàrd a chaidh roimhe, faodaidh sinn a ràdh cuideachd gun do chuir Hay ris an oighreachd, le bhith ag aiseag a-steach bhon taobh a-muigh gnèithean a laigheadh gu socair sa’ Ghàidhlig, agus a lìonadh beàrnan san litreachas (ged nach tugadh an aire gu robh beàrnan ann gu ruige sin). Uaireannan ’se ‘èirig’ a bha ann, nuair a bheireadh a rannsachadh sgoileireil e gu saibhreas fo ghlasan, an tasgadh ann an seana-litreachas nan Gàidheal: mar eisimpleir tha ‘dànta gràdha’ nam filidhean foghlaimte agus nan uaislean a’ cur sradag ann an ‘Rabhadh’ (FS 24) agus rannan eile. Thàinig e a-steach orm uair no dhà gur h-e nàdur de ghàirnealair a bha ann an Hay: a’ ruamhar, a’ cur ’s a’ togail; a’ sgathadh, a’ trèanadh, ’s a’ trusadh; agus a’ toirt fàs air luibhean eadar-dhealaichte ann an gàrradh, gach fear ’na chùil fhèin.

A’ toirt sùil thairis air saothair Dheòrsa Hay troimh na bliadhnaichean chì mi na buaidhean a leanas oirre. Tha i seasmhach an seirbhis na ceàirde agus tha cunbhalachd amais gu math taisbeanach ’na bhàrdachd gu lèir. Tha e fosgailte, dòigheil, furanach dhan leughadair. Tha fèin-sgrùdadh air cùl ghnothaichean (agus chan ann san teis-mheadhon!). Làimhsich e na ceistean mòra mu iomchaidheachd na Gàidhlig a bhith ’na meadhon do bhàrdachd co-aimsireil, inntleachdach, Albannach, agus rinn e adhartas math a dh’ionnsaigh freagairtean riarachail obrachadh a-mach dha fhèin. Tha e ’na shaor fhacal air leth ealanta: so-thuigsinn, pongail an còmhnaidh; ceòlmhor, bragail, mìn no garbh a-rèir iarratasan a’ chuspair.

An aghaidh sin tha sinn mothachail gu bheil cuid de na dàin a chuir e an clò nach eil cho làidir ri feadhainn eile. Nan robh e air cumail air is dòcha gum fàgte na dàin seo às a’ chunntas mar cheàird a’ bhalaich nuair thigte gu ‘co-chruinneachadh taghta’. Ach leis a’ ghiorrachadh a thàinig air a chuid obraichean, chàidh am fàgail ris ann an dòigh nach robh dùil ris. Tha eisimpleirean eile anns a bheil eirmseachd Hay ’ga thoirt air seachran — far a bheil an tionndadh gu Gàidhlig cho math ’s gu bheil laige sa’ bhun-dàn


[TD 339]

a’ bhreith laige san eadar-theangachadh: faic ‘Dan na rìbhinn duinn’ (OCA 54). Nas cudromaiche na sin, tha fios gu bheil dòighean eile air an saoghal a chur bun-os-cionn, seach a bhith ag òrdachadh do dhaoine car a’ mhuiltein a chur asda fhèin. Tha sin h-àraidh fìor a thaobh bàrdachd, far a bheil faireachadh ar latha-ne buailteach a bhith làidir an aghaidh a’ mhodh òrdachail. Agus gu dearbh tha coltas fuar, rud-eigib amh air teagasg Hay san raon seo. Chan eil an fheallsanachd phoilitigeach aige ro dhrùidhteach nas motha: tha an deasbad mu nàiseantachd air ceumannan mòr a thoirt bhon uair-sin (cuid air adhart agus cuid air ais!), agus chan fhaoghainn barailean neo-chiontach sìmplidh Hay dhan latha a tha ann, a dh’ainneoin cho onorach ’s cho dùrachdach a chuireas e iad an cèill.

An dèidh sin ’s ’na dhèidh chan e lochd no uireasbhaidh de sheòrsa sam bith a tha faighinn làmh an uachdar nar cuimhne san dealachadh. Faodaidh aithreachas a bhith oirnn nach d’fhuair Hay cothrom a dhol na b’fhaide na chàidh; ach cha chuir sin smalan ro mhòr oirnn nas motha. Air mo shon fhìn is iad as maireannaich: an inntinn a bha lèirsinneach, tuigseach, sgoileireil, glan; an earbsa stèidhichte bhuan às a’ Ghàidhlig; a’ charra-chuimhne — ’s i cho dìleas — air muinntir agus caitheamh-beatha tìr a dhùthchais. Is math as t-fhiach Deòrsa Hay ath-leughadh; tha ’aite beannaichte fhèin aige ann an eachdraidh ar litreachais san fhicheadamh linn.


5. The Scottish Review, 35, t.d. 48.


[TD 340]

DA LATHA
le Iain MacLeòid

Thòisich an latha air a dhol ceàrr air Dòmhnall bhon mhionaid a dhùisg e. Dh’fhairich e a cheann goirt agus ghabh e aithreachas gun robh e leughadh cho anmoch, rud a bha buailteach ceann goirt a thoirt dha.

An uair a shuidh e aig a’ bhòrd airson a bhreacaist thuirt Mairead, an nighean aige.

“Dhìochuimhnich mi aran a cheannach an dè agus dh’ith Uilleam a’ chuid mu dheireadh de na bha staigh aig a bhreacaist. Chan eil agaibh ach aran brisg ithe le ur tea.”

Aran brisg! Cha robh càil a bu lugha leis na aran brisg. Cha duirt e càil, ach bha an greann a bha air aodann a’ dèanamh follaiseach gu leòr do Mhaireid dè bha e saoilsinn mun ghnothach.

Leig Mairead osna aiste. ’Se duine laghach, còir a bha ’na h-athair agus cha robh mòran gearain aice mun ghiùlan aige bho thàinig e dh’fhuireach còmhla rithe fhèin ’s ri Uilleam an uair a chaochail a màthair o chionn sia mìosan, ach an corra latha bhitheadh e fo sprochd bha e gu math doirbh a thoirt às. Agus bha fhios aice gun robh e faireachadh gun robh e ’na uallach dhi esan a bhith fuireach còmhla riutha.

Bha fhios aig Dòmhnall dè bha i smaointeachadh, ach an uair a bha an cudthrom seo air inntinn cha b’urrainn dha càil a dhèanamh mu dheidhinn.

“Tha mi duilich, a thasgaidh,” ars esan, ag èirigh bhon bhòrd agus ag òl na cuid mu dheireadh dhen tea aige. “Chan eil mi ’na mo chompanach freagarrach do dhuine sam bith an-diugh. Tha mi smaointeachadh gun gabh mi cuairt bheag a-mach.”

“Glè mhath, ma tha, ach cuiribh oirbh ur còta, agus fiach nach dìochuimhnich sibh am maide!”

“O, cha dhìochuimhnich.”

Chan ann le bàidh sam bith a bha e coimhead air aghaidh nan daoine a bha dol seachad air air an t-sràid. Bha e leamh gun do sheall e do Mhaireid gun robh e mì-thoilichte mun aran bhrisg, gun do leig e le rud cho beag seagh buaidh cho mòr fhaighinn air. Bha dùil aige an uair a bha e na b’òige gum bitheadh inntinn aig fois agus gum bitheadh e fhèin saorsachail, ciùin an uair a thigeadh an aois air, ach chan ann mar sin a bha idir. Lathaichean bhitheadh e cho soirbh an fhearg a chur air. Bhitheadh rudan a thachair o


[TD 341]

chionn iomadach bliadhna tighinn a-staigh air agus a’ cur inntinn troimhe chèile. An dè fhèin chuimhnich e a-rithist air rud a thachair an uair a bha e òg agus air turas samhraidh na Sgoil Shàbaid.

Bha e fhèin agus na comhaoisean aige a’ dèanamh deiseil airson ruith ann an rèis an uair a thàinig fear aca, Billy Harvey, a dh’ionnsaigh Dhòmhnaill agus thuirt e.

“Leig leamsa buinig.”

Chitheadh e Billy fhathast ’na inntinn, falt bàn air agus e àrd airson aois, le lèine ghil, briogais ghoirid ghil agus stocainnean geala, is e fhèin le sheann bhriogais dhuinn. Agus bha e cho beag sgoinn gun do leig e le Billy buinig. Bha cuimhne aige gun robh iongnadh air gun iarradh aon duine a leithid a rud air duine eile. Ged a bha strì eadar e fhèin agus a bhràithrean cha tàinig e staigh air riamh gum bitheadh uimhir a shannt air duine airson buinig.

Bha seòrsa de nàire air a h-uile uair a chuimhnicheadh e air a’ ghnothach seo ged a bha còrr math is trì fichead bliadhna bhon thachair e. ’S iomadh uair a chuir e a bheatha ann an cunnart leis nach leigeadh e le càr eile dhol seachad air a’ chàr aige fhèin ri linn an latha ud. Thàinig sin a-staigh air agus e coimhead nan càraichean a’ dol seachad.

Sheas e air buachar coin a bha air a’ chabhsair ’s cha mhòr nach do thuit e. Sheall e timcheall, ach, a-rèir coltais, cha robh duine ga choimhead.

“Feumaidh mi bhith faiceallach an-diugh,” arsa esan ris fhèin. “’Se fear de na lathaichean dona a tha ann.”

Thàinig a’ ghrian a-mach agus bha e faireachadh gaoth an earraich fionnar air aodann. Lasaich e a cheum agus thòisich e air gabhail air a shocair, ach dìreach an uair a bha e dèanamh sin thainig cuideigin air a chùlaibh agus bhuail e ann. Cha tuirt an duine eile guth, ach chùm e air seachad air Dòmhnall, bodach mòr agus maide aige mar a bha aig Dòmhnall fhèin.

An trusdair grànda! An uair fhuair Dòmhnall e fhèin a chothromachadh a-rithist ghabh e às deaghaidh an fhir eile. Bha am fear eile pìos air thoiseach air mus tàinig e thuige fhèin agus bha e doirbh do Dhòmhnall ruigheachd air, ach chùm e air a’ tarraing analach nas luaithe agus a’ bualadh a mhaide air a’ chabhsair. Chaidh am bodach mòr timcheall oisean sràide agus bha eagal air Dòmhnall gun cailleadh e e. Bhuail e fhèin ann an duine nas bige na e fhèin an uair a thionndaidh e an oisean.

“Nach toir thu ’n aire!”

“Tha mi duilich!”

Ach chùm e air, a shùil air druim a’ bhodaich mhòir nach robh a-nise ro fhada air thoiseach air.

Is ann an uair a bha e gu bhith aige a thug e an aire gur ann a’ dèanamh air taigh beag a shìos steapaichean fon t-sràid a bha am fear eile. An uair a bha e gu bhith aig na steapaichean stad e agus rug Dòmhnall air.

“Dè tha thu smaointeachadh - - - ?” thòisich Dòmhnall ach stad e an


[TD 342]

uair a chunnaic e aodann an fhir eile, car ann leis a’ chaoineadh agus na deòir a’ ruith sìos air. Thuig Dòmhnall carson, an uair a chunnaic e an sruth a bha tighinn bho bhonn na briogais aige.

Thionndaidh Dòmhnall air falbh gun ghuth a ràdh agus thòisich e air an rathad dhachaigh, a cheum mall agus a bhroilleach fhathast a’ plosgartaich leis an strì a rinn e.


[TD 346]

A-MEASG MUINNTIR A’ CHEARCALL-CLEASACHD
le Coinneach Mac a’ Ghobhainn

Thug mi greis, bho àm na Nollaige gu deireadh Faoilltich a chaidh, ri faighinn eòlas air muinntir a’ Chearcall-Cleasachd, chan ann bho na suidheachanan gu h-àrd os cionn a’ bhuaile-cluich, mar a chì a’ mhòr-chuid iad, ged a dh’amhairc mi orra gu tric mar sin cuideachd, ach air taobh-a-muigh na cùise, na dachaighean-siubhail, na cleachdaidhean, agus an uidheamachadh, gu sònraichte an uidheamachadh.

Saoilidh cuid aig nach eil eòlas air a’ mhuinntir seo, nach fhaic iad ach ri cleasachd, gur e daoine neònach a th’unnta, mar nach biodh an casan cho seasmhach air an talamh ri sluagh cumanta. Agus tha sin fìor gu litireil, oir tha iad gu tric rim faicinn len casan fos an cionn, ri coiseachd air a làmhan air a neo ri cur car-a-mhuiltein. Mar fhìor luchd-ealaineach tha iad daonnan ri ’g ullachadh gu dìcheallach mus teid iad mu chomhair an t-sluaigh. Feumaidh iad a bhith buileach ealanta ’nan gnìomh ma tha iad gu bhith faighinn obair ann an dùthchannan na Roinn-Eòrpa, agus eadhon air feadh an t-saoghail, oir is ann len teòmachd a bhios an ainm air a chraobh-sgaoileadh fada is farsaing.

’Se na bràithrean Raibeart, Rob agus Tòmas, a tha ri sealbhachadh a’ Chearcall-Cleasachd seo, an aon a tha le ainmhidhean a-nis ann am Breatainn, bho leig Bertram Mills agus Billy Smart dhiabh an dreuchd seo.

Chan eil aig na bràithrean Raibeart fhèin a-nis ach eileabhanan agus eich — tha làithean na leòghainn agus na tìgearan ann an cèidsean seachad bho chionn fhada — agus cha shaoil leam gum bi sin fhèin aca a dh’aithghearr. Tha bailtean mòra Shasainn gu h-uile air diùltadh a dhèanamh air coimhlionadh ainmhidhean, agus ann an Glaschu fhèin aig àm na Nollaige, far a robhas a’ stèidheachadh a’ Chearcall-Cleasachd, rinn muinntir Dìon na h-Ainmhidhean oidhirp làidir gu stad a chur air.

’Sann bho thaobh an ear na Roinn-Eòrpa a thainig mòran dhe na fir-chluich. Bha dà bhuidhinn ann bho Chearcall-Cleasachd Nàiseanta Hungary, agus aon à Pòland. Bha iad uile buileach sgilear. Na ‘Dunai’ — dithis ghillean agus nighean òg le cleathain air druim eich mhòra bhrèagha. Shadadh iad sia cleathain gu chèile ann an iomadach seòrsa dòigh cho luath agus nach glacadh an t-sùil ach am faileas aca.

Bha fear agus bean ann dom b’ainm na ‘Kristoffs’. Duine calma làidir,


[TD 347]

agus dh’fheumadh e sin, oir chuireadh e slaite stàilinn deich troighean fichead a dh’àirde air a mhaoil, a bha a bhean ri streap suas, agus i dèanamh cleasachd ’na seasamh air a cionn agus ri cur charan air bàrr na slait.

’Sann air an Trampolain a bha na ‘Barejas’ — buidheann Phòland — ri cleasachd. Bha aon dhiubh a chuireadh trì car-a-mhuiltean agus car taobh anns an aon leum — an aon duine anns an t-saoghal a dhèanadh seo, a-rèir briathran a’ Mhaighstir-buala.

Bha gille òg à Nirribhidh ann, air a ròpa-lasach <eng>(slack-wire)<gai>. Bhiodh e seo — ‘Jan Ketil’ — daonnan ri ’g ullachadh agus bhithinn gu tric ’na chòmhradh. Le aon chas air a ròpa chuireadh e sia cupanan, aon an dèidh aon, an ceann a chèile air a mhaoil. Dheigheadh e air ais agus air adhart air baidhsagal aon chuibhle, agus suas gu bàrr fàradh-sia-rongain a bha air a càradh air a ròpa.

’Se aon ball-amhairc a bh’ann à Breatainn, fear Gerry Russell à Surrey ann a Sasainn, le rocaid. ’Se duine gasda, dàimheil a bh’ann a Gerry, agus tionnsgalach cuideachd, oir b’e e fhèin a dhealbh a rocaid. Fhuair mi mòran de dh’eòlas air agus mar a bha a rocaid air a h-obrachadh. ’Se e fhèin agus nighean leis fo ainm a ‘Super Nova’ a bha ri dol suas anns a rocaid agus ri cleasachd le chèile os a cionn agus bhuaipe fhads a bha i dol timcheall, le fuaim agus smàl às a h-earball. Shaoil leam gur h-e seo cleas cho math agus a bh’ann, agus bha Gerry air a bhith air feadh an t-saoghail leis, ann an Astràilia, Singapore, Hong Kong agus air feadh na Roinn-Eòrpa. Ged a bha e còrr air da fhichead bliadhna bha e ann an òrdugh cho math agus gun deigheadh e air aon làmh le chasan os a chionn.

Cha bhiodh an Cearcall-Cleasachd coileanta gun amadain-àbhachd, agus bha sin ann cuideachd, aon dhiubh troich mu thrì troighean a dh’àirde dom b’ainm Uilleam Beag.

Fhuair mi a’ mhuinntir uile càirdeil, coibhneil, agus cuideachail dha chèile. Tha seo nàdurrach agus feumail do shluagh a tha a’ cur earbsa às a chèile, agus far a feum gach nì a bhi pongail agus cinnteach.

Ma bha duilgheadas ’nam inntinn airson aon dhan a’ chomann aighearach seo, ’sann airson na h-ainmhidhean, gu sònraichte na còig eileabhanan, a bha daonnan ceangailte air a’ chòmhnard fhiodha, ’na seasamh ri gluasad an ceann bho thaobh gu taobh. Cha b’e nach robh iad ri faighinn feur-saidhe gu leòr ri ith. Nam biodh na shluig iad anns na còig seachdainean aig croitear bochd air a’ Ghaidhealtachd cha bhiodh easbhaidh air airson bliadhna. Saoilidh mi gum b’fheàrr dhaibh a bhith faighinn an cothrom ann an coilltean nan Innseachan às an tàinig a sinnsearachd, eadhon ged a dh’fhaodadh am beatha a bhith nas giorra, na bhith ri dèanamh cleasachd liobasda aig Cearcall-Chluich ann an Glaschu.

Theab mi dìochuimhne a dhèanamh air aon ainmhidh, pioghaid a bha uair ri cleasachd, ach a bha nis air a cur a-mach gu spiris. Bha i daonnan ri coimhead a-mach air saoghal nan each ’s nan eileabhan. Bhithinn gu tric ri


[TD 348]

’g ràdh facail Ghàidhlig rithe. Aon là thàinig Bana-Mhaighstir Raibeart agus thuirt i rium, “Gu dè rinn thu air a’ phioghaid; cha tuig mise facal a their i.” “Bha mi,” arsa mise ri ’g ionnsachadh beagan Gàidhlig dhi.” Le sin dh’èigh a’ phioghaid “Eil Gàidhlig agad?” agus rinn a’ bhean gàire. “Ionnsaich a-nise dhòmhsa e,” ars ise.

Leig mi soraidh le cuideachd a’ Chearcall-Cleasachd air Disathairne aig deireadh an Fhaoilltich agus iad ri falbh air ais a Shasainn agus gu an dachaighean air feadh na Roinn-Eòrpa. Bha mi duilich gha faicinn ri falbh, ach toilichte air an eòlas a chuir mi orra, agus an t-ionnsachadh a rinn mi air an caithe-beatha. Agus dh’fhalbh a’ phioghaid agus a bana-mhaighstir air ais le trì facail Gàidhlig.


[TD 352]

AIG MUIR
le Dòmhnall MacCuaig (Bogha Mòr, Ile)

Bha mi a’ leughadh anns a’ Ghairm mu dheighinn bàtaichean Mhic a’ Bhriuthainn agus gu sònraichte an sean Hebrides a b’àbhaist a bhith a’ seòladh eadar Glascho agus na h-Eileanan an Iar, agus ’s iomadh Gaidheal a sheòl innte.

Aig an àm thòisich mi ’nam sheòladair anns na bàtaichean sin, bha na h-amannan gu math cruaidh, agus bha aig a h-uile seòladair am biadh aca fhèin a dhèanamh, ’s nan robh agad ri dhol air tìr le tinneas, chan fhaigheadh iad sgillin pàigheadh, ach bhiodh na balaich a’ dèanamh suas an tuarasdail aig an duine eadar iad.

Ach ged a bha gnothaichean car cruaidh, bha na daoine ’nan companaich gu math dìleas ri chèile, agus ’s iomadh cèilidh math a bh’againn anns a foc’sle, agus ’s iomadh naidheachd a chaidh innseadh, co-dhiù bha iad fìor no nach robh.

Anns na làithean mu dheireadh aig an t-sean Hebrides cha robh na daoine a bha cumail na teinntean a’ dol anns a stokehold, togarrach a bhith ’g obair innte, airson gu robh i air a cumail a’ dol le gual, agus mar sin bha an obair gu math salach, ’s le sin cha robh e furasda daoine fhaighinn airson an obair seo.

Aon latha bha dithis dhaoine a dhìth oirre airson a stokehold agus gu mì-shealbhach cha robh ri fhaighinn ach dà dhuine dubh, agus chaidh iad a thoirt air, agus gu dearbh bha iad math air an obair agus glè choibhneil. Bha an t-sìde gu math ciùin, agus bha an obair a’ còrdadh riutha, ’s chaidh a h-uile nì ceart gu leòr gus a robh a Hebrides a’ tilleadh air ais a Ghlascho agus cheangail i ri taobh cidhe Phort Ascaig air madainn Dihaoine, ’s cabhag air a h-uile duine faighinn dhachaigh. Bha iad a’ luchdachadh beathaichean agus ’nam meadhon bha tarbh mòr, ’s thòisich iad ri toirt na beathaichean air bòrd ma sheachd uairean sa’ mhadainn. An ceann uair a thìde cha robh air fhàgail ach an tarbh ann am bocsa leis fhèin. Chaidh am bocsa a thoirt a-null dhan a’ ghangway agus dh’fhosgail iad doras a’ bhocsa, ’s bha an tarbh ’na sheasamh gu socair leis fhèin airson greis.

Mu dheireadh dh’fhàs an dara oifigear sgìth a’ feitheamh, ruith e suas a’ ghangway, ghabh e grèim air a ròp bha mun cuairt amhach an tairbh, ’s thug e spìonadh gu cruaidh air. Gheàrr an tarbh aon leum, agus rinn e air


[TD 353]

an dara oifigear a thug a chasan leis sìos a’ ghangway às a rathad. Ruith an tarbh sìos a’ ghangway gus an d’ràinig e a foredeack agus ghabh e suas gus mu dheireadh chaidh e staigh air doras a foc’sle, far an robh an dà dhuine dubh ’nan suidh aig a’ bhòrd a’ gabhail biadh-maidne. Nuair a chunnaic iad an tarbh leum iad suas dhan a leabaidh àrd, agus leis an eagal thuit iad a-mach a-rithist. Dh’èirich iad ’s thug iad an casan a-mach an doras, aig an aon àm a’ glaodhaich gu h-àrd “Kaput, kaput, kaput,” ’s thuirt a’ chiad oifigear nach fhaca e riamh duine dubh a’ tionndadh geal gus an latha sin, ’s nuair a ràinig a Hebrides Glascho chan fhaigheadh na daoine dubha air tìr luath gu leòr.

Bha bàta eile a’ seòladh à Glascho, ’s a’ tadhail anns a h-uile port cha mhòr, suas cho fad’ ri Loch an Inbhir a h-uile deich latha, agus bhiodh mòran dhaoine a’ gabhail cuairt innte anns an t-samhradh.

Aon uair bha a Loch Bhraon air cuairt le mòran Sasannaich a-measg na daoine-turais a bha air bòrd, ’s nuair a dh’fhàg am bàta an t-Oban, a’ tilleadh a Ghlascho, chùm na daoine-turais cèilidh anns a saloon.

Nis bha fear aca car magail agus chuir an duine seo fios air a stiùbhard. Dh’iarr e gu seinneadh a stiùbhard òran Gàidhlig. Cha robh fios aig a stiùbhard air òran sam bith, ach thuirt e gun fhaigheadh e cuideigin a dhèanadh sin, ’s chaidh e far a robh fear dhe na seòladairean dham b’ainm Uisdean Mac an Tòisich. Dh’innis a stiùbhard do dh’Uisdean dè a bha an duine ’g iarraidh, agus gu robh e dol a bhith fanaid air.

Co-dhiù, chaidh Uisdean a dh’ionnsaigh a saloon far an robh na Sasannaich, agus nuair a choisich e a-steach ghlaodh an Sasannach ris òran Gàidhlig a ghabhail. “Chan urrainn dhomh,” ars Uisdean, “tha mi ro thioram.” “O,” arsa an Sasannach, “mas ann mar seo a tha e cha bhi sinn fada cur sin ceart.” Thog e botal uisge-beatha ’s thairg e làn glainne dha. Dh’òl Uisdean an t-uisge-beatha ’s sheas e airson tacan beag, gus an do dh’iarr an Sasannach an t-òran a-rithist. “Tha e tuilleadh is tioram fhathast,” arsa Uisdean, “’s cha urrainn mi seinn ’s mi tioram.” Thog am bodach Sasannach am botal a-rithist ’s cha do leig e sìos e, gus an do dh’òl Uisdean an dara glainne.

Chuir Uisdean an dara glainne air a’ bhòrd agus rinn e air an doras. “Dè ma dheighinn an t-òran a bha thu dol a sheinn,” arsa an Sasannach. “Ciamar a tha thu’n dùil gu seinn mi òran ’s an deoch orm,” arsa Uisdean, agus ghabh e mach a’ fàgail na daoine gun fhacal.


[TD 354]

AN FHIRINN GU H-IOMLAN
le Dòmhnall Alasdair

Mar as àbhaist ann a’ seirbheisean a’ chrùin, bha cùirt-rannsachaidh ann nuair a thachair an tubaist uabhasach mu bheil mi ag innseadh anns an eachdraidh seo. Ach ged a chaidh fianaisean eile a ghairm bha e eu-comasach do dhuine beò an gnothach a mhìneachadh ach mi fhìn, a bha ann ’s a chunnaic e, agus mar a bha nàdurrach ’sann ormsa chaidh a’ sgrùdadh bu mhò a dhèanamh.

Bha ceann-suidhe na cùirt anabarrach bàigheil rium. “Chan eil thu,” arsa esan, “ach air ùr thighinn dhan R.A.F. agus chaidh do chur ann a suidheachadh air leth duilich. Tha mi ’n dòchas nach dèan na thachair riut cus dragh dha d’inntinn.”

’Se bodach le ceann liath is aghaidh aoibhneach a bh’ann agus thug an dòigh anns na bhruidhinn e mòran misneachd dhomh.

Thàinig fiamh a’ ghàire air aghaidh an uairsin agus thubhairt e rium: “An dèidh sin ’s na dhèidh ’se gnothach cudromach tha seo agus tha riaghailtean an R.A.F. ag iarraidh gu faigh sinn gu bhonn ma ghabhas e dèanamh.”

Ach cha robh dòigh air faighinn gu bhonn ach tromham-sa agus ged is e ’n fhìrinn a dh’innis mi dhan a’ bhodach chòir cha b’e ’n fhìrinn gu h-iomlan a bh’ann.

Thànig a’ chùirt gu co-dhùnadh gur e tubaist agus aimlisg a bh’ann agus ged a bha fianais aca gu robh pàrtaidh aig na h-oifigich an oidhche ud le mòran deoch làidir, cha robh guth air a sin. Mar tha fios aig a h-uile duine bha riamh a’s an t-seirbheis chan ann dhan deòin a chuireas oifigich coire air a chèile ged a tha iad glè dhèonach coire a chur air mo leithid-sa, agus nam bithinn air an fhìrinn gu lèir innseadh dhaibh ’s iongantach mar a robh mi air a bhith air beulaibh sguad-losgaidh aig briseadh latha. Ach an dèidh còrr air da-fhichead bliadhna ’s cinnteach gu faod mi ’n fhìrinn gu h-iomlan innseadh, facal air an fhacal mar a thachair dhomh.

’Se oidhche fhuar, shàmhach anns an Fhaoilleach a bh’ann le reothadh cruaidh. Cha robh gealach ann ach bha ’n adhar làn rionnagan agus iad a’ coimhead gu math biorach.

Bha m’ ainm air àireamh fir-faire na h-oidhche agus b’e seo a’ chiad uair a rinn mi ’n obair sin o thàinig mi dhan R.A.F. Thug corpailear beag, aosda


[TD 355]

— bha e coimhead aosda ’na mo shùilean-sa a’s a’ latha ud, agus shamhlaich mi ’n aghaidh aig ri sean buntàta — thug e mach mi gu seòrsa de bhothan, faisg air toll mòr a bha anns an fheans. Bha iad ag ràdh gun e pleun a thàinig dhachaigh air a milleadh a chaidh troimpe.

Anns an truca air an t-slighe mach dh’innis e dhomh fealla-dhà mu bhalach ùr mar mi fhìn a thug e mach o chionn ghoirid. Bha mi air a cluinntinn dusan uair mar thà ach ged nach robh gàire innte dhomh tuilleadh b’fheudar dhomh oidhirp a dhèanamh mas saoileadh e gun ann “bolshie” a bha mi. Tha e coltach gun deachaidh faighneachd dhan an fhear ùr dè dhèanadh e na faiceadh e duine tighinn air a’ spògan tromhn toll aig meadhon oidhche. “Chuidichinn an t-oifigeach gu àite cadail” ars esan.

Ghàireadh an corpailear. “’Se beachd bochd a bha aige air na h-oifigich,” ars esan. “Ach tha mi ’n dòchas nach e gaoithean den t-seòrsa sin a th’annad-sa. Ma chì thu duine air a spògan no air a cheann cuir am peileir ann mar a stad e nuair a dh’èigheas thu ris. Eil thu tuigse?”

“Tha.”

“Cuimhnich g’eil cogadh ann agus gu faodadh a nàmhaid a thighinn a-nuas às an adhar uair sam bith.”

Cha robh mi buileach cho amh ’s nach robh deagh fhios agam air a h-uile càil a bha sin, ach tha corpailear ag iarraidh mòran urram agus cha dubhairt mi smid.

Nuair a ràinig sinn am bothan thubhairt e: “Cùm an teine a’ dol air neo bidh thu ’na do stob deigh mus tig mi leis an ath dhuine.” Dh’fhalbh e fhèin ’s a fear a bha romham an uairsin a’s an truca agus ann am mionaid bha mi ’nam aonar ann a saoghal dorch, fuar, sàmhach, am meadhon Shasainn.

Bha ’n teine ann a seòrsa de phrais a’ meadhon làr a’ bhothain agus ’se còc a bha e losgadh. ’N dèidh dhomh a bhith coiseachd a-null ’s a-nall airson greis chaidh mi a-steach a chur tuilleadh còc air agus gu mo gharadh fhìn.

Shuidh mi anns an t-seuthar mhòr a bha ri taobh an teine far a faicinn an toll a bha anns an fheans agus ’se mearachd a bha sin nach dìochuimhnich mi gu bràth. Mas do sheall mi rium fhìn thuit mi ’nam chadal. Bha mi air a bhith muigh ag òl an oidhche roimhe sin còmhla ri na balaich agus cha robh mo leòr cadail agam. Chuir blàths an teine seachad mi ann am prioba na sùla.

’S math a bha fios agam nach b’e leisgeul a bha seo idir agus na faighte mach gun chaidil mi nuair bu chòir dhomh a bhith dìon a’ chàmpa, gum biodh mo bhonnan bàn os mo chionn.

’Se an cadal deilgneach ’na mo shliasaid a dhùisg mi agus a’s a bhad na dh’fhosgail mi mo shùilean thuig mi cho uabhasach ’s a bha ’n eucoir a rinn mi agus leum mi gu mo chasan.

Taing do Dhia gu robh mo ghunna ’na sheasamh far na dh’fhàg mi e


[TD 356]

nuair a chuir mi an còc air an teine. Thog mi e agus bha mi dol a ruith a-mach leis nuair a dh’fhairich mi gu robh rudeigin ceàrr. Sheall mi gu geur ris a’ raidhfil agus thug a’ rud dha na mhothaich mi tuainealaich orm. Cha robh sgial air a’ bholt!

Tha mi cinnteach gun sheas mi greis mhath le mo bheul fosgailt mas do chreid mi gu robh cuideigin air a bhith staigh a’s a’ bhothan o chaidil mi agus gun ghoid e ’m bolt. Thàinig e sin a-steach orm gur e fealla-dhà a bh’ann agus gu faicinn fear dhe na balaich ann a mionaid aig an doras. Ach chaidh a’ mhionaid seachad agus thuig mi cho gòrach ’s a bha mi leithid a smaoineachadh. Cò bha dol a dh’fhàgail a leabaidh bhlàth aig 0130 air oidhche cho fuar?

Thòisich mi sin ga mo bheathachadh fhìn le dòchas ùr. Bhiodh iad uaireanan ag òrdachadh deuchainn air dè cho tèarainte ’s a bha ’n càmpa. Bhiodh an “nàmhaid” a’ cur comharradh le cailc air àite sam bith a “ghlacadh” iad. Leis a’ leus sheall mi airson rud dhen t-seòrsa ach cha chreid ml gu robh càil a dhùil agam fhaicinn.

Cò-dhiù, ged a bhithinn air dusan a lorg cha bhiodh mo shuidheachadh càil na b’fheàrr. Cha bhi duine fad anns an t-seirbheis gun cluinn e mar a thachras do fhear-faire a theid a ghlacadh ’na chadal, gu h-àraid aig àm cogaidh agus aig càmpa le pleun ùr a bha iad ag ullachadh airson a’ nàmhaid a bhualadh a dh’aithghearr. Cha mhòr nach do rinn mo smaointean fhìn tinn mi.

Bhuail mo shùil a’ sin air a’ fòn ach cha deachaidh mi ’na gaoth. Dè b’urrainn mi a ràdh? Gun chaidil mi greis agus nach robh sgial air bolt mo raidhfil nuair a dhùisg mi, agus am biodh iad cho math ’s gun cuireadh iad bolt eile a-mach thugam? Nach iad a dhèanadh a spòrs orm. Chunna mi ’nam inntinn aghaidh buntàta a’ chorpailear a fàs cho mòr ri snèap ag èisdeachd ri m’ uirsgeul. ’Sann a shaoileadh iad nach robh mi ann gu lèir agus nach ann rium a bhiodh mo chruaidh-fhortan a’ feitheamh?

Bolt eile? Anns a’ bhad bha fios agam dè dhèanainn. Tha raidhfil gun bolt cho beag feum ri bogh gun sreang, agus dh’fheumainn bolt fhaighinn agus fhaighinn gun dàil.

Bha iad an còmhnaidh ag innse dhuinn gu feumadh sinn coimhead às ar dèidh fhìn anns an R.A.F. agus dè ’n dòigh a b’fheàrr air dearbhadh gu robh mise comasach air a seo a dhèanamh na ’m plana bha nise air làmh an uachdair fhaighinn ’nam inntinn. Bha facail mhòr Bheurla aca air — <eng>“initiative”<gai> agus <eng>“positive thinking.”<gai> Mas ann a’ feuchainn ri amadan a dhèanamh dhìomhsa bha iad cha bhithinn-sa fada sealltainn dhaibh nach robh càil a dhìth <eng>“positive thinking”<gai> ormsa.

Bha beachd agam nach tigeadh duine a chur dragh orm gu’n tigeadh an corpailear leis an ath fhear-faire oir cha tug mi cluas dhan a’ chòmhradh a bha aige mu nàmhaid a’ tuiteam às an adhar. Bha còrr air uair a thìde agam airson ruith gu stòr nan gunnaichean agus gu fortanach lorg mi uinneag anns a robh gloinne le sgàineadh a bha furasd a briseadh.


[TD 357]

B’aithne dhomh mo shlighe air taobh a-staigh a’ stòir air bha mi air a bhith ann uair is uair a’ glanadh ghunnaichean agus ann an tiotadh lorg mi bolt, dhùin mi an uinneag às mo dhèidh agus ruith mi air ais chon a’ bhothain. Bha mi nise deiseil airson rud sam bith agus abair gun d’fhuair mi faochadh.

Ach cha do mhair sin fada. Chuala mi fuaim coiseachd air a frith rathad a bha air taobh a-muigh na feans agus ged nach robh fear a bh’ann am fàire dh’èigh mi àrd mo chinn mar a bha anns an òrdugh. Cha d’fhuair mi freagairt agus cha do stad a’ fuaim. Dh’èigh mi rithist agus thog mi a’ raidhfil gu mo ghualainn ach ’sann a chaidh fuaim na coiseachd gu fuaim ruith. Chunna mi an duine a’ tighinn troimhn toll a’s an fheans agus e ag èigheachd mar amadan — èigheachd nach robh mi tuigse.

’Se gòraich a bhiodh ann feuchainn ri innse dè chaidh tre m’ inntinn aig an àm. Chan eil mi glè chinnteach gun smaoinich mi air càil idir. Cha robh tìde agam air a shon co-dhiù. ’Se rud as soilleir an-diugh ’nam chuimhne gu robh duine tighinn ’na leum troimhn fheans le daga ’na dhòrn agus e burral mar bheathach fiadhaich. Cha robh e ach deich slat air falbh nuair a loisg mi agus thuit e aig mo casan dìreach mar fear-bàire dol na shìneadh an dèidh cèise-ball.

Bha h-uile càil dorch, sàmhach a-rithist. Las mi a’ leus agus bha sealladh a sin nach dìochuimhnich mi an tìm — oifigeach an luchd-faire gun ghluasad gun smid agus a’ falt aige agus an aghaidh dearg leis an fhuil. Anns a’ mhionaid uabhasach a bh’ann chunna mi cho òg ’s a bha e, agus am bann dearg air a ghàirdean le <eng>“orderly officer”<gai> sgrìobhte air. Chrùb mi sìos gu faisg air a cheann agus dh’fhairich mi fàileadh an uisge-bheatha. Dh’aithnich mi gu robh e beò fhathast, agus mhothaich mi sin nach b’e daga a bha ’na làimh ach bolt a’ raidhfil. Thuig mi ’n uairsin gun ann — ’na bheachd fhèin — airson ionnsachadh leasan dhomh a rinn e na rinn e agus nam bruidhinneadh e gu robh mise roimhn a’ ghaoith.

Thog mi am bolt agus, gun mòran fios agam gu dè bha mi a’ dèanamh, thilg mi e do lòn mhòr a bha air taobh a-muigh an fheans. Chaidh mi sin chon a fòn agus gu fortanach dhòmhsa mus tàinig cobhair bha ’m balach bochd marbh.

Chan eil càil a chuimhne agam de ’n t-ainm a bh’air.


[TD 358]

TURAS BEATHA
le Iain Mac a’ Ghobhainn

(Stèidhichte air làimh-sgrìobhainn a fhuair an t-ùghdar bho bhràthair-màthar dha)

Pairt III

(8)

Feumaidh mi nise innse dhuibh nì àraid a thachair dhomh nuair a bha mi ’g obair aig a’ mhuilleann shàbh, ’s a chaidh às mo chuimhne nuair a bha mi bruidhinn air an àite sin, oir tha mi sgrìobhadh seo bliadhnachan mòra an dèidh m’òige, ’s mi ’nam aonar ann an Canada.

Co-dhiù seo mar a thachair. Cha robh mi fada ag obair anns an àite sin nuair a bhruadraich mi gu robh mi treabhadh na talmhainn a bha mun cuairt taigh mo nàbaidh ann an Garrabost. An sin chunna mi an nighean a bu shine anns an teaghlach a’ tighinn a-mach às an taigh, ’s i còmhdaichte ann an geal, an seòrsa dreasa a bhiodh air clann-nighean nuair a bhiodh iad air sheirbheis aig bùird bainnse. Tha e duilich seo a chreidsinn ach an t-seachdain sin fhèin fhuair mi litir bho m’athair ag innse dhomh gun do bhàsaich an nighean seo ann an tubaist faisg air an taigh. Mar as motha a bha mi meòmhrachadh air a’ bhruadar seo ’sann bu tric a bha bruadaran eile ga mo bhuaireadh agus thàinig mi mu dheireadh chun a’ cho-dhùnaidh gur e comharradh bàis a bh’ann gach turas a chithinn an treabhadh seo a’ dol air adhart. Cha do dh’innis mi seo do dhuine beò an toiseach oir bha fhios ’am glè mhath gun tòisicheadh iad a’ fanaid orm, ach b’fheudar dhomh mu dheireadh thall innse don fheadhainn a bha cadal anns an aon rùm. Bha e dìreach mar gum biodh cuideigin gam phutadh anns a’ ghlùin agus nuair a dhùisginn bha mi coimhead an cruth seo ann an geal, ged nach robh mi ach ainneamh a’ faicinn na gnùis. Nuair a chuirinn an solas air bha an cruth a’ teiche agus mi fhìn fliuch le fallas agus eagal mo bheatha orm. Glè thric bha mo chompanaich fiadhaich gu robh mi gan dùsgadh aig meadhon oidhche agus nan innsinn dhaibh dè a thachair bha iad a’ fanaid orm. Cha b’urrainn dhomh càil a dhèanamh mu dheidhinn seo gus am faca mi


[TD 359]

bliadhnachan an dèidh sin bruadar a chuir ’nan tàmh iad: ach innsidh mi sin dhuibh aig àm freagarrach.

A-nise an dèidh dhuinn Dauphin fhàgail — agus abair gu robh sinn toilichte sin a dhèanamh — ràinig sinn mu dheireadh thall àite ris an can iad Portage la Prairie anns an robh mu chuairt air trì mìle duine, baile beag snog ’s na daoine uabhasach faisg. An latha bha seo bha sinn nar seasamh air an t-sràid nuair a chunna sinn truca a bha dol seachad, truca a bhuineadh don <eng>Hudson Bay Company<gai>, agus HBC sgrìobhte air a cliathaich. Nuair a chunnaic MacDhòmhnaill seo thubhairt e,

<eng>“Here Before Christ”<gai> agus thòisich na daoine a bh’air an t-sràid a’ gàireachdainn agus thubhairt aon dhiubh gu robh e ceart gu leòr oir gu robh an companaidh ud gu math aosd.

Nuair a chaidh sinn a-steach don taigh-òsda thubhairt fear ruinn,

“Co às a tha sibh.” Dh’innis sinn dha agus dh’fhaighnich e dhinn an robh sinn ag iarraidh obair agus thubhairt sinn gu robh.

“Uill,” ars esan “thàinig sibh chun an àite cheart.”

Oir bha feum aige air sgioba a chruinnicheadh pòlaichean airson am <eng>Bell Telephone Company<gai>. Bha e pàigheadh còig sentaichean anns an uair airson deich uairean anns an latha.

Ghabh sinn an obair agus cha b’e obair throm a bh’ann. Bha sinn a’ cruinneachadh ’s a’ cruachadh nam pòlaichean seudar seo an dèidh dhuinn an rùsgadh, agus bhatar gam fàgail gus an tiormaicheadh iad agus an dèidh sin gan togail mar phòlaichean telegraf airson sanasan a chur air feadh a’ phrairie gu lèir. Dh’fhan sinn an seo gus an robh an obair crìochnaichte agus an dèidh sin thill sinn a Winnipeg.

An ath bhliadhna a-rithist bha sinn ag obair aig càmpa na Railway agus sin dìreach an seòrsa beatha a bh’ againn anns na bliadhnachan searbh ud. ’S math dh’fhaoite gu leanadh obair airson dà mhìos ’s an dèidh sin bhiodh tu dìomhain mara faigheadh tu obair eile. Anns an dòigh sin bha sinn a’ falbh air feadh Chanada gu lèir agus dh’fhaodadh tu thu fhèin fhaighinn air ais anns an àite às an do dh’fhalbh thu. ’Se taighean-òsda na luidgeans bu chumanta ach nam biodh tu fortanach gu leòr luidgeans fhaighinn ann an taigh còmhnaidh ’se na bàraichean na h-aon àitichean anns an coinneachadh tu ri do chàirdean agus bha e tòrr na b’fheàrr a bhith annta na bhith coiseachd nan sràid agus an aimsir na b’ìsle na zero. Nuair a smaoinicheas mi air na nithean sin an-diugh tha e cur iongnadh orm ciamar a chùm sinn air an t-slighe chumhang gun a bhith a’ gabhail na deoch neo dhrugaichean mar a tha iomadh balach anns a’ ghinealach seo a’ dèanamh an-diugh. Tha mi cinnteach gur e comhairle ar teaghlach a chùm air an t-slighe sin sinn.

Ann an 1909 as t-earrach bha mi ’g obair ann an coille a’ leagail chraobh agus aon latha nuair a thug mi buille leis an làmhthuagh, oir bha an sneachd air na meanglain ag aiteamh, nach ann a thuit cnap mòr sneachd air mo cheann. Cha robh bonaid neo ad orm anns na làithean ud agus shil an


[TD 360]

sneachd seo sìos am broinn mo lèine, agus bha mi cho feargach ’s gun do shàth mi an làmhthuagh anns a’ chraoibh agus a-mach à siud leam an dèidh dhomh mo phàigheadh a thogail, a’ ruighinn àite ris an can iad Ignace aig uair feasgar. Thubhairt iad rium ann an Ignace gu robh trèana fàgail aig còig uairean sa’ mhadainn, airson an ear, agus aig an uair sgreataidh sin bha mi air an trèana, a’ toirt dhìom mo sheacaid airson pillean dha mo cheann. Bha lethcheud luchd-oibrich air an trèana agus shaoileadh tu gu robh mise ’nam measg. Nuair a thàinig fear nan ticead chrath e mi is dh’fhaighnich e dhìom am faca mi am fear a thàinig air an trèana aig Ignace. Thubhairt mi ris nach fhaca, ann an Gàidhlig, agus an dèidh sin thubhairt e, <eng>“Forget it,”<gai> agus dh’fhàg e mi far an robh mi. Nuair a ràinig an trèana West Fort faisg air Fort William dh’fhàg mi i, agus chunnaic mi ann an taigh-òsda ann an sin balach à Leòdhas. Bha a mhàthair air athair fhàgail agus leig e air nach robh e gam aithneachadh. Fhuair mi mach on uair sin gu robh eagal air gun innsinn da athair gum faca mi e, oir bha esan air tòir a bhean ’s a mhac a bha air tighinn a Chanada.

Choisich mi gu Fort William agus fhuair mi luidgeans anns an <eng>Empire Hotel<gai> anns a’ bhaile sin. An dèidh dhomh blas bidh a ghabhail agus mi fhìn a sgioblachadh chaidh mi air chuairt air feadh a’ bhaile agus cò chunna mi air an t-sràid ach còignear bhalach à Leòdhas. Dh’aithnichinn gach fear dhiubh oir bha mi air a bhith anns an sgoil còmhla riutha. Dh’fhaighnich mi dhaibh am faca iad duine sam bith a thàinig a Chanada còmhla rium agus dh’innis iad dhomh gu robh luidgeans faisg air làimh anns an robh seisear dhiubh a’ fuireachd. Thàinig am boireannach Eireannach seo chun an dorais agus nuair a chuir mi mo cheist oirre thug i steach mi don taigh far an robh na balaich. Anns an rùm bha stòbha am meadhon an làir dìreach mar a chitheadh tu aig an taigh, ach nach robh an teine fosgailte.

Chaith mi feasgar cridheil còmhla riutha agus dh’innis iad dhomh gu robh feadhainn eile ann an taigh air Sràid Simpson. Nuair a bhrùth mi an clag cò thàinig thuige ach te Nic Aoidh air an robh mi eòlach anns an sgoil. Leis an fhìrinn innse bha an ceathrar againn — i fhèin is an dithis bhalach eile is mi fhìn — air a bhith còmhla anns an aon sgoil, ’s cha tàinig buaireadh a riamh eadarainn. Bha e àraidh a bhith còmhla riutha anns an àite ud ann an Canada agus abair gu robh sgeulachdan againn ri innse, agus sinn cuideachd a-mach air a’ mhaighstir-sgoile ud a thug na sràicean dhuinn bliadhnachan mòra air ais ann an saoghal eile. Fhuair mi cuideachd a-mach gu robh fear eile à Garrabost anns a’ bhaile, an dèidh dha a thaigh ’s a chroit a reic ’s tighinn don rìoghachd seo.

Ach ged a bha mi còmhradh riutha, ’s ged a bha sinn càirdeil le chèile, fhads a bha mi bruidhinn riutha, bha mi tuigsinn gu robh mi fhìn air atharrachadh, agus cinnteach cuideachd gum feumainn mo bheatha fhìn a riaghladh ’s a stiùireadh oir nach dèanadh duine eile sin dhomh. Ged a bha na sgeulachdan math, ged a bha an càirdeas blàth, cha b’e seo Garrabost agus bha fhios ’am gum feumainn an taigh ud fhàgail air mo chùlaibh. Bha


[TD 361]

e cur cais orm gu robh sinn uile anns an aon staid, air ar fuadach bho ar dachaighean, ’s a-nise anns an fhàsach seo, anns an fhuachd ’s anns an reothadh ’s ar leanabas fad air cùl, ’s am baile anns an do rugadh sinn mar bhrath-fhradhairc air m’inntinn coltach ris a’ bhrath-fradhairc a chunna mi air an rathad gu Winnipeg. Bha sinn dìreach beò bho latha gu latha gun obair shuidhichte air thoiseach oirnn agus coigrich a’ fiachainn ris gach unnsa feòla a rùsgadh bhuainn. Bha mi fàs cho cruaidh ris an iarann agus a’ coimhead cho faoin ’s a bha sgeulachdan is bàrdachd anns an reothadh uabhasach seo.

(9)

An dèidh dhomh na balaich sin fhàgail ’se an ath obair a fhuair mi a bhith leagail chraobh a-rithist. Dh’fheumadh tu na craobhan a ghearradh gu fad 18, 16, 14, 12 (’se sin ann an troighean). Bha iad an uair sin gan cleachdadh airson plancaichean airson an railway.

An latha ràinig mi an càmpa dh’fhaighnich am fear riaghlaidh dhomh an robh fhios ’am air càil mu spreadhadh (’se seo <eng>‘exploding’<gai>). Thubhairt mi ris gu robh beagan eòlais agam air dynamite, agus bha mi an uairsin a’ spreadhadh chreag is stocan chraobh. Nuair a bha sinn a’ spreadhadh nan stoc bha sinn a’ cleachdadh pùdar dubh oir tha seo a’ spreadhadh a-suas. Airson aon spreadhaidh neo sgal bha thu a’ cleachdadh aon “fuse” ach ma bha thu airson sia neo seachd a spreadhaidhean dh’fheumadh tu “fuse” na b’fhaide na sin, a’ chiad thè ceithir troighean, an ath thè sia òirlich na bu ghiorra na sin, ’s mar sin air adhart. Anns an dòigh seo tha tìde gu leòr agad fasgadh a lorg air cùlaibh chraobh, oir dh’fhaodadh tu bhith air do dhalladh le clachan neo sgealbhan fiodha. Seòlaidh na sgealbhan sin còrr air fichead slat troimhn adhar.

An dèidh dhan obair sin a thighinn gu crìch fhuair mi obair eile, ’se sin a bhith cur logaichean air na slaoid airson an toirt chun an loch. ’Se ‘peavie’ a b’ainm don bhall-acainn a bh’agam airson na logaichean a stiùireadh chun an t-slaod. Bha càball ceangailte ri aon chliathaich den t-slaod agus an taobh eile ceangailte ri bloca. Bha fear anns an t-slaod ag uidheamachadh nan loga nuair a thigeadh iad air bòrd. ’Se brògan àirc a bh’air oir dh’fheumadh e bhith gu math luath air a chasan mus tuiteadh loga air. ’Se obair chunnartach a bha seo agus cha robh mòran ann a dhèanadh i. Dh’fhaodadh còig logaichean bhith tighinn air bòrd aig an aon àm.

Aig deireadh an t-seusoin dh’fhàg am fear a bhiodh ag aotromachadh nan loga aig a’ cheann thall agus dh’iarr am fear-riaghlaidh ormsa àite a ghabhail. Bha uachdar na loch còmhdaichte ann am bùrn is an deigh fon uisge a’ tanachadh. Mus faighinn air na ceanglaichean a bha cumail na logaichean ri chèile fhosgladh bha mi sporghail ann an dà throigh de uisge. Aig àm feasgair bhiodh e fàs uabhasach fuar agus bhiodh mo bhriogais a’


[TD 362]

reothadh far an do dhrùidh am burn oirre ’s mi tilleadh don chàmpa ’s math dh’fhaoite aig ochd uairean a dh’oidhch’. Oir chan fhàgadh iad a chaoidh slaod a-muigh air an oidhch’ ’s i làn logaichean oir bhiodh na ‘runners’ a’ reothadh ris an talamh ’s cha b’urrainn do na h-eich a slaodadh. Thubhairt am fear-riaghlaidh rium gum faighinn brògan àrda rubair a bhiodh a’ ruighinn mo shliasaidean, airson na h-obrach seo, agus cuideachd deich dolairean a bharrachd anns a’ mhìos.

Ghabh mi an obair ceart gu leòr ach cha d’fhuair mi mo bhrògan bhuaithe-san co-dhiù agus cha bu mhotha fhuair mi na deich dolairean bhuaithe. Airson an cosnadh dh’fheumainn fuireachd anns a’ chàmpa gu robh an obair crìochnaichte. Gach oidhche bha mi tilleadh bho m’obair b’fheudar dhomh mo bhriogais is mo bhrògan a chur dhìom ’s an crochadh ris an stòbha gus am biodh iad tioram a-rithist anns a’ mhadainn. Dh’fhuirich mi ceart gu leòr anns an obair ud gu deireadh an t-seusoin. Nuair a chaidh mi don oifis air tòir mo phàighidh cha toireadh am fear-riaghlaidh na deich dolairean dhomh ach “cheque”, ach thubhairt mi ris nach b’e cheque a bha mi ’g iarraidh ach m’airgead. Bhiodh an còmhnaidh làmhthuagh aig an fhear ud ’na làimh mar gum biodh eagal air roimh na daoine a bha ag obair dha, oir bha iadsan a’ cumail a-mach cuideachd nach robh e toirt dhaibh an t-airgead air an robh iad airidh. B’fheudar dhuinn, mi fhìn agus an fheadhainn eile, coiseachd chun an railway oir cha toireadh e slaod dhuinn airson ar turas.

Nuair a ràinig mi oifis a’ chompanaidh dh’innis mi dhaibh dè thachair. Dh’fhaighnich mi de chlàrc an robh an cùmhnant ris an do chuir mi mo làmh fhathast follais agus thubhairt e gu robh, agus dh’fhaighnich e m’ainm. Dh’innis mi dha gun do dhiùlt am fear-riaghlaidh na deich dolairean dhomh agus cuideachd nach tug e dhomh na brògan a gheall e dhomh. Thubhairt an clàrc rium gum faighinn na brògan anns an oifis agus gu robh fhios aig a’ chompanaidh mu dheidhinn a’ bhùirn a bha dèanamh nithean duilich dhuinn. Thug e cheque dhomh airson gach sgilling air an robh còir agam agus thug mi taing dha. Mus do dh’fhalbh mi dh’fhaighnich e co às a bha mi agus dh’innis mi dha agus thubhairt e gu robh e aon turas ann an Leòdhas.

Chaidh mi nuair sin gu Fort William agus bha mi fuireachd còmhla ri balach eile às na h-eileanan ann an taigh na tè Nic Leòid air an do bhruidhinn mi cheana. Agus an ath latha rithist thòisich mi lorg airson obair aig elebhator gràinne a bha an Riaghaltas a’ togail. Nuair a ràinig sinn an ionad anns an robh i ’sann a shaoil mi gur ann a bha e na bu choltaiche ri prìosan na àite oibrich. Bha callaid mhòr mu chuairt air agus dh’fheumadh tu dhol chun a’ gheata ’s nam faigheadh tu obair bha an geàrd ga do leigeil a-steach. ’Se MacDhòmhnaill a bh’ann den gheàrd seo agus ’sann don Eilean Sgitheanach a bhuineadh e. Thubhairt e ruinn nach robh feum air duine ’s bha sanas mòr air a’ gheata, CHAN EIL OBAIR AN SEO AN-DIUGH. Co-dhiù thubhairt mi fhìn ri mo chompanach gun


[TD 363]

dìreadh sinn tarsainn air a’ challaid a bha seo agus gu sealladh sinn airson obair nuair a gheibheadh sinn a-steach. Rinn sinn sin agus nuair a bha sinn a’ coiseachd air feadh an àite chunna sinn feadhainn le pile driver a’ bualadh phòlaichean anns an talamh. Bha e duilich dhaibh am pile driver fhaighinn ann an suidheachadh ceart.

Dh’fhaighnich mi den fhear-riaghlaidh an robh feum aca air cuideachadh agus dh’fhaighnich esan dhìomsa an robh eòlas agam air pile drivers. Fhreagair mi gu robh ged nach robh mi air aon a chleachdadh a riamh ach dh’ionnsaich mi anns na làithean searbh ud nach robh càil a mhath a bhith liugach, neo bhiodh tu dìomhain is acrach. Thug an dithis againn dhinn ar còtaichean agus thubhairt am fear-riaghlaidh rium dìreadh gu bàrr a’ phile driver a bha deich troigh air fhichead os cionn na talmhainn. Agus rinn mi sin, ’s bha mi ga cumail daingeann leis a “pheavie” a thug iad dhomh, am ball-acainn a bha mi cleachdadh roimhe nuair a bha mi ’g obair air an t-slaod. Cha robh an obair seo cruaidh ged a bha mo làmhan rag leis an fhuachd is fliuch cuideachd. Cha robh fhios aig MacDhòmhnaill dè theireadh e nuair a chunnaic e sinn a’ tighinn a-mach air a’ gheata nuair a bha an obair latha seachad oir cha robh e tuigsinn ciamar a fhuair sinn a-steach.

Nuair a thòisich an t-aiteamh chunna mi sgioba a’ cur bhlocaichean-cloiche sìos air an t-sràid airson cabhsair a dhèanamh agus dh’fhaighnich mi an robh feum aca air duine eile. Dh’fhaighnich am fear-riaghlaidh dhomh am b’urrainn dhomh cruthan fiodha a dhèanamh airson an saimeant a chur annta. Thubhairt mi ris nach robh ball-acainn agam agus thug e dhomh òrd is sàbh is làmhthuagh is “level” is “square”. Chòrd an obair seo uabhasach math rium agus cha robh mi riamh cho toilichte ’s a bha mi nuair a bha mi saorsainneachd.

Nuair a bha mi ’g obair anns an àite seo fhuair mi mach bho dhithis de mo chàirdean gu robh fear-stiùiridh nan elebhators ag iarraidh orm a dhol air elebhator B. Seach gu robh obair nan elebhator a’ leantainn na b’fhaide, agus gu robh barrachd comas agam air adhartas a dhèanamh innte, chaidh mi gu Elebhator B an ath latha. A’ chiad latha a bha mi ’g obair ’sann a’ toirt a’ ghràinne à càraichean an elebhator a bha mi còmhla ri fear à Leodhas, Iain Moireach, a thàinig còmhla rium a Chanada. Bha esan air a bhith aig an obair seo airson dà bhliadhna agus cha b’urrainn dhomh cumail suas ris. Cuideachd bha e làidir, tapaidh, agus trì bliadhna na bu shine na mise. ’Sann ag obair le ‘shovel’ a bha sinn, a’ sadail na gràinn a-mach às a’ chàr agus an uair sin a’ sguabadh às a’ chàr na bha air fhàgail. Bhiodh Iain deiseil fada romham-sa ’s aig deireadh na seachdain cha mhòr gum b’urrainn dhomh coiseachd, ’s mi cho dubh ris an t-sùith. Ach chuir mi romham gun leanainn orm agus ann an dà sheachdain bha mi cho sgileil ri duine sam bith eile. Uaireannan le ‘overtime’ bha sinn ag obair gu aon uair deug a dh’oidhch’.

’Sann nuair a bha mi ’g obair air an elebhator a thachair a nì


[TD 364]

mì-nàdurrach nach do dh’innis mi riamh do dhuine.

(10)

’Se fear Peadar MacCoinnich a bha ’na oidhlear air B elebhator air an làr mòr. Bha an dithis againn gu math dàimheil agus bhiodh sinn an còmhnaidh a’ leughadh leabhraichean agus a’ toirt leabhraichean dha chèile. Aig an àm seo ’se <eng>‘The Virginian’<gai> a bha mise leughadh. Seach gu robh tòrr smùir anns an elebhator bhiodh sinn a’ cagnadh thombaca airson ar beòil a chumail tais agus an smùir a chumail às ar sgòrnain. An latha bha seo thug mi pluga tombaca dha agus ann an dibhearsain thug e pìos dhe do gach duine a bha an làthair agus thug e air ais dhomh an criomag beag a bh’air fhàgail. Bha gach fear a’ gàireachdainn, ’s mi fhìn ’nam measg.

An ath latha a-rithist bha mi ann am bocsa carbaid (neo <eng>box car<gai>) agus nuair a chunna mi Peadar a’ dol seachad dh’iarr mi pluga tombaca air. Thubhairt e rium a thighinn far an robh e agus chuir e mach an tombaca ’na làimh. Ghreimich mi air le m’fhiaclan agus thug mi pìos mòr às. Cha do rinn e càil ach claodadh mo chòta tarsainn air mo cheann agus an dèidh sin lean e air, a’ gàireachdainn.

Chaidh mi air ais don charbad, agus stad mi i, agus bha mi dìreach a’ dol ga fàgail airson a lìonadh nuair a chuala mi gun deach Peadar a mharbhadh. Nuair a dh’fhaighnich mi dè a thachair dh’innis iad dhomh gun do dhìrich e fàradh nuair a thuit a dhàn chuibhle, ’s chaidh a mharbhadh anns a’ bhad. Thòisich mi ri gal nuair a smaoinich mi air, a’ gàireachdainn mionaidean roimhe sin. Thubhairt am fear-riaghlaidh rium a dhol dhachaigh, oir nach biodh obair ann tuilleadh an latha sin. Nuair a ràinig mi mo luidgeans chaidh mi suas gu mo rùm agus chuir mi ann am bucas am pluga tombaca a thug e dhomh.

Innsidh mi dhuibh a-nis an rud àraid a thachair dhomh seachdain mus deach Peadar a mharbhadh. Bha mi leughadh an leabhair <eng>‘The Virginian’<gai> a fhuair mi bhuaithe air iasad, agus nuair a bha mi sgìth de leughadh chuir mi às an solas a bha faisg air mo leabaidh. Mu chuairt air dà uair sa’ mhadainn dh’fhairich mi mar gum biodh cuideigin a’ putadh mo ghlùine le òrdagan. Dhùisg mi agus chunna mi fear còmhdaichte ann an geal ’na sheasamh aig bonn na leapa. Choisich an cruth seo chun a’ bhucas anns an robh beagan airgid agam, ach nuair a chuir mi air an solas dh’fhalbh an cruth. Bha companach eile còmhla rium anns an rùm agus nuair a dhùisg e dh’innis mi dha gu robh fear a’ fiachainn air a’ bhucas airgid. Bha e fiadhaich seach gun do dhùisg mi e agus chaidh e air ais a chadal a-rithist. Ach mu thrì uairean sa’ mhadainn thachair an aon rud a-rithist. An turas seo chuir mi air an solas anns a’ bhad agus leum mi mach às mo leabaidh ach cha robh sgeul air a’ chruth. Dh’fhiach mi doras an rùm ach bha e fhathast glaiste


[TD 365]

mar a dh’fhàg mi e nuair a chaidh mi do m’leabaidh. Dhùisg mo chompanach a-rithist agus bha e mionnan, is uabhasach feargach. Thubhairt mi ris gu robh mi duilich ach gu robh mi cinnteach gu robh cuideigin anns an rùm. Bha mi fadalach ag èirigh a’ mhadainn sin ’s nuair a chaidh mi steach don rùm-bidh thòisich iad uile ri gàireachdainn oir bha mo chompanach air innse dhaibh gu robh mi air a bhith lorg thaibhsichean fad na h-oidhche. Cha dubhairt mi smid ach airson grunn oidhcheannan bha mi coimhead an aon chruth seo ann an geal.

Dà sheachdain an dèidh sin thachair nì àraid eile. Bha nighean Nic Caoidh a’ tadhal air an taigh agus nuair a bha i fàgail thug mi sùil oirre. Thubhairt mi ris a’ bhean taighe (neo <eng>landlady<gai>) an robh fhios aice an robh an nighean pòsda, agus thubhairt i nach robh, ach gu robh rèiteach eadar i fhèin is saor.

“Uill,” arsa mise rithe, “tha an nighean ud trom.” Chan eil càil a dh’fhios ’am carson a thubhairt mi seo agus bha ’bhean taighe fiadhaich ag ràdh gum bu chòir barrachd modh a bhith agam na bhith cur sìos air daoin’ eile. Ach seachdain an dèidh sin chuala mi gun do bhàsaich i anns an ospadal ’s gun do dh’fhàg i leanabh beag boireann. Cha robh dùil aig duine ris an naidheachd seo agus bha iad uile gu math muladach. Thòisich an saor ag òl agus cha d’fhuair e riamh seachad air a’ bhròn seo. An dèidh seo tachairt dh’fhaighnich mo bhean-taighe dhìom ciamar a bha fhios ’am gu robh an nighean trom, ach cha b’urrainn dhomh innse dhi.

Bha mi ’g obair anns an elebhator gu deireadh na bliadhna 1910 nuair a dh’fhalbh mi fhìn is Calum MacAoidh gu Vancouver. A’ chiad Sàbaid a bha sinn anns a’ bhaile sin chaidh sinn cuairt gu Pàirce Stanley. Bha na flùran bòidheach agus cha robh sneachd air an talamh. Bha am muir faisg air làimh agus gach nì coltach ri Alba, agus a bharrachd air a sin bha giuthais Douglas agus seudaran mu chuairt air dà chiad troigh a dh’àirde, a’ dìreadh chun an adhair. Dh’aithnich mi anns a’ mhionaid gu robh mi air mo dhachaigh a lorg oir shaoil mi gu robh mi air ais ann an Alba a-rithist far an robh bùrn is beanntan is craobhan àrda.

Bha sinn an uair sin ag obair air na bàtaichean a bha falbh air feadh a’ chosta bho Vancouver gu Alaska. Nuair a bha mi seòladh air an t-soitheach, a’ VADSO, bhruadraich mi gu robh mi ’g obair air Seirbheis an Teine, ged nach robh mi air a bhith riamh air stèisean teine. Bhruadraich mi gu robh mi ’g obair anns an àite sin, gun do choinnich an Caiptean rium, ’s gun tug e òrdugh do a sgioba sealltainn dhomh ciamar a theàrnainn pòla nuair a bhiodh gairm-teine a’ tighinn.

Ann an 1911 fhuair mi mi fhìn anns an obair ud agus bha gach nì mar a chunna mi e anns a’ bhruadar agus ciamar a bha sin, oir, mar a thubhairt mi, cha robh mi riamh roimhe air stèisean teine?

Thachair nithean eile air an stèisean seo ach tha mi cinnteach a-nis gu bheil beatha eile air cùl na beatha seo, nach eil sinn idir a’ bàsachadh, ach a’ falbh bho aon chuibhle gu cuibhl’ eile, agus gu bheil na mairbh faisg


[TD 366]

oirnn agus gum faod sinn còmhradh riutha mas e sin ar toil. Tha sinn a’ dìochuimhneachadh na facail a thubhairt Crìosd anns a’ Bhìoball gu bheil mòran sheòmraichean ann an taigh Dhè agus mara bitheadh gu robh e air innse dhuinn.

Ann an 1918 (tha mi leum beagan bhliadhnachan an-dràsda) chaidh mi air ais gu m’obair ann an Seirbheis an Teine agus seach nach robh mo shlàinte uabhasach math dh’iarr mi a bhith ann an Talla Teine, Aireamh 11. Anns a’ sgioba bha an Caiptean, fear Dick Frost, Lieutenant Cailean MacChoinnich, Driobhair Fulton agus mi fhìn, Dòmhnall Moireasdan is Len Farr. Cha robh mi fada anns an talla seo nuair a bha mi air mo bhuaireadh a-rithist le bruadaran, a’ coimhead mi fhìn is Frost is MacCoinnich is Fulton is Moireasdan a’ ruith air falbh bho chuideigin a bha air thòir oirnn. Thuit mi chun an talamh agus thog cuideigin mi. Dhùisg mi anns a’ bhad agus cha b’urrainn dhomh cadal fhaighinn an còrr den oidhche.

Aon latha an dèidh dhomh fhìn is Cailean is Moireasdan a bhith a’ cur bhuntàta ann an lota beag a chaidh a thoirt dhuinn mu choinneamh na talla (oir bha phrìs a’ bhuntàta air a dhol suas gu deich dolair airson poca) chuala sinn an clag a’ bualadh ann an Talla an Teine. Bha e mun cuairt air dà uair air an deicheamh latha den Mhàigh, 1918. Ruith sinn a-null chun an talla agus leum sinn a-steach don charbaid teine (seòrsa de Oldsmobile) fhads a bha an caiptean a’ fiachainn ri faighinn a-mach càit an robh an teine. Nuair a bha mi cur orm mo chòta teine bha mi faireachdainn dìreach mar gum biodh sgàilean gloinne gam chuartachadh ’s ged a bha mi faicinn gach nì cha robh mi cluinntinn càil. Dh’fhàg sinn talla an teine agus bha sinn dìreach air ruighinn an àite far a bheil <eng>12th Avenue<gai> a’ coinneachadh ri <eng>Commercial St.<gai>, ’s mi fhathast a’ cur orm mo chòta, mo cheann am broinn rèile air cùl a’ charbaid airson mi fhìn a stèidheachadh. Bha mi dìreach deiseil agus mi air mo chlogaid a chur air mo cheann nuair a chunna mi an carbaid seo a bha dol, tha mi cinnteach, aig trì fichead mìle san uair. Dh’èigh mi ri Moireasdan e leum a-mach às a’ charbaid agus leum mi fhìn a-mach ’s chan eil càil a chuimhne ’am air nì gu larna mhàireach nuair a thàinig mi thugam fhìn anns an ospadal. Chaidh an ceathrar eile a mharbhadh anns a’ bhad.

Bidh na bruadaran seo a’ cur dragh orm fhathast ged a tha mi nise ’nam aonar ann a Vancouver. Aig amannan bidh mi coimhead mo bhean aig bonn na leapa dìreach mar a bha i nuair a bha i òg.

(11)

A-nise ’sann anns an Arm Chanèidianach a bha mise air sheirbheis anns a’ Chogadh Mhòr agus chan eil mi dol a ràdh mòran mun àm sin, oir ’sann le goirreiseachadh a tha mi smaoineachadh air. Chaidh mòran a chall anns a’ chogadh sin, ’nam measg feadhainn air an robh mi glè eòlach, à Leòdhas


[TD 367]

’s à eileanan eile. Co-dhiù mus robh an cogadh buileach seachad bha mi faireachdainn am pian seo ’nam dhruim mar gum biodh cuideigin a’ sàthaidh sgian ann. Chaidh mi dh’fhaicinn an Dotair — ’se Màidsear a bh’ann dheth — agus thubhairt e rium an dèidh sgrùdadh a dhèanamh orm,

“Bidh thu marbh ann a sia mìosan.”

Thug mi sùil air, fear beag le stais bheag, agus e cho suarach ri cnò, agus thubhairt mi ris,

“Tha thu ceàrr anns a’ bharail sin, a charaid.”

Dh’innis e dhomh dè bha ceàrr, bha galair anns gach dubhag agam, ach na bu mhiosa anns an darna tè. Dh’fhàg mi an oifis aige — thug iad dhomh mo phàipearan — a’ smaoineachadh dè dhèanainn oir bha eagal a’ bhàis orm ach cuideachd bha mi ’g ràdh rium fhìn,

“An do ràinig thu an ìre seo, a bhalaich, an do dh’fhuiling thu an sàrachadh ud a chionn ’s gum bàsaicheadh tu òg ann an tìr cèin.” Tha cuimhn ’am fhathast a bhith gal leis an fheirg ’s cha b’ann idir le eagal. Na càmpaichean aig an robh mi ’g obair, an eucoir a dh’fhuiling mi ’nam bheatha, an robh iad-san aig a’ cheann thall a’ dol a chur às dhomh.

Thug iad aon dubhag asam anns an ospadal agus an dèidh sin thill mi a Chanada agus sgrìobh mi litir gu nighean ann an Garrabost air an robh mi dèidheil nach b’urrainn dhomh a bhith sgrìobhadh tuilleadh, ged nach do dh’innis mi dhi carson, agus shuidh mi ’nam luidgeans a’ smaoineachadh. Chunna mi a’ ghrian a’ dol fodha anns a’ chuan, agus fad na tìde bha mi faireachdainn a’ phian seo mar theine ’na mo dhruim, agus b’fheudar dhomh laighe air an leabaidh is mi cho tinn. Ach thubhairt mi rium fhìn,

“A Thorcuill, chan eil thu dol a bhàsachadh. A bheil thu ’g èisdeachd rium?” mar gum bithinn a’ bruidhinn ri fear eile.

Uill, nuair a bha mi faireachdainn a’ phian a’ fàs dona nach ann a thòisich mi cluich air <eng>‘hand ball’<gai> cho luath ’s a b’urrainn dhomh ’s bha mi faighinn faochadh. Lean seo airson ùine mhath agus mu dheireadh chaidh mi air ais don ospadal Chanadianach oir bha mi faireachdainn tòrr na b’fheàrr.

“An robh thu dèanamh càil seach a rathad,” ars an dotair rium le iongnadh oir bha e smaoineachdh gum bithinn marbh.

“Bha mi cluiche air <eng>hand ball<gai>,” fhreagair mi.

“Uill,” ars esan, “’se sin a shàbhail thu oir bha thu cur a-mach a’ phuinnsean às do chorp leis an fhallas.”

Bliadhnachan mòra an dèidh sin fhuair mi mach gu robh am Màidsear marbh agus leis an fhìrinn innse bha mi toilichte ann an dòigh seo a chluinntinn.

Cuideachd aig an àm seo fhuair mi fios bhon dachaigh gu robh mo mhàthair air bàsachadh agus cha robh mìos eadar i fhèin is m’athair mar a tha tachairt glè thric. Mus do bhàsaich m’athair bha e air litir a chur thugam ma bha mi airson a’ chroit a ghabhail gu faodainn a dhol


[TD 368]

dhachaigh. Ach thubhairt mi ris nach robh mi ’g iarraidh na croit agus tha mi creidsinn nach do chòrd seo ris, agus cha do sgrìobh e tuilleadh. Air an adhbhar seo fhuair mo bhràthair a’ chroit.

Bha mi meòmhrachadh glè thric air mo mhàthair is air m’athair oir bha iad uabhasach math dhomh agus cha b’e eucoir sam bith a rinn iad orm a bu choireach gun do dh’fhàg mi an taigh. ’Se iasgair a bha ’nam athair agus bha e uabhasach coibhneil ged a bha e uaireannan gu math cruaidh cuideachd. Agus ’se bu mhiosa buileach nach robh airgead gu leòr agam a bheireadh dhachaigh mi. Ged is bith dè thachair tha mi cinnteach nach eil e ceart sinne bhith nar n-eilthirich, sgapte bho ar càirdean ann an rìoghachdan cèin. Nam bithinn-sa air obair mhath shuidhichte fhaighinn aig an taigh cha robh mi air tighinn a Chanada.

Tha cuimhn’am an latha a dh’fhàg mi thubhairt m’athair rium. “Tha sinne nis nar n-aonar ach gu bheil Alasdair còmhla ruinn, ’s chan eil fhios am faic mi sibh tuilleadh.” Ach an dèidh don t-soitheach am bàgh fhàgail chaidh fhacail às mo chuimhne ’s dhìochuimhnich mi mo phàrantan a bha cho coibhneil rium, ’s a thug biadh is fasgadh dhomh. Shil mi iomadh deur air sgàth na thachair, ach tha freasdal ag òrdachadh gach nì, tha sin cinnteach.

Agus a-nise feumaidh mi innse dhuibh mar a choinnich mi ri mo bhean, nighean a chaidh a thogail faisg air Loch Lomond. Bha ise ’na dìlleachdan agus ’se coigrich a thog i ach bha i cho adhartail ’s gun do rinn i air Lunnainn far an robh i ’na searbhant. An latha a bha seo chunnaic i sanas air balla ag innse dhi mu dheidhinn New Zealand agus a’ foillseachadh beusan an àite sin, agus chuir i roimhpe gun deidheadh i ann. Ach seachdain an dèidh sin chunnaic i sanas eile a’ sealltainn <eng>British Columbia<gai> le ùbhlan air na craobhan agus ghabh i uimhir de thlachd dhen cheàrnaidh seo ’s gun tàinig i chun a’ cho-dhùnaidh a dhol a Vancouver.

A-nise cha do dh’innis mi seo dhuibh ach bha mi fhèin a’ dol a dh’Astràilia an àite Canada, agus bha balach eile a’ dol còmhla rium, ach seach gun do dhiùlt e dhol ann aig a’ cheann thall chaidh mi a Chanada an àite Astràilia. Nach eil sin fhèin a-nise neònach, ise agus mise, a’ dèanamh air Vancouver an dèidh dhuinn a bhith dol, nar beachd fhìn, a dh’àite eile an toiseach?

Co-dhiù bha mi aon oidhche aig cèilidh ann a Vancouver agus balach à Pabail a’ seinn òran Gàidhlig nuair a chunna mi a nighean seo a’ tighinn a-steach don talla ann an aodach buidhe. Dh’aithnich mi anns a’ bhad gur e seo an tè a bha mi dol a phòsadh nan gabhadh i mi, dìreach mar a dh’aithnich mi gur e <eng>British Columbia<gai> an t-àite a bha mi lorg fad mo bheatha. Chaidh mi a bhruidhinn rithe ’s bha sinn a’ danns, ’s dh’iarr cuideigin orm an dèidh sin am melòdeon a chluich (chluichinn am melòdeon ’s a’ phìob mhòr ged is e an fhidheall an ionnstramaid ciùil bu mhìlse a chuala mi riamh) oir bha fhios aig companach dhomh gum bithinn a’ cluich a’ melòdeon aig danns a rathaid anns na làithean a thrèig, agus


[TD 369]

rinn mi sin. Bha ise ’na h-aonar ann an Canada mar a bha mi fhìn ach cha b’e dìlleachdan a bh’annam-sa.

Uill, phòs mi i agus cha robh bean aig duine a riamh coltach rithe, ’s chan eil mi smaoineachadh gun tàinig buaireadh eadarainn a riamh, ged a bhiodh i ’g ràdh rium uair is uair, “Nach eil a thìd’ agad sgur den t-sa t-saorsainneachd, oir bha mi uabhasach dèidheil air an t-saorsainneachd mar a dh’ innis mi dhuibh mar tha.

Ma bha mise dèidheil air an t-saorsainneachd bha ise dèidheil air gàirnealaireachd, agus nuair a bhitheamaid a’ siubhal anns a’ charbad a cheannaich mi airson a bhith dol a dh’iasgaireachd anns na lochan mòra theireadh i rium,

“Stad, stad, tha mi coimhead flùran ri taobh an rathaid,” ’s bha mise dol cho luath, glè thric, ’s gum b’fheudar dhomh an carbaid a stiùireadh ’s math dh’fhaoite còig cheud slat air ais, agus dh’fhosgladh i an doras, agus thogadh i am flùran seo airson a chur ’na lios.

Anns an lios fhèin an dràsda tha mi coimhead bhon uinneig ròs dearg a chuir i uair agus bidh mi ga chumail tais as t-samhradh nuair a tha an aimsir tioram is teth.

Glè thric a-nise bidh na feannagan a’ teàrnadh sìos air an lios agus ag ithe nan dearcag a tha fàs air na craobhan fhads’ a bhios mise saorsainneachd. Agus ged a chroch mi bodach-ròcais le ad air anns an lios chan eil seo a’ cur eagal sam bith orra air tha iad a’ tilleadh gach bliadhna. Chan urrainn dhomh innse dhuibh m’fhaireachdainnean nuair a bhàsaich i oir bha mi smaoineachadh mar a thubhairt am bàrd gum biodh sinn beò a chaoidh le chèile. Ach feumaidh sinn fulang gach nì a tha freasdal a’ cur oirnn mar a thubhairt m’ athair ’s mo mhàthair rium iomadh uair. Nuair a thèid mi dhachaigh air turas bidh mi tadhal air Loch Lomond feuch am faic mi duine sam bith a dh’aithnicheadh i ’na h-òige, ach cha d’fhuair mi lorg air duine fhathast a bha eòlach oirre.

(Ra leantainn)


[TD 375]

AN SGEILP LEABHRAICHEAN

<eng>Twelve More Modern Scottish Poets<gai>, air a dheas. le Teàrlach King agus Iain Mac a’ Ghobhainn (1986, <eng>Hodder and Stoughton Educational<gai>: 176 dd; £6.95 còmhdach cruaidh; £3.95 bog)

Tha ainm an leabhair a’ cur nar cuimhne gur h-e seo an dara fear dhe sheòrsa. Ann an 1971 chuir Clò Oilthigh Lunnainn (a bhuineas do <eng>Hodder and Stoughton<gai>) a-mach <eng>Twelve Modern Scottish Poets<gai>, air a dheasachadh le King, is esan ’na rùnaire aig Meur Alba de Chomann na Beurla. A thaobh a chruth, sgrìobh King gu robh e air a bhith ag iarraidh barrachd de dh’obair gach bàird a thoirt seachad na bha bitheanta ann an duanairean far an robh àireamh mhòr bhàrd a’ nochdadh. A-rithist, bha e airson gum biodh an leabhar ga chleachdadh ann an àrd-sgoiltean agus an colaisdean; mar sin, bha <eng>teachability<gai> air a bhith cudthromach nuair a bha e air a bhith taghadh nam bàrd. Agus b’iadsan — is iad a’ nochdadh a-rèir cuin a rugadh iad — Muir, MacDhiarmaid, Soutar, Brus, Garioch, MacCaoig, Goodsir Mac a’ Ghobhainn, Tom Scott, Morgan, Alasdair Scott, MacAoidh Brown agus Iain Mac a’ Ghobhainn.

Tuigear o na h-ainmeannan gu robh a’ mhòr-chuid dhen bhàrdachd — 147 dàn no earrann de dhàn — anns a’ Bheurla, ach gu robh cuid mhath dhith an Albais cuideachd. A thaobh na Gàidhlig, thuirt King seo:

<eng>With much regret, because of lack of space, it was decided that poems in Gaelic must be omitted, although one of the writers represented here, Iain Crichton Smith, has earned a considerable reputation for his Gaelic poetry.<gai>

An turas seo, ge-ta, tha Mac a’ Ghobhainn fhèin an lùib an deasachaidh, agus tha fichead dàn à 147 anns a’ Ghàidhlig (barrachd ’s a th’ann an


[TD 376]

Albais), is eadar-theangachadh ’nan cois. A thaobh an leabhair san fharsaingeachd, tha am facal-toisich a’ ràdh seo:

<eng>It contains selections from younger poets who might be said to show in their different and individual ways the continuing strength of Scottish poetry, while also including poets not featured in the first anthology who seemed to us significant writers.<gai>

Tha an leabhar ùr a’ leantainn cruth an fhir eile gu ìre mhath. Tha na bàird — S(eòras) S(utharlan) Friseal, Deòrsa Caimbeul Hay, Maurice Lindsay, U(illeam) S(ydney) Greumach, Ruaraidh MacThòmais, Alasdair Mackie, Burns Singer, Stiùbhart Conn, Dùghlas Dunn, Tom Leonard, Liz Lochead agus Valerie NicGhillIosa — a’ nochdadh a-rithist a-rèir cuin a rugadh iad, agus thathar ag innse na h-uiread mun deidhinn, ach an turas seo tha iad fhèin air cothrom fhaighinn beagan a sgrìobhadh mun deidhinn fhèin agus mun bhàrdachd. Tha dealbh camara dhiubh ann cuideachd. Agus tha an leabhar a’ crìochnachadh le fiosrachadh feumail a chruinnich Tom Hubbard, leabharlannaiche Leabharlann Bàrdachd na h-Alba. Leabhraichean riatanach mu litreachas, duanairean eile, irisean, na leabhraichean bàrdachd a sgrìobh na bàird agus sgrùdaidhean a rinneadh air a’ bhàrdachd — tha iad sin uile air an ainmeachadh san earrann seo is air an comharrachadh gu soilleir do neach sam bith a dh’iarradh tuilleadh leughaidh a dhèanamh.

Chan eil teagamh nach e sin an rud as luachmhoire mu dhuanairean — gun toir iad an leughadair, ge b’e dè aois, gu leabhraichean eile. Agus saoilidh mi gu bheil e luachmhor buileach a thaobh luchd-leughaidh òg, is gu bheil e air leth freagarrach gum bite a’ toirt an aire-san gu bàrdachd an là-an-diugh. Nì an leabhar seo sin, agus nì e e air dòigh glè thlachdmhor.

Chan eil guth air Somhairle MacGill-Eain (’s dòcha nach d’fhuaradh cead) no air Dòmhnall MacAmhlaigh, is cha bhiodh e doirbh smaoineachadh air bàird eile a dh’fhaodadh a bhith ann — Dùghlas Young nach maireann, ’s dòcha, no Sydney Tremayne no Alasdair Reid — ach chan iarrainn gin dhe na th’ann a chur às àite. A thaobh nan dàn, cò an dithis eile nach taghadh feadhainn eile seach an dearbh cheud gu leth seo? Cha do shaoil mi gu robh an taghadh a rinneadh air obair nam boireannach cho beothail ’s a ghabhadh e bhith, ach tha na thaghadh de dh’obair chàich — Lindsay, can, no Conn, no Dunn — fìor fhreagarrach. Tha agus na dàin Ghàidhlig, ged nach eil mi idir ag aontachadh gu bheil e do-dhèanta caob freagarrach fhaighinn à Mochtàr is Dùghall is ged a bhithinn air dàn eile a’ buntainn na bu dlùithe ri bheatha fhèin a ghabhail o MhacThòmais. Tha na thugadh à obair Alasdair Mackie an Albais math cuideachd — geur ach blàth, eòlach ach aig an aon àm coimheach, fremmit, ann an dòigh glè chàilear. Tha a chainnt fhèin aig Tom Leonnard cuideachd —


[TD 377]

<eng>aw yi wahntia seenim
coolizza queue cumbir —<gai>

agus eadar na th’ann, saoilidh mi gur h-e duine gu math àilgheasach aig am biodh ùidh idir ann am bàrdachd agus nach fhaigheadh cuid mhath a chòrdadh ris anns an leabhar seo.

Tha Tom Leonard ag innse gur h-e nàdur de mheas toirmisgte a bha sa’ bhàrdachd on là-an-diugh a bhiodh e fhèin a’ leughadh san sgoil, seach nach robhar a’ toirt cus suim dhi. Chan eil fhios aige, nam b’e ’s gu robh aige ri bhith sgrìobhadh mu dheidhinn an uair ud, am biodh e fhèin ri bàrdachd an-diugh. Gun teagamh, tha sin ann, ach faodar bàrdachd a thoirt do dh’òigridh gun an gràineachadh, is faodar an cuideachadh is an treòrachadh gun an tachdadh. Chan eil mi idir a’ ràdh gu bheil e furasda. Co-dhiù, chan eil teagamh nach bi an leabhar seo ’na dheagh ghoireas aig an luchd-teagaisg is aig an òigridh dhan deach a dheasachadh (ged as ann air <eng>accessibility<gai> a thathar a’ bruidhinn a-nis).

O shealladh eile, nach math a bhith faicinn barrachd is barrachd de leabhraichean a bhuineas do litreachas na h-Alba gam foillseachadh o chionn bhliadhnaichean an seo. Tha sinn a’ coimhead air litreachas ar dùthcha fhìn mar chuspair freagarrach ann an deuchainnean sgoile a-nis, is bha an t-àm againn. Nach math cuideachd gu bheil a’ Ghàidhlig an lùib a’ ghluasaid seo, is gu bheil foghlamaichean mar a tha Iain Blackburn is Raghnall Renton a’ misneachadh sin air Ghalltachd. Tha an t-ASLS is na foillsichearan a’ dèanamh an cuid fhèin san obair, is chan eil teagamh nach eil buaidh mhòr air a bhith aig leabhraichean mar a tha Nua-bhàrdachd Ghàidhlig, Reothairt is Contraigh is Creachadh na Clàrsaich air a’ mheas a th’aig feadhainn on taobh a-muigh air a’ bhàrdachd ùir. Aon rud ùr eile: cho brèagha is a tha coltas nan leabhraichean air fàs. Tha seacaid bhrèagha dhathte air an fhear seo nach eil sanas beag mì-fhreagarrach a’ milleadh, ged a bhiodh i na b’fhearr buileach às aonais.

Iain MacDhòmhnaill


Màiri NicDhomhnaill, Mo Lorgan Fhìn. (32 dd. Crois-Eileain <eng>Publications<gai>, An t-Eilean Sgitheanach. 1985. £3.00)

Tha sia dàin dheug anns an leabhar snasail seo, mòran dhiubh is eadar-theangachadh Beurla riutha cuideachd, agus dealbhan ann leis an ùghdar, an dà chuid dealbhan camara agus dealbhan làimhe. Tha Màiri NicDhòmhnaill, a bhuineas do Ghriomasaigh, a’ teagasg anns an Eilean Sgitheanach.

Tha na dàin faisg air a fiosrachadh ’s air a faireachdainnean fhèin, agus air na daoine ’s na h-àiteachan air a bheil i eòlach: a màthair, is dòcha a seanmhathair, Jake a bha ga teagasg uair ann an Colaisde Chnoc Iòrdain, an


[TD 378]

[Sanasan]


[TD 379]

gleann a b’aithne dhi a-nis air a chòmhdach le craobhan, obair na h-inntinn air an oidhche, is faireachdainnean sean is òg.

Saoilidh mi gu bheil iad air uairean rud beag ro fhaisg air an fhiosrachadh, oir glè thric tha bàrdachd ag abachadh nas fheàrr nuair a leigear leatha laighe greis anns a’ ghrèin, agus is dòcha anns an uisge ’s anns a’ ghaoith cuideachd. Tha mar gum b’eadh cruinnead a’ tighinn oirre ri tìde, ged a chailleadh i an cruth a bh’oirre an toiseach. Tha mi ’n dòchas gu lean Màiri NicDhòmhnaill oirre a’ sireadh agus a’ feitheamh.

Seo aon dàn beag a tha air tighinn gu chèile ’s a tha a’ bruidhinn ruinn às an iomlanachd sin:

Ghrad-leum cù-geàrd a h-inntinn
Is choisich air spògan sàmhach dha ’n h-uile cùil
Cha b’urrainn dhi ghreimeachadh na b’fhaide.
Theannaich am bann is rinn e spàirn
Mach! Mach!
An aghaidh spùilleadair an doirch.
Shuath e
Luchd-faire eile na h-oidhch.
A’ chomhachag ghlas
A’ taibhsearachd a danns.
Sionnach
A’ dubhar chraobh.
Conaltradh socair
Is thill e dhachaigh
Am bann a-nis sgaoilte
Làmhan tàlaidh
Ga cur ’na suain.

R. McT.

[Sanas]


[TD 380]

Sàr Ghaidheal: <eng>Essays in memory of Rory Mackay<gai> (112 dd. An Comunn Gàidhealach and <eng>The Gaelic Society of Inverness<gai>. 1986. £4.00)

Dè tha dèanamh duine ’na Ghàidheal — an e àite a bhreith, no sloinneadh a sheanar, no cainnt a leanabais? Dh’fhaoidte tòrr deasbaid a thogail man a’ cheist, ach tha e cinnteach gu bheil barrachd air cinneadh is cànan fuaighte ris an duine a mheasar ’na ‘shàr Ghàidheal’, gu ìre ’s gu bheil càirdean is eòlaich ag iarraidh an cliù, sin a thogail air an dèidh a bhàis ’s a’ cur an spèis dha an cèill ann an leabhar.

Duine a bha uasal à eachdraidh a shluaigh, a bha daonnan a’ strì gus an tuilleadh eòlais is tuigse fhaighinn air an dualchas, agus a’ feuchainn ri moit a dhùsgadh ’na dhaoine a thaobh na bhuineadh dhaibh — sin an dealbh a tha tighinn far comhair anns an leabhar seo air Ruairidh MacAoidh a chaochail bho chionn trì bliadhna air ais aig aois trì fichead ’s a seachd. Tha a phiuthar nach maireann a’ toirt geàrr iomradh dhuinn air cùrsa a bheatha agus a liuthad cuspair san robh ùidh aige. Bu mhac e do dh’Uilleam MacAoidh, dàrna mac an Ollaimh Uilleam MhicAoidh, agus bhuineadh a mhàthair do Dhòmhnallaich Ghleann Alladail. Bha ùidh ann an eachdraidh, dreuchd an lagha agus an Creideamh Caitligeach toinnte gu làidir san togail a fhuair e. An dèidh beagan sgoile an Inbhir Nis, fhuair e tuilleadh foghlaim an Abaid Chille Chuimein, agus ann a sin fhuair e brosnachadh mòr gus ùidh a ghabhail sa’ Ghàidhlig bhon Athair Cyril Dieckhoff, manach Ruiseanach a rinn rannsachadh luachmhor air Gàidhlig Ghlinne Garadh ’s a chuir faclair dhith an clò sa’ bhliadhna 1932. Lean Ruairidh athair san lagh, agus b’ann mar fhear-lagha an Inbhir Nis, sa’ Chomann Ghàidhealach agus an Comann Gàidhlig a’ bhaile, mar òraidiche mar sheanchaidh ’s mar fhear-brosnachaidh, a dh’fhàg e a làrach air adhbhar na Gàidhlig nar là, agus gu sònraichte air an fheadhainn a tha ga chumail air chuimhne leis a’ chruinneachadh seo de sgrìobhaidhean.

Tha na sgrìobhaidhean an dà chuid am Beurla ’s an Gàidhlig, a’ chuid mhòr dhiubh an rosg ach le corra phlathadh beag de bhàrdachd. Tha iad de dhà sheòrsa — air an dàrna làimh daoine a’ cuimhneachadh air a’ cheangal a bh’ aca ri Ruairidh agus a’ bhuaidh a bh’aige orra, agus air an làimh eile sgrìobhaidhean air cuspairean dhen t-seòrsa anns an robh ùidh aige fhèin, caochladh sheallaidhean air eachdraidh is dualchas na Gàidhealtachd. A-measg na ciad fheadhainn tha Cè NicMhathain a’ sgrìobhadh air Ruairidh is Comann na h-Oigridh, Màrtainn Dòmhnallach air Ruairidh ’s am Mòd, Crìsdean Dillon air na prògramam eachdraidh a chuir Ruairidh ri chèile do Rèidio na Gàidhealtachd, agus Fionnlagh MacLeòid a’ cuimhneachadh là àbhachdach a chuir e fhèin is Ruairidh seachad a’ siubhal Uige Leòdhais ’s a’ dùsgadh seann sheanchasan na sgìre.

Anns na sgrìobhaidhean eile, tha Somhairle MacGill-Eain a’ beachdachadh air an òran ‘Guidhe do’n Phrionnsa’, mar a fhuireadh e


[TD 381]

a-measg pàipearan bràthair a mhàthar, agus tha Ruairidh MacThòmais a’ toirt am follais duan Oiseanach a thog seanair Ruairidh MhicAoidh an Gleann Urchardan. Tha Uisdean Baran a’ rannsachadh teaghlach de Chloinn ’Ill–Easbaig a thàinig a Shiorrachd Inbhir Nis ’nan cìobairean san ochdamh linn deug, agus Iain Thornber a’ trusadh sheanchasan mu chù glas Mheobail a bhuineadh do Dhòmhnallaich na ceàrnaidh sin taobh Loch Mòrar. Tha Iain MacAonghais, le eòlas farsaing agus eirmseachd cainnte, a’ rannsachadh samhla na craoibhe a tha freumhaichte cho daingeann an dualchas nan Ceilteach. Tha Dòmhnall Iain MacIomhair a’ cur sgeulachd ghoirid, ‘Bocsa Beag Airgid’, ris a’ chàrn. Bha e ’na thàmailt do Ruairidh MacAoidh an tàir a bhiodh foghlamaichean bhon taobh a-muigh gu tric a’ dèanamh air na Gàidheil ’s na bhuineadh dhaibh, agus chòrdadh e ris mar a tha Iain Grimble a’ nochdadh mar a chuir luchd-eachdraidh Ghallda fiaradh air an dealbh a thog iad air fuadaichean Chataibh le bhith dèanamh dìmeas air fianais nan daoine. Tha e sealltainn gu bheil fiosrachadh saidhbhir ri lorg am bàrdachd Rob Dhuinn mu thimcheall dòigh-beatha nan ceàrnaidhean sin san ochdamh linn deug nan togradh luchd-eachdraidh a dhol air a thòir.

Tha e follaiseach bhon leabhar seo gu robh Ruairidh MacAoidh, le blàths a dhaonnachd, a’ tarraing dhaoine eile thuige, agus faodaidh luchd-leughaidh nach do chuir eòlas riamh air Ruairidh iad fhèin a gharadh aig an teine a thog a chàirdean dha.

Coinneach D. MacDhòmhnaill.


<eng>Proceedings of the Seventh International Congress of Celtic Studies held at Oxford<gai> - - - 1983. Deas. le D. Ellis Evans, John G. Griffith agus E. M. Jope (Oxford. 324 dd. 1986)

’Se leabhar air leth tomadach a tha seo, mar a bhiodh iomchuidh mar thoradh air a’ Chòmhdhail Cheiltich as motha a tha air a bhith ann fhathast. Ach chan eil an seo ach na pàipearan fada (no na <eng>‘plenaries’<gai>) a chaidh a thoirt seachad aig a’ chòmhdhail sin. Tha raon farsaing dha-rìribh aca: <eng>‘Celtic attitudes to material wealth’<gai>, le pàipearan le P.–M. Duval, Stuart Piggot agus J. P. Mallory; <eng>‘Scholarship and Learning in Europe and the Celtic Countries’<gai>, le J. J. Contreni agus M. Lapidge; <eng>‘Poetry and Tradition in Celtic Countries’<gai>, le Uilleam MacIllIosa, Ruaraidh MacThòmais agus Bedwyr L. Jones; <eng>‘Celtic Narrative Tradition’<gai>, le Donnchadh O Corrain, Pàdraig O Riain agus R. M. Jones; agus <eng>‘The Emergence of the Celtic Languages’<gai>, le Karl Horst Schmidt agus Kim McCone. Agus tha geàrr-iomradh air pàipearan goirid a leughadh aig a’ chòmhdhail, agus air triùir sgoileirean ainmeil a bha ag obair ann an Oxford. Leabhar tlachdmhor a chumas cagnadh ri daoine greis mhòr.

R. McT.


[TD 382]

[Sanasan]


[TD 383]

<eng>Scottish Gaelic Studies<gai>, Leabhar XIV, Pairt 2. Geamhradh 1986. Deas. le Dòmhnall MacAmhlaigh agus Colm Ó Baoil (Oilthigh Obar Dheadhain. 160 dd. £8.00)

Tha earrann eile den iris fheumail seo air nochdadh o chionn ghoirid, agus iomadach cuspair inntinneach air a thogail ann. Chan eil sinn an seo a’ dèanamh mòran a bharrachd air iomradh a thoirt seachad air na th’ann. Tha an leabhar a’ tòiseachadh le cùnntas air obair a’ Chomainn Ghaidhealaich sin a stèidhicheadh an 1784, agus a tha fhathast am bith, ach a-nis fon ainm <eng>‘The Royal Highland and Agricultural Society of Scotland’<gai>. Anns na deicheadan tràtha de a eachdraidh bha an comann sin a’ gabhail ùidh mhòr ann an cànan, an litreachas ’s an ceòl nan Gaidheal, agus tha Raghnall MacIlleDhuibh a’ toirt dhuinn eachdraidh nan deicheadan sin, agus gu h-àraidh inneas air mar a thugadh taic do chluiche na pìoba, do làmh-sgrìobhainnean Gàidhlig a thional, agus do Fhaclair mòr a chur ri chèile (am faclair a nochd anns a’ bhliadhna 1828). Tha mòran de eachdraidh mhionaidich anns a’ chùnntas seo, agus tha tuilleadh ri thighinn anns an ath earrainn.

Tha Seumas Grannd a’ deasachadh cumha a tha glè chomasach, agus tha e den bheachd gun deach a dhèanamh le Seumas Grannd eile do cheann-feadhna nan Granndach anns a’ bhliadhna 1719. Tha Anne Loughran a’ coimeas dà mhodh anns a bheil an t-òran ‘Càit an caidil an nìonag a-nochd’ air a chlò-bhualadh (aon à Albainn ’s aon à Canada). Tha Seòsamh Watson a’ leantainn air Gàidhlig Taobh Sear Rois a mhìneachadh: eachdraidh nam fuaimean an seo. Tha Seumas Gleasure a’ sgrìobhadh mun cheangal ’s mun dealachadh a tha eadar seòrsachan an tràth làthaireich is theachdail den ghnìomhair: <eng>‘Synthetic and Analytic: some comments on the Irish/Gaelic Present/Future’<gai>. Agus tha Gòrdon MacIllFhinnein a-mach air coimeas eadar sheòrsachan Gàidhlig an Albainn agus an Canada.

Tha Teàrlach Withers a’ leantainn air a’ rannsachadh mar a chrìon a’ Ghàidhlig ann an Alba, a’ sealltainn ri luchd-Gàidhlig ann an Eilean Bhòid ’s am Baile Bhòid ann an 1834. Tha Colm Ó Baoill a’ sgrìobhadh air a’ chuspair <eng>‘Kirk’s Egerton Glossary’<gai>. Tha nota aig Eric Hamp air an t-seann fhacal morair, agus notaichean goirid aig R. A. Breatnach air facail Ghàidhlig. Agus tha sgrùdaidhean leabhraichean ann.

R. McT.
