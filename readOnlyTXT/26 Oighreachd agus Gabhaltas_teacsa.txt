[C 1]

OIGHREACHD AGUS GABHALTAS

[C 2]

Domhnall MacAmhlaigh
Iain A. MacDhomhnaill
Domhnall E. Meek
Iain M. MacLeòid
Iain MacArtair
Lisa Storey
Uilleam MacDhomhnaill

Roinn an Fhoghlaim Cheiltich
Oilthigh Obar-Dheadhan

[Comhdach a staigh (an toiseach)]

LEABHRAICHEAN GAIDHLIG OILTHIGH OBAR-DHEADHAN

Fo stiùireadh DHOMHNAILL MHICAMHLAIGH

AN DARNA LEABHAR

[Dealbh]

[Duilleag aghaidh]

[Dealbh]

[DA 1]

OIGHREACHD AGUS GABHALTAS

Iomraidhean air aimhreit an fhearainn anns na h-eileanan

Air a dheasachadh aig
DOMHNALL MACAMHLAIGH

GORDON E. MACEANRAIG
a rinn an rìomhadh

ROINN AN FHOGHLAIM CHEILTICH
OILTHIGH OBAR-DHEADHAN

[DA 2]

© DOMHNALL MACAMHLAIGH
IAIN MACARTAIR
ANNA NICDHOMHNAILL
UILLEAM NICDHOMHNAILL
IAIN M. MACLEOID
DOMHNALL MEEK
LISA STOREY

Air fhoillseachadh an
Roinn an Fhoghlaim Cheiltich
Oilthigh Obar-Dheadhan

Clò-bhuailte aig
Macdonald Printers (Edinburgh) Limited
Edgefield Road, Loanhead, Midlothian

Fhuaras cead bho Leabharlann Oilthigh Obar-Dheadhan na dealbhan aig George Washington Wilson a chur an sàs.

Fhuair am fear deasachaidh tabhartas bhon Chomunn Leabhraichean gus luchd sgrìobhaidh feadhainn de na h-iomraidhean a tha anns an leabhar so fhasdadh, agus chuidich an Comunn am foillsichear le cosgaisean an leabhair.

[DA 3]

Clar-innsidh

vii	Roimh-radha

1	‘Aramach am Beàrnaraigh …’ 1874
      DOMHNALL MACAMHLAIGH

12	Blàr a’ Chumhaing agus Cor nan Croitearan an 1882-1883
      IAIN A. MACDHOMHNAILL

23	Aimhreit an Fhearainn an Tiriodh, 1886
      DOMHNALL MEEK

32	Reud na Pàirce, no Creach Mhór nam Fiadh, 1887
      IAIN M. MACLEOID

44	Aimhreit Aignis, 1888
      IAIN MACARTAIR

49	Mar a Ghabh na Daoine Bhatarsaigh, 1900-1908
      LISA STOREY

57	Toirt a-mach Bhaile Ràghnaill, 1919-1921
      UILLEAM MACDHOMHNAILL

[DA 4]

Mar chuimhneachan air ar sinnsirean a rinn an seasamh

[Dealbh]

[DA 5]

Roimh-radha

’S ann á comhfharpais a chuir Comunn nan Leabhraichean Gàidhlig air chois a thàinig tùs an leabhair sa. Choisinn a trì dhe na h-iomraidhean a tha ann, Blàr a’ Chumhaing, Aimhreit an Fhearainn an Tiriodh agus Aimhreit Aignis duais anns a’ chomhfharpais sin agus shaoil le baill Comunn nan Leabhraichean gum bu chòir dòigh fhaighinn air feadhainn eile a chur ’nan ceann agus an cur gu lèir an clò. Dh’earbadh riumsa tuilleadh iomraidhean a thional, agus an leabhar a dheasachadh, agus fhoillseachadh an Roinn na Ceiltise. Ged nach robh sin glé aithghearr a’ tighinn gu buil, fhuaras air cur ris an àireamh agus fhuaras, bho dheireadh, comas air an leabhar fhoillseachadh.

Mar a chì an leughadair tha na h-iomraidhean ag iathadh an ama eadar 1874 agus 1921, agus a’ toirt leotha sgrìob air ceàrnaidhean cho fada bho chèile ri Beàrnaraigh agus Tiriodh. Tha cunntas annta air na mion-adhbharan a bha a’ cur dhaoine gu còmhstri, agus air na rudan sònraichte a chuir gluasad orra; ach, cuideachd, tha e gu math follaiseach annta gun robh aon phrìomh-adhbhar air an cùl uile. ’Se sin a’ ghearain a bha aig daoine nach robh de fhearann aca na dhèanadh bith-beò dhaibh fhéin agus dha an sliochd. ’Se an aon ghlaodh sin a bha aig gach riochdaire chroitearan a thug fianais air beulabh Coimisean Napier: gun robh am fearann ro ghann no gun robh am màl air ro dhaor, no gun robhas ga thoirt uapa le làmhachas-làidir. Bha móran dhen bheachd nan robh beagan a bharrachd fearainn aca nach robh nì nach robh ’nan comas. Cha do shaoil iad, a rèir collais, gun robh cobhair eile ann dhaibh. Lean am beachd sin dlùth ris na croitearan agus a dh’aindeoin is mar a tha an saoghal air atharrachadh, agus a dh’aindeoin am fiosrachadh air an t-saoghal sin, shaoileadh tu gum bheil feadhainn ann a tha dhen bheachd sin fhathast.

Bha a’ bhuaidh leis na croitearan anns a’ chòmhstri air a’ cheann bho dheireadh – gu ìre, co-dhiù, is gun tug Achd nan Croitearan an 1886 dhaibh còir air gabhaltais thèarrainte agus màl cothromach air a riaghladh aig Cùirt an Fhearainn. Ach air dòigh chaidh an ceannach daor: bha an rian a stéidhich an Achd cho cumhang agus nach ceadaicheadh e an seòrsa ath-

[DA 6]

leasachadh leantainneach a bha e deatamach a dhèanamh gus fàs a thoirt air saoghal nan croitearan; agus bha an riaghaltas anabarrach rag mu ath-leasachadh a chur an gnìomh, gu sonraichte mu fhearann as ùr a thoirt a steach. ’S dòcha, cuideachd, gun dh’fhàg a bhoil a chuir an éiginn agus an ailbhe anns na croitearan a thaobh fearainn iad fhéin cho cumhang ’nan sealladh agus nach robh e ’nan comas faicinn seachad air a’ chomharra sin agus ath-leasachaidhean iomchaidh iarraidh, no fiù gabhail riutha nuair a bhithist gan tairgse. Tha cho truagh agus a tha staid a’ chroitear an diugh ’na thoradh air an dà sheòrsa cumhangas sin.

’Se tha dhìth air an leabhar sa cunntas a thoirt seachad air na h-uibhir dhe na h-adhbharan a chuir còmhstri an fhearainn air chois an àiteachan sonraichte, air na dòighean a ghabh croitearan gus an còraichean a sheasamh agus gus an cor a leasachadh, agus air an tàire a fhuair iad ri linn an oidhirp, gach cuid mus deach Achd nan Croitearan a reachdachadh agus an déidh sin. ’Se sgeul smaoineachail a tha ann, agus tha móran ri chur rithe fhathast. Chan eil an seo ach toiseach tòiseachaidh.

DOMHNALL MACAMHLAIGH

Oilthigh Obar-Dheadhan
Am Faoilteach, 1980

[TD 1]

‘Aramach am Bearnaraigh …’ 1874

DOMHNALL MACAMHLAIGH

… A’ chearc ’s an naosg ’s an coileach fraoich
Is achd a’ mhaoir cho cruaidh orra
’S gur gann as urrainn duine còir
Dà bhò a bhith air buaile aige. …
ORAN AN DIUC le Iain Chaluim Ruaidh

Cha robh muinntir eilean Bheàrnaraigh mu mheadhon na naodhamh linne deug gun eòlas air mì-dhòigh, no, gu dearbh, gun eòlas air ainneart aig amannan. A rèir an cuimhne fhéin air an eachdraidh cha bu rud annasach dhaibh fear a bhith air atharrachadh as fhearann gun adhbhar na b’fheàrr na gun shaoil am maor sin iomchaidh. Agus am fear a dheidheadh e fhéin agus am maor amach air a chéile bha e dualtach gun deidheadh esan fhuadach as an àite gu buileach. Bha smachd air daoine a bha teann dharìribh, agus bha a’ mhórchuid ga ghiùlain.

Ach bha móran nach robh ag aontachadh leis an smachd sin, ged nach robh iad a’ faicinn dòigh air a leasachadh. Agus bha fear no dhithis ann a bha deònach air a dhol na bu dàine, air a’ mhaor co-dhiù, agus a dhèanadh a’ chùis air na ‘h-urracha móra’ uair sam bith a gheibheadh iad an cothrom – mar Domhnall Dubh a fhuair innleachd air duine a bhathas a’ fuadach a dh’Ameireaga a ghoid as an t-soithich anns an robh e air a chuingealach is i air acair air a’ chaolas. Chaidh fhalach an eathar a’ mhaoir agus, nuair a fhuaras fàth, chaidh aiseag gu tìr agus a leigeil saor gus a shlighe a dhèanamh dhachaigh gu taobh siar Leódhais. Bha feadhainn dhe leithid sin air am meas gaisgeil.

Cuideachd, bha daoine an Sgìr Uige beagan ron am sa air seasadh aig feadhainn a bha togail dhaoine dhan arm, agus air feuchainn ri casg a chur orra. Bha seo a’ sealltainn, umhail ’s gan robh daoine, gun robh ìre de fhiachainn ann aig an seasadh iad an aghaidh an luchd sàrachaidh. B’e an seasamh a rinn muinntir Bheàrnaraigh an aghaidh achdan an t-siamarlain an 1874 a cheud aon dhe na còmhstrithean sin a thaobh fearainn a dh’fhàs lìonmhar anns na h-eileanan feadh an ath dhusan bliadhna. Chan eil teagamh nach robh na tachartasan agus na fiosrachaidhean sin air an tug sin iomradh air feadhainn dhe na rudan a dh’ullaich inntinn dhaoine agus a chruadhaich iad gus seasamh a dhèanamh aig an am.

Bha bun-adhbharan na cùise a’ dol air ais a dhà-na-trì bhliadhnaichean. Mar dhaoine a bha fuireach an eilean mara gun móran iathadh fearainn bha mòinteach aig muinntir Bheàrnaraigh bho shean air tir-mhóir Leódhais

[TD 2]

mu choinneamh an eilein. An toiseach, aig an am air a bheil sinn a’ tighinn, b’ ann an àite ris an canadh iad Beinn a’ Chuailein a bha a’ mhòinteach aca, ach chaill iad i sin an 1872 nuair a chaidh an ionad anns an robh i a dhèanamh ’na frìth. Na h-àite fhuair iad roinn na bu lugha de mhòintich air an robh mòinteach Iarseadair. An lùib an atharrachaidh sa bha e air a chur orra gàrradh a thogail air a’ chrìch eadar iad fhéin agus frìth Sgealasgro – crìoch anns an robh suas ri seachd mìle a dh’fhad. Rinn iad an obair sin, a thug ùine mhór bhuapa, agus a thug cothrom cosnaidh bhuapa cuideachd, air an cosgais fhéin. Chan fhaodadh iad beathach a chur air ingheilt ann gus an robh a’ chrìoch dìonach.

Fhuair iad gealltanas, a réir iomraidh – agus pàipear bhon t-siamarlan ged a chaidh e ‘air chall’ anns an oifis aige an déidh sin – nach deidheadh an carachadh as a’ mhòintich sin fhad ’s a ghiùlanadh iad iad fhéin gu dligheach agus fhad ’s a phàigheadh iad am màl ’na am.

Ach cha b’ann mar sin a thachair. Aig an am sa, is a’ phrothaid a’ falbh gu mór as na caoraich, gu sonraichte air talamh bochd a bha a’ call a thoraidh, bha uachdarain agus an luchd gnothaich a’ géilleadh dhan bheachd gur ann as an fhrìth a bhiodh a’ bhuannachd ri faotainn anns an am a bha teachd. Bheireadh seo dòigh dhaibh air airgead a thoirt as an fhearann bu bhochda, oir shaoil leotha gun tigeadh am fiadh agus an naosg is a’ chearc-fhraoich beò an àite anns nach soirbhicheadh le caoraich no le ainmhidh bhuannachdail sam bith eile. Mar sin, leis an déigh a bha air an t-sealg am measg nan daoine móra, dhèanadh iad bith-beò math dhaibh fhéin. Reiceadh iad earrannan dhen talamh riutha no bheireadh iad dhaibh e air ghabhaltas agus bhiodh màl móran na b’fheàrr aca na gheibheadh iad bho thuathanach air an aon raon. Agus ’s dòcha gun ruigeadh beagan dhen uaisle orra fhéin còmhla ris an airgead.

Chan eil teagamh sam bith ann nach e pleana buannachdail a bha an seo dha na h-uachdarain agus tha fhios gur e am beartas a bha e a’ gealltainn a mhol e an sùilean Dhomhnaill Munro, siamarlan Leódhais – agus an sùilean a mhaighstir, Sir Seumas MacMhathain, cuideachd, ged a chaidh oidhirp a dhèanamh as déidh làimhe gus a thoirt saor, ag radha nach robh mion-fhios aige air na cùisean anns an robh an Rothach an sàs. Ach ma bha e buannachdail dhan uachdaran ’se an ailbhe a bha ann dhan chroitear. ’S ann a bha e a’ toirt bhuaidhe a’ chuid a b’fheàrr dhen bhith-beò chaol a bha aige.

Sin e dìreach mar a thachair do chroitearan Bheàrnaraigh. An déidh na chaidh a ghealltainn dhaibh thuirt an siamarlan riutha aig deireadh 1873 – ro cheann an dà bhliadhna – nach fhaodadh iad beathach a chur gu mòinteach Iarseadair tuilleadh. An àite na mòinteach sin bha e a’ dol a thoirt taca Thàcleit dhaibh agus e ’na bheachd Iarseadair a thoirt do Iain Domhnallach, tuathanach Thàcleit. Cha robh na daoine moltach air an seo. Bha na h-uibhir de thalamh àitich an Tàcleit ach cha robh a’ mhòinteach idir cho math no cho farsaing. Dh’iarr na daoine mòintich an t-Sroim

[TD 3]

còmhla ri Tacleit ach cha robh an Rothach deònach air an seo. Bha e air son fearann muinntir Bheàrnaraigh a chuingealachadh ris an eilean. Bheireadh na bha de thalamh àitich an Tàcleit cothrom dha air beagan de lotaichean ùra a dhèanamh do fheadhainn a bha a staigh còmhla ri an càirdean, agus màl fhaighinn asda.

Cha robh na daoine riaraichte idir leis an seo agus dh’iarr iad lethbhreac dhen litir-aonta a bha Seumas MacRath, maor-fearainn Sgìr Uige, air a leughadh dhaibh nuair a ghabh iad a’ mhòinteach agus ris an robh iad air an ainm a chur. Cha robh an litir sa, a bha am maor-fearainn air a chur a dh’oifis an t-siamarlain, ri faotainn – bha i air a dhol ‘air chall’.

’Se an ath rud a thachair gun chuir an siamarlan air a’ 24mh dhen Mhàirt 1874 earraid, Cailean MacGillFhinnein, agus Seumas MacRath, am maor-fearainn, le pàipearan bàirlingidh chun an 56 croitear a bha am Beàrnaraigh gan cur a mach as an taighean is as an croitean agus as an còraichean mòintich an ath latha Bealltainn.

Thàinig an dithis, agus maor-cìse, no gèidsear, a bha ’nan cois air ceann a ghnothaich fhéin, air tìr faisg air a’ chrìch eadar baile Bhriathcleit agus Circeabost (a bha, mar a bha Tàcleit, an uair sin na thuathanas), agus ghabh iad romhpa gu ceann a tuath an eilein far an robh tromlach an t-sluaigh a’ fuireach aig an am sin am baile Bhòsta agus am baile Thòpsann. Bha iad a’ cur gille-turais romhpa gu àite mu seach ag iarraidh air daoine a thighinn cruinn air an coinneimh, agus a’ toirt seachad nam pàipearan dha na croitearan nuair a ruigeadh iad. Cha b’fhada gus an robh fhios aig a h-uile duine am Beàrnaraigh air fàth an turais, agus tha e soilleir nach robhas moltach orra. Cha do rinn iad fhéin an gnothach na b’fheàrr leis an dòigh a ghabh iad ris na daoine.

Chuir iad fios gu muinntir Thòpsann an coinneachadh faisg air taigh-sgoile a’ Chnuic eadar Tòpsann agus Crothair – agus sin a’ dol a ghiorrachadh an turais dhaibh. Ach cha tug iadsan feart orra. ’S ann a chruinnich iad am baile Thòpsann fhéin gus beachdachadh air dé bha dol a thachairt. Chuir sin fearg air a’ mhaor-fearainn agus nuair a ràinig e fhéin agus càch am baile shuidh iad air cnoc air cùl nan taighean agus dhiùlt iad a dhol far an robh na daoine cruinn. Chronaich MacRath na croitearan bhon nach do choinnich iad e far an deach iarraidh orra. Dh’éigh e riutha am briathran gu math tàireil nach robh esan a’ dol ceum an taobh a bha iad, agus gur h-iadsan a dh’fheumadh a thighinn far an robh esan. Mu dheireadh an déidh móran còmhraidh ’nam measg fhéin, agus feadhainn ann nach robh air son géilleadh dha chuid àrdain, dh’aontaich iad a dhol far an robh e, agus chaidh fear mu seach air adhart mar a chaidh éigheach air ainm gus an sumanadh a ghabhail.

Bha còmhradh an sin cuideachd eadar fir Thòpsann agus MacRath mu dheidhinn mòinteach Iarseadair, agus thog iad an cùmhnant a chaidh a stéidheachadh mu a timcheall. Is esan a bha an sàs anns a’ ghnothaich dhan t-siamarlan agus ’s ann ’na làmhan a bhathas air am pàipear aonta a

[TD 4]

chaidh a sheulachadh eatarra fhàgail. Fhuair e ceasnachadh nach robh soitheamh, agus thubhairt iad gu robh e as-onarach a bhith a nise a’ fiachainn ris an cùmhnant a rinneadh a bhriseadh. Ach cha d’fhuair iad éisdeachd sam bith. Dhealaich an dà bhuidheann ri chéile glé mhì-riaraichte. Bha fir Thòpsann a’ faicinn gun robh iad a’ dol a chall a h-uile càil a bhuineadh dhaibh le làmhachas-làidir, agus a rèir collais bha MacGillFhinnein agus MacRath diumbach nach d’fhuair iad am modh ris an robh dùil aca.

Nuair a dh’fhalbh iad á Tòpsann, is an gèidsear agus conastabal a’ bhaile ’nan cois, bha e a’ fàs dorcha. Bha òigridh a’ bhaile air a thighinn cruinn aig a’ choinneimh a dh’éisteachd ris na bha tachairt agus lean buidheann aca iad air an t-slighe. Thòisich iad ag éigheach as an déidh, agus an sin a’ sadail chaoranan agus phloc orra. Bhuail ploc air MacGillFhinnein agus chuir seo cuthaich air. Dh’iarr e air a’ chonastabal na ciontaich a chomharrachadh ach thuirt esan gun robh e ro dhorcha. Thuirt MacGillFhinnein an sin nam biodh a dhaga aigesan ’na chois gum biodh màthraichean am Beàrnaraigh a’ gul an cuid mhac! Nuair a ràinig e Tàcleit, far na chuir iad seachad an oidhche an taigh an tuathanaich, thuirt e, a rèir cunntais, an dearbh chòmhradh a rithist, a’ cur ris nach biodh gunna as aonais an ath uair a thigeadh e; agus an ath latha, nuair a bha e a’ toirt seachad nan sumanaidhean nach robh thìde aca an toirt seachad an latha roimhe sin, rinn e maoidheadh dhen aon seòrsa uair no dhà.

Chuir seo am fuaim air feadh na fidhle. An ùine ghoirid bha fhios aig a h-uile duine anns an àite air na thubhairt e, agus, an ceann na bha air tachairt mu thràth, chuir e mór-iomnaidh orra. Bha na fir a bha an sàs anns an iasgach a’ dèanamh deiseil gus falbh gu muir, ach leig iad as. Thàinig iad cruinn agus thog feadhainn aca gum bu chòir a dhol an dàil MhicGillFhinnein agus iarraidh air mìneachadh dhaibh dé bu chiall dhan mhaoidheadh a rinn e; agus, ’s dòcha, gealltanas fhaighinn bhuaidhe nach tilleadh e a Bheàrnaraigh a chur a’ chuid fhacal an céill. Bha deasbad eatarra mu dheidhinn seo, is feadhainn ag ràdh gur ann bu dòcha e a’ chùis a chur na bu mhiosa. Ach mu dheireadh chuir buidheann dhe na fir òga, trì duine deug aca, romhpa gun dèanadh iad e co-dhiù. ’Nam beachd san cha b’urrainn do chùisean a bhith móran na bu mhiosa na bha iad mu thràth.

Ghabh iad taobh far an robh na teachdairean air an t-eathar fhàgail nuair a thàinig iad dhan eilean, gus a dhol romhpa mus ruigeadh iad i. Chaidh aca air an sin a dhèanamh agus chuir iad stad orra air cùl Bhriathcleit. Nuair a chunnaic e iad a’ tighinn ’nan dàil, chomhairlich Murchadh Domhnallach, conastabal Bhriathcleit, a bha dol leis na teachdairean chun an aisig, dhaibh a dhol dhachaidh agus gun rud gòrach sam bith a dhèanamh. Thubhairt iad ris nach robh dùil aca olc sam bith a dhèanamh air duine, agus thuirt Aonghas Domhnallach, Aonghas Thormoid, ris gum faodadh esan a dhol dhachaigh nan togradh e, bhon nach b’ann ris a bha an gnothach!

[TD 5]

Dh’fhaighnich iad de MhacGillFhinnein an tubhairt e na facail a bhathas a’ cur as a leth, agus ma thubhairt dé bu chiall dha, agus an ann dharìribh a bha e. Cha fhreagradh e an toiseach, agus an uair sin thubhairt e nach ann riuthasan a thubhairt e rud sam bith a thubhairt e, ach ris an fheadhainn a bha a’ sadail chlachan air. Agus rinn e an uair sin air son falbh. Cha robh iad riaraichte leis an sin agus rug Iain MacLeòid, Iain Chaluim Mhurchaidh ’c Thormoid, air còta-uachdair a bha aige fo achlais, gus gréim a chumail air. Anns an tarraing a bha aca air a’ chòta bho chèile chaidh a reubadh. Chaidh beulabh a sheacaid a reubadh cuideachd is gréim aca air. Nuair a fhuair iad air stad a chur air thug iad rabhadh dha gun a leithid de mhaoidhinn a thighinn as a bhial tuilleadh air neo gum biodh ceannach aige air. Chaidh a chomhairleachadh dha gun e thighinn a Bheàrnaraigh le sumanadh a rithist – nan tigeadh gur ann lomnochd a dheidheadh e dhachaidh. Agus rinn iad soilleir dha nan gabhadh e gnothach ri duine a bha anns an àite, le gunna no gun ghunna, gum biodh e searbh dha dharìribh. B’iad Iain Chaluim, Aonghas Thormoid agus Tormod Mhurchaidh ’c Amhlaigh an triùir a bha air thoiseach anns a’ chùis.

An déidh dhaibh a chur ’na fhaiceall mar sin chaidh cead a choise a thoirt dha, agus rinn e fhéin agus an fheadhainn a bha còmhla ris air an eathar agus chaidh iad air an aiseag a Challanis. Chaidh fir Thòpsann dhachaigh.

Nuair a fhuair MacGillFhinnein a chasan as cha b’fhada gus an do thòisich e ag innse mar a bheireadh e fir Bheàrnaraigh dhan lagh bhon a ghabh iad gnothach ris, agus e a riochdachadh an lagha ’nam measg. Tha fhios gun ghabh e eagal. Nuair a fhuair e air tìr an Callanis, thog e pìob a bha aig a’ ghèidsear agus chluich e orra móran dhen t-slighe eadar sin agus Gearraidh na h-Aibhne – gus an smuairean agus a’ mhì-dhòigh a thàinig air nuair a rug fir Bheàrnaraigh air a chur seachad, thuirt e. Ach ma chuir e an smuairean dheth, a rèir collais dhaingnich an gamhlas, agus nuair a stad iad an Gearraidh na h-Aibhne bha e air ais air mar a dhìoghladh e air muinntir Bheàrnaraigh na rinn iad de mhàbadh air agus mar a bhiodh e air teine a chur ris a’ ghràisg a bha a’ sadail phloc air nam biodh a ghunna air a bhith aige. Nuair a ràinig e Steòrnabhagh sgaoil e an uirsgeul agus chuir e conastabail a’ bhaile ’nan earail mun chunnart a bha am fir Bheàrnaraigh.

Cealla-deug an déidh dhan seo tachairt, air an 8mh latha dhen Ghiblein, chaidh Aonghas Thormoid a Steòrnabhagh air cheann turais. Chunnaic MacRath an sin e agus chomharraich e do MacGillFhinnein e. Chaidh esan a dh’innse dha na poileis gun robh fear dhe na reubaltaich ’nam measg agus sheall e dhaibh có e.

Chaidh dithis dhe na poileis gus a chur an sàs agus a thoirt dhan phrìosan, ach dhiùlt e géilleadh dhaibh agus bhon a bha e ’na dhuine calma cha deach aca air a chur an gréim an toiseach idir, agus chuir iad a dh’iarraidh cuideachadh. Tharraing a’ chòmhstri daoine a choimhead dé a

[TD 6]

bha a’ tachairt. Thubhairt Aonghas riutha gun robhas ga chur an sàs is gun e air eucoir sam bith a dhèanamh agus a dh’aindeoin ’s gun gheall e gun tigeadh e gu cùirt latha sam bith a chuireadh iad roimhe. Chaidh an sluagh a bha timcheall an lìonmharachd agus bhrùdh iad a steach gu dùmhail timcheall air na poileis, a bha a nise a’ slaodadh Aonghais dhan phrìosan, air dhòigh agus nach b’urrainn dhaibh a dhol air adhart. Agus gu dearbha chaidh feadhainn aca anns na h-eadraigean a’ fiachainn ri Aonghas a thoirt saor. Chaidh Iain Mac a’ Ghobhainn, a bha ris a’ bhéicearachd, e fhéin a chur an sàs air son a dhìchill anns a’ chùis.

Chuir sin am mì-rian na bu mhiosa buileach. Bha e follaiseachadh nach robh an sluagh deònach air sgaoileadh agus cead a leigeil leis na poileis. Thàinig procadairean a’ bhaile a shealltainn air an tuasaid, agus nuair nach tugadh feart orrasan chaidh fios a chur air an t-siorramh. Bho dheireadh leugh esan ‘Achd na h-Aimhreite’ agus chaidh an sluagh mu sgaoil, ged nach b’ann air an dòigh. Thugadh Aonghas, agus am fear a chaidh anns na h-eadraigean air a thaobh, dhan phrìosan. Fhad ’s a bha Aonghas an sin an gréim aig na poileis, thug MacGillFhinnein ionnsaidh air agus chaidh a mhilleadh is gun chothrom aige air e fhéin a dhìon.

Chaidh an naidheachd air ais a Bheàrnaraigh mar a chaidh Aonghas Thormoid a ghlacadh agus a chur fo ghlais. Cha do ghabhadh ris an naidheachd le cluaineas. Chuir muinntir an eilean romhpa mur faigheadh e as a’ phrìosan gun teidheadh iad a Steòrnabhagh iad fhéin ga leigeil mu sgaoil. Chaidh am fios mun cuairt agus dh’ullaich gach fear anns an eilean a bha air a chothrom e fhéin air son an turais. Bha crann eathair aca deiseil gus a thoirt leotha gus am prìosan a bhriseadh nan tigeadh e gu ìre sin a dhèanamh. Gu fàbharach cha tàinig e chun sin. Chaidh Aonghas a leigeil as mus robh a thìde aca an ionnsaigh a chur an gnìomh.

Ach cha do leig iad as a dhol air an turas dhan bhaile. Bha iomnaidh dharìribh orra mun t-sumanadh a fhuair iad bhon t-siamarlan. An toiseach bha e air cantainn riutha gum feumadh iad mòinteach Iarseadar fhàgail; agus mura fàgadh iad dha an deòin i, thuirt e, gun cuireadh na ‘Volunteers’ aisde iad dha an aindeoin. An uair sin fhuair iad pàipearan sumanaidh a bha a’ toirt an cuid thaighean is an cuid chroitean bhuapa cuideachd. Cha robh earbsa sam bith aca as an t-siamarlan agus shaoil iad gum feumadh iad rud air choreigin a dhèanamh air neo gum biodh iad fhéin agus an teaghlaichean gun chabar eadar iad agus na speuran. Chuir iad romhpa gun teidheadh iad agus gun iarradh iad còmhradh fhaighinn air an uachdaran gus an innseadh iad dha cho doirbh agus a bha an cor agus gus an cuireadh iad ’na shùilean an dleasdanas a bha air dhe an taobh.

Dh’fhalbh iad a Steòrnabhagh is pìobaire air an ceann, iad fhéin agus feadhainn á àiteachan timcheall a bha deònach air an cuideachadh gus an còraichean a sheasamh. Ràinig iad am baile agus bhathas caran iomaganach romhpa an sin, gun fhios dé a dhèanadh iad nuair a ruigeadh iad. Ach cha b’ann gus còmhstri a tharraing a chaidh iad ann. Ghabh iad a null gus

[TD 7]

an do ràinig iad aitreabh an uachdarain, chruinnich iad air an lianaig air beulabh an taighe, agus chaidh fear aca chun an dorais a dh’iarraidh còmhradh air an uachdaran. Fhuair iad sin agus dh’innis iad dha mar a bha air tachairt riutha fo làmhan an t-siamarlain. Ghuidh iad air an staid a leasachadh air neo gum biodh iad air am fàgail gun dìon is gun seilbh. Thubhairt esan gun dèanadh e rannsachadh mu dheidhinn na cùise, oir nach robh lorg aige air dé a bha am beachd a shiamarlain a dhèanamh. Nuair a fhuair fir Bheàrnaraigh an gealladh sin chaidh iad air ais dhachaigh sìobhalta gu leòr. Ach b’fhada mus tàinig a thoradh am follais. Cha deachaidh na sumanaidhean a chasg – gu dearbh ’s ann a chaidh seulachadh an lagha orra – agus cha d’fhuair na daoine cobhair an dòigh sam bith gus an robh e follaiseach do Shir Seumas gum biodh e ’na fhàbhar fhéin a bhith na bu shoitheamh riutha.

’Se an ath thionntadh a bha anns a’ chùis gun deachaidh Aonghas Thormoid, a chaidh a ghlacadh an Steòrnabhagh, Iain Chaluim a reub còta MhicGillFhinnein nuair a chaidheas timcheall air am Beàrnaraigh, agus Tormod Mhurchaidh ’c Amhlaigh a bha air thoiseach anns an obair sin cuideachd, a ghairm gu cùirt an Steòrnabhagh deireadh an t-samhraidh.

Chaidh a’ chùirt a chumail air an t-17mh dhen Iuchar 1874. Chaidh na prìosanaich a ghairm agus na bhathas a’ cur as an leth a leughadh – ’se sin gun robh iad air ionnsaigh ghamhlasach agus an-dligheach a thoirt air Cailean MacGhillFhinnean air a’ 25mh dhen Ghiblein eadar Briathcleit agus crìoch Chirceaboist, air a dhol mun cuairt air ann an dòigh iorghaileach agus gharg, air breith air bhroilleach agus air choileir air agus air beantainn ri roinnean eile dhe phearsa, agus air maoidheadh a mharbhadh; air a dhraghadh agus air a bhruthadh, agus air a chòta-uachdair is a leigeans a reubadh; agus, mar sin, air eagal a bheatha a chur air agus air a leòn ’na cholainn; gun rinn iad sin agus fhios aca gur h-e oifigeach lagha a bha ann, agus gur h-ann a rinn iad e mar dhìoghaltas air air son gun choimhlion e a dhleasdanas mar oifigeach lagha. Chaidh fhaighneachd dhe na prìosanaich an robh no nach robh iad ciontach agus fhreagair iad nach robh. Mar sin chaidh luchd-breithe a thaghadh agus chaidh an dearbhadh air adhart.

Ghairm Uilleam Ros, am procadair, air luchd-fianaise an aghaidh nam prìosanach agus dh’innis iadsan an taobh fhéin dhen t-seanchas. ’Se a’ cheud fhear a ghairm e Domhnall Munro an siamarlan. Dhaingnich esan dha gun robh e air MacGillFhinnein fhasdadh mar earraid, agus gur e na sumanaidhean leis an robh e air a chur amach a bha fo chomhair na cùirte, agus gun robh iad air an coimhlionadh gu dligheil.

B’e Teàrlach Innes fear-lagha á Inbhir Nis a bha a’ tagradh cùis nam prìosanach. ’Se a’ cheud dòigh a ghabh e air an seo ionnsaigh làidir a thoirt air fianaisean a’ phrocadair. ’Na ath-cheasnachadh air an t-siamarlan sheall e glé shoilleir dé an seòrsa duine a bha ann dheth. Sheall e gun robh e an sàs anns gach rud a bha a’ dol anns an àite, bhon mhailisi gu bòrd-nam-bochd,

[TD 8]

fhad ’s a bheireadh e buannachd dha fhéin as. Sheall e gun robh e saoilsinn gun robh croitearan gun fhiù, nach robh e dhen bheachd gun robh iad airidh air còraichean na dìon sam bith, agus nach robh dàil sam bith gu bhith ann gan atharrachadh as an àite nan robh prothaid ri thoirt as an atharrachadh. Chuir an Rothach an aghaidh feadhainn dhe na ceistean, agus dhiùlt e feadhainn aca a fhreagairt (ged nach do leig an siorramh sin leis ach ainneamh) ag ràdh nach robh gnothach aca ris a’ chùis a bha fo chomhair na cùirte. Ach bha e follaiseach gun robh Innes ag obair air raon na b’fharsainge, gus dealbh iomlan dhen chùis a chuir fir Bheàrnaraigh gu boil shealltainn dhan luchd-breithe, feuch an tuigeadh iad brìgh na h-iomnaidh a chuir gluasad orra gus a dhol an dàil MhicGillFhinnein.

Nuair a chaidh MacGillFhinnein fhéin a ghairm cha deachaidh leis càil na b’fheàrr fo cheasnachadh Innes na chaidh leis an Rothach roimhe. Rinneadh soilleir gun robh e air am maoidheadh a chuireadh as a leth a dhèanamh agus gun robh e air a radha gum biodh gun ghabh iad gnothach ris air a dhubh-dhìoghladh air fir Bheàrnaraigh. Bha a fhreagairtean cùilteach agus seachnach air iomadh cuspair, agus, càil bu mhiosa a thaisbean ’na aghaidh, cha b’urrainn dha a dhol as àicheadh gur h-e gun deachaidh na prìosanaich a shealltainn dha a dh’fhàg gun dh’aithnich e iad idir, agus gum b’e MacRath a chomharraich Aonghas Thormoid dha an Steòrnabhagh an latha a chuir e na poileis an sàs ann.

A’ ceasnachadh MhicRath fhuair Innes bhuaidhe gun robh MacGillFhinnein air am maoidheadh a dhéanamh dharìribh, barrachd air aon uair agus a dh’aindeoin cronachadh bho chàch a bha anns an éisdeachd mu thimcheall. Fhuair e bhuaidhe cuideachd nach do mhaoidh duine air MacGillFhinnein gun teidheadh a mharbhadh nan tilleadh e air ais a Bheàrnaraigh. Ach thuirt e gun tuirt cuideigin gur h-ann lomnochd a dheidheadh e dhachaigh nan gabhadh e air a thighinn air ais, agus thuirt e gun robh e dhen bheachd gun robh MacGillFhinnein anns na h-uibhir de chunnart.

Dh’innis Pàdraig Bain, an gèidsear, fhiosrachadh fhéin air na thachair, agus bha e follaiseach gun robh a shealladh san móran na b’fhàbharaiche dha na prìosanaich. Dhaingnich e gun robh an earraid air a radha nan robh a ghunna aigesan gum biodh màthraichean am Beàrnaraigh air a bhith gul an cuid gineil, agus gun tug e tionntadh air an aon chùis uair is uair an oidhche sin agus an ath latha. Thuirt e gur e seo a bha air aire nam fear a chuir stad orra air an t-slighe chun an aisig, nach deachaidh facal a radha an sin mu dheidhinn nan sumanaidhean agus nach b’e sin a chuir air an t-slighe iad idir. Thuirt e cuideachd nach do mhaoidh duine air beatha MhicGillFhinnein, ach gur h-ann a thuirt fear aca (na bheachd san Aonghas Thormoid) ris gun eagal a bhith air oir nach robh e ’nan rùn olc sam bith a dhèanamh air. Dh’innis e mar a bha gamhlas mór an sàs am MacGillFhinnein a thaobh mar a thachair ris, agus mar a bha e a’ cur roimhe dìoghaltas a dhèanamh. Thuirt e cuideachd gun robh MacRath

[TD 9]

tàireil ris na daoine an Tòpsann agus gur beag an t-iongnadh ged a bhiodh fearg ag éirigh orra, a’ faighinn a leithid de achmhasan agus am màl pàighte aca gu cothromach. ’Se mar a thachair an sin a thug air an òigridh an leantainn agus dubhlan a thoirt dhaibh nuair a dh’fhalbh iad air an t-slighe a Thàcleit.

Nuair a chrìochnaich am procadair ghairm Innes fianaisean air leth nam prìosanach leis an do stéidhich e a thaobh fhéin dhen ghnothaich mean air mhean. Bha an triùir fhear deug a bha air stad a chuir air an earraid aige an làthair agus bha e deiseil gus an gairm fear mu seach, ach an déidh dhan trìtheamh fear fianais a thogail thuirt ceannard an luchd-breithe ris nach ruigeadh e a leas an còrr aca a ghairm. Dh’aontaich e leis an sin ach ghairm e air dithis a dhaingnich gun dh’aithris MacGillFhinnein a mhaoidheadh a thaobh a ghunna riuthasan nuair a chaidh e thuca le an sumanaidhean air madainn Diardaoin air a shlighe air ais chun an aisig. Chuir sin crìoch air na fianaisean. Thubhairt am procadair bhon a bha e cho anmoch (deich uairean feasgar) nach robh e dol a chosg tìde ag radha a’ chorra riutha. Thuirt e gun robh ciont nam prìosanach follaiseach agus dh’iarr e air an luchd-breithe an dìteach air a h-uile poing.

Ach a dh’aindeoin cho anmoch is a bha e rinn Innes òraid fhada a’ cur an céill an t-seallaidh sin air a’ ghnothaich a bha e air a bhith a’ cur an sùilean an luchd-breithe fad na h-ùine. Sheall e dhaibh ainneart agus an-iochd an t-siamarlain agus, air a’ cheann thall, an as-onair leis na rinn e gnothach ri fir Bheàrnaraigh. Sheall e dhaibh cho tàireil agus a bha am maor-fearainn riutha. Sheall e gu sonraichte mar a bha MacGillFhinnein air a ghonadh leis an as-urram a shaoil e a fhuair e bhuapa; mar a thug seo air maoidheadh orra uair agus uair, agus cho dùrachdach is nach b’urrainn dhaibh ach a chreidsinn. Rinn e follaiseach gur h-e an iomnaidh a chuir sin orra a thug orra dhol ’na dhàil, agus, nuair a rinn iad sin, nach robh càil fainear dhaibh ach dèanamh cinnteach nach cuireadh e a mhaoidheadh an céill. Mar sin cha do bhean iad ri a phearsa ged a thug iad rabhadh dha mu ghnìomharran.

Sheall e gur h-e an gamhlas a dhùisg sin ann agus miann an dìoghaltais a bu choireach gun chuir e na poileis an sàs an Aonghas Thormoid, agus gur h-e sin agus nach b’e ciont nam prìosanach a dh’fhàg gun robh iad anns a’ chùirt. Thuirt e nach robh de dh’adhbhar an aghaidh nam prìosanach ach an seanchas a rinn MacGillFhinnein air a’ chùis, seanchas nach robh comhaonta duine sam bith eile ri móran dheth. Thuirt e gur e an sgeul a chuir esan fo an comhair an fhìrinn, agus gun robh e cinnteach gun tigeadh iad gu an comhdhùnadh air a bhunaid sin, agus nach tugadh iad àite sam bith a dh’aon chuid dha na bhiodh iad a’ saoilsinn a chòrdadh ri urrachan móra an eilein no dhan iomairt gun stàth a bha iad air fhaicinn anns na pàipearan naidheachd air an ràidhe chaidh seachad.

An uair sin rinn an siorramh òraid comhdhùnaidh a bha gu math cothromach a’ cur dà thaobh na cùise fo an comhair agus a’ mìneachadh an

[TD 10]

lagha dhaibh a thaobh na binn a bu chòir dhaibh a thoirt amach – a réir is dé an taobh a chreideadh iad. Thuirt e gun robh e cinnteach gun dèanadh iad an dleasdanas.

Bha an sluagh cho dùmhail anns a’ chùirt agus nach fhaigheadh an luchd-breithe air ais dhan t-seòmar a bha air a chur air leth dhaibh, agus thàinig orra an dearbhadh a dhèanamh far an robh iad. An ceann ùine ghoirid thàinig an Ceannard aca air adhart leis a’ bhinn uile-aontach gun robh na prìosanaich uile neochiontach.

An làrna-mhàrach anns a’ mhadainn chaidh am fear a bha air a dhol anns na h-eadraigean gus Aonghas Thormoid a thoirt saor bho na poileis a thoirt air beulabh na cùirte air son a’ chompàrt anns an tuasaid sin, ach fhuair esan saor cuideachd. Cha d’fhuaras air a’ chasaid a bha ’na aghaidh a dhearbhadh.

An déidh sin chaidh Cailean MacGillFhinnein, adhbhar na cùise anns a’ chùirt an latha roimhe sin, a shumanadh agus cur as a leth gun rinn e ionnsaidh an-dligheach air Aonghas Thormoid agus gun bhuail agus gun bhreab e e nuair a bha e an sàs aig na poileis anns a’ phoileas-oifis an Steòrnabhagh. Cha deachaidh cho math leis-san agus a chaidh le càch oir thug mòrchuid dhen luchd-breithe a mach binn gun robh e ciontach. Ach ghuidh iad a’ Chùirt a bhith iochdmhor ris, agus cha deach air ach càin fichead tasdan neo deich latha anns a’ phrìosan. Chaidh a’ chàin a phàigheadh.

Bha an dà latha sin, mathà, an 7mh agus an t-8mh latha dhen Iuchair 1874 cudthromach chan ann a mhàin an eachdraidh fir Bheàrnaraigh ach an eachdraidh chroitearan gu h-iomlan. Sheall iad, ’s dòcha a’ cheud uair, gum faodadh croitearan an còraichean a sheasamh gun an lagh an dìteadh air son sin a dhèanamh. Thug seo misneachd dhaibh a bha a dhìth orra gu mór.

Sheall iad cuideachd nach robh aon chuid maor no earraid no siamarlan os cionn an lagha, fhad ’s a bha an lagh cothromach agus fhad ’s a bha tagraichean ann a bha a’ sireadh ceartais. Dh’fhàg a’ chùirt MacGillFhinnein gun deagh chliù agus chan fhacas móran dhe an Leódhas an déidh sin. A thaobh an t-siamarlain dheth rinn a’ chùirt follaiseach dha na h-uile cho suarach is a bha e a’ cur nan daoine a bha fo a mhaorsainneachd – dhearbh e sin le a chòmhradh fhéin. Rinn i follaiseach cuideachd a’ ghionachd agus an t-àrdan leis an robh e a’ dol an sàs ’na chuid obrach, gach cuid dha fhéin agus dhan uachdaran, a mhaighstir. Dh’fhàg a’ chùirt esan gun móran de dheagh chliù cuideachd agus cha do mhair e fada anns a’ mhaorsainneachd as a déidh. Chaidh móran a radha gus an t-uachdaran a thoirt saor as a’ chùis, mar a thubhairt mi, ged a tha e follaiseach dhuinn an diugh gun robh e móran na b’fhillte innte na chuireadh as a leth. Fhuair esan as na bu shaoire na càch.

A thaobh croitearan Bheàrnaraigh dheth, cha deach an cur as am fearann no as a’ mhòintich a bha aca air tìr-mhór Leódhais agus tha e soilleir gun robhas na bu shoitheamh riutha anns na bliadhnaichean an

[TD 11]

déidh na cùirte. Chaidh ath-roinn a dhèanamh air an eilean agus chaidh Circeabost, an 1878, agus an uair sin Tàcleit, an 1880, a chur fo dhaoine, an uair a thàinig an gabhaltas tuathanais gu crìch. Bha a’ mhòine gu léir air caitheamh am Bòstadh, agus an Tòpsann bha an sluagh air fàs cho lìonmhor agus nach cumadh an t-àite e. Chan eil teagamh nach e an seasamh a rinn iad air son an còraichean agus a’ bhuaidh a bha leis an t-seasamh sin a choisinn am faothachadh sin dhaibh. Ach, mar chroitearan eile, thàinig orra fuireach ri Achd na Croitearan gus còraichean riaghailteach a bhuileachadh orra. ’Se a’ bhuaidh a bha aig an seasamh air inntinn dhaoine, agus air a’ ghluasad a dh’adhbhraich gun deach an Coimisean bhon tàinig an Achd a chur air chois anns a’ cheud àite, a tha a dleasadh àite dhaibh ann an eachdraidh an dùthcha.


Tha mion-iomradh air a’ chùirt anns an leabhar <eng>The Trial of the so-called Bernera Rioters<gai> a thàinig a mach gun urra an Dùn Eideann an 1874. Tha eachdraidh na cùise gu léir beò an cuimhne muinntir Bheàrnaraigh fhathast.

[TD 12]

Blar a’ Chumhaing agus Cor nan Croitearan 1882-1883

IAIN A. MACDHOMHNAILL

’Se ‘Blàr a’ Bhràighe’ a their luchd na Beurla ris ach ’se ‘Blàr a’ Chumhaing’ a their muinntir an àite ris, agus sin a chionn’s gur h-ann aig a’ Chumhang a thugadh na buillean a bha ann. An diugh tha rathad mór a’ lùbadh mu iomall a’ Chumhaing ach air an latha ud, an naodhamh latha deug de ’n Ghiblinn anns a’ bhliadhna ochd ceud deug ceithir fichead agus a dhà, cha robh ann ach ceum glé mhì-shocair fo bhonn bruthaich àird agus os cionn bearraidh a bha a’ sìneadh gu cas astar math throighean sìos gu clachan garbha a’ chladaich.

Dìreach mar a tha fìor a thaobh bhlàr agus chogaidhean eile bha adhbhar, na is dòcha adhbhairean, sonraichte air muinntir nam bailtean seo a chur thuige gus dùbhlan a thoirt do ’n oighreachd agus eadhon do ’n lagh. Cha do ghabhadh móran suime de an cuid adhbhairean na idir de gach casaid a rinn iad. Ré nam bliadhnaichean roimhe seo bhathas a’ sìor chur ri àireamh nan croitear anns na trì bailtean ris a bheil ar gnothach: Peighinn a’ Chorrain, Am Baile Meadhonach agus Gead an t-Saillear. Cha robh am fearann ach mu làimh co-dhiubh, agus is olc a fhuaras roinnean na bu lugha a dhèanamh air. An uair a thug Aonghus Stiubhart á Peighinn a’ Chorrain fianais mu choinneimh a’ Mhorair Napier thuirt e nach robh am Peighinn a’ Chorrain ri linn a sheanar ach cóignear chroitearan ach a nise gun robh còrr is fichead croitear ann. Aig an aon chùirt thuirt Somhairle MacNeacail as a’ Bhaile Mheadhonach gun tugadh mu fhichead teaghlach a steach do ’n Bhràighe anns na bliadhnaichean eadar 1840 agus 1883. Mar sin bha na croitean aig an am seo ro bheag, am màl ro àrd agus an talamh glé bhochd.

’Se a dh’adhbhraich an gluasad sluaigh seo gun robhas anns na bliadhnaichean ud a’ fàsachadh bhailtean eadar am Mol agus Torra Micheig deas air Loch Shligeachan gus leasachadh a dhèanamh air frìth fhiadh a’ mhorair.

Ged a bha an imrich sluaigh seo trom air na bailtean a dh’ainmich mi cha robh cùisean buileach cho dona gus an tugadh bho mhuinntir a’ Bhràighe cead feuraich air Beinn Lì anns a’ bhliadhna 1865. Cha b’ann air

[TD 13]

a’ Mhorair Dhomhnallach a chuireadh a choire air an trobha seo ach air Fear a’ Choire. Thugadh feurach na beinne air mhàl do dh’fhear a bha ri tuathanas faisg air làimh. Bha sluagh nam bailtean glé mhì-riaraichte leis a seo ach, co-dhiubh, chaidh an cuid spréidhe iomain gu an dorsan agus cha robh air a nise ach feurach agus foghar a thoirt as na croitean bochda a bha aca. Cha do rinneadh fiù lughdachadh air an cuid màil ri linn Beinn Lì a chall.

Bliadhna an déidh bliadhna fad shia bliadhna deug rinneadh casaid is gearain mu ’n t-suidheachadh anns an robh iad. Cha mhór éisdeachd a fhuair iad bho Fhear a’ Choire na bho Dhomhnallach an Torra Mhóir, a bha ’na bhàillidh an déidh bàs Fear a’ Choire. Thugadh feurach na beinne a rithist air mhàl do dh’Iain MacAoidh aig an robh tuathanas Phort Rìgh. Bha muinntir a’ Bhràighe a’ cumail a mach gun do gheall Fear an Torra Mhóir gum faigheadh iad feurach na beinne air ais cho luath ’s a bhiodh an aonta aig MacAoidh air ruith – anns a’ bhliadhna 1881. Bha bailtean eile anns a’ Bhràighe aig an robh ùidh anns a’ bheinn seo agus bithidh e coltach gun do leag muinntir an Olaich agus Achadh na h-Anaid taigh cìobair a bhathas a’ togail air a’ bheinn, ach chaidh an troimhe-chéile seo a rèiteach gun mhóran dragha. Thogadh an taigh; bha an aonta aig MacAoidh air ruith, ach cha robh guth air feurach na beinne a thoirt dhaibhsan a bha a’ meas gun robh còir aca air sin.

Bha bàillidh ùr a nise am Port Rìgh, fear Alasdair Domhnallach, agus chuir muinntir a’ Bhràighe an gearain f’a chomhair san, ach cha bu mhór a b’fheàirrde iad sin. Chuir iad litir thuige agus ainmean nan croitear rithe ach cha robh esan ach mar a bha e roimhe, a’ maoidheadh bàirligeadh nam biodh a chridhe aca gnothach a ghabhail ri feurach na beinne.

Bha sia bliadhna deug a nise bho thugadh bhuapa feurach na beinne. Rinn iad na b’urrainn dhaibh gus an crannchur a chur mu choinneimh a’ Mhorair agus a chuid bhàillidhean, agus ’se an éiginn fhéin a thug air a mhór chuid dhiubh diùltadh an còrr màil a phàigheadh bho Bhealltainn na bliadhna sin.

Ma bha dàil a’ dol anns na bliadhnaichean roimhe seo cha robh air an turus seo. An taobh a staigh de bhliadhna bha cumhachd an lagha air dùsgadh agus air an t-seachdamh latha de ’n Ghiblinn 1882 bha Aonghus Màrtainn, oifigeach an t-siorraim, Eoghan Robasdan a bha ’na fhear cuideachaidh aige, agus Tormad Peatan, oifigeach fearainn a’ Mhorair, air an turus do ’n Bhràighe agus pasgan shumanaidhean aca gus am bàirligeadh a mhaoidheadh orrasan nach do phàigh am màl aig a’ Bhealltainn roimhe sin. Cha robh an ionnsaigh sin gun fhios do mhuinntir a’ Bhràighe agus anns na làithean a bha ann bha luchd faire aca air àird a’ Chumhaing air eagal duine thighinn an rathad gun fhiosd am feadh is a bha muinntir nam bailtean ri obair na feamann.

Air an t-seachdamh latha de ’n Ghiblinn chunnacas an triùir fhear a’ nochdadh aig Bealach Achadh na h-Anaid is cha luaithe sin na thog an

[TD 14]

luchd faire bratach ri crann; thoisich an ulla-thruis, rinn na bàtaichean air tìr, is rinn na fir is na mnathan air Sloc nan Leannan a choinneachadh nan coigreach. Thug am Màrtainneach na sumanaidhean as a phòcaid agus shìn e iad do aon de na fir. Dìreach an sin dh’iarradh air a’ bhalach òg a bha ri faire a dhol a dh’iarraidh aithinne. Cha bu ruith ach leum leisan is cha robh e fada ris. Chuireadh an sin na sumanaidhean ’nam pasgan air an rathad agus thugadh air a’ Mhàrtainneach séideadh math a thoirt air an aithinne agus leis a sin teine a chur ris na sumanaidhean. Cha robh air sin ach sin fhéin. Rinn esan sin agus thug e fhéin agus a dhithis chompanach na buinn dhith. Chan eil cunntas againn air dé an ionnsaigh a thugadh orra ach dìreach gun robh dithis dhiubh ’nam poll is ’nan eabar agus beagan fala air fear dhiubh an uair a ràinig iad taigh sgoile an Olaich Shuas. Chaidh gabhail romhpa gu math an sin, le uisge blàth gus an glanadh agus an deagh chupa tea gus an cridhe chumail riutha.

Sin, tha mi cinnteach, a’ cheud earrann de Bhlàr a’ Chumhaing, agus có aige bha fios an latha sin dé an ath cheum a ghabhte gus còraichean an lagha agus a’ Mhorair a sheasamh.

Chaidh latha is latha seachad ach mu ’n naodhamh latha deug de ’n Ghiblinn sin fhéin bha deagh fhios aig muinntir na ceàrnaidh seo gun robh an Siorram Ivory, siorram na siorramachd, air cudthrom na cùise a ghabhail air fhéin. A chum gun seasadh esan còraichean an lagha agus a’ chrùin dh’iarr e cuideachadh air an arm agus an uair a dhiùltadh sin dha dh’iarr e cuideachadh air ceannard nam maor-shìthe an Glaschu. Fhuair e sin. Bha an ceòl a nise air feadh na fìdhle ach cha b’ann gun fhios do mhuinntir a’ Bhràighe. Cha robh a dhol as aca ach, co-dhiubh, chuir iad romhpa gun seasadh iad an còraichean a dh’aindeoin siorraim na eagal bàirligidh.

Rinn mu dhà fhichead polasman á Glaschu, fo ’n Chaiptean Domhnall, air an Eilean Sgiathanach, agus mun d’ràinig iad aiseag an t-Stròim bha dusan polasman á Inbhir-Nis còmhla riutha agus cuideachd an Siorram Ivory. Bha seo anmoch air feasgar an ochdamh latha deug agus mu dhà uair san mhadainn air an naodhamh latha deug ràinig iad Port-Rìgh air a’ bhàta an Clansman. Bha an làn cho ìosal is nach dèanadh am bàta an ceadha dheth agus b’ann ann am bàtaichean beaga a b’fheudar dol air tìr. An sin air a’ cheadha bha siorram an eilean, an Siorram Spiers, agus fear tagraidh a’ chrùin, fear MacGhillFhinnein, a’ feitheamh na cuideachd. Bha a’ mhadainn gruamach gu dearbh ach bu bheag sin aig an t-siorram Ivory ’s e fhéin gu bhith an sàs anns an obair mhór a bha romhpa. Cha robh feitheamh tuiridh ri bhith ann, dh’fheumte dèanamh air a’ Bhràighe gun dàil. Tha e air innseadh nach robh am Màrtainneach ro dheònach falbh còmhla riutha gus na ceannaircich a chomharrachadh do na polasmain. Co-dhiubh, bithidh e coltach gun do chuir an Siorram Ivory impidh no, is dòcha, eagal air, agus ’se falbh a rinn e còmhla ris a’ chuideachd eile. Am mach an Drochaid Mhór ghabh iad, agus oifigeach an t-siorraim, polasman

[TD 15]

agus fear eile air thoiseach, an sin na polasmain agus ’nan cois an siorram agus an luchd dreuchd eile. Cha robh e a nise ach beagan is cóig uairean anns a’ mhadainn.

Bha madainn ann a bha doirbh le uisge is gaoth an ear-dheas ach chum a’ bhuidheann orra a dh’aindeoin an t-sìde. Bha iad uile bog fliuch mun d’ràinig iad an t-Olach ach bha iad a nis an làn dùil gun nochdadh sluagh a’ Bhràighe shuas gus bacadh a chur orra. Bha an Siorram Ivory is a chuideachd a’ coiseachd còmhla ri càch. Sgeul cha robh air duine de mhuinntir a’ Bhràighe. Fhuair iad seachad air a’ Chumhang ’s gun dad r’a fhaicinn na eadhon r’a chluinntinn ach corr fhead air cnoc thall is a bhos. Bha e soilleir gun robh luchd faire a’ toirt rabhaidh. Co-dhiubh, seachad an Cumhang a null thar Allt nan Gobhlag ghabh a’ chuideachd, agus cha robh duine air sgeul gus an d’ràinig iad am bearradh os cionn a’ Bhaile Mheadhonaich. Bha sluagh nam bailtean air cruinneachadh an sin, mu cheud dhiubh eadar beag is mór. Bha làn dhùil aig an t-sluagh gur h-ann gus an cur a mach as an dachaidhean a thàinig na polasmain. Cha do smaoinich iad idir nach robh a dhìth orra ach na ceannaircich, a bha iad a’ smaoineachadh a bha ’nam measg, a chur an gréim. Thòisich an othail is an éigheach is am maoidheadh. Bithidh e coltach gun robh fear de na bha an làthair còmhla ri muinntir a’ Bhràighe greis ’na pholasman an Glaschu, agus dh’aithnich cuid de na polasmain esan. Chuireadh fàilte airsan agus am feadh is a bha beagan còmhraidh a’ dol eatorra chomharraich am Màrtainneach a mach iadsan a bha esan a’ meas mar cheann-adhbhair air a’ cheannairc. Tha iad a’ fàgail air nach e a mhàin gun do chomharraich e a mach iad ach gun do mhaoidh e orra cuideachd. Ach ma mhaoidh am bad a chéile ghabh a’ chuideachd ach fhuair na polasmain tàrradh as leis na prìosanaich gu math sgiobalta. A mach a thug iad leotha is rinn iad air Port-Rìgh cho luath is a b’aithne dhaibh. A mach muinntir a’ Bhràighe as an déidh agus bha iad romhpa aig a’ Chumhang, fir is mnathan, bodaich is cailleachan agus cuid de ’n òigridh cuideachd. Air an leathad chas os cionn ceum a’ Chumhaing far an d’rinneadh deisealachd airson a leithid seo, bha iad an sin a’ gabhail do na polasmain leis na clachan, agus cha b’iad na dòirneagan ach ulbhagan móra móra a bha deiseil romhpa. Cha robh dòigh aig na polasmain air faighinn as a’ chùil chumhaing anns an robh iad gun a dhol an sàs anns a’ mhór-shluagh. Fhuair iad an t-òrdan a dhol ris an leathad agus rinn iad sin. Bha buille thall is buille bhos a’ dol. Anns an tuaireap a bha ann eadar an leathad is an ceum coise dhochainneadh seachdnar bhoireannach agus aon té gu dona, seann bhean a bha suas ris an trì fichead is a deich. Dhochainneadh dithis fhear agus thugadh droch ionnsaigh air dithis de na polasmain cuideachd. A dh’aindeoin na rinneadh fhuaras an cóignear phrìosanach a thoirt a Phort-Rìgh agus chuireadh sa phrìosan an sin iad tràth am feasgar sin fhéin.

Bha deagh fhios san Bhràighe dé thachradh do na fir a bha sa phrìosan am Port-Rìgh agus ’se bhruidhinn a bha ann a nise gum bu chòir dèanamh

[TD 16]

air Port-Rìgh agus ionnsaigh a thoirt air a’ phrìosan agus an càirdean a shaoradh. Rinneadh deiseil gu sin a dhèanamh agus bha gealltanas air cuideachadh o bhailtean eile cuideachd. Co-dhiubh, ghabh am maighstir sgoile, fear MacCalmain, air fhéin an comhairleachadh gus tilleadh dhachaidh agus gun ghnothach a ghabhail ris a’ phrìosan. Ghabh a’ mhór chuid a chomhairle ach bha eagal air cuid am Port-Rìgh nach gabhadh. Ràinig feadhainn de mhuinntir a’ Bhràighe Port-Rìgh ach cha robh coltas cuideachaidh ann. Gus an t-eagal a chur orra nach ann a ghairmeadh a mach am mailisi agus bha iadsan air ais agus air adhart eadar an drochaid agus am prìosan. Cha robh air a nise ach tilleadh dhachaidh gus am faicte dé thachradh an déidh seo.

Bha an cóignear an gréim agus cha robh air a nis ach falbh leotha gu ruige Inbhir-Nis far an seasadh iad cùirt an lagha. B’iad na fir a bha an gréim, Alasdair MacFhionnlaigh agus a mhac Calum, Pàdruig Domhnallach, Domhnall MacNeacail agus a mhac-céile Seumas MacNeacail.

Sgaoil an naidheachd a bha ann air feadh na dùthcha, mu thuath agus mu dheas. Ann an Glaschu chuireadh comhairle air chois air an dara latha fichead de ’n mhìos gus airgiod a thional agus fear lagha fhasdadh a sheasadh na fir a bha sa phrìosan. B’e am fear lagha a thaghadh Coinneach Domhnallach. Bha pàipear-naidheachd Ghlaschu agus pàipear-naidheachd Dhùn-Dé a’ toirt cunntais fhiosrachail mu shuidheachadh a’ Bhràighe agus àitean eile. Chuir an dà phàipear sin luchd sgrìobhaidh do ’n Bhràighe agus bha iadsan an làthair ri linn a’ bhlàir.

Anns a’ Bhràighe fhéin cha robh air ach a dhol ri obair an earraich mar a b’àbhaist. Bha am blàr seachad agus có aige bha fios a nise dé dh’fhaodadh éirigh dhaibh, no idir do ’n càirdean a bha sa phrìosan an Inbhir-Nis. Bha an sluagh thall is a bhos air an taobh, agus bha sin aithnichte leis na bha shluagh am Port-Rìgh an uair a thugadh na prìosanaich air falbh. Chan fhaodadh neach cas a chur air a cheadha an latha ud ach le cead nam polasman ach bha bruthach a’ cheadha dubh le daoine a bha a’ nochdadh deagh ghean agus deagh rùn do na prìosanaich. Bha cuid dhiubh as a’ Bhràighe ach bha móran á Port-Rìgh fhéin. A rithist, an uair a ràinig iad Inbhir-Nis, bha sluagh gun àireamh gan coinneachadh agus iad uile a’ bagairt ionnsaigh a thoirt air na polasmain. B’fheudar do fhear de luchd a’ bhaile, fear MacCoinnich, an comhairleachadh a bhith sìtheil agus bithidh e coltach gur ann an Gàidhlig a rinn e sin. Ghabhadh a chomhairle agus thugadh na prìosanaich do ’n chaisteal air feasgar an aonamh latha fichead de ’n Ghiblinn. Bha iad an gréim an sin gus an seachdamh latha fichead an uair a leigeadh ma sgaoil iad air airgead urrais fichead not am fear; airgead mór ach bha gu leòir a bha deònach a phàigheadh. Dh’innseadh an sin gun rachadh casaid a thogail ’nan aghaidh aig cùirt an t-siorraim an Inbhir-Nis ann am beagan ùine. Rinn na fir air an Eilean Sgiathanach agus gu dearbh bha fàilte romhpa air ceadha Phort-Rìgh an uair a thill iad. Cha robh air a nis ach feitheamh ri latha na cùirte. Cha robh cùisean idir buileach cho

[TD 17]

dona is a bhathas a’ smaoineachadh an toiseach. Cha robh eagal bàirligidh orra co-dhiubh agus bha e ’na adhbhar misnich dhaibh mar a sheas an sluagh thall is a bhos air an taobh.

Bha a’ chùirt ri seasamh air an dara latha deug de ’n Chéitein agus b’fheudar do na fir dèanamh air Inbhir-Nis a rithis. Bha sluagh mór cruinn am Port-Rìgh gus gach beannachd fhàgail aca ach ’s ann a ghabh fir a’ Bhràighe an t-aiseag a Ratharsaidh, agus, an sin, am bàta, an Glencoe, do’n t-Stròm. Bha am bàillidh agus oifigeach an t-siorraim air an aon bhàta agus bha mu sheachdnar eile as a’ Bhràighe air an turus a dh’Inbhir-Nis a thoirt fianais air taobh an coimhearsnach. Sheas iad a’ chùirt air Di-haoine an dara latha deug de ’n Chéitein. Cha do thogadh ach an aon chasaid ’nan aghaidh, ’se sin gun tug iad ionnsaigh air a’ Mhàrtainneach is e air ceann gnothaich ’nam measg. Cha robh guth a nis air na bagraidhean móra aig an t-siorram Ivory. Fhuaradh ciontach iad agus thugadh binn a mach ’nan aghaidh mar seo: chaidh dà phunnd ’s a deich a chàin air Domhnall MacNeacail agus air Alasdair MacFhionnlaigh, no mìos de phrìosan; chaidh not a chàin air Calum MacFhionnlaigh, air Seumas MacNeacail, agus air Pàdruig Domhnallach, no ceithir latha deug de phrìosan. Cha ghann nach robh càirdean an làthair a bha deònach gach càin a phàigheadh. Bha na fir a nise ma sgaoil, agus a rithis bha fàilte romhpa a h-uile ceum gus an d’ràinig iad an dachaidhean fhéin anns a’ Bhràighe.

Bha cuid de bhailtean eile a nise a’ nochdadh gun seasadh iadsan cuideachd an còraichean dligheach, agus cha deachaidh aig an t-Siorram Ivory air maoir-sithe a thoirt á Glaschu na àit eile gus a chuideachadh. Bha seo ’na adhbhar gàirdeachais do mhóran. A nise ’s ann a bha e coltach gun robh an latha leis na croitearan. Roimh dheireadh na bliadhna 1882 fhuair muinntir a’ Bhràighe air ais feurach Bheinn Lì. Bha trì fichead is a ceithir deug punnd Sasunnach san bhliadhna aca r’a phàigheadh air a shon ach bithidh e coltach gun robh an tuathanach MacAoidh a’ pàigheadh còrr is sia fichead not san bhliadhna. Ged a ghabh muinntir a’ Bhràighe ris a seo bha truimead a’ mhàil ’na adhbhar gearain aca an déidh seo. Cha robh duine a thug fianais mu choinneimh a’ Mhorair Napier nach robh a’ gearain air truimead a’ mhàil.

Co-dhiubh air feadh an t-saoghail mhóir rinneadh gàirdeachas ris mar a chaidh le muinntir a’ Bhràighe. Sheas iad an còraichean agus mheal iad an còraichean. Am measg nan òran a rinneadh gus cuimhne a chumail air an gaisge agus air an treibhdhireachd tha aon aig Màiri Mhór nan Oran far a bheil i ag ràdh mar seo:

Thugaibh taing dha na mhuinntir
Tha fo riaghladh na Ban-Righ
Rinn an lagh dhuinn cho diongmhalt’
’S nach caill sinn Beinn Lì.

[TD 18]

’S na diùlnaich a b’uaisle
’S nach robh riamh ann an tuasaid
Chaidh na ruighich a shuaineadh
Gu cruaidh air an dùirn.

Chaidh an giùlan leis na h-aingle
’S an glasadh an gainntir
’S a dh’aindeoin cumhachd an nàimhdean
’S leo am fonn is Beinn Lì.

’S na mnathan bu shuairce
’S bu mhodhala gluasad
Chaidh an claiginn a spuaiceadh
Ann am bruachan Beinn Lì.

’S ged a tha an Cuilthionn is Glàmaig
Measg nam beanntan is àille
Cha bhi ’n eachdraidh air a fàgail
Ach aig sàiltean Beinn Lì.

Bhathas ag ràdh anns a’ Bhràighe gur h-i a’ Bhan-Mhorair NicDhomhnaill a b’adhbhar a’ chùis seo a rèiteach cho sgiobalta agus tha cunntas againn gun do thadhail i fhéin agus a’ Bhan-Mhorair Middleton anns a’ Bhràighe mu dhà mhìos an déidh Blàr a’ Chumhaing. Tha cunntas againn air iad a thadhal san sgoil san Olach Shuas far an robh fàilte romhpa ach chan eil cunntas againn gun tug fear na té an aghaidh orra air an turus. Bha cuid de luchd sgrìobhaidh is de luchd labhairt a’ cumail a mach nach leigeadh an t-eagal le duine de theaghlach a’ Mhorair tadhal san Bhràighe. Cha b’ann mar sin a bha idir. Bha adhbhar na h-aimhreit seachad, is cha robh a dhìth air muinntir a’ Bhràighe ach sìth is fois is an còraichean dligheach a mhealtainn fo chumhachd an lagha.

Bha troimhe-chéile a’ Bhràighe a nise air fhoillseachadh do ’n t-saoghal mhór. Bha pàipearan-naidheachd na dùthcha a nis a’ toirt am beachd-san air cor nan croitear. Cha b’ann san Bhràighe a mhàin a chuir na croitearan an céill am mì-ghean agus ri linn ’s na thuirt gach fear sgrìobhaidh is gach fear labhairt bha suidheachadh nan croitear am beul an t-sluaigh air feadh na dùthcha. Bha cuid de na bha a’ sgrìobhadh agus a’ bruidhinn a’ nochdadh comhfhaireachadh nach bu bheag ris na croitearan, ach bha cuid eile dhiubh a’ cumail a mach nach robh anns an ùpraid a bha ann ach iomall de ’n mhì-dhòigh is de ’n troimhe-chéile a bha a’ dol air adhart an Eirinn. Bha aon fhear sgrìobhaidh á Glaschu ag ràdh gun tug esan an aire gun robh an ùpraid na bu mhiosa agus na bu diorrasaiche anns na ceàrnaidhean sin anns an robh iasgairean a’ cleachdadh a bhith a’ dol chun an iasgaich mu chladaichean Eirinn. Chan eil cunntas againn gun robh aon iasgair as a’ Bhràighe ris an iasgach thall mu Eirinn aig an am seo. ’Se an

[TD 19]

cunntas a tha againn gun robh iad cho bochd is nach rachadh aca air bàtaichean a cheannach a bheireadh fada o an cladaichean fhéin iad. Bha cuid eile a’ cumail a mach gun robh <eng>‘Land Leaguers’<gai> á Eirinn a’ tighinn a nall am measg nan croitear agus gan cur thuige gus dùbhlan a thoirt do ’n lagh is do ’n chrùn. Chan eil cunntas againn gun robh aon dhiubh seo air àrainn a’ Bhràighe anns na bliadhnaichean roimh Bhlàr a’ Chumhaing.

Tha cunntas, ged tha, air dithis choigreach a thighinn do ’n Bhràighe an déidh Blàr a’ Chumhaing. B’e fear dhiubh seo Eanraig George a thàinig á San Francisco. B’e ‘Fàidh San Francisco’ a theirte ris agus an uair a chualas gun robh e a’ tighinn do ’n Bhràighe thàinig àireamh mhath sluaigh a dh’éisdeachd ris anns an sgoil. Bha fear cathrach aca á Glaschu, fear aig an robh Gàidhlig, agus bha cuid a’ smaoineachadh gum buineadh esan do ’n <eng>‘Land League’.<gai> Bha esan a’ cur fo chomhair na cuideachd gur h-e dh’fheumadh na croitearan tuilleadh fearainn agus nach b’e fearann a mhàin ach cuideachadh math airgid gus spréidh a cheannach. An sin chuir Eanraig George an céill mar a bha esan air a chur thuige an uair a chuala e mu ’n droch dhìol a bha air croitearan air feadh na Gaidhealtachd agus gu h-àraidh mu Bhlàr a’ Chumhaing. Dh’innis e do ’n chuideachd mu ’n bhochdainn a dh’fhuiling e fhéin is mu ’n droch chàradh anns am faca e sluagh nam bailtean. Bha esan a nis a’ creidsinn gum feumte roinn as ùr a dhèanamh air ionmhas an t-saoghail. Bha aon de eildearan na h-eaglais an làthair agus air cho lapach ’s gun robh a chuid beurla thuirt e nach robh e idir ag aontachadh leis na meadhonan a bha George a’ moladh gus suidheachadh nan croitear a leasachadh. Cha robh esan a’ creidsinn gun robh e a réir na fìrinn a chuid a thoirt bho aon neach gus neach eile a chuideachadh. A bharrachd air sin chuir an t-eildear an céill do chàch nach robh am fear labhairt a thàinig á Ameireaca a’ cumail ris an fhìrinn bheannaichte agus mar sin gun robh esan a’ moladh do ’n chuideachd a dhol dhachaidh agus gun chuid na gnothach a bhith aca ris. Rinn esan air an dorus agus a’ chuideachd uile air a shàil. Cha tug briathran an Ameireacanaich buaidh sam bith air muinntir a’ Bhràighe. Bha buaidh na h-eaglais na bu treasa eadhon aig an am sin.

Goirid an déidh seo thàinig té ris an abrar a’ bhean uasal Gordan Granndach an rathad. Bha ise cuideachd a’ nochdadh comhfhaireachadh mór ris na croitearan a bha a’ fulang àmhghair agus dòrainn anns na làithean a bha ann. Thug ise cuairt air àrainn a’ Chumhaing agus am feasgar sin fhéin bha i a’ bruidhinn anns an sgoil. A rithis bha àireamh mhath an làthair agus ged a b’ann san Bheurla a bha i a’ bruidhinn fhuair i éisdeachd. Chuir ise meal-an-naidheachd orrasan a sheas an còraichean cho duineil. Ars ise, ‘bithidh cuimhne oirbh mar a tha cheana air na suinn a bhuannaich aig Allt a’ Bhonnaich’. Bha ise làn chinnteach gum biodh carragh air a thogail air àird a’ Chumhaing gus an cuid euchdan a chumail air chuimhne agus gum biodh seo mar a thuirt i ‘mar chuimhneachan soilleir orrasan a sheas cho dìleas’ ’s nach biodh guth tuilleadh air ‘fàsach-

[TD 20]

adh na air bàirligeadh’. Fhuair ise éisdeachd agus gabhail roimhpe mar nach d’fhuair am fear eile. Ma bha coigrich eile an rathad chan eil cuimhne orra an diugh. Bha gnothaichean móra eile fo chomhair an t-sluaigh. Thug gach sgrìobhadh agus gach bruidhinn a bha dol suidheachadh nan croitear fo chomhair na pàrlamaid agus an luchd riaghlaidh. Bha e air a ràdh gur h-ann ri linn na sgrìobhadh anns na pàipearan mu Bhlàr a’ Chumhaing a thuig am prìomhaire Gladstone mar a bha cùisean air a’ Ghaidhealtachd. Gus a seo cha robh móran suime de ’n Ghaidhealtachd na de cheàrnaidh sam bith de ’n rìoghachd ach a mhàin de shuidheachadh na h-Eireann. Bhuaithe seo a mach, ged tha, bha e soilleir gum feumte cùisean a rèiteach aig an taigh cuideachd.

B’e a’ bhuil a bha ann gun do chuireadh air chois comhairle a bha ri rannsachadh a dhèanamh air suidheachadh nan croitear air a’ Ghaidhealtachd. Bha a’ chomhairle seo fo stiùireadh a’ Mhorair Napier agus ann am beagan is bliadhna an déidh Blar a’ Chumhaing bha am Morair Napier a’ gabhail fianais o mhuinntir a’ Bhràighe mu an cor is an crannchur. Air Comhairle Napier bha An Ridire Coinneach MacCoinnich, C. Friseal Mac an Tòisich, fear pàrlamaid, An Siorram Alasdair MacNeacail, Camshronach Lochiall, fear pàrlamaid, agus an t-àrd Ollamh Domhnall MacFhionghuin.

Bha móran de luchd labhairt is de luchd sgrìobhaidh a’ meomhrachadh air crannchur nan croitear. Bhathas a’ beachdachadh air a’ chuis an Taigh nan Cumantan agus a nise bha cuid de àrd luchd dreuchd a’ tadhal air a’ Ghaidhealtachd agus a’ cur am beachdan an céill.

Air an ochdamh latha deug de ’n t-Sultainn 1885 bha am fear riaghlaidh ainmeil ud Iòseph Chamberlain a’ bruidhinn an Inbhir-Nis agus thuirt esan mar seo:

‘Tha fàsachadh na Gaidhealtachd air fìor dhroch shnuadh a chur air oighreachdan na Gaidhealtachd agus orrasan aig a bheil còir thairis orra agus nan robh aicheamhail air iarraidh dh’fheumte cumhachd an lagha a theannachadh orra gu ìre air nach do smaoinich eadhon an fheadhainn sin a bha a’ sìor iarraidh na cùisean atharrachadh agus a leasachadh.’

Thuirt e cuideachd:

‘Ma bhreithnich mise gu ceart na leugh agus na chuala mu ’n chuspair seo tha an latha nise air a thighinn anns am feum sinn sgrùdadh mionaideach a dhèanamh air a leithid seo de shuidheachadh anns a bheil cumhachd cho mór acasan aig a bheil sealbh air fearann, cumhachd a thathas a’ buileachadh chan ann a chum maith na tuath ach a chum am mì-mhath agus mì-fheum.’

Bha luchd sgrùdaidh thall is a bhos a’ beachdachadh air cho cruaidh is a bha am fàsachadh is eile air sluagh gun chuideachadh, gun chùl-taic. Chan

[TD 21]

e a mhàin gun robh luchd sgrìobhaidh agus luchd pàrlamaid anns an dùthaich seo fhéin a’ beachdachadh air a’ chùis ach bha fir eòlach á dùthchannan eile cuideachd a’ toirt cunntais air gach dol a mach a bha ann ré na linne a bha seo. Thuirt fear sgrìobhaidh as an Fhraing mar seo:

‘Bha e soirbh gu leòr do luchd seilbh an fhearainn a bhith cuidhte ’s an tuath; cha robh aca ach an dachaidhean a chur as a chéile agus an sluagh a chur air fògradh. Bha a leithid seo cumanta gu leòr an Eirinn agus cuideachd air Gaidhealtachd na h-Alba.’

Bha eagal an fhògraidh agus na h-imrich air croitearan a’ Bhràighe roimh Bhlàr a’ Chumhaing ach bha sin fìor cuideachd an déidh a’ bhlàir, eadhon ri linn a’ Mhorair Napier a thighinn do ’n Bhràighe a thogail fianais. Chaidh iarraidh air gach baile fearainn fear-labhairt a chur a thoirt fianais mu choinneimh na comhairle. Tha e air a ràdh gun robh feadhainn anns a’ Bhràighe nach robh deònach sin a dhèanamh air eagal a’ bhàillidh. Bha fhios gum biodh am bàillidh an làthair aig na coinneamhan a bha ri bhith ann.

Co-dhiubh, bha am Morair Napier agus a chuideachd a’ togail fianais anns a’ Bhràighe air Di-Màirt an t-ochdamh latha deug de ’n Chéitein anns a’ bhliadhna 1883, dìreach beagan is bliadhna an déidh Blàr a’ Chumhaing. B’e seo, mar gum b’eadh, an car mu dheireadh anns an tuaireap a thòisich an latha a thugadh an ionnsaigh ud air a’ Mhàrtainneach agus a luchd cuideachaidh. Bha am màl a nise pàighte agus bha feurach na beinne aig muinntir nam bailtean; ach cha robh an crannchur ach bochd, agus bha fhathast eagal bàirligidh ’na adhbhar iomgain do mhóran.

B’e Aonghus Stiubhart a bha a’ riochdachadh muinntir Pheighinn a’ Chorrain, agus anns a’ cheud dol a mach chuir esan an céill nach robh e deònach fianais a thoirt is am bàillidh an làthair air eagal gun togte casaid ’na aghaidh airson ni sam bith a theireadh e anns an fhianais. An déidh beagan comhraidh eatorra fhéin dh’aontaich am bàillidh agus a’ chuideachd gum faodadh e na ceistean a chuirte air a fhreagairt gun eagal na eile. A réir na thuirt Aonghus Stiubhart ’se cho beag is a bha na croitean, cho bochd is a bha am fearann agus cho àrd is a bha am màl bu mhotha a bha cur air muinntir Pheighinn a’ Chorrain. Bha e ag ràdh gun robh mu dheich tacaichean fichead anns an eilean a dh’fhaoidte a bhristeadh agus a roinn air croitearan. Thuirt e gun rachadh e fhéin do cheàrnaidh sam bith de ’n eilean far am faigheadh e fearann. Aig a’ cheart am a bha seo thuirt e gun robh e a’ pàigheadh cóig puinnd is a naoi de mhàl. Cha do ghabh Aonghus Stiubhart ris gun do chuireadh blàr. Cha robh ann, thuirt e, ach troimhe-chéile bheag, ach ri linn sin bha e de ’n bharail a nise gum bu chòir do ’n Bhan-Rìgh còir a ghabhail air an fhearann air fad.

Thug Somhairle MacNeacail fianais as leth a’ Bhaile Mheadhonaich agus bha esan cuideachd a’ cur an céill gun robh am màl ro àrd agus gun robh na croitean ro bheag. Thuirt e gun robh ceithir croitean fichead anns

[TD 22]

a’ bhaile agus bha e a’ cumail a mach nach do lughdaicheadh am màl idir ri linn roinnean a dhèanamh orra eadar 1840 agus 1883.

Thuirt Niall Mac a’ Phearsain á Gead an t-Saillear nach robh aigesan ach leth-chroit agus gun robh e a’ pàigheadh trì puinnd is a trì deug de mhàl san bhliadhna. Thuirt e gun robh esan ris an iasgach cuideachd ach nach robh an t-iasgach ach bochd, agus sin a chionn ’s gun robh daoine cho bochd is nach rachadh aca air bàtaichean is acfhuinn a cheannach. Bha an aon ghearain air màl is cion fearainn aig Domhnall Bocanan as an Olach agus aig Iain MacMhathain á Achadh na h-Anaid.

Cha robh teagamh ann a nise nach robh muinntir a’ Bhràighe a’ faicinn nach toireadh iad beò-shlàint á suidheachadh cho mì-shealbhach. Bha teagamh aca nach tigeadh dad de bhuannachd an rathad fo ’n lagh a b’aithne dhaibh agus faodaidh sinn a chreidsinn gun d’rinn iad gàirdeachas ris an lagh ùr a stéidhicheadh anns a’ bhliadhna 1886. Fhuair iad còraichean ùra air an cuid fearainn agus air an dachaighean, agus sin fo chumhachd an lagha.

Chan eil teagamh air nach robh Blàr a’ Chumhaing air aon de na meadhonan a thug gu buil rannsachadh a’ Mhorair Napier agus ’na chois Achd nan Croitear, achd a rèitich an crannchur car tacain agus a thug do chroitearan na Gaidhealtachd fois is sìth fo ghleidheadh an lagha agus saorsa o mhì-rùn nam bàillidh is nan uachdaran.

[TD 23]

Aimhreit an Fhearainn an Tiriodh, 1886

DOMHNALL MEEK

‘’S iad na tacannan móra as adhbhar do mhóran de’n bhochdainn san eilean seo.’ Sin mar a thubhairt Iain MacPhàidein (no Iain mac Nèill, mar a b’fheàrr a b’aithne do dhaoine e) nuair a bha e a’ toirt fianais do Choimisean a’ Mhorair Napier ann an Tiriodh aig toiseach an Lùnasdail, 1883. Bha Iain mac Nèill ’na chroitear san Chaolas aig ceann an ear an eilein, agus bha e a’ bruidhinn as leth croitearan a bhaile fhéin agus croitearan an dà bhaile a bu dlùithe air a’ Chaolas, Rubhaig agus Sàlum. Nuair a chaidh ceistean a chur air le buill a’ Choimisein, thubhairt Iain gun robh còrr is ceud croitear air am fuadach ás na croitean aca o chionn deich bliadhna fichead, is gun deachaidh am fearann air an robh iad a chur ris na tacannan, ann an Scairinis, san Bhàgh, am Baile-Phétris, san Chruadh-Ghoirtean, am Baile-Phuill agus ann am Manal. Is cha b’e Iain mac Nèill an aon fhear a thug fianais mar sin. Dh’innis Dòmhnall MacDhùghaill (no MacLùcais) mar a chaill croitearan Bhaile-phuill pìos mór de’n t-sliabh air Beinn Haoidhnis, far am biodh am beothaichean air feurach, is mar a chaidh a chur ri tac Haoidhnis. Cha d’fhuair na croitearan éirig sam bith airson a’ ghruinnd a chaill iad, agus chan e a mhàin sin, ach chaill iad an cladach a bha a’ dol leis an fheurach. B’fheudar dhaibh àireamh an spréidh a lughdachadh, agus cha robh e furasda dhaibh feamainn fhaotainn a leasachadh an fhearainn. Bha dòigh eile cuideachd anns an robh meudachadh nan tacannan a’ fàgail nan croitearan na bu thruaighe. Mar a thubhairt Dòmhnall Dòmhnallach á Baile-Mhàrtainn, bha aig na croitearan a bha air fhàgail ri fearann a thoirt do’n fheadhainn a chaill am fearann fhéin, is a bha a-nis ’nan coitearan. Air uairean, bha am bàillidh a’ cur nan coitearan sin air a’ choitcheann aig croitearan eile, is mar sin bha na croitearan a’ call tuilleadh feuraich.

Thog Iain mac Nèill puing eile a bha air a daingneachadh le fìanais a h-uile croiteir an latha sin, agus b’e sin an t-àrdachadh a bha air tighinn ann am màil nan croitean anns na deich bliadhna fichead a chaidh seachad. Gu dearbh, bha na màil air dùblachadh. Bha e fhéin a’ pàigheadh £14.50 airson croit anns an robh mu dheich acraichean de thalamh-àitich, agus bha e

[TD 24]

de’n bheachd gum fóghnadh a leth sin. Tha an t-àrdachadh air an robh e a’ bruidhinn ri fhaicinn gu follaiseach ann am màl an eilein gu léir. Ann an 1851, bha Diùc Earraghàidheal, ris am buineadh an t-eilean, a’ faotainn £2,636. Ann an 1886, bha e a’ faotainn £5,769. Ach chan e a mhàin gun robh aig na croitearan ri màil àrda a phàigheadh, bha iad fhathast a’ dèanamh mòrlannachd airson a’ bhàillidh. Nuair a bu mhiosa a’ mhórlannachd, bha aig na croitearan ri dusan latha obrach a thoirt do ’n bhàillidh aig ám sam bith a dh’iarradh e, is mura dèanadh iad sin, rachadh cìs a chur orra. Ann an 1883, bha iad a’ dèanamh trì no ceithir a làithean obrach san fhoghar agus trì sa gheamhradh. Cha bu bheag an rud e a’ bharrachd air a’ mhàl.

Tha e glé shoilleir gun robh smachd mhór aig na bàillidhean air na croitearan, agus mar a thubhairt Iain mac Nèill, cha b’ann air taobh nan croitear a bha iad. Tha e follaiseach bho rannsachadh a’ Mhorair Napier gun robh eagal air an fheadhainn a thug fianais ann an Eaglais Chirceabol an latha sin gun dèanadh am Bàillidh dìoghaltas orra. Bha aig an ám sin dà shearbhanta do ’n Diùc anns an eilean – an Seumarlan, fear do’m b’ainm Wylie, agus am Bàillidh fhéin, fear do’m b’ainm Eòghann MacDhiarmaid, a bha le ceartas ’na fho-bhàillidh aig Wylie. Is e ‘am Bàillidh Dubh’ a theireadh sluagh an eilein ri MacDhiarmaid, ach ’s ann air a choltas a bha iad a’ bruidhinn is chan ann air aintighearnas sam bith a rinn e orra. Bha e air a bhith anns an eilean o 1876, agus an coimeas ri bàillidhean a bha air a bhith ann roimhe, cha robh e idir trom air an t-sluagh. Thug a dhà no trì de na croitearan fianais air a’ bhàillidh a bha anns an eilean deich bliadhna fichead roimhe sud, nuair a chaidh cuid dhiubh a chur a-mach as na croitean. B’esan Iain Caimbeul, agus bu mhath a choisinn esan an t-ainm, Iain Dubh Caimbeul. Bha cuimhne mhath aig Dòmhnall MacDhùghaill air, agus seo agaibh mar a thubhairt e: ‘Bhiodh e a’ dol mun cuairt ’nar measg’, ars esan, ‘le bàirlinn anns an dàrna làimh agus pàipear anns an làimh eile, pàipear a bha ag ràdh gum bitheamaid umhail dha fhéin ’s do ’n Diùc sa h-uile dòigh, is thuirt e mura cuireamaid ar n-ainm ris a’ phàipear, gun rachadh ar cur a-mach ás na croitean. Chuir sinn ar n-ainmean ris a’ phàipear, air neo dh’fheumamaid am fearann fhàgail.’ Thug croitear eile seachad sreath de eiseamplairean air an dòigh mhì-reusanta anns an robh Iain Dubh Caimbeul a’ gabhail gnothach ris an tuath.

Cha robh dad sam bith anns an fhianais a thugadh do ’n Mhorair Napier an latha ud a bha ùr no annasach do ’n fheadhainn a bha air a’ Choimisean. Bha iad cheana air cuairt a chur air a’ mhór-chuid de ’n Ghàidhealtachd, agus bha na h-aon ghearainean aig daoine anns gach ceàrn. Bho’n ‘bhliadhna a dh’fhalbh am buntàta’ (1846), bha uachdarain Ghàidhealach air a bhith a’ feuchainn ri faotainn cuidhte ’s na croitearan a bha a-nis ’nan uallach ro-mhór orra, gu seachd àraid nan tachradh gort. Anns an dà-fhichead bliadhna roimhe sin, bha sluagh na Gàidhealtachd air a dhol am meud gu mór, air thàilleamh ’s gun robh na h-uachdarain a’ cur

[TD 25]

luach air an t-sluagh airson airgead a chosnadh nuair a bha obair a’ cheilp ’na làn neart ri linn Cogadh Napoleon. Bha seo ri fhaicinn anns an dòigh anns an do bhris Diùc Earraghàidheal cuid de thacannan Thiriodh a thoirt croitean do ’n t-sluagh mu 1800. Bha sùil aige air maith an tuath, agus sùil eile air a’ phòca fhéin aig an aon ám. Ach nuair a thàinig crìoch air a’ chogadh, is gu sònraichte nuair a dh’fhalbh am buntàta, dh’atharraich e fhéin is uachdarain eile am beachdan mu bhith a’ cumail an t-sluaigh. Bha e a-nis a’ gabhail air ais an fhearainn a chaidh a roinn ’na chroitean, is a’ meudachadh nan tacannan. Bha na croitearan a chuireadh a-mach as na croitean an dàrna cuid a’ dol do dh’Ameireaga no do ’n Ghalldachd – is bha an Diùc a’ toirt cuideachadh do ’n fheadhainn a bha a’ falbh – air neo bha iad a’ gabhail os làimh beatha gu math cugallach mar choitearan anns an eilean. Dh’fhalbh a’ mhór-chuid dhiubh ás an eilean. Tha seo ri fhaicinn anns an lughdachadh a thàinig ann an àireamh an t-sluaigh. Ann an 1841, bha 4,687 anns an eilean. Ochd bliadhna an déidh sin, bha 3,903. Ann an 1881, cha robh ann ach 2,733. Agus do ’n fheadhainn a dh’fhan air na croitean cha robh gnothaichean dad na b’fhasa, oir bha an Diùc a’ sìor-àrdachadh màl nan croitean, is a’ cur chìsean orra a phàigheadh airson dhìgean is leasachadh mar sin air an fhearann. A réir Iain mhic Nèill, bha croitearan fhathast a’ pàigheadh chìsean airson obair a chaidh a dèanamh o chionn sia bliadhna deug thar fhichead. Ach bha an t-ochdamh Diùc e fhéin de ’n bheachd gun robh a h-uile nì a bha e a’ dèanamh a chum maith an t-sluaigh, agus gun do rinn e tròcair orra nuair a chuir e móran dhiubh thairis. Eadhon nuair a thòisich aimhreit an fhearainn san eilean, cha robh e toileach a chreidsinn nach robh a’ mhór-chuid de na Tirisdich riaraichte gu leòr le ’n staid. Nuair a nochd rannsachadh a’ Mhorair Napier, chuir e an céill a bharail gun do chuir Iain MacMhuirich (John Murdoch), a thàinig do ’n eilean a dheasachadh nam fianaisean, facail ann am beòil nan croitearan, is nach robh stàth anns na gearainean aca. Gus a’ mhionaid mu dheireadh, bha e a’ cumail a-mach gur h-e buidheann beag de luchd aimhreit a bha air chùl na h-aimhreit ann an Tiriodh, agus is e ‘Linn nan Amadan’ (‘The Epoch of the Fools’) a thug e air an ám chudthromach seo ann an eachdraidh an eilein.

Is e an t-iongnadh a bu mhotha gun robh aimhreit cho fada gun ceann a thogail ann an Tiriodh. Mar a nochd na fianaisean a bha air beulaibh a’ Mhorair Napier, bha freumhan na h-aimhreit a’ dol air ais deich-bliadhna-fichead co-dhiù. B’e pàirt de ’n adhbhar, ’s dòcha, gun robh bàillidhean ann a bha na bu dhaondachail na Iain Dubh Caimbeul. A bharrachd air sin, bha an t-eilean anabarrach torrach is bha dol aig a’ mhór-chuid de na bha air fhàgail beò-shlaint air choireigin a chosnadh. Do’n fheadhainn a chaill am fearann, is bha móran dhiubh ann, b’e an t-iasgach a bu luachmhoire. Ach tha rannsachadh a’ Mhorair Napier a’ leigeil fhaicinn gun robh na Tirisdich glé mhì-riaraichte leis an iasgach ann an 1883. Bha iad ag iarraidh bàtaichean a bu mhotha, agus port a b’fheàrr le gàrradh-fasgaidh. Bha sin

[TD 26]

fhéin a’ nochdadh nach robh an t-eilean gu nàdurra freagarrach airson iasgaich. Ach ma bha an t-iasgach cugallach ann an 1883, dh’fhàilnich e buileach ann an 1885, agus bha móran bochdainn air feadh an eilein. Bha na coitearan a-nis air an tilgeil air ais air an fhearann, agus cha robh de fhearann ann dhaibh ach na gheibheadh iad bho na croitearan. Ach eadhon mun d’fhàilnich an t-iasgach, bha toiseach na tuasaid air nochdadh. Cho luath ’s a chuireadh air chois a’ <eng>Highland Land Law Reform Association<gai> (’se sin an <eng>Land League<gai> an déidh 1886) ann an 1883, chaidh meur dhith a chur air chois ann an Tiriodh. B’e ceann-suidhe meur Thiriodh Niall MacNéill, a bha ag àiteach croite ann an Bhalla, agus ann an ùine glé ghoirid an déidh sin, bha seachd ceud ball innte. Faodaidh gur h-e an t-adhbhar air a shon seo gun robh màil nan croitean air an àrdachadh a rithist ann an 1882, agus tha e soilleir bho chunntasan màil mo shìn-seanair gun deachaidh esan co-dhiù ann an ainbhiach leis a’ mhàl aig an ám sin. Bliadhna an déidh do’n <eng>Land League<gai> a bhith air a stéidheachadh san eilean, ghabh croitearan is coitearan sealbh air aon de na tacannan móra, a bha nis ’nan cùis farmaid. Chan eil e soilleir dé an tac a bha seo, ach faodaidh gur h-e tac Haoidhnis a bha ann. Bha fathann aig an ám gum biodh bàta-cogaidh a’ tighinn – bha saighdearan-cuain aig an ám sin anns an Eilean Sgiathanach – ach thubhairt na Tirisdich nach robh eagal orra gun tigeadh i oir cha robh port math san eilean, agus b’e an geamhradh a bha ann. Co-dhiù ’se tac Haoidhnis a bha seo ’s nach i, tha e air aithris gun robh tac Haoidhnis fo thairgseachan aig an ám seo, is gun do chuir an <eng>Land League<gai> a-steach tairgse air a son. Chaidh an tairgse aca a dhiùltadh, ach tha e air aithris cuideachd gun tubhairt an Diùc gun rachadh an ath thac a bhiodh saor a roinn eadar na croitearan is na coitearan. Chan eil fhios an robh iad toileach a chreidsinn, oir bha iad air tairgse eile a chur a-steach a’ bhliadhna sin airson dà chroit a bha air dol bàn ann an Sàlum, agus chaidh an tairgse sin a dhiùltadh san aon dòigh.

B’i tac Ghrianail an ath té a bha saor. A réir cuid, ’se caochladh a rinn Lachlann MacIlleathainn, Fear Ghrianail, ann an 1885. A réir cuid eile, chaidh e thairis. Co-dhiù na co-dheth, chuir <eng>Land League<gai> Thiriodh romhpa gun robh iadsan a’ dol a ghabhail na tac os làimh, agus cho fad agus is fhiosrach sinn, cha do chuir iad a-steach tairgse sam bith. Aig coinneamh de’n <eng>Land League<gai> aig toiseach a’ Chéitein 1886, thug Niall MacNèill, an ceann-suidhe, rabhadh do dhuine sam bith a bha a’ beachdachadh air tairgse a chur a-steach gun robh a <eng>Land League<gai> an dùil a gabhail os làimh. Aig an aon ám, bha croitearan is coitearan a’ dìteadh a’ bhile ùr a bha a-nis fa chomhair na Pàrlamaid, agus b’e an t-adhbhar a bha aca air son seo nach robh e a’ toirt tuilleadh fearainn dhaibh. B’e an ath rud a thachair gun robh acfhuinn na tac air an reic aig roup. Chaidh an acfhuinn a cheannach le Tom Barr, aon de na tuathanaich a bu mhotha a bha anns an eilean, ach cha robh e fada gus an do thuig na Tirisdich gun robh e a’ ceannach as leth Nèill MhicNèill, ceann suidhe na <eng>Land League,<gai> agus a bhràthair, Lachlann.

[TD 27]

Uine ghoirid an déidh seo, chaidh an naidheachd mu sgaoil gun robh Niall MacNèill agus a bhràthair air tairgse a chur a-steach airson na tac, agus gun robh iad air a faotainn! A réir choltais, ’s ann an ainm Lachlainn a bha an tairgse oir b’esan a-nis Fear Ghrianail! Bha na croitearan air am maslachadh, agus bha fearg mhór orra gun rachadh Niall MacNèill, seach duine sam bith, air an cùlaibh anns an dòigh seo. Thugadh bhuaidhe àite mar cheann-suidhe na <eng>Land League<gai>ann an làrach nam bonn, agus chaidh Dòmhnall Sinclair, coitear a Goirtean Dòmhnaill, a chur ’na àite. Gun dàil, fhuaireadh a-mach an latha air an robh Lachlann MacNèill ri sealbh a ghabhail air an tac, agus air an latha sin, chaidh móran chroitearan is choitearan a-null le pìobairean air an ceann g’a choinneachadh. Nuair a nochd MacNèill, dh’fhoighnich iad dheth dé na beachdan a bha aige, ach cha tug e dhaibh freagairt a chòrd riutha. Leis a sin, chuir iad a-mach as an tac e, agus chaidh spréidh nan croitearan, is gu h-àraid spréidh nan coitearan a bha gun fhearann, a chur air feurach air tac Ghrianail.

Tha e duilich a thuigsinn carson a ghabh Niall MacNèill agus a bhràthair gnothach ri tac Ghrianail. A réir beul-aithris an eilein, bha Niall ann an cuim ris a’ bhàillidh aig an aon ám ’s a bha e ’na cheann-suidhe air an <eng>Land League.<gai> Co-dhiù bha ’s gus nach robh, tha e soilleir gun d’fhuair a bhràthair an tac gu math saor. Chuir mac seann Fhear Ghrianail, Dòmhnall Eàirdsidh MacIlleathainn, a-steach tairgse £96 airson na tac, ach chaidh a dhiùltadh, agus fhuair Lachlann MacNèill i air £80. Bha an Diùc fhéin de ’n bheachd gun do rinn e coibhneas ris na croitearan nuair a thug e an tac do aon de an àireamh, ach chan eil fhios nach robh e deònach an cothrom seo a ghabhail airson an tàmailteachadh. Tha aon nì cinnteach co-dhiù, agus ’se sin nach do lagaich na thachair misneach nan croitearan. Dh’fhan iad air an tac airson dà mhìosa, agus mu dheireadh chuir an Diùc litir thuca ag innse dhaibh gun robh e a’ dol g’ an cur a-mach le taic an lagh. Anns an litir sin chuir e ás leth nan Tirisdeach gun robh iad a’ cur ann an suarachas gach coibhneas a bha e air a nochdadh riutha anns an dà-fhichead bliadhna a chaidh seachad, is nach robh iad a’ dèanamh an dìchill gus luchd na h-aimhreit a chur ás am measg.

’Se a’ cheud rud a thachair an déidh seo gun tàinig Siorram á Dùn-Eideann do’m b’ainm Seòras MacNeacail do ’n eilean air a’ cheud latha air fhichead de ’n Iuchar. Bha pasgain de shanasan-toirmisg aige a bha e a’ dol a thoirt do ’n fheadhainn a chuir an spréidh air an tac, agus a réir choltais, bha dùil aige ri aimhreit oir bha còrr is deich air fhichead polasman is oifigeach á Glaschu còmhla ris. Chuir iad romhpa gun rachadh iad do Bhaile-Phuill anns a’ cheud dol-a-mach, ach cha b’urrainn dhaibh a bhith air ám no àite a bu mhiosa a thaghadh, co-dhiù aig toiseach tòiseachaidh. Feumaidh gun robh deagh fhios aig an <eng>Land League<gai> gun robh iad a’ tighinn, oir bha sluagh mór cruinn. Cha b’fhada gus an robh iad a’ dlùth-amharc air na bha na polasmain a’ dèanamh, agus chuir e fearg eagalach orra nuair a chunnaic iad gun robh dithis de na h-eileanaich còmhla ris na polasmain,

[TD 28]

agus aon dhiubh sin a thionndaidh a chòta is a ghabh obair aig a’ bhàillidh ’na fhear-treòrachaidh. Fhuair na polasmain cothrom air ceithir no cóig a shanasan a chur fo na dorsan, nuair a thug an sluagh roid orra. Le neart na h-ionnsaigh, bhris iad troimh’n t-sreath pholasman, agus thionndaidh iad iad ceann an eich a bha anns a’ mhachine air ais an rathad a thàinig e. Cha robh na polasmain fada a’ tuigsinn nach robh móran an còrr a b’urrainn dhaibh a dhèanamh, agus ghabh iad an ratreut air ais do thigh òsda Scairinis, far an robh iad a’ fuireach. Nuair a chuir na polasmain na buinn rithe, chaidh an sluagh sìos gu Tigh an Eilein a bhruidhinn ri Seumarlan an Diùc agus ri MacDhiarmaid, am bàillidh. Thubhairt iad riutha nach robh an Diùc air éisdeachd ris na h-iarrtasan aca, agus gur h-e sin an t-adhbhar gun do ghabh iad os làimh tac Ghrianail, ‘ach,’ ars am fear-labhairt, ‘tha sinne deònach màl sam bith a phàigheadh airson na tac a théid a réiteach le Coimisean an Fhearainn.’ Bha e a’ bruidhinn air a’ Choimisean ùr a bha air a stéidheachadh le Achd nan Croitearan a thàinig gu buil anns an Og-mhìos. Tha e coltach nach d’fhuair na croitearan móran éisdeachd bho ’n t-Seumarlan no bho ’n bhàillidh, agus chaidh iad suas gu ’n chnoc os cionn an tighe, far an robh coinneamh aca. Chuir iad romhpa buidheann de luchd-faire a chur do Ghrianail, buidheann eile do Scairinis, agus coinneamh a chumail an ath latha. An làrna-mhàireach, mun do chumadh a’ choinneamh, tha e air aithris gun deachaidh trì cheud croitear a-null do Scairinis. Nuair a ràinig iad an tigh-òsda, bha na dorsan is na h-uinneagan air an gabhail aca le fiodh, ach fhuair iad cothrom bruidhinn ris na polasmain. ’Se a’ cheist a bu mhotha a bha a’ cur dragh orra, an robh obair nam polasman crìochnaichte. Thubhairt na polasmain nach robh iad cinnteach. Leis a’ bheagan fiosrachaidh seo, dh’fhalbh na croitearan air ais a chumail na coinneamh. An ath latha dh’fhàg na polasmain an t-eilean.

Ach ma dh’fhalbh na polasmain, bha fhios aig muinntir Thiriodh gu math nach fhaca iad an sealladh mu dheireadh dhiubh. Bha a h-uile duine san eilean a’ beachdachadh air dé an ath cheum a ghabhadh an Diùc gus na reubalaich a chur an sàs. ’Se a’ bheachd a bha aig a’ mhór-chuid gun tigeadh bàta-cogaidh, agus bha diogal-inntinn ro mhór anns gach àite. ’Se sin dìreach a thachair, oir an ath latha chaidh iarraidh air a’ bhàta-chogaidh Assistance buidheann de shaighdearan-cuain a thogail ann am Plymouth agus a h-aghaidh a thoirt air Tiriodh. Bha bàta a bu lugha, an Ajax, còmhla rithe, agus air Di-ciadain thadhail an dà bhàta anns an Oban a thoirt air bòrd buidheann de pholasmain á Earraghàidheal, is á Inbhir-Nis.

Ràinig an Assistance agus an Ajax Tiriodh air feasgar brèagha samhraidh air Di-haoine, an deicheamh-latha-fichead de’n Iuchar. A bharrachd air an dà bhàta-chogaidh, thàinig am bàta-smùide, an Nigel, a thug air falbh na polasmain dìreach seachdain roimhe sud. Leig a’ chabhlach na h-acraichean mu choinneamh Port Scairinis, is ged a bha dùil aig daoine gun tigeadh na saighdearan air tìr am feasgar sin fhéin, cha tàinig air tìr ach ceannardan a’ pholas, a bha a-nis mion-eòlach air an àite. ’S ann san

[TD 29]

mhaduinn a thòisich an ùpraid. Chaidh eathraichean nam bàtaichean-cogaidh a lìonadh le saighdearan, agus cha b’fhada gus an robh dà cheud gu leth dhiubh ’nan seasamh mu choinneamh an tigh-òsda. Chaidh iad ann an òrdugh, leis na polasmain air thoiseach, agus ann an ùine ghoirid bha iad a’ meàirdseadh suas troimh’n bhaile air an t-slighe gu ceann an iar an eilein. ’Se bha fainear dhaibh an uair seo oidhirp eile a dhèanamh air na sanasan toirmisg a thoirt do ’n fheadhainn a chuir spréidh air tac Ghrianail. Cha deachaidh bacadh sam bith a chur orra, oir bha an <eng>Land League<gai> air aontachadh nach toireadh iad dùbhlan dhaibh. Uile gu léir, chaidh leth-cheud sanas a thoirt seachad an latha sin. Tha e air aithris gun do thadhail na saighdearan air tac Ghrianail fhéin, is nach deachaidh fàilte ro chridheil a chur orra! A réir na naidheachd, bha na fir a bha air faire air seann tigh-chearc a chur ’na iallan, airson ’s gum biodh armachd gu leòr aca a thoirt ionnsaigh air an nàmhaid, nan tigeadh cùisean thuige sin! Ach cho fad ’s as fhiosrach sinn, cha deachaidh buille a bhualadh. Gu dearbh, bha na sanasan toirmisg gu math éifeachdach, oir roimh Dhi-màirt, cha robh creutair air fhàgail air an tac, is bha fois is sìth air feadh an àite. Ach bha gnothach a bu chudthromaiche buileach air earbsa ris na polasmain is ris na saighdearan an uair seo. B’e sin gréim fhaotainn air na fir a bha air chùl na h-aimhreit a thachair ann am Baile-Phuill. Chan e rud furasda sam bith a bha seo, agus tha e soilleir gun d’fheuch iad an toiseach ri ceannardan na <eng>Land League<gai> fhéin a chur an sàs. Seachdain an déidh do na saighdearan tighinn, chuir iad sianar an sàs: Cailean MacEanraig, Eachann Dòmhnallach, agus Alasdair MacIlleathainn á Baile-Mhàrtainn; Dòmhnall Sinclair, ceann-suidhe na <eng>Land League;<gai> agus Dòmhnall MacFhionghuinn agus Lachlann Brùn á Baile-Mhuilinn. Chaidh an toirt do dh’Inbhir-Aora an ath latha, far an deachaidh an càradh san phrìosan airson latha no dhà. Leigeadh mu sgaoil iad nuair a phàigh Lachlann MacGuaire, aig an robh bùth ann am Baile-Mhàrtainn, fichead not an urras air gach fear. Mar a thubhairt Iain MacIlleathainn, Bàrd Bhaile-Mhàrtainn, ’na òran:

‘An Inbhir-Aora, toll dubh a’ chruadail,
Gun dhùnadh suas iad a Luan ’s a Dhòmhnach;
Ach bha de dh’uaisle an com MhicGuaire
Nach biodh iad uair ann nam fuasgladh òr iad.’

An déidh do na prìosanaich faotainn mu réir, chaidh iad do Ghlaschu air bòrd a’ bhàta-smùide, <eng>Lord of the Isles.<gai> Bha fàilte nan gaisgeach a’ fuireach riutha nuair a ràinig iad am Broomielaw, oir bha a h-uile duine air cluinntinn mu ’n deidhinn. An ath oidhche, bha coinneamh mhór air a cumail anns na <eng>Waterloo Rooms,<gai> le Seòras Clark, ball-pàrlamaid Ghallaibh, anns a’ chathair. Rinn Dòmhnall Sinclair òraid, is thubhairt e gun robh còir aig na Gàidheil seasamh gualainn ri gualainn gus am faigheadh na coitearan maith an Achd ùir oir ged nach robh an t-Achd a’ riarachadh nan croitearan, cha robh e a’ toirt iomradh idir air na coitearan.

[TD 30]

Am feadh ’s a bha na prìosanaich ás an eilean, chumadh dà choinneamh de ’n <eng>Land League.<gai> Aig a’ cheud choinneamh, dhìt na croitearan an luchd-riaghlaidh airson na saighdearan a chur do Thiriodh. Aig an dàrna coinneamh, dhiùlt na croitearan tuilleadh spréidhe a chur air tac Ghrianail, agus mar sin bha a’ chuid a bu mhotha de ’n aimhreit seachad. Air an treas-latha-fichead de ’n Lùnasdal, ùine ghoirid an déidh do na prìosanaich tilleadh dhachaidh, chaidh Lachlann MacNèill a ghabhail sealbh air tac Ghrianail, agus an uair seo, cha do chuir duine beò bacadh air.

A-measg na feadhainn a thadhail ann an Tiriodh aig an am seo, bha Dòmhnall MacPhàrlain, a bha ’na bhall-pàrlamaid airson Siorramachd Earraghàidheal eadar 1885 is 1886. Nuair a bhruidhinn e ris an t-sluagh, thubhairt MacPhàrlain gun gabhadh na saighdearan taobh nan daoine, oir mhothaich e gun robh sin a’ tachairt ann an àiteannan eile. Bha a h-uile coltas gun robh seo a’ tachairt, oir bha saighdearan a’ measgachadh leis an t-sluagh, agus bha àbhachdas agus fealla-dhà a’ dol eatorra. Air an t-seachdamh-latha-deug de ’n Lùnasdal, chumadh lùth-chleasan ann an Scairinis, is bha buidhnean bho ’n bhàta-chogaidh Humber, a ghabh àite na h-Assistance, a’ strìth an aghaidh balaich an eilein fhéin. Tha e air aithris gun do bhuannaich na Tirisdich anns a h-uile nì! Ach chan eil fhios nach robh adhbhar gu math seòlta airson a’ mheasgachaidh seo, oir cha robh obair nan saighdearan fhathast aig ceann. Aig toiseach an t-Sultainn chaidh sianar eile a chur an sàs airson am pàirt ann an aimhreit Bhaile-Phuill: Iain Sinclair, Iain MacPhàidein agus Gille-Crìosd Dòmhnallach, á Baile-Mhàrtainn; agus Seòras Caimbeul agus Alasdair MacArtair ás a’ Bhaile-Nodha. Cha deachaidh an còrr a chur an sàs an déidh sin, ach dh’fhan na saighdearan anns an eilean gu deireadh a’ mhìosa. A réir choltais, bha iad glé thaingeil an t-eilean fhàgail. Bha na cairtealan aca ann an Scairinis air an cur as a chéile le stoirm is uisge, agus b’fheudar dhaibh cairtealan eile fhaotainn air feadh an eilein, ann an tigh-sgoil na Mòintich, anns a’ Ghleasaraidh, agus an seann stòr Bhaile-Phétris.

Uine ghoirid an déidh do na saighdearan falbh, chaidh na daoine ciontach a ghairm gu cùirt. Ach cha tugadh gu cùirt a h-uile duine a chuir na saighdearan an sàs. Chaidh ceathrar a leigeil mu sgaoil: Dòmhnall Sinclair, Lachlann Brùn, Dòmhnall MacFhionghuin, agus Alasdair MacArtair. Chumadh a’ chùirt fhéin air an ochdamh-latha-deug de ’n Dàmhair, anns a’ Chùirt Ard ann an Dùn-Eideann. Chaidh móran fhianaisean (mu dheich air fhichead) a ghairm, is ’nam measg bha Iain MacIlleathainn, Bàrd Bhaile-Mhàrtainn. Air an Di-sathurna roimh’n chùirt, bha céilidh ann an Glaschu, agus bha Bàrd Bhaile-Mhàrtainn a-measg na cuideachd. Chaidh iarraidh air òran a ghabhail, ach thubhairt e nach gabhadh e òran gus am biodh a’ chùirt seachad. Cha robh e móran na bu shunndaiche an déidh na cùirte, oir chaidh an latha gu dubh an aghaidh nan Tirisdeach. Ged a chaidh an dìon gu math leis an fhear-lagha a bha air an taobh, thubhairt am breitheamh, am Morair Mure, gun robh e soilleir

[TD 31]

gun robh iad ciontach ann a bhith a’ cur bacadh air an t-Siorram MacNeacail nuair a dh’fheuch e ris na sanasan-toirmisg a thoirt seachad ann am Baile-Phuill. Fhuair cóignear (MacIlleathainn, MacEanraig, Eachann Dòmhnallach, Iain Sinclair agus an Caimbeulach) sia mìosan prìosain; fhuair an triùir eile ceithir mìosan. B’ iad sin na binnean a bu chruaidhe a thugadh air croitearan sam bith san Ghàidhealtachd thuige sud, agus bha comh-fhaireachadh mór ris na Tirisdich air feadh na dùthcha. Is bha a bheachd fhéin aig Bàrd Bhaile-Mhàrtainn air cùisean:

‘… cha robh ach breugan
An cùirt Dhùn-Eideann; bu léir sud dhòmhsa.’

Chrìochnaich an iorghail le ochd Tirisdich anns a’ phrìosan ann an Dùn-Eideann, agus tha e iomchuidh foighneachd dé a bhuannaich iad. A thaobh tuilleadh fearainn fhaotainn, ’se glé bheag a bhuannaich iad a dh’aon ruith. Bha clann MhicNèill Ghrianail a’ mealtainn na tac airson iomadh bliadhna an déidh sud, agus cha deachaidh cuid de na tacannan a bu mhotha san eilean, leithid Haoidhnis is an Cruadh-Ghoirtean, a bhriseadh gu 1912 is 1914. Cha do bhriseadh tac Bhaile-Phétris – an tac ainmeil aig Tom Barr – gu 1921, agus bha tuilleadh aimhreit mu ’n do thachair sin. Ach cha b’e coire nan croitearan a bha seo, ach coire Achd an Fhearainn, oir cha robh an t-Achd idir a’ tairgsinn dòigh chinnteach anns am faigheadh na croitearan na croitean a mheudachadh. Is e sin, ann am pàirt co-dhiù, a bha air chùl aimhreit Thiriodh sa cheud àite. Anns an fharsaingeachd, ged tha, chan urrainn nach robh aimhreit Ghrianail ’na meadhon follaiseach air aire dhaoine a tharraing gu cor thruagh nan croitearan is nan coitearan ann an Tiriodh. Nuair a rinn Cùirt an Fhearainn an rannsachadh an ath bhliadhna, chaidh màil nan croitean ìsleachadh gu mór, agus chaidh suim chothromach de ’n ainbhiach a dhubhadh ás. Faodaidh gun robh seo air tachairt co-dhiù, air thàilleamh ’s mar a bha air tachairt ann an ceàrnan eile de ’n Ghàidhealtachd, ach có aige tha fhios gum biodh croitearan Thiriodh air uiread a bhuannachd mura b’e na thachair ann an Grianal?


Is e seo a’ cheud chunntas mhionaideach air aimhreit Thiriodh, is ghabhadh i leudachadh gu mór. Chaidh am fiosrachadh a thoirt á caochladh àiteannan: <eng>The Napier Commission Report<gai> (1884); pàipearan-naidheachd an ám, is gu h-àraid an t-Oban Times agus an <eng>Scottish Highlander;<gai> agus beul-aithris agus òrain an eilein. Gheibhear fiosrachadh mu bheachdan Diùc Earraghàidheal ann an eachdraidh-beatha <eng>Lady Victoria Campbell,<gai> le Frances Balfour, agus <eng>Crofts and Farms in the Hebrides,<gai> leis an Diùc fhéin. Cha bu chòir earbsa sam bith a chur an <eng>‘Tiree under Military Law’,<gai> anns an leabhar, <eng>The Old and the New Highlands and Hebrides,<gai> le Seumas Camshron.

[TD 32]

Reud na Pairce no Creach Mhor nam Fiadh, 1887

IAIN M. MACLEOID

Bha cor a Ghàidheil, cor an Leódhasaich agus cor Mac nan Loch gu h-àraidh glé ànradhach anns an leth mu dheireadh de ’n naodhamh linn deug. Aon uair is gun do dhearbh am fiadh is a’ chaora gu robh iad na bu bhuannachdail do ’n uachdaran na bha an croitear, chaidh esan a shàrachadh anns a h-uile dòigh a ghabhadh dèanamh gus fhuadach gu tìrean céin no gu àitichean mì-thorrach far nach soirbhicheadh a’ chaora no am fiadh. Tha fhios aig a h-uile duine mar a chaidh Dùthaich MhicAoidh fhàsachadh agus mar a rinn an trusdar Pàdruig Sellar fòirneirt air an t-sluagh. Bha trusdaran ann an Leòdhas cuideachd a bha a’ dèanamh geur-leanmhainn air na daoine agus ’se an seumarlan Dòmhnall Rothach am fear bu mhiosa dhiubh. Sgrìobh Iain Mac a’ Ghobhainn, no Iain Phàdruig á Iarseadar mu a dheidhinn-san:

’N sin molaidh a’ chnuimh shnàigeach thu
Cho tàirceach ’s a bhios d’ fheòil,
’Nuair gheibh i air do chàradh thu
Gu sàmhach air a bòrd,
Their i, ‘Se fear miath tha seo
Tha math do bhiasd nan còs,
Bho ’n rinn e caol na ciadan
Gus e fhéin a bhiathadh dhòmhs’.

Air na Lochan ann an Leòdhas tha talamh mór na Pàirce, far an robh móran sluaigh ri còmhnaidh aig aon ám. Bha dà cheud ann an Calbost ann an 1911; chan eil ann an diugh ach ceathrar (1978). Mar a thubhairt Murchadh Mac a’ Ghobhainn, am bàrd á Liùrbost:

B’éigin dhoibh an cùl a chur
Ri sléibh is glinn an dùthchais
Airson gum biodh na stùcannan
’Nan lùchairt chaorach mhóra.

[TD 33]

Tha na sléibh a dh’àraicheadh
An treubh a ghleusadh stàilinnean
An diugh fo fhéidh ’nam fàsaichean
’S fo chaoraich bhàna bhòidheach.

Cha robh ach dà sgìre ann an Eilean Leódhais an toiseach – Sgìre na h-Uidhe agus Sgìre Bharbhais. Bha am fearann ris an canar an diugh na Lochan ann an Sgìre na h-Uidhe agus cha robh móran sluaigh air thaigheadas ann – gu h-àraidh air taobh deas Loch Eireasord. Ann an làithean Chlann ’ic Leòid bha e air a cheadachadh do na h-Uigich a bhith a’ dol do ’n Phàirce leis an spréidh aca agus tha geàrraidh air taobh deas Loch Sìphort, faisg air an t-Sruth, ris an canar Airigh Dhòmhnaill Chaim. Is ann an seo a chaidh e air falach, tha e coltach, an uair a bha na Tàilich ’ga lorg ann an Uig. Nuair a fhuair Clann Choinnich gréim air Leódhas ann an 1610 is ann aig Ceann Loch Sìphort a thog iad a’ chiad Chaisteal – tha an tobhta ri faicinn fhathast – agus ’s ann fo ainm an àite seo a ghabh Cailean, a’ chiad Iarla, an tiotal aige. Thog iad gàrradh eadar Loch Sìphort agus Loch Eireasord airson na féidh a chumail a staigh agus na poidsearan a chumail a muigh. ’Se Gàrradh an Tighearna an t-ainm a bha air, agus tha an làrach aige-san ri faicinn fhathast cuideachd.

Ann an 1716 ’se aon duine a bha a’ pàigheadh màil anns a’ Phàirce, Alasdair MacCoinnich ann an Tàbost, duine a bha càirdeach do ’n uachdaran, ach mu 1800 bha daoine air a dhol air thaigheadas ann an Sìldinis, Isginn, Stìomrabhagh, Leumrabhagh agus an Orasaidh. Chaidh a’ Phàirce a thoirt air mhàl aig toiseach an naodhamh linn deug do Lachlainn MacFhionghuin á Corraidh anns an Eilean Sgiathanach agus an déidh sin do Dhòmhnull Stiùbhart agus a bhràithrean á Peart, sìos gu 1842. An déidh sin chaidh a’ Phàirce a chumail mar thaca chaorach le atharrachadh thuathanach gus a’ bhliadhna 1883 nuair a leig Pàdruig Mór Sellar seachad i. Ann an 1831 bha seachd croitearan ann an Sìldinis, a sia-deug ann an Isginn, a seachd-deug ann an Orasaidh, am fichead ann an Leumrabhagh agus a h-ochd ann an Stìomrabhagh – ’s ann aig na Stiùbhartaich a bha a’ Phàirce aig an ám seo.

Chaidh croitearan Isginn a ruagadh ann an 1833, croitearan Orasaidh agus Shìldinis ann an 1838 agus feadhain Leumrabhaigh ann an 1841. Chaidh trì fichead croitear a ruagadh gu léir, agus chaidh cuid dhiubh gu tìrean céin, a seachd ar fhichead a Chrosbost, feadhain a Thunga is a Tholstadh agus feadhain a Steòrnabhagh. Eadar 1883 agus 1886 cha robhas a’ lorg neach a ghabhadh a’ Phàirce air mhàl agus chuir móran de mhuinntir nan Loch tagraidhean chun na Mnatha-uasail MacMhathain feuch an toireadh i dhaibh pàirt de thalamh na Pàirce air màl; cha do rinn ise fiù ’s am freagairt.

Ghabh Mgr. Iòsaph Platt a’ Phàirce air mhàl anns a’ bhliadhna 1886, bliadhna roimh Chreach Mhór nam Fiadh, agus ged a sgrìobh an

[TD 34]

t-Urramach Dòmhnall MacCaluim ceithir ruinn deug de dh’òran ag cur sìos air ‘Bodach Isgin’, mar a bha aige air, bha Mgr. Platt, agus gu h-àraidh a bhean, glé mheasail aig a’ mhór-shluagh san àite; ’se ‘Lady Platt’ a bha aca oirre-se. Seo dhà de ruinn MhicCaluim:

‘Tha mise rìoghchadh cho fad ’sa chì mi’
Thuirt Bodach Isgin ‘thar monadh ’s cruach’
’S gun d’thuirt e ’n fhìrinn ’se bhris mo chrìdh-sa
’S a dh’fhàg an tìr seo air chrith le fuachd.

A mach o ’n Airidh ’s an robh na h-àrmuinn
A gabhail tràth air mo bhradan ’s m’ fhiadh
Gu ruig a Chàbhaig tha tìr na Pàirce
Fo ’m chois na fhàsach ’s le m’ iuchair gléight’.

Anns na bliadhnaichean roimh Achd nan Croitearan (1886) bha bochdainn mhór ann a measg an t-sluaigh agus b’e aon adhbhar air a seo gu robh an t-uachdaran a’ leagail màil ro-throm air a’ chroitear. Dhearbhadh seo an uair a rinn Coimisean nan Croitearan sgrùdadh air màil ann an Leódhas agus a lughdaich iad móran dhiubh. Bha timcheall air dà fhichead a bha dhà uiread ’s bu chòir dhaibh, agus ann am fichead eile gheàrr an Coimisean iad mar a leanas: 52.5, 53, 54.5, 55, 55.5 (ceithir), 59 (dhà), 59.25, 59.5, 60, 61, 61.25, 62.75%. Ann an Airigh-Bhruthaich bha aon chroit air an deach am màl a lùghdachadh gu ìre 66.6%. Mar sin cha leig duine sam bith a leas a ràdh gun robh an t-uachdaran math do na croitearan ann an Leódhas – ’s ann a bha e a’ feuchainn ris a h-uile sgillinn a b’urrainn dha a thoirt uapa.

Aig an ám seo bha maighistir-sgoile comasach ann am Bail-Ailean – fear Dòmhnall MacRath. Bhuineadh e do Chaol Loch Ailse agus chaidh e do ’n bhun-sgoil anns a’ Phloc. Nuair a chrìochnaich e cùrsa foghluim ann an Glaschu chaidh e gu Ard-Sgoil Inbhirnis, ’na fhear-teagaisg Mathematics, anns an Fhaoilleach 1872. Thug e ochd bliadhna ann an sin agus anns an Dùdlachd 1879 chaidh e gu sgoil Cheann Drochaid ann an Ros Cuibhne, far an tug e ochd bliadhna eile. Thàinig air sin fhàgail agus anns an Fhaoilleach 1887 chaidh e ’na mhaighistir-sgoile a Bhail-Ailean, far an do dh’fhuirich e gus an dara latha fichead de ’n Mhàirt 1889.

Cha b’fhada gus an robh e ’na fhear-stiùiridh is ’na fhear-cuideachaidh do na croitearan. Is iomadh croit a thomhais e do chroitearan a bha a’ dol mu choinneamh a’ Choimisein – agus bhiodh coinneamhan gu tric anns an sgoil far am biodh na croitearan a’ cruinneachadh agus a’ mòrachadh agus a’ deasbad mu dhòighean air an crannchur a leasachadh.

Chleachd na coinneamhan a bhith a’ fosgladh le ùrnuigh agus le a bhith a’ seinn sailm. An uair sin bha còmhlan de dhaoine tapaidh a’ dol timcheall an t-seòmair agus ma bha duine sam bith an làthair a bha ’na fhear-brathaidh no air taobh an uachdarain bhathas a’ breith air eadar cheann is

[TD 35]

chasan agus ga thilgeil a mach as an taigh agus càch ag éigheachd, ‘Mach leis! Mach leis!’

Anns a’ bhliadhna 1887 bha droch Fhoghar ann agus bha móran de ’n bhuntàta lobhte, agus bha muinntir nan Loch air an tolladh leis an acras. Mar sin chaidh aontachadh aig coinneamh ann am Bail-Ailean air an aonamh latha deug de ’n t-Samhain, 1887, gun deidheadh oidhirp a dhèanamh gus cor an t-sluaigh a thoirt fo chomhair an Riaghaltais, agus gur h-e an dòigh a b’fheàrr air seo a dhèanamh gun deidheadh a h-uile duine ann an sgìre nan Loch, aig an robh an cothrom, do’n Phàirce air latha sònraichte agus gum marbhadh iad na b’urrainn dhaibh de na féidh. Chaidh coinneamh eile a chumail an latharna-mhàireach, Di-sathurna, an dara latha deug aig lethuair an déidh meadhon latha, agus lean i gu ceithir uairean feasgar. Anns a’ choinneamh a bha seo bha riochdairean á Bail-Ailean, Airigh-Bhruthaich, Ceòs, an Achadh, Grabhair, Leumrabhagh, Ciarsiadar, Cromór, Maravig, Tàbost, agus Lacasaidh. Chaidh iarraidh air Dòmhnall MacLeoid á Bail-Ailean a’ choinneamh fhàgail oir chuir Dòmhnall Màrtainn á Bail-Ailean as a leth gun do ghabh e aoidheachd bho ’n Bhean-uasal MacMhathain. Dh’aidich Dòmhnall MacLeòid gun robh e aig tea còmhla rithe, agus dh’fhàg e a’ choinneamh.

’Se Di-màirt an 22mh latha de ’n t-Samhain, 1887, an latha a chaidh a thaghadh gus a dhol do ’n Phàirce. Chaidh fios a chuir gu oifis a’ phàipear-naidheachd, <eng>North British Daily Mail,<gai> agus thàinig fear-naidheachd air a’ bhàta oidhche Dhi-ciadain.

Air madainn Di-màirt chruinnich an sluagh aig Feiriseal a tha os cionn Cheann-na-Caradh, muinntir Ghrabhair is Chromór air thoiseach, air a thighinn a nuas Gleann Odhairn, timcheall air sia fichead dhiubh, agus an uairsin thàinig timcheall air dà fhichead á Bail-Ailean, le pìobaire air an ceann agus bratach aca cuideachd. Bha a’ chuid mhór de na daoine air a bhith ’nan caithris oidhche Dhi-luain, a’ falbh air feadh an àite a séideadh dhùdach gus càch a dhùsgadh.

Cha robh Bodach Isginn aig an taigh ach choinnich a bhean agus Murchadh Mór, an geamair, na creachadairean aig Feiriseal, oir bhathas air fios a chur thuice gun tòisicheadh a’ chreach air madainn Di-màirt an sin agus gun leanadh i gus am biodh sitheann gu leòr aig a h-uile duine anns an sgìre. Dh’fheuch a’ Bhean-uasal Platt ri bruidhinn ris na croitearan ach ghabh iadsan seachad a’ monabar, ‘No English, my lady!’ Dh’éigh Murchadh Mór, ‘Có a tha air bhur ceann?’ ‘Tha ar boineidean!’ fhreagair Seonaidh ’an Oig, á Cromór. Thuirt Murchadh an uairsin, ‘An ainm Dhé an e an caothach a tha oirbh?’

Nuair a chruinnich an sluagh gu léir choisich iad a steach do ’n fhrìth mar arm, ceathrar anns gach sreath, agus nuair a bha iad trì no ceithir cheud slat a staigh stad iad agus chaidh cùisean a chur ann an òrdugh. Chaidh cuid a thaghadh airson stàcadh, cuid airson nan cabraichean is nan seann sheòl is nam praisean agus ghnothaichean eile a bha aca ghiùlan,

[TD 36]

agus cuid eile airson closaichean nam fiadh a thoirt chun a’ chàmpa. B’e an fheadhain aig an robh na gunnaichean na sealgairean.

Dh’fhalbh cóig duine deug de luchd tuarasdail Mhgr. Platt air thoiseach a’ séideadh fheadagan gus an teich a chur air na féidh ach ’se bun a bha ann gun do sgiùrs iad iad gu buidhnean eile a bha air cùl nan cnoc. Bha na Hearaich air Loch Sìphort a’ feitheamh feuch am faigheadh iad na féidh a dheidheadh air an t-snàmh gu frìth Ath-Linne ach nuair nach d’fhuair iad càil a b’fhiach chaidh iad air tìr agus thòisich iad a’ sealg còmhla ri muinntir nan Loch.

Air Di-màirt bha Sandaidh MacPharlain, no Alasdair Beag Alasdair Thormoid, á Maravig, còmhla ri grunnan eile thall aig Loch Brollum nuair a thàinig eathar air tìr le Dubhghlas Thorneycroft, am bràthair a b’òige a bha aig a’ Bhean-uasal Platt. Bha na croitearean a’ bruidhinn ris fhéin agus ris na gilidhean nuair a dh’fhosgail fear de na gilidhean bascaid bidh a bha ’nan cois. ‘An ainm Sealbh nach roinn thu am biadh sin ’nar measg gu léir!’ arsa Sandaidh MacPharlain. Rinneadh sin, agus cha b’e sin a mhàin ach chaidh drama a thairgse dhaibh cuideachd. Bha Donnchadh Mór, nach maireann, mac Mhurchaidh Mhóir, a bha ’na gheamair an déidh athar, de ’n bheachd gur h-e coibhneas agus baighealachd Mhgr. Thorneycroft a shàbhail an fheadhain a chaidh a thoirt gu cùirt ann an Dùn-Eideann, oir b’e a chasaid a bha ’nan aghaidh gun robh iad a’ dèanamh tuaireip agus aimhreite anns a’ Phàirce. ‘Cionnas a bha aimhreit ann ma bha Mgr. Thorneycroft a’ roinn a chuid bidh is a chuid dibhe a measg nan croitearan?’ dh’fhaighnich am fear-lagha MacGilleSheathanaich.

Air feasgar Di-màirt chaidh cuid de na féidh fheannadh agus chaidh an fheòil a ghearradh ’na staoigean deiseil airson a bruich, ach chaidh aon damh fhàgail slàn airson a ròsdadh.

Aig Airigh Dhomhnuill Chaim
Rinn sinn campa ’s bha teine againn;
’S bha fear na béine deirg
’S na coise fada ’fannachadh …

Ghabh bodach còir feusagach, Alasdair Thormoid á Maravig, an t-altachadh. Le a chùlaibh ris na teinntean thog e a làmhan os a chionn agus thuirt e gur h-e latha mór a bha siud ann an eachdraidh na croitearachd, gu robh na h-aingil air Nèamh agus spioradan an sinnsirean a’ dèanamh iolaich, agus gu robh na Gàidheil a nis a’ tòiseachdain a’ tuigsinn an toirbheartas a dh’ullaich an Athair air Nèamh dhaibh nan cuireadh iad gu buil gach dòigh a bha fo ’n comhair gus fhaotain. Bha e ag ùrnuigh gum biodh e beò gus am faiceadh e eaglais air a togail air an làrach, mar chuimhneachan air an latha mhór a bha siud.

Dh’fhuirich còrr is ceud duine anns a’ champa oidhche Dhi-màirt, agus b’e siud an sealladh. Bha an oidhche breagha da-rìreadh – oidhche rionnagach reòdhte gun sgòth air an adhar, is corran math gealaich ann. Bha

[TD 37]

Mór Monadh agus Sìthean an Airgid air an dara taobh agus Loch Sìphort mu an coinneamh is e cho ciùin ri gloine. Bha cabraichean agus siùil ann an cumadh ‘L’ a’ cumail glaodh an reothaidh a muigh agus cóig teinntean móra a’ toirt blàiths agus soluis dhaibh anns a’ phàilliun fhosgailte anns an robh iad a’ cur seachad na h-oidhche. Bha damh mór ga ròsdadh os cionn aon ghealbhan agus bha ceithir praisean móra a’ goil os cionn teinntean eile. Faodar a bhith cinnteach gu robh am fàileadh cùbhraidh a bha sgapadh fada agus farsuing anns an àile ghlain a’ toirt uisge mu fhiaclan dhaoine a bha air a bhith beò air buntàta is salainn a’ chuid mhór de’n Fhoghar.

Air madainn Di-màirt thàinig dithis fhir-naidheachd á Steòrnabhagh, Seumas Mac a’ Phearsain agus Iain MacCoinnich, a nall a Bhail-Ailean agus chaidh iad a mach do ’n Phàirce feuch am faiceadh iad dé a bha a’ dol. ’Se ceannaiche a bha ann an Seumas ann an Steòrnabhagh agus a thuilleadh air a bhith a’ reic bathair bha cungaidhean-leighis aige anns a’ bhùth cuideachd – ’s ann fo ainm Ruairidh Mhic a’ Ghobhainn (Rodaidh Smith) a tha a’ bhùth an diugh. Nuair a thill an dithis a Bhail-Ailean mu chóig uairean feasgar Di-màirt agus gun iad air móran fhaicinn fhad’s a bha iad anns an fhrìth, oir cha robh iad eòlach air monadh, chomh-éignich iad am maighistir-sgoile, Dòmhnall MacRath, gus an toirt anmoch oidhche Dhi-màirt chun a’ chàmpa ri taobh Loch Sìphort. Cha robh MacRath ro dheònach falbh oir ’se fear-naidheachd a bha annsan cuideachd, ach thuirt iad ris mura toireadh e iad a mach gun innseadh iad do na pàipearan-naidheachd an rud a bha iad a’ ‘smaoineachdain’ a thachair. Le sin dh’fhalbh MacRath agus Ruairidh MacCoinnich (Ruairidh Sheòrais) leotha gu Airigh-Bhruthaich. Fhuair iad aiseag tarsaing air Loch Sìphort ach cha tug muinntir Steòrnabhaigh bonn-a-sia ruadh do ’n fhear-aiseig. Nuair a bha iad mu choinneamh Airigh Dhòmhnaill Chaim, far an robh a’ chàmpa, dh’éigh na croitearan có iad agus nuair a fhreagair Dòmhnall MacRath fhuair iad fàilt is furan, agus chaidh iad air tìr. Bha an luchd campachaidh an sin, cuid a’ conaltradh is cuid a’ gabhail òran – òrain Dhonnchaidh Bhàin ’nam measg, ‘Chunna mi ’n damh donn ’s na h-éildean. …’

Dh’innis iad do mhuinntir Steòrnabhaigh gur h-e an éigin is an t-acras a thug orra a dhol air ‘Reud na Pàirce’. Thubhairt Dòmhnall MacRath riutha gun do bhris iad an lagh – b’e sin lagh a’ phoidsigidh – ach nach do bhris iad lagh sam bith eile. Nuair a chunnaic na fir-naidheachd mar a bha cùisean anns a’ chàmpa dh’fhalbh iad agus an déidh an cuideachadh agus an aoidheachd a fhuair iad bho Dhòmhnall MacRath ’se an tàing a thug iad dha gun do sheas iad mar fhianaisean ’na aghaidh anns a’ chùirt ann an Dùn-Eideann. Anns a’ chàmpa an oidhche sin chaidh an Leabhar a ghabhail agus dh’fheuch cuid ri norrag cadail fhaighinn.

Air madainn Di-ciadain chaidh falbh roimh bhriseadh an latha agus mar a bha an latha a’ dol seachad bha tuilleadh is tuilleadh de dhaoine a’

[TD 38]

dèanamh air a’ Phàirce gus mu dheireadh gun robh barrachd a muigh na bha muigh Di-màirt. Chan eil fhios cia mheud fiadh a chaidh a mharbhadh – bha cuid de na croitearan a’ meas gun do leagadh timcheall air ceithir cheud, ach bha Mgr. Branckner aig an robh Ath-Linne ag ràdh ri luchd nam pàipearan-naidheachd nach deach a mharbhadh ach dà fhiadh! Cha robh esan air son gum biodh luchd cleasachd na Galldachd is Shasuinn de’n bheachd gun do mhill na croitearan an spòrs a bhiodh aca nuair a thigeadh iad a shealg nam fiadh ann am frìthean Leódhais; saoilidh mi gur h-e mu dhà cheud fiadh an àireamh as coltaiche.

Air feasgar Di-ciadain nuair a bha Riaghladair nam Maor-sìth (Superintendent) Seumas Gordon agus an Siorraimh Friseal anns a’ Phàirce choinnich iad ri còmhlan de chroitearan aig an Ruadh-Chleit faisg air Brollum. Dh’iarr an Siorraimh orra sgapadh agus dèanamh air an taighean ach dhiùlt iadsan sin a dhèanamh. An sin leugh an Siorraimh Achd na h-Aimhreite agus mhìnich e do na croitearan dé a bha i a’ ciallachadh. Dh’innis iadsan dha-san dé a thug orra an lagh a bhriseadh agus a dhol air tòir nam fiadh – agus b’e an t-adhbhar air sin an cruaidh-chàs agus a’ bhochdainn a bha iad a’ fulang. Dh’ éisd an Siorraimh riutha gu furachail agus dh’fhalbh na daoine an uair sin dhachaigh.

Am beul na h-oidhche nuair a bha an Siorraimh agus Gordon a’ tighinn a mach Ceann-na-Caradh ann an gige thachair iad ri Dòmhnall MacFhionghuin – Dòmhnall Thormoid – á Bail-Ailean. Bha MacFhionghuin air gealltainn do ’n mhaighistir-sgoile gun toireadh e thuige ceann ‘Royal’* mar chuimhneachan air an latha. Mharbh e fear aig Gil Bhrinigil agus bha e air a rathad dhachaidh leis a’ cheann nuair a thachair a’ ghige ris. Bha an gunna aig Dòmhnall cuideachd agus bha Gordon ag ràdh gun do mhaoidh e air fhéin agus air Fearchar MacRath, geamair Cheann-na-Caradh, gun loisgeadh e orra nan tigeadh iad ’na àrainn. Theich MacFhionghuin an uair sin is càch as a dhéidh, agus rinn e air a’ chladach. Bha an oidhche a nis air tuiteam, bha e eadar sia is a seachd, agus an uair a ràinig an geamair agus an fheadhain a bha còmhla ris an cladach cha robh foir air Dòmhnall. Bha e leitheach tràghaidh agus chaidh e a mach air a’ mhuir gu a mheadhon agus chrùb e ann am measg na feamad gus nach robh càil an àirde dheth ach a shròn. Cha robh lòchrain aig càch agus nuair nach do lorg iad e cho-dhùin iad gun deach a bhàthadh agus dh’ fhalbh iad. Nuair nach robh sgeul air duine thàinig Dòmhnall air tìr agus rinn e air Bail-Ailean. Thug e ceann an daimh do a phiuthar ach an toireadh i do ’n mhaighistir-sgoile e.

Nuair a chaidh Dòmhnall fhéin chun an taigh-sgoile ghnog e an dorus agus chaidh e a steach agus aghaidh cho geal ri pàipear. Bha Seumas Mac a’ Phearsain còmhla ris a’ mhaighistir-sgoile agus dh’innis Dòmhnall dhaibh mar a thachair e ris an t-Siorraimh Friseal agus Gordon agus Fearchar MacRath, agus mar a thachair an uair sin. Thuirt am maighistir-sgoile ris a


* ‘Royal’ – damh le dusan no trì deug de bhinneanan air na cròicean.

[TD 39]

dhol air falach gus am biodh an ùpraid seachad, ach air feasgar Di-sathurna is e a’ cìobaireachd air cùl a’ bhaile chuala e gun robh Sgt. Mac a’ Ghobhainn á Steòrnabhagh a’ lorg cinn-feadhna nan creachadairean. Rinn Dòmhnall air Steòrnabhagh agus thug e e fhéin suas. Chum iad e anns a’ phrìosan dà latha agus chaidh e an uair sin chun a’ Chaisteil air gnothaich comhcheangailte ris a’ ‘Phrimrose League’,* ma b’fhìor, ach ’s ann a thairg e teisteanas a thoirt as leth na Banrighinn.

Dh’atharraich an t-sìde Di-ardaoin agus rinn a’ chuid mhór de na daoine air an taigh, ach dh’fhuirich buidheann an siud ’s an seo ri sealg. Co-dhiubh bha dìth pheilearan orra, oir tha e coltach nach robh peilear ri fhaotainn ann an Steòrnabhagh.

Bha nis an sgeul air a dhol fada is farsaing agus ged a bha a’ chuid mhór de phàipearan-naidheachd na rìoghachd air taobh nan croitearan, bha cuid eile mar an Scotsman ag ràdh gu robh làn thìde muinntir nan Loch a chur sìos le làmhachas-làidir agus an toirt fo bhinn an lagha. Sin dìreach an rud a bha ann an rùn an Riaghaltais, oir air madainn Di-h-Aoine, an cóigeamh latha fichead de ’n t-Samhain, 1887, dh’fhàg ceithir fichead saighdear ’s a dhà agus cóig oifigich Càmpa Chnoc-Moire ann an Glaschu agus rinn iad air Steòrnabhagh. Bhuineadh iad do na ‘Royal Scots’ agus ’se Caiptean MacFhearchair a bha air an ceann. Nuair a ràinig iad Inbhir-Nis thàinig mór-shluagh gan coimhead feuch am faiceadh iad de an seòrsa churaidhean a bha a’ dol a Leódhas a chuideachadh nam maor-sìth gus reubaltaich nan Loch a chur an sàs. Nuair a chunnaic iad na balaich òga a chaidh a thaghadh b’e am beachd gur h-e na clogaidean aca – a bha air cumadh an fheadhain Ghearmailteach – an rud bu shònraichte a bha mu’n timcheall. Chaidh beagan fanaid a dhèanamh orra an sin agus ann an Inbhir-Pheotharain far na stad an trèana, ach nuair a ràinig iad Steòrnabhagh bha dà phìobaire a’ feitheamh agus dh’fhalbh iad air an ceann gu Tuathanas Mhanor a bhuineadh do ’n Bhean-uasal MacMhathain.

Air madainn Di-h-Aoine, cuideachd, chaidh òrdugh a thoirt do ’n long-chogaidh Ajax seòladh a mach á Grianaig agus dèanamh air Steòrnabhagh. Bha ceithir cheud air bòrd, cuid dhiubh a bhuineadh do ’n arm mara. An déidh dhaibh Abhainn Chluaidh fhàgail dh’éirich doineann mhór agus air madainn Di-sathurna nuair a bha iad a’ seòladh suas seachad air Maoil Chinntìre bha stuaghan a’ chuain a’ beucadh anns a’ ghaillinn agus bhriseadh stiùir an Ajax. B’fheudar do bhàta-freasgairt a thighinn a dhèanamh cobhair orra agus an Ajax a shlaodadh gu port.

Air an ochdamh latha de’n Dùdlachd theab an droch uair a bhith ann an Steòrnabhagh. Bha eadar deich thar fhichead agus dà fhichead de na saighdearan, cuid dhiubh leis an deoch, air Sràid Chromwell, a’ piobrachadh buidheann de ’n <eng>‘Royal Naval Reserve’<gai> (bha mu cheithir cheud dhiubh


* ‘Primrose League’ – buidheann a chaidh a chur air chois ann an 1833 le Randolph Churchill. Thugas an t-ainm seo oirre de bhrìgh gur h-e an seóbhrach an dìthean a b’fheàrr leis an Iarla Beaconsfield. ’Se cùis nan Tòraidhean a bha iad a’ seasamh.

[TD 40]

ann an Steòrnabhagh aig an ám). Bha na maoir-sìth ag iarraidh air balaich an Néibhidh a bhith foighidneach agus dìreach ’na thìde thàinig oifigich an airm agus sgiùrs iad na saighdearan air ais do ’n chàmpa.

Air madainn Di-Sathurna, an siathamh latha fichead de ’n t-Samhain thàinig am maor-sìth Sgt. Mac a’ Ghobhainn á Steòrnabhagh gu taigh-sgoile Bhail-Ailean agus dh’fhaighnich e do Dhòmhnall MacRath an robh e an dùil an toireadh na creachadairean iad fhéin suas no am feumadh an Riaghaltas làmhachas-làidir a chleachdadh. Thuirt am maighistir-sgoile ris gun toireadh iad iad fhéin suas, nan deidheadh iarraidh orra. Mar sin ’se cosgais gun fheum a bha ann a dhol a thoirt an airm agus long-chogaidh a Leódhas idir – is iomadh deathad a dh’fhaodadh muinntir nan Loch a bhith air fhaighinn leis an airgead a chaidh a chosg. An uair a fhuair Sgt. Mac a’ Ghobhainn an gealltanas a bha seo o’n mhaighistir-sgoile rinn e air taobh deas an Loch, oir bhathas an tòir air ceithir duine deug de na cinn-fheadhna ged is e seisear a chaidh a thoirt gu cùirt.

Air feasgar na Sàbaid thàinig Mgr. Uilleam Ros an Iar-Ionmhasair (Depute Fiscal) a Bhail-Ailean agus thuirt e ris a’ mhaighistir-sgoile gum feumadh e fhéin agus Ruairidh MacCoinnich (Ruairidh Sheòrais) a bhith mu choinneamh an t-Siorraimh aig meadhon latha Di-luain, an latharna-mhàireach. Dh’fhaighnich e am falbhadh iad còmhla ris fhéin anns a’ ghige ach thuirt MacRath nach fhalbhadh ach gum biodh iad ann an Steòrnabhagh Di-luain mar a gheall e. Dh’fhàg Dòmhnall is Ruairidh Bail-Ailean aig dà uair san mhadainn Di-luain, ach bha an rathad cho sleamhainn ’s nach cumadh na h-eich an casan, agus b’fheudar do ’n dithis a’ chuid mhór de ’n t-slighe a choiseachd – faisg air cóig mìle deug. Bha iad ann an Steòrnabhagh gu math tràth anns a’ mhadainn agus choinnich iad ris an t-Siorraimh air an t-sràid. Dh’iarr iad cothrom a choinneachadh anns an taigh-chùirt na bu tràithe na meadhon-latha agus dh’aontaich e am faicinn aig aon uair deug.

Nuair a choinnich iad an Siorraimh chuir e as leth MhicRath gun do bhrosnaich e an sluagh gu tuaireap is aimhreit anns a’ Phàirce, agus gu robh e fhéin ’na bhall de ’n phrasgan sin. Thuirt MacRath ris nach do shaltair a chas air bileag feòir aims a’ Phàirce, oir nuair a chaidh e tarsaing còmhla ri Seumas Mac a’ Phearsain agus Iain MacCoinnich nach deach e suas as a’ chladach seachad air ìre a’ mhuir-làin, agus co-dhiubh gu robh esan ’na fhear-naidheachd cuideachd agus gu robh cairt aige a dhearbhadh sin. Chuir iad an uair sin do ’n phrìosan e air urras £60 agus thuirt MacRath ris an t-Siorraimh seach gun robh e sgìth agus airsneulach gum bu toigh leis am feasgar a chur seachad ’na chadal. Dìreach an uair a bha e air cadal gu suaimhneach thàinig fear a’ phrìosain agus dhùisg e e agus thuirt e ris gu robh daoine a’ strì a muigh feuch có a phàigheadh an trì fichead not. Cadalach ’s mar a bha MacRath cha robh e airson briseadh-dùil a thoirt do a chàirdean agus chaidh e a mach. Dh’innseadh dha an sin gun robh leabaidh agus drama anns an Taigh Osda Imperial agus gun

[TD 41]

deachaidh fios a chur gu a bhean gun deidheadh gige dhachaidh leis anns a’ mhadainn.

Air a’ cheann thall ’se sianar a chaidh a thoirt gu cùirt: Dòmhnall MacRath, am maighistir-sgoile, Ruairidh MacCoinnich (Ruairidh Sheòrais) Murchadh Dòmhnallach (Murchadh ’an Tàillear) á Bail-Ailean, Iain MacMhathain (Seonaidh ’an Mhurchaidh) á Grabhair, Calum MacCoinnich (Calum Alasdair Ruaidh) agus Dòmhnall MacMhaoilein (Dòmhnall Aonghais Iain) á Crosbost.

Seo an dìteadh sgrìobhte a bha ’nan aghaidh:

A Dhòmhnaill Mhic Rath, a Ruairidh Mhic Coinnich, a Mhurchaidh MhicDhòmhnaill gu léir á Bail-Ailean, Sgìre nan Loch, Siorrachd Rois, Iain MhicMhathain á Grabhair anns an Sgìre roimh-ainmichte, a Chaluim MhicCoinnich agus a Dhòmhnaill Mhic-Mhaoilein, an dithis á Crosbost anns an Sgìre roimh-ainmichte, tha dìteach-sgrìobhte air a cur fo bhur comhair a rèir òrduigh an Fhior-Oirdheirc Iain Hay Athall MacDhòmhnaill, Fear Tagraidh na Ban-righinn, agus ’se a’ chasaid a tha ’nur n-aghaidh a Dhòmhnaill MhicRath, a Ruairidh MhicCoinnich agus Iain MhicMhathain agus feadhain eile, an déidh dhuibh cuim a chur air chois gun deidheadh an sluagh a bha còmhnaidh ann an coimhearsneachd Frìth na Pàirce, anns an Sgìre roimh-ainmichte, agus air a bheil Iòsaph Artair Platt, a tha a’ còmhnaidh ann an Isginn, anns an Sgìre roimh-ainmichte, ’na fhear-seilbh, ann an àireamh mhór agus air an armachadh le gunnaichean, a shiubhal gu ain-dligheach anns an Fhrìth roimh-ainmichte, gus sgrios a dhèanamh air na féidh a bha innte, agus b’e sibhse a Dhòmhnaill MhicRath, a Ruairidh MhicCoinnich agus Iain MhicMhathain roimh-ainmichte, air dhuibh aig coinneamh ann am Bail-Ailean, air a’ cheud latha deug de ’n t-Samhain, 1887, co-éigneachadh agus brosnachadh a dhèanamh air Murchadh Dòmhnallach, Calum MacCoinnich agus Dòmhnall MacMhaoilein agus feadhain eile a chruinnich anns an àite gus compàirt a ghabhail ann am prasgan-buairidh tuaireapach gus a’ chuim roimh-ainmichte a thoirt gu buil agus rinn am prasgan-buairidh tuaireapach, bha air an armachadh le gunnaichean agus innealan-airm eile agus ag obair ann an compàirt a rèir a’ chuim roimh-ainmichte agus air am brosnachadh agus air an co-éigneachadh leibhse gus sin a dhèanamh, a Dhòmhnaill MhicRath, a Ruairidh MhicCoinnich agus Iain MhicMhathain, siubhal ain-dligheach anns an Fhrìth roimh-ainmichte, ag cur fo gheilt luchd-tuarasdail Iòsaph Artair Platt roimh-ainmichte, a bha a’ dìon nam fiadh anns an Fhrìth roimh-ainmichte, an aghaidh sgrios mhì-riaghailteach gus nach b’urrainn dhaibh sin a dhèanamh, agus mharbh agus leòn agus loisg iad air àireamh fhiadh, agus b’e sibhse a Mhurchaidh MhicDhòmhnaill, Iain MhicMhathain, a Chaluim MhicCoinnich agus a Dhòmhnaill MhicMhaoilein pàirt de ’n

[TD 42]

phrasgan-buairidh roimh-ainmichte agus ghabh sibh compàirt gu gnìomhach còmhla ris a’ phrasgan-buairidh roimh-ainmichte anns na gnìomharran a chaidh ainmeachadh a cheana agus bha sibhse a Dhòmhnaill MhicRath agus a Ruairidh MhicCoinnich ’nur buill de ’n phrasgan-buairidh agus ghabh sibh compàirt gu gnìomhach anns na gnìomharran a chaidh ainmeachadh.

IAIN RANKIN A.D.

Seo na fianaisean aig a’ chrùn:
1 Ruairidh Mac a’ Ghobhainn (Ruairidh Ruadh)
2 Murchadh Martainn
3 Calum Mac a’ Ghobhainn (Calum Ruairidh Ruaidh)
4 Dòmhnall MacFhionghuin (Dòmhnall Thormoid) gu léir á Bail-Ailean
5 Seumas Seòras Mac a’ Phearsain (ceannaiche á Steòrnabhagh)
6 Iain MacCoinnich (Fear-Ionaid á Steòrnabhagh)
7 Dòmhnall MacLeòid (Dòmhnall Buachaill)
8 Iain Mac a’ Ghobhainn (Iain Iain Ruaidh)
9 Calum Ceanadach (an triùir á Bail-Ailean)
10 Murchadh MacRath (geamair Isginn)
11 Fearchar MacRath (geamair Cheann-na-Caradh)
12 Coinneach MacMhaoilein (Coinneach Dhonnchaidh)
13 Iain Ceanadach (an dithis á Leumrabhagh)
14 Seumas Gordon (Riaghladair nam Maor-sìth an Steòrnabhagh)

Air an aonamh latha deug de ’n Fhaoilleach 1888 chruinnich còrr air mìle neach ann an Steòrnabhagh an oidhche a bha an seisear a’ seòladh chun na cùirt ann an Dùn-Eideann, a’ guidhe gun deidheadh gu math leotha. Thòisich a’ chùirt madainn Di-luain agus lean i fad an latha; ’s ann aig dà mhionaid an déidh ceithir feasgar Di-màirt a chaidh a’ bhinn a thoirt a mach. B’e a’ bhinn gun robh an seisear neo-chiontach de na chaidh a chur as an leth. Bha àrd-iolach air sràidean Dhùn-Eidinn am feasgar ud. Chaidh Dòmhnall MacRath a ghiùlan air guaillibh a’ chàirdean is am mór-shluagh a’ dèanamh luathghair is gàirdeachais; agus an ath latha fhuair iad fàilte is furan bho mhuinntir Ghlaschu cuideachd. Chaidh coinneamh a chumail ann an Seòmraichean Waterloo agus rinn Dòmhnall MacRath òraid a bha ainmeil.

Chan eil teagamh sam bith nach robh buaidh aig euchdan balaich nan Loch air a’ Ghàidhealtachd air fad, agus fhuair na h-uachdarain a mach nach seasadh an lagh iad na b’fhaide anns an fhòirneirt agus a’ gheur-leanmhainn a bha aca air an t-sluagh. Dh’fhàg Dòmhnall MacRath Bail-

[TD 43]

Ailean anns an Earrach, 1889, agus seo an rud mu dheireadh a sgrìobh e an Leabhar Eachdraidh na sgoile:

‘Dh’fhosgail mi an sgoil an diugh airson na h-uair mu dheireadh. Bhruidhinn mi ris a’ chloinn aig uair feasgar agus dh’earalaich mi dhaibh a bhith fìrinneach, onarach agus dìcheallach ’nan dreuchd; urram a thoirt do dhuine sam bith, ge b’e có e, nan dleasadh a chaithe-beatha urram; iad strì ri deagh-ghean gach duine a chosnadh agus gun eagal neach no nì a bhi orra ach a mhàin eagal roimh an olc. Le sin ghuidh mi beannachd leotha.’

[TD 44]

Aimhreit Aignis, 1888

IAIN MACARTAIR

Chan eil duine beò, an diugh, a ghabh compàirt anns an iorghail a bha an Aignis, san Rudha, an Leódhas aig deireadh na naoidheimh linne deug. Chaochail am fear mu dheireadh aca, de na prìosanaich, o chionn dhà no trì a bhliadhnachan – Iain MacAoidh á Aignis (Càbhais), bràthair mo sheanar. Chan eil ach fìor chorra fhear anns an sgìre aig a bheil càil ach fiar chuimhne air an latha ud air am bi luaidh fhada ann an eachdraidh an eilein, an uair a theab cinn a bhith air am briseadh is fuil a bhith air a dòirteadh. Chan fhaighear, mar sin, an diugh cunntas mionaideach bho bheul-aithris air a’ chùis, mar a chaidh a sgrìobhadh le fear Seumas Camshron, a bha ’na fhear-fhianais air na thachair an latha ud; ach tha, fhathast, corra sgeul ri faotainn bho bheul-aithris an t-sluaigh, agus ann an aon thachartas air a bheil an Camshronach a’ luaidh, chì sinn nach do thog e ceart dé chaidh a ràdh.

Aig Sealbh tha brath dé a dh’adhbhraich an aimhreit an latha ud; chan eil duine ro chinnteach, ach saoilidh mi, an déidh a bhith ann an comhradh nam bodach, is bho bheul-aithris, nach b’e aon rud na dà rud a b’adhbhar do ’n éirigh a chaidh a dhèanamh. Bha a’ Ghaidhealtachd gu léir air bhoil aig aon am le aintighearnas nan uachdaran, is bha cuimhne ro ghoirt aig na bha air am fàgail air fògradh an athraichean. Bha barrachd spéis do chrodh is do chaoraich na do bheatha duine. Cha robh seilbh sam bith aca air an fhearann a bha iad ag àiteachadh, is bha am màl fada seachad air na b’fhiach na feannagan bochda aca. Mar shamhla air làmhachas-làidir an ama sin tha an sgeul seo againn air an t-Siamarlan Rothach, am fear-millidh a chuir Leódhas bun os cionn. Bha e togail a’ mhàil am Pabail, is thurchair gun robh aon de na croitearan a bha an sin, Calum Fhionnlaigh, le car ’na bheul bho ’n bhroinn. Shaoil leis an Rothach gur e diombadh a bha air ris fhéin. ‘Tasdan ort airson do ghreann,’ ars esan, ‘air neo bidh mach as do thaigh gun dàil.’ Bha an Rothach, cuideachd, aig an am seo air òrdugh a thoirt seachad nach fhaodadh mac màthar san Rudha pòsadh mur a biodh fearann aige gu ’n tugadh e a bhean. Dé an t-iongnadh a réisde ged a leanadh mallachd an t-sluaigh an Rothach chun na crìche is ged nach

[TD 45]

tugadh iad urram a bhàis fhéin dha. ’Se theireadh na croitearan, a’ dùnadh na h-uaghach aige, ‘Cuiribh air, cuiribh air; chuireadh e fhéin oirnne.’ Bha, cuideachd, éirigh na Pàirce, far na chreach muinntir nan Loch frìthean na mnatha uasail Platt, air los biadh do ’n teaghlaichean, ùr ann an cuimhne an t-sluaigh is thug iad an aire gun sheall muinntir nam bailtean móra móran co-fhaireachdainn ri muinntir nan Loch aig àm na cùirte aca, is an déidh an leigeil fo sgaoil. Bha fir an Rudha geurchuiseach gu leòir gus faicinn gun robh sùilean na rìoghachd air bochdainn an eilein, is gum b’e seo an t-am iomchuidh nan robh iad a’ dol a sheasamh airson an còirichean. Agus bha bochdainn anns an eilean gun teagamh, ach cha chreid mi gun robh a’ ghoirt a riamh ann, cho fada ’s a bhiodh iasg an cuan, maorach air cladach, mult air sliabh is bó air stéill.

Chuir a h-uile càil a bha sin boil air muinntir an Rudha is thàinig a’ chùis gu aona-cheann. Cha robh iad gu bhith bliadhna eile gun cheartas a thagradh, air an sgàth fhéin agus air sgàth an cuid chloinne. B’e MacAlasdair, aig an robh taca Aignis aig an am, a dhìol air a seo, oir bha esan mar shamhla dhoibh air an ùghdarras a bha gan sàrachadh. Chuir iad an comhairle ri chéile is chaidh fios a chur gu bàillidh an fhearainn an Steòrnabhagh gu robh iad a’ dol a sgiùrsadh spréidh MhicAlasdair aig uair àraid, air a leithid seo a latha. Bha fìor fhios aig an Rothach nach b’ann ri feala-dhà a bha na seòid is leig e ris do na maoir-sìthe an lideadh a fhuair e. Bha buidheann shaighdearan de na Royal Scots, fo iùil Chaiptein MhicFhearchair stéidhichte an Steòrnabhagh air tàille aramach de ’n t-seòrsa seo, is fhuair an caiptean fios dèanamh air Mealbost cho fàthach is a thigeadh aige air, gu bhith ann mun tigeadh na daoine. Dh’fhalbh na saighdearan am marbhan na h-oidhche is chaidh iad air fiaradh na machrach gus na ràinig iad an ceann-uidhe is chaidh an cumail an sin, gun fhios nach deidheadh aig na croitearan air an spréidh a ruagadh cho fada ri sin. Aig lethuair an déidh sia air madainn bhriagha, thàinig fir as a’ chabhlaich rìoghail, fo stiùireadh Chaiptean Plumbe, air tìr aig beul an Loch a Tuath is shnàig iad a null beul na mara is tarsainn nan dùn gainmheach gus na gheàrr iad thairis aig seann chladh na h-Aoidhe, is an sin chaidh iad am falach an saibhlean na tuatha. Eadar a seachd ’s a h-ochd, thàinig ochd maoir-sìthe as a’ bhaile, is aig briseadh fàire, nochd an Siorram Friseal is Iain Rois, fear-tagraidh a’ chrùin, aig taigh na taca. Bha gach nì a nis an òrdugh gu coinneachadh a dhèanamh ris na bheireadh a’ mhadainn mu ’n cuairt.

Bha an seachdamh latha de ’n Fhaoilleach, ochd ceud deug, ceithir fichead ’s a h-ochd, a rèir eachdraidh, ’na latha eadar dhà shian. Aig deich uairean san mhadainn, bha mu chóig ceud duine, eadar fir is mnathan, cruinn air leathad a’ chnuic os cionn na taca. Bha caman aig grunn aca ’nan làimh is aig cuid eile clachan a bha iad air a thogail bho ’n talamh anns an dol seachad. Bha an fhìor chuthach orra ach bu bhochd an armachd seo gu dhol an coinneimh luaidhe is stàillinn nan saighdearan, nan tigeadh orra sin

[TD 46]

a dhèanamh. Tha an Gaidheal mall gu fearg, ach bha iad seo air an cur chuige le aintighearnas, ann an dòigh is gur e mìorbhail nam mìorbhailean nach deach fuil a dhòirteadh. Cha robh an Siorram Friseal idir gun làn bheachd aige air an seo; bu Ghaidheal e fhéin is tha iomadh rann molaidh air gus an latha an diugh. Chan eil teagamh sam bith, mar tha an Camshronach ag ràdh, nach robh am meas a bha aig an t-sluagh air, mar dhuine fìor agus ceart, mar mheadhon air sìth a chur air an aisith. Bha crith ’na làimh agus tuar air aodann an là ud nach robh bho ’n aois a mhàin ged a bha e air a thighinn gu latha mór.

Cho luath ’s a ghluais na croitearan, thug e fhéin is Iain Rois ceum abhsaidh ’nan coinneimh is thug e earal dhaibh mu na cunnartan anns an robh iad gan cur fhéin is an teaghlaichean, is dh’àithn e dhaibh, san Ghàidhlig, iad a thilleadh dhachaidh, ach cha tugadh na seòid feart air, is thòisich iad a’ trusadh an spréidh. Chaidh na saighdearan is na maoir-sìthe ’nam bad is bha sabaid chruaidh ann a lean còrr is lethuair a thìde. Faodaidh beachd a bhith againn air an othail is an ùpraid le éigheachd nam ban, mèilich chaorach, is nuallaich cruidh, is fuaim nam buillean. Chaidh aig an t-sluagh air an spréidh a thrusadh romhpa ach chaill iad an t-sabaid is chaidh duine no dhithis aca a chur an sàs. Bha fìor bheachd aig na maoir có na ceannardan a bha orra (leithid Corodaidh is an Goistidh as an Aird) is rinn iad ionnsaigh air an cur-san fo cheannsal co-dhiubh, ach fhuair fear no dhà dhiubh as. Leum Iain Ruairidh Bhàin dìg mhór an Uillt Dhuibh is i ’na leum, ach cha leumadh duine a bha as a dhéidh i. Thàrr esan as. Chaidh Cailean Fhionnlaigh a ghlacadh air a bruaich.

Bha an sluagh a nis aig oisean a’ Ghàrraidh Ghil – àite cumhang eadar dà ghàrradh àrd aig ceann a’ Bhràighe. Their iad chun an latha an diugh, gum faodadh iad a bhith air na saighdearan a chur fodha an seo, nam b’e an toil e, ’s gun chothrom tionndaidh aca. Seo far na theab an call a bhith. Thug an sluagh ionnsaigh chruaidh air na prìosanaich thoirt bho na maoir, is tharraing Iain Rois an daga aige. Chuir seo an tuilleadh corraich orra. Leum iad air, is dh’eugh fear aca, nan deidheadh peilear a losgadh gun cuireadh iad na saighdearan dhachaidh lomnochd. Tharraing na saighdearan na biodagan, ach choisich na seòid chuca gus an robh an stàillinn ri’m broillichean. Leugh an Siorram Achd na h-Aimhreit am Beurla is an Gàidhlig is ghuidh e gu dùrachdach orra iad sgur air sgàth Nì Math. Cha robh fios dé a bha dol a thachairt, ach rùisg ‘Caiptean’ MhicPhàil a bhroilleach, is thuirt e ris an t-saighdear a b’fhaisge, ‘Sàth an sud do bhiodag.’ An uair a dhiùlt e, dh’eugh an ‘Caiptean’ ris na saighdearan, ‘Falbhaibh is marbhaibh na cearcan; chan eil an còrr a dh’fheum annaibh.’ Thog an Camshronach seo ceàrr. Co-dhiubh chòrd a’ bharail a bh’aig a’ Chaiptean air na saighdearan, ris an t-sluagh. Rinn iad lachan gàire is cha deach a’ chùis na bu mhiosa.

Chaidh fios a chur, a nis, air na saighdearan a bha feitheamh am Mealabost, gu cuideachadh chàich, ach, a dh’aindeoin an còmhnadh a rinn

[TD 47]

iadsan dhaibh, ’s ann air fìor éiginn a chaidh na prìosanaich a chur an làimh is an toirt air falbh. Anns an iorghal ùir seo chaidh an tuilleadh a ghlacadh, aon aca co-dhiubh aig nach robh cuid no gnothach ris na thachair. B’e seo Iain MacAoidh air an tug mi iomradh an toiseach, an t-aon a b’òige aca. Bha e ’na ghille òg a’ dol a dh’iarraidh biadhadh maoraich do ’n tràigh is chaidh e shealltainn dé mar a bha dol dhaibh. ’Se bun a bha ann gun robh e air àireamh nam prìosanach, aon duine deug aca, a chaidh fhiachainn an Dùn-Eideann agus a fhuair bliadhna de phrìosan an duine. Bha duine no dhithis eile a chaidh an cur an sàs, ged is beag a shaoil iad a thachradh sin an uair a dh’éirich iad anns a’ mhadainn. Bha Alan a’ Phìobaire á Beinn-a-Sàighde air ùr thighinn dhachaidh bho sheòladh, is gu mì-shealbhach sud an latha a chuir e roimhe a dhol a shealltainn air cuideachd a mhàthar ann am Pabail. Gus slighe ghoirid a dheanamh dheth, gheàrr e tarsainn na machrach is ràinig e Aignis an uair bu teotha bha an t-sabaid. Bha e òg treun, is cha robh càil a b’fheàrr na dhol a steach ’na meadhon agus is e bun a bha ann gun deach a chur an gréim.

Bha Dòmhnall MacLeòid, ‘Am Boer’, á Seiseadar air a shlighe dhachaidh á Steòrnabhagh le ìocshlaint d’a mhàthair, is i tinn, is cha do ràinig e fhéin no a adhbhar-turuis dhachaidh an oidhche sin.

Dh’fhalbh na saighdearan leis na prìosanaich suas do ’n bhaile is chaidh an cur fo ghlais – Cailean Fhionnlaigh is Murchadh Anndra á Pabail; Calum Mac Alasdair Mhóir; Uilleam Mac Thormoid agus Iain a mhac; Iain ’ic Iain; Murchadh Ruairidh; Dòmhnall MacDhòmhnaill, uile as an Aird; Iain Mhurchaidh Nèill bho’n Chnoc is Ailean a’ Phìobaire á Beinn-a-Sàighde. Bha iad gealtach is treun an latha ud a rèir òran té Phabail:

’S mis’ tha fo mhì-run, is mis’ tha fo bhròn
Mo smuain air mo leannan a muigh aig a’ mhòd.
Dh’aithnichinn mo leannan a’ siubhal an rathaid
Le bhrògan tana is ‘lastic’ ’nam beòil.
Chaluim Dhomhnuill ic Dhonnchaidh is mairg dheanadh earbs’ asd –
An uair a rug iad air Murchadh, dh’fhalbh sibhs’ mar na h-eòin.

Cha deach an cumail a staigh an Steòrnabhagh ach an aon oidhche is fhuair iad cead an coise an latharna-mhàireach gun tigeadh am na cùirte aca, ach bha iad fo bhòidean nach fhàgadh iad an t-eilean is bha sùil nam maor orra a h-uile ceum. Ged a chaidh an gairm an Steòrnabhagh is e Ard-chùirt Dhùn-Eideann a bha ri am fiachainn is am binn a thoirt a mach. Bha an Siorram Friseal agus am fear-tagraidh an Steòrnabhagh air a bhith ’nan sùil-fhianais air na thachair an latha ud. Thug na cùisean seo mìos no dhà mun deach an stéidheachadh agus bha toiseach an t-samhraidh ann mun tàinig latha na cùirte aca.

Air madainn àlainn san Ghiblein, dh’éirich muinntir Phabail gu sealladh neo-àbhaisteach. Bha soitheach-cogaidh, an Sea-Horse, air acair air a’

[TD 48]

bhàgh le còmhlan shaighdearan air bòrd. Dh’aithnich iad anns a’ bhad nach b’ann bho ’n fhèath bha an uspag, is chaidh iad air an casan. Roimh mheadhon latha chunnacas buidheann mhaor-sìthe steach an rathad is dh’aithnich iad an uair sin le cinnt gur ann air tòir nam prìosanach a bha iad. Nan éireadh fir a’ bhaile is ann a bhiodh a’ chùis na bu mhiosa is an tuilleadh trioblaid ann, ach cha robh na mnathan aca idir a’ dol a ghéilleadh cho furasda. Nam falbhadh na fir, dh’fhalbhadh an cosnadh, agus is ann air na mnathan a thuiteadh uallach taighe is cloinne is cha bu bheag e anns na làithean a rug orra. Chruinnich iad as gach ceàrn de ’n bhaile, iarach is uarach, Geilir, a’ Phàirc, an Creagan, an Tobhta Raineach is Cléid, is chaidh iad gun gheilt an coinneimh nam maor. Ghabh iad do na maoir leis na clachan is leis na fàdan is chuir iad an ruaig gu tur orra air ais a Steòrnabhagh. ’Se balach math a chumadh aghaidh ri trì cheud boireannach is an dearg chuthach orra!

Cha robh air, a nis, ach feitheamh feuch dé bheireadh an uair mu ’n cuairt is cha robh fada aca ri feitheamh. Chunnacas na saighdearan a’ tighinn air tìr air an Sgaoilteach is a’ dèanamh air na taighean. Tha iad fhathast ann a chunnaic an sealladh ud, is rinn e uibhir a dhrùidheadh orra is nach do chaill iad cuimhne a riamh air. Cha robh Màiri a’ Phreasaich ach na trì bliadhna, ach chì i fhathast lainnir nam beuglaid ris a’ ghréin mar gum b’ann an dé a bhiodh e.

Chaidh na saighdearan gu nan taighean is rug iad air Cailean Fhionnlaigh, is chaidh Murchadh Anndra a thoirt á leabaidh tinneis is a chur an gréim. Their beul-aithris fhathast nach robh leithid a fhrithealadh orra ’nam beatha ’s a bha orra am prìosan Chaltoin an Dùn-Eideann. Bha am biadh cinnteach dhaibh co-dhiubh. Bha iad air ais ’nan dachaidhean an ceann sia mìosan.

Is math dh’fhaoidte nach robh móran éifeachd aig an am anns na rinn iad air an latha iomraideach seo ach thug iad aire a’ mhór-shluaigh as ùr gu suidheachadh bochd an eilein, is gu an crannchur, is rinn iad oidhirp air an saorsa is an còirichean dligheach a ghlacadh. Bu bhuaidh sin fhéin. Rinn iadsan am measradh, ach b’e na h-àil a lean iad a bhlais air an ìm.

[TD 49]

Mar a Ghabh na Daoine Bhatarsaigh, 1900 - 1908

LISA STOREY

San bhliadhna 1908, cheannaich an Riaghaltas Eilean Bhatarsaigh bho ’n bhan-tighearna Gordon Cathcart air £6,250. Chaidh a roinn ’na leth-cheud croit is a h-ochd. Fhuair teaghlaichean á Barraigh agus á Miughalaigh na croitean.

Ach cha b’ann gun strì agus ùpraid fad bhliadhnaichean roimhe seo a fhuair na daoine bha ga iarraidh fearann ann am Bhatarsaigh. Feumar a dhol air ais móran bhliadhnaichean gus sealladh fhaighinn air cor nan daoine sin, agus air dé ghluais iad gu strì a bhuannaich an t-eilean dhaibh ann an 1908. An toiseach, beagan mu ’n eilean fhéin. Dé ’n seòrsa àite a bha ann am Bhatarsaigh?

B’ann le Clann Néill Bharraigh a bha Bhatarsaigh, còmhla ris na h-eileanan beag eile mu ’n cuairt air Barraigh, gus an do reic iad an oighreachd ann an 1838. Gheibhear a’ cheud iomradh air anns a’ chunntas a chaidh a sgrìobhadh mu na h-Eileanan an Iar, leis an Deadhan Munro, san bhliadhna 1549. Mu Bhatarsaigh sgrìobh e gun robh

… dà mhìle de fhad agus mìle de leud ann, gun robh lamraig mhath ann do eathraichean iasgaich, gun robh daoine ag àiteach is a’ leasachadh an fhearainn, agus gun robh arbhar math ann agus deagh ionaltradh do chaoraich …

An <eng>Geographical Collections (1620)<gai> le Walter MacFarlane tha ‘Watersa’ air a mholadh mar àite math airson arbhar agus bainne. Tha e air aithris gum feumadh na daoine leth de thoradh an cuid talamhain a thoirt do ’n uachdaran, MacNéill Bharraigh.

Sgrìobh Martin Martin cuideachd, mu ’n bhliadhna 1695, gun robh Bhatarsaigh math air son ionaltradh agus àiteach, agus gun robh caladh ann a bha freagarrach air son bàtaichean beaga a bhiodh a’ tighinn ann a h-uile bliadhna a dh’iasgach trosg agus langa.

Anns an t-seann <eng>Statistical Account of Scotland,<gai> 1794, gheibhear iomradh air Bhatarsaigh mar thac, agus air Clann Néill Bhatarsaigh (càirdean do Chlann Néill Bharraigh) aig an robh baile Bhatarsaigh ’na

[TD 50]

thac iomadach bliadhna. Chuir John MacCulloch a sgrìobh <eng>Highlands and Western Isles of Scotland<gai> seachad oidhche ann am Bhatarsaigh, mu ’n bhliadhna 1816, còmhla ri Dòmhnall MacNéill, Fear Bhatarsaigh aig an am. Tha e a’ toirt seachad dealbh air collas an àite agus gheibhear cuideachd bhuaidhe beagan fiosrachaidh mu na daoine a bha air Bhatarsaigh aig an am, agus dé bhiodh iad ris. A bharrachd air Fear Bhatarsaigh fhéin agus a luchd-obrach, bha na h-eileanaich eile ’nan iasgairean. A’ mhadainn a bha MacCulloch air an eilean, bha iad uile a’ dèanamh ceilp.

Chan eil an <eng>Statistical Account of Scotland<gai> ùr, 1840, ag ràdh ach dìreach gu bheil Bhatarsaigh air àiteachadh; chan eil e soilleir an ann aig tuath agus tuathanach, no aig tuathanach agus a luchd-obrach a-mhàin. Ach ann an 1883, a’ bhliadhna a chaidh Coimisean Napier air feadh na Gaidhealtachd is nan Eilean a thogail fianais bho chroitearan is bho choitearan mu an staid, tuigear bho dhithis de na fianaisean ann am Bàgh a’ Chaisteil, nach robh tuath a nis an Eilean Bhatarsaigh idir ach gun robh e ’na aon bhaile-fearainn aig aon tuathanach.

Eilean math a thaobh àiteach agus ionaltradh, ma-tà, agus le deagh chaladh air son iasgairean: sin an dealbh a gheibhear air Bhatarsaigh troimh na bliadhnaichean. Agus ged a bha e ’na thac aig cuid de chàirdean nan seann uachdaran, cha robh seo a’ ciallachadh nach fhaodadh daoine eile bhith fuireach ann cuideachd, agus a’ toirt am beòshlaint ás. Ach cha do mhair an suidheachadh seo. Feumar coimhead air na chaidh aithris ri muinntir Coimisean Napier gus fhaicinn dé thachair.

’S ann am measg sin a gheibhear seòrsa de thomhas air cor nan daoine ann am Barraigh aig an am seo, agus sealladh air dé bha air tachairt san leth-cheud bliadhna roimhe seo. Bha buaidh aig an t-suidheachadh san robh daoine aig an am seo air na h-oidhirpean a rinn iad gus Bhatarsaigh a thoirt a mach sna bliadhnaichean roimh 1908.

Ach gheibhear beachd air mar a bha tachairt, a thaobh fearainn co-dhiubh, móran bhliadhnaichean roimhe seo. Anns an t-seann <eng>Statistical Account<gai> leughar mu Bharraigh gun robh, an 1755, fearann ann air nach robh tuath agus gun robh uiread peighinn aig móran, ach gun tàinig air an uachdaran am fearann a roinn gus cobhair a dheanamh air an tuath, agus nuair a sgrìobhadh an cunntas (an 1794) nach robh duine aig an robh gabhaltas na bu mhotha na leth-pheighinn, agus nach robh aig móran ach ceithreamh no ochdamh peighinn. Agus, san <eng>Statistical Account<gai> ùr, an 1840, leughar gun robh an uair sin 278 teaghlach aig an robh talamh agus 93 teaghlach aig nach robh talamh idir.

Chithear, leis a sin, mar a bha àireamh an t-sluaigh am Barraigh a’ fàs (bho 1,150 an 1755, gu 1604 an 1791, agus 2,363 an 1841) gun robh an cor a’ fàs na bu mhiosa, a thaobh na bha aca de fhearann co-dhiubh. Agus gheibhear dealbh shoilleir air cho fìor thruagh ’s a bha iad dheth san dòigh seo bho na fianaisean ris an do dh’éisd muinntir Choimisein Napier. Dh’innis aon fhianais, Ailein Mac an t-Saoir, aois trì-fichead, a bha

[TD 51]

bruidhinn air sgàth muinntir Bhàgh a’ Chaisteil agus a’ Ghlinne, mar a bha cùisean air atharrachadh ’na bheatha fhéin. Thuirt e nach robh ach mu dheich teaghlaichean le croitean ann am Bàgh a’ Chaisteil ’na cheud chuimhne-san. A nis, bha fichead teaghlach is a dhà ann aig an robh na h-aon ‘chroitean’ sin eatorra, agus a bharrachd orra sin, bha fichead teaghlach is a deich ann aig nach robh fearann idir – coitearan.

Ach tuigear bho fhianaisean eile nach ann air tàilleamh meudachadh nàdurra an t-sluaigh a-mhàin a bha an suidheachadh mar seo. Thuirt Mìcheal Canonach á Borgh gun tugadh teaghlaichean eile a stigh a Bhorgh á Grein, agus Cliait, agus Alasdal, agus Baile na Creigeadh, mu dhà fhichead bliadhna air ais. Rinneadh seo gus tuilleadh fearainn a chur ris an tac aig Eòiligearraidh. Thug fianaisean eile seachad tuilleadh eiseamplair air mar a thachair an rud ceudna sna bailtean aca fhéin, gus am biodh na tacaichean air a leudachadh. Ach cha do lughdaicheadh mál nan croitearan ris an do thachair seo. Dh’ainmich Mìcheal Canonach sreath de bhailtean a bha e ag radha chaidh an clìoradh, agus ’nam measg, bha baile Bhatarsaigh, agus an Uidh is an Caolas, dà bhaile eile ann an Eilean Bhatarsaigh.

Tha e coltach gur h-ann an déidh do MhacNéill Bharraigh an oighreachd a reic ann an 1838, a thachair a chuid bu mhotha de’n chlìoradh a bha seo. ’Se uachdaran-fearainn á Siorrachd Obair-Dheadhain, an Còirneal Gordon of Clunie, a cheannaich e. Bha fiachan troma air an oighreachd mun deach a reic, agus bha e air a ràdh gun deach maoir MhicNéill mu ’n cuairt is gun tug iad crodh agus caoraich bho chuid de na daoine gus pàirt de na fiachan a phàigheadh. Ach bha na bu mhiosa ri tachairt fo ’n uachdaran ùr. An déidh 1845/46, nuair a lobh am buntàta, agus a bha staid nan daoine cho truagh is a ghabhadh e bhith, thòisich clìoradh agus fuadach. Chaidh mu 450 duine á Barraigh a Chanada ann an 1851, air a’ bhàta Admiral. Ged a chaidh cuideachadh a ghealltain dhaibh nuair a ruigeadh iad Canada, cha d’fhuair iad cuideachadh sam bith. Mu ’n aon am, leig an t-uachdaran ùr air mhàl tacaichean Eòiligearraidh agus Bhatarsaigh aig tuathanaich, agus gus an gabhadh na h-àiteachan sin barrachd stoc chaidh daoine a chlìoradh as na bailtean aca fhéin agus an cur do bhailtean eile.

Ann an 1883, nuair a bha Coimisean Napier am Bàgh a’ Chaisteil, ’s ann leis a’ bhan-tighearna Gordon Cathcart a bha an oighreachd. Chuala muinntir a’ Choimisean bho Mìcheal Canonach, am fear fianais á Borgh, gun do rinn coitearan Bhàgh a’ Chaisteil oidhirp roimhe seo air Bhatarsaigh fhaighinn ’na chroitean. Nuair a chuala iad gun robh an ùine gu bhith suas a bha Bhatarsaigh gu bhith aig aon de na tuathanaich air mhàl, chuir iad buidheann gu ruige bàillidh na h-oighreachd, an Siorrachd Obair-Dheadhain, a dh’iarraidh an eilean ’na chroitean. Chaidh an iarratas a dhiùltadh. Thairg am bàillidh dhaibh pìos de Bheinn Tangabhal ann am Barraigh an àite croitean ann am Bhatarsaigh. Ach cha robh coimeas idir eadar an dà àite a thaobh fearainn: cha robh am Beinn Tangabhal ach

[TD 52]

ionaltradh do chaoraich agus do bheagan cruidh; ’s e bha na coitearan ag iarraidh talamh a ghabhadh àiteach.

Tha e furasda gu leòr a thuigsinn an iarraidh mhór a bhiodh air fearann aig daoine aig nach robh aon chriomag dhaibh fhéin. Agus bha cuid de ’n fheadhainn aig an robh ‘croitean’ iad fhéin riatanach air tuilleadh fearainn, leis cho beag is a bha na pìosan a bha aca, is leis cho mì-thorach is a bha an talamh air fàs an déidh a bhith ga àiteach bliadhna an déidh bliadhna. Mur b’e obair an iasgaich am Barraigh, bha cor mhuinntir an àite air a bhith na bu mhiosa buileach.

Dh’fhaodadh obair an iasgaich a bhith na b’fheàrr nan robh dòigh aig na h-iasgairean air barrachd a dhèanamh dheth. Ach, mar a thubhairt an <eng>Statistical Account<gai> ùr, an 1840, bha na daoine ro bhochd gus iad fhéin uidheamachadh gus a dhol an sàs anns an obair gu buannachdail. Agus ged a thàinig leudachadh mór ann an iasgach an sgadain eadar 1850 agus 1880, bha gu leòr de mhuinntir Bharraigh am freasdal obair fhaighinn air bàtaichean sgadain a’ Chost an Ear. A bharrachd air a seo, bha bliadhnaichean ann nach robh an t-iasgach idir math, agus aig amannan mar sin, bha e air leth riatanach do dhuine beagan fearainn a bhith aige air son tighinn beò air choireigin.

’S ann an 1886, nuair a ghabh a’ Pharlamaid ri Achd nan Croitearan, a fhuair daoine a bha san t-suidheachadh bhochd mu ’n cuala Coimisean Napier dòchas gum faigheadh iad leasachadh. Agus rinn an Achd feum do chroitearan gun teagamh: o seo a mach bha cinnt aca nach cuireadh uachdaran sam bith far na croite iad, agus nach fheumadh iad màl a phàigheadh nach robh an coimeas ri luach an fhearainn. Ach cha do chuidich an Achd coitearan ann an dòigh sam bith: bha an staid san cho dona is a bha i riamh.

Fhuair na coitearan beagan dòchais ann an 1892 leis an <eng>Allotments (Scotland) Act.<gai> Bha seo a’ toirt cumhachd do Chomhairlean na Siorrachdan pìosan beaga fearainn a thoirt do na coitearan far an robh iad ga fhaicinn riatanach. Ach ged a fhuair Comhairle Shiorrachd Inbhirnis iomadach iarratas, eadar 1893 agus 1899, bho choitearan Bharraigh airson pìosan fearainn, agus ged a bha a’ choimitidh a chuir a’ Chomhairle air bhonn gus coimhead air a’ cheist ag aontachadh gun robh còir aca na pìosan fhaighinn, bha na h-uachdarain a bha air a’ Chomhairle ’na aghaidh, agus cha deach leis na coitearan. Chaidh an <eng>Congested Districts Board<gai> a stéidheachadh ann an 1897, agus bha cumhachd agus airgiod aca-san gus fearann a cheannach agus a dhèanamh ’na chroitean do na coitearan. Ach ged a chuir coitearan Bharraigh an iarratasan mu choinneamh a’ Chongested Districts Board ann an 1899, cha d’fhuair iad riarachadh aca-san na bu mhotha.

Mu dheireadh, a’ faireachdainn gun robh iad air na b’urrainn dhaibh a dhèanamh an taobh a stigh de ’n lagh, gun sgath aca air a shon, ghabh na coitearan orra gun gabhadh iad am fearann dhaibh fhéin. Air an ochdamh

[TD 53]

latha de ’n t-Sultainn, 1900, ghlac grunn choitearan pìosan fearainn anns a’ Bhàgh a Tuath. Agus air an t-siathamh latha fichead de ’n t-Sultainn, chaidh grunn eile de choitearan a null á Barraigh gu Eilean Bhatarsaigh, agus chomharraich iad a mach pìosan fearainn – ‘croitean’ – dhaibh fhéin.

Anns a’ Mhàirt 1901, cheannaich an <eng>Congested Districts Board<gai> am Bàgh a Tuath agus pàirt de bhaile-fearainn Eòiligearraidh, agus roinn iad ’na chroitean e. Ach cha do rinn iad sgath air son nan coitearan á Bàgh a’ Chaisteil a bha ag iarraidh croitean air Bhatarsaigh. As t-earrach an 1901, chaidh feadhainn aca a rithist a null a dh’Eilean Bhatarsaigh, agus cuideachd ann an 1902.

Ged a rinn an <eng>Congested Districts Board<gai> oidhirp air Bhatarsaigh a cheannach, bha a’ phrìs a bha a’ bhan-tighearna Gordon Cathcart ag iarraidh fada na b’àirde na b’urrainn dhaibh a thoirt air. San Earrach an 1903, cheannaich iad trì-fichead acaire fearainn ann am Bhatarsaigh air £600 – fearann nach robh uamhasach math – agus roinn iad ’na mu leth-cheud pìos e. Bha seo gu bhith aig na coitearan air son buntàta a chur ann. Ach cha robh na coitearan a’ dol a bhith riaraichte leis an seo ro fhada. Ann an 1907, bha cuid aca air seadaichean a chur suas ann am baile Bhatarsaigh, agus bha iad a’ fuireach ann.

Bha Iagan Raghnaill Eachainn, no Iain MacDhùghaill, air aon de na coitearan á Barraigh a bha ag iarraidh fearann ann am Bhatarsaigh. Ann an 1960, nuair a bha e gu bhith ceithir fichead ’s a trì, dh’innis e mar a bha cùisean mu ’n cuairt air Bàgh a’ Chaisteil aig an am seo, agus mar a chaidh e fhéin a Bhatarsaigh:

Bha mise a’ fuireach san Ghleann an uair ud. Cha robh fearann agam, ach bha croit aig m’athair. Bha móran a bharrachd dhaoine a’ fuireach ann am Bàgh a’ Chaisteil ’s mu ’n cuairt air an uair ud ’sa th’ann an diugh. Bha’n t-iasgach a’ dol aig an ám ’s bha iad ris an iasgach, mi fhìn cuideachd.

Cha robh an saoghal mar tha e ’n diugh – cha b’urrainn dhut leum sìos a dh’iarraidh ‘assistance’ – cha robh agad ach mur a toireadh tu thu fhéin as, faigh am bàs.

Bhiodh cruinnichidhean, is bruidhinn, is cuir air dòigh ann … cò bha air son fearann fhaighinn … ma bha thu pòsda agus teaghlach agad ri thogail, bha bìdeag fearainn feumail dhut.

Thug Dòmhnall Bhatarsach [Dòmhnall Dòmhnallach, an tuathanach aig an robh Bhatarsaigh aig an am] dhaibh an Uidh air son buntàta dhèanamh innte. Bhiodh mise mi fhìn a’ dol a null ann mun do phòs mi. Ach dé bha sin? Bha ’n t-aiseag ann, ’s chan fhaodadh tu na thoilicheadh tu a dhèanamh.

Bha grunn sheadaichean ann an teis meadhoin Baile Bhatarsaigh nuair a chaidh mise null [ann an 1907].

[TD 54]

B’ ann an 1907 cuideachd a thàinig buidheam eile a Bhatarsaigh a bharrachd air na coitearan á Barraigh. A Miughalaigh a bha iadsan.

Bha daoine air a bhith ann am Miughalaigh cho fada is a bha iad am Bhatarsaigh fhéin, a réir choltais. Bha fearann glé mhath ann, ach bha na daoine ri iasgach cuideachd – trosg agus langa, giomaich agus sgadan.

Ach bha aon rud an aghaidh obair an iasgaich tighinn gu piseach ro mhath ann: se sin cho dona is a bha cladach Mhiughalaigh. Cha b’urrainn dhaibh bàtaichean acrachadh ann; dh’fheumte an tarraing suas air a’ chladach. Ged a bha cuid de na bàtaichean a bha aca air son iasgach an truisg is na langa meadhonach mór, bha iad a’ dèanamh a’ ghnothaich air an tarraing. Ach nuair a thòisich iad air bàtaichean na bu mhotha fhaighinn, air son an sgadain, cha ghabhadh iad seo cumail ann am Miughalaigh. Dh’innis Ruairidh MacNéill, á Miughalaigh agus Bhatarsaigh, beagan mu dheidhinn seo, ann an 1960:

Bha an cladach cho dona, an t-anfhadh cho mór. Dh’fheumte na sgothan a tharraing suas. Dh’fheumadh iad a bhith math mun cuairt air sgothan mun dèanadh iad an gnothach. Bha sgoth mo sheanar, chaidh làn char dhith – ach sin an aon tubaisd a chuala mi a thachair, ’s cha do chailleadh duin’ aca.

Bha muinntir Mhiughalaigh ag obair air sgadan a mach á Bàgh a’ Chaisteil. Bha sgothan aca thall ann an sin an Caolas a’ Chaisteil, ’s ann a bhiodh iad gan cumail. Cha robh iad a’ dol dhachaidh ach corra uair. Chan fhaodadh iad an toirt suas am Mhuighalaigh. ’Se cnapaich mhóra de sgothan a bh’ann. Bhiodh iad a’ cadal annta – bha leapannan annta. Cha robh einseans aca ach na siùil, ach fhuair iad einseans an déidh tighinn á Miughalaigh.

Bha Mìcheal Dhòmhnaill, Mìcheal Mac a Phì, air fear de na daoine a thàinig a Bhatarsaigh á Miughalaigh ann an 1907. Dh’innis esan:

Bha na daoine ag iarraidh á Miughalaigh a thaobh’s nach fhaigheadh iad na bàtaichean iasgaich a thoirt ann … cha b’urrainn dhaibh an gleidheadh sa’ gheamhradh, na ’s t-samhradh cuideachd … agus sin an aon bheò-shlàin’ a bh’aca – dh’fheumadh iad a bhith ris an iasgach, ’s cha robh iad ach ag iarraidh àite nan tighean ri taobh a’ chladaich ann am Bhatarsaigh. Thàinig ceithrir á Miughalaigh a Bhatarsaigh ann an 1907, agus thog iad seadaichean beaga an oir a’ chladaich – thàinig Micheal Caimbeul (‘Teic’), Iagan Iain Dhonnchaidh, Eachann Dhòmhnaill [a bhràthair fhéin] agus Donnchadh Anndra Dhonnchaidh. Thug iad a sin a nall na teaghlaichean. Bha mi fhìn còmhla riutha. Bha tuathanach ann an seo aig an am, Dòmhnall Dòmhnallach a bheireadh iad ris, ’s ann aige bha ’n t-eilean. Thàinig fir lagh á Dùn-Eideann gar cur ás … cha robh maor na madadh ann an Dùn-Eideann nach robh tighinn a nall, ag iarraidh oirnn tilleadh an taobh an tàinig

[TD 55]

sinn. Bha sinn a’ deanamh criomagan buntàta, os cionn a’ chladaich, agus thall san Uidh. Thug sinn a nall na beathaichean á Miughalaigh.

Ann an 1907, fhuair cuid de na coitearan a bha air seadaichean a chur suas ann am Bhatarsaigh interdict ag radha gun robh iad a’ bristeadh a’ lagh le bhith fuireach air Bhatarsaigh. Seo mar a dh’innis Iagan Raghnaill Eachainn mar a thachair dha fhéin:

Ged a chuir mise suas sead ann am Bhatarsaigh, cha deach mi dh’fhuireach ann – ach bha dùil agam a dhol ann. An uairsin, latha a bha mi a’ cur fiodh air tìr leis a’ bhàta, air son cuideiginn eile, thàinig am bodach beag a bha seo le interdict dhomh … cha do ghabh mise bhuaithe an toiseach e … nuair a leumadh esan a stigh dhan bhàta, leumainn-sa mach! An uair sin, thuirt mi rium fhìn, ‘Ach, nach eil cho math dhomh …’ Thug e dhomh am pàipear a bha seo ag radha gun robh mi a bristeadh a’ lagh.

Bhrist deichnear de na fhuair e an interdict – cha do dh’fhàg iad Bhatarsaigh idir, an déidh innse dhaibh gun robh iad a’ bristeadh an lagh le bhith fuireach ann. B’iadsan an ceithrear á Miughalaigh, Mìcheal Caimbeul, Iagan Iain Dhonnchaidh no Mac na Ceàrdaich, Eachann Dhòmhnaill no Mac a’ Phì, Donnchadh Anndra Dhonnchaidh no Mac na Ceàrdaich; agus sianar á Barraigh, Donnchadh Caimbeul á Ceann Tangabhal, Dòmhnall Mac an t-Saoir, Iain Caimbeul agus Uilleam Bòid, air fad as a’ Ghearraghabhal, Ruairidh MacNéill á Bàgh a’ Chaisteil, agus Iain MacDhùghaill as a’ Ghleann. B’fheudar dhaibh-san cùirt a sheasamh ann an Dùn-Eideann air an dàrna latha de ’n Og-mhios, 1908. Bhruidhinn Domhnall Dewar, K.C., gu math air an son, ag innse mar a dh’fheuch iad ri fearann fhaighinn sa h-uile dòigh laghail a bha fosgailte dhaibh. Ach bhon nach gealladh iad gum fàgadh iad Bhatarsaigh, chaidh binn dà mhìos san phrìosan a chuir orra. Ach cha do chuir iad seachad ach sia seachdainnean san phrìosan. Mar a dh’innis Mìcheal Mac a Phì:

An 1908, nuair a chaidh an cur dha ’n phrìosan, chaidh an gnothach a chur a Thigh na Pàrlamaid. ’S e bh’ann gun do cheannaich an Crùn Bhatarsaigh. Ghearr iad a mach ’na chroitean an uairsin e, ’s chuir iad cruinn an Dùn-Eideann feuch có gheibheadh croitean.

Cha d’fhuair a h-uile duine bha ga h-iarraidh croit, ach chan eil teagamh nach deach móran theaghlaichean a fhuair croit a chuideachadh gu mór, teaghlaichean a bha air a bhith strì cho fada gus àite fhaighinn dhaibh fhéin.

Eadar 1908 agus 1910, dh’fhàg na teaghlaichean air fad Miughalaigh – a fichead is a trì, a’ cunntais an fheadhainn a dh’fhàg an 1907. Cha deach daoine tuilleadh a dh’fhuireach ann am Miughalaigh, agus leis an sin, ’s dòcha gun robh call an cois na buannachd.

[TD 56]

Chum muinntir Bhatarsaigh orra air an iasgach. Ach mar a bha iasgach an sgadain a’ crìonadh, air a’ Chost an Iar co-dhiubh, thionndaidh iad na bu mhotha ’s na bu mhotha gu iasgach ghiomach. Ach cha do rinn na h-iasgairean riamh cho math is gun deach aca air bàtaichean uamhasach mór fhaighinn. Bha na fir nach robh ris a’ ghiomach a’ dol gu muir.

A thaobh an fhearainn, thug na croitearan feum as gun teagamh, gu h-àraid an toiseach, a’ cumail na b’urrainn dhaibh de stoc, agus a’ cur buntàta agus arbhar. Ach a dh’aindeoin ’s cho doirbh ’s a bha e a chosnadh cha robh san fhearann riamh ach cuideachadh còmhla ri obair eile, obair na mara mar bu trice.


Tha tuilleadh iomraidh ri fhaighinn anns na leanas:
<eng>Campbell, J. L. (ed.): The Book of Barra, 1936.
Hunter, J.: The Making of the Crofting Community, Edinburgh 1976.<gai>
Leabhraichean Fianais agus Tuairsgeal Coimisean nan Croitearan, 1884.
Teipichean Sgoil Eolais na h-Albann: SA 1960/92; SA 1960/96; SA 1960/103.

[TD 57]

Toirt a-mach Bhaile Raghnaill, 1919 - 1921

UILLEAM MACDHOMHNAILL

Is ainneamh fear turais a chuir cuairt air bailtean briagha machrach taobh an iar Uibhist a Tuath nach do laigh a shùil le iongnadh air an tigh mhór – Tigh Mór Bhaile Ràghnaill, ’na sheasamh air a’ mhachair mar fhreiceadan air linn a dh’fhalbh – linn nan uaislean is linn nan sgalag. Bheir eachdraidh Bhaile Ràghnaill air ais sinn chun a’ cheathramh linn deug, gu linn Iain, ceud Mhorair nan Eilean. Ann an 1389, fhuair Goraidh, a mhac, Uibhist a Tuath, agus b’e ogha Ghoraidh, do’m b’ainm Ràghnall, a thug ainm do Bhaile Ràghnaill seach gur ann an sin a rinn e a dhachaidh. Chaochail Ràghnall ann an 1440 ach bha dithis de a mhic, Alasdair agus Iain, ’nan uachdarain air Uibhist a Tuath ’na dhéidh. B’e Iain, a chaochail ann an 1469, am fear mu dheireadh de shìol Ghoraidh aig an robh Uibhist a Tuath mar oighreachd.

An dèidh 1469 chaidh oighreachd Uibhist a Tuath gu Clann Uisdein. Ach ged nach robh sìol Ghoraidh na b’fhaide ’nan uachdarain lean an fhreumhag aig Goraidh ann an Uibhist a Tuath, agus gu h-àraidh ann am Baile Ràghnaill far an d’fhuair Dòmhnall, mac Iain, an t-uachdaran mu dheireadh de shìol Ghoraidh, ’na fhear tac ann an 1500. B’e an aon teaghlach seo a shealbhaich Baile Ràghnaill fad an ath dhà cheud bliadhna. An déidh seo b’e fear Alasdair Dòmhnallach bho Heisgeir a bhuineadh do Chlann Uisdein a fhuair an tac. Bhuineadh am fear tac a thàinig ’na dhéidh san, Caiptean Iain Dòmhnallach, do theaghlach Shléibhte cuide achd.

B’ann ann an 1750 a chaidh an teaghlach mu dheireadh – an teaghlach do’m buin cuspair ar sgeòil – a shuidheachadh mar fhir tac ann am Baile Ràghnaill. B’e Alasdair Dòmhnallach a b’ainm do ’n cheud fhear agus bha Hothagearraidh air a bhith aige roimhe seo, Cnoc an Torran aig athair agus Grìminis aig a sheanair, Iain MacUisdein. B’e bàillidh a bh’ann an Alasdair seo cuideachd agus bha Circeabost aige a bharrachd air Baile Ràghnaill.

A’ marcachd dhachaidh do Chirceabost, chaidh a bhàthadh anns an fhadhail ann an 1760. B’e Dòmhnall Beag Bhaile Ràghnaill, mac Alasdair, a bha na fhear tac as a dhéidh, duine gu math geur-chuiseach. Fhuair e

[TD 58]

oileanachadh anns an lagh agus lean e athair mar bhàillidh air Uibhist a Tuath cuideachd.

B’e Alasdair, mac Dhòmhnaill Bhig, a fhuair an tac na dhéidh san. Bha tac eile aige ann an Lìonadal san Eilean Sgitheanach, agus bha am barrachd ceangail aige-san ri Lìonadal seach ri Baile Ràghnaill. Ach bha Seumas, a mhac, a bha na fhear tac as a dhéidh agus ’na bhàillidh air Uibhist a Tuath, gu math làidir ann an riaghladh an eilein sin.

Bha làmh aig an t-Seumas seo ann am fuadach mór nan croitearan bho Sholas ann an 1849. Bha móran dhaoine air a bhith air am fuadach as an deagh fhearann an sgìr Shannda roimhe seo, ann an 1823. Ghluaiseadh iad gu furasda do ’n sgìr Phaibleach far an do rinneadh leth chroitean de chroitean a’ Bhaile Mhóir – croitean nach robh ach beag gu leòr mar a bha iad. Bha sannt mór nam fear tac is nam bàillidh a’ sìor dhol am meud. A réir beul-aithris bha sùil aig Seumas gum faigheadh e fhéin tac eile ann an Solas nuair a chaidh na croitearan fhuadach gu Langais, ach cha deachaidh an latha leis. Ann a bhith fuadach seann chailleach bho bhothan ann an Solas chuir i mallachd air ag ràdh ris gur e mac na mnatha caoile Gallda am fear mu dheireadh de shliochd. Bha latha eile ri tighinn.

Cha robh Seumas fhéin fada beò an déidh seo. Chaochail e ann an 1855 agus b’e Alasdair a mhac a ghabh àite. B’e duine gu math soirbheachail a bha ann an Alasdair agus cheannaich e tac Bhaile Ràghnaill agus a’ Pheighinn Mhór bho Orde, uachdaran Uibhist a Tuath ann an 1894.

Cha robh ach aon uachdaran air fearann Bhaile Ràghnaill ’na dhéidh. B’e seo a mhac I. A. Ràghnall Dòmhnallach, no Ràghnall Mór mar a theirte ris. Ghabh e àite athar ann an 1901 agus bha e a’ riochdachadh na sgìre air Comhairle Siorrachd Inbhir Nis.

Thàinig Ràghnall a steach do’n fhearann ann an linn nach robh cho furasda do na h-uachdarain is a bha e air a bhith do shinnsirean. Ann an linn athraichean bha na sgalagan bochda fo smachd chruaidh aig bàillidhean is uachdaran an-iochdmhor. Bha na daoine truagha seo ag adhradh do’n uachdarain, is gu dearbh chunntadh iad e ’na urram mór nan togadh e làmh riutha nuair a bhitheadh e a’ gabhail an rathaid san choidse mhór aige fhéin.

Ach anns an fhicheadamh linn thàinig an Cogadh Mór a chuir dreach ùr, chan ann a mhàin air rìoghachdan an t-saoghail ach air inntinn an t-sluaigh a sheas ris an uamhas, ‘am measg fuil is crèadh ann an sliabh na Fraing’. Nuair a bhris a’ Cheud Chogadh Mór a mach, chaidh balaich a’ Bhaile Mhóir, ri taobh oighreachd Bhaile Ràghnaill, a bha air a bhith anns na ‘Special Reserves’ a ghairm do’n chogadh san bhad.

Thog na gillean orra gu sunndach mar bu dual do ’n Ghaidheal a bha riamh dìleas do dhùthaich fhéin. Ged a bha fhios is cinnt gun robh móran a’ falbh nach tilleadh, bha dòchas air a thoirt do ’n fheadhainn do ’n robh e an dàn tilleadh, seach gun robh Riaghaltas na dùthcha air gealltanas làidir a thoirt do na gillean òga a bha a’ dol do ’n Arm gum bitheadh fearann air a

[TD 59]

thoirt dhaibh nuair a thilleadh iad. Cha robh aca ach fios a chuir gu Bòrd an Fhearainn is gheibhte fearann gun teagamh, mar a thuig iad. Leis an dòchas seo chuir iad an aghaidh air truinnsichean eagalach na Frainge. As an aon bhaile seo fhéin ann an Uibhist a Tuath bha deugnachadh a thuit san Chogadh Mhór. Thill an sin na saighdearan òga do na h-Eileanan, ach cha b’e an aon daoine a thill – cha b’e seo tuilleadh daoine a ghéilleadh do na h-‘Uaislean a bh’air a’ chluasaig’ fhad ’s a bha iadsan san truinnsidh. Thuig iad gun robh cogadh eile ri shabaid.

B’e a’ cheud rud a rinn dusan de shaighdearan a’ Bhaile Mhóir fios a chur gu Bòrd an Fhearainn gun robh iad ag iarraidh fearann. Bha e gu math doirbh do na gillean òga seo a bhith faicinn tac mhór Bhaile Ràghnaill far an robh na ceudan acaire de thalamh àitich aig aon duine ri’n taobh. Fhuaras fios freagairt bho ’n Bhòrd gun robh iad air na litrichean tagraidh fhaighinn, ach b’e sin fhéin uile. Dh’fhuirich is dh’fhuirich iad gus, mu dheireadh, nuair a bha am foighidinn gus tighinn gu ceann, bha taghadh Pàrlamaid ann. Thàinig am Ball Pàrlamaid aca, an Dotair Moireach, air a chuairt àbhaisteach feuch an gleidheadh e àite fhéin. Thug na gillean an aghaidh air sa mhionaid mu ghnothach an fhearainn agus b’iad na faclan aige-san a chuir lasair cheart ri feirg nan gillean. ‘Illean’, arsa esan riutha, ‘mur am bris sibh an lagh chan fhaigh sibh ploc gu sìorraidh!’ Chomhairlich e dhaibh briseadh a steach air an oighreachd mhór seo agus am fearann a ghabhail, is a dhìon dhaibh fhéin.

Cha robh air a nis ach briathran a chur an gnìomh. Chruinnich an dusan a bha strì airson an fhearainn uair neo dhà is rinn iad suas eatorra ciamar a rachadh iad an sàs anns an fhearann a ghabhail. Gu dearbh, b’ann le modh a chaidh iad mu ’n ghnothach. An oidhche roimh an latha mhór a bha Baile Ràghnaill gu bhith air a bhriseadh chaidh an dusan cruinn còmhla gu dorus an taighe mhóir far an tug iad an aghaidh air Ràghnall Mór ag innse dha dé bha ’nan sealladh. Nuair a chuala Ràghnall cion-fàth an turais, chaidh e ’na bhoil. A’ bagairt lagha is na bu mhiosa thug e a mach leabhar ag iarraidh ainm gach duine a bha co-cheangailte ris a’ ghnothach. Ach cha robh na balaich chruaidhe seo gus meatachd a shealltainn an aghaidh bhriathran neo phàipearan an déidh seasamh an aghaidh pheilearan is shligean na Frainge. Dh’innseadh am briathran làidir do ’n uachdaran nach robh tilleadh ri bhith ann – gun robh iad gus am fearann a ghabhail. An latharna-mhàireach, le pìobaire air an ceann, dh’fhiach iad a null o’n Bhaile Mhór gu Paiblisgearraidh, a’ chuid a b’fhaisge de oighreachd Bhaile Ràghnaill. B’e am port seo a chaidh a dhèanamh le fear de mhuinntir na sgìre a bha aca air a’ phìob:

Is buidhe dha’n fhear a bheir dhachaidh thu,
Sona dha’n fhear a ni falbh leat.
Is buidhe dha’n fhear a bheir dhachaidh thu
Nighean aig Lachlainn an Gramasdal.

[TD 60]

Thig fear an diugh, ’s fear am màireach
Dh’iarraidh do làimh air son bargan,
Ach cha toir sinn do ghin de na seòid i
Gus an tig Dòmhnall mac Thormoid.

Aig gàrradh crìche a’ bhaile choinnich seann bhean-fhighe iad, a bhitheadh ri fàisneachd. Bha ise air an sealladh seo fhaicinn bliadhnaichean roimhe, is bha i ag éigheach riutha, ‘Tha an oighreachd ullamh an diugh.’

Bha tapachd da-rìreadh an ceum nan gillean a nis. Ghabh iad an toiseach chun a’ mhachaire far an do chomharraich iad a mach acaire an urra son buntàta is an uairsin suas gu Paiblisgearraidh far an deach croit mhath a chuir an dàrna taobh do gach duine aca.

Is dòcha gun robh beagan dòchais aig fear Bhaile Ràghnaill gun smàladh e an gnothach mar a chaidh aige air a dhèanamh bliadhnaichean roimhe nuair a bha gillean Hothagearraidh air briseadh air an oighreachd aige. Leig iadsan seachad an gnothach nuair a ghabh Baile Ràghnaill a steach le na h-eich mhóra aige is threabh e an talamh a bha na gillean truagha air a thodhar dhaibh féin.

Dh’fhiach Baile Ràghnaill ri obair na tac a chumail a’ dol mar nach biodh dad air tachairt. Dh’iarradh air na sgalagan tòiseachadh air feamnadh Phaiblisgearraidh. Rinn na sgalagan mar a dh’iarradh orra is thog iad orra leis na h-aon deug de chairtean aig Baile Ràghnaill sìos gu Paiblisgearraidh.

Cha b’ann ’nan cadal a bha gillean a’ Bhaile Mhóir idir – bha iad a’ faire is a’ feitheamh feuch dé thachradh. Nuair a bha cairtean Bhaile Ràghnaill luchdaichte le feamainn, dìreach gus dìreadh as a’ chladach aig Paiblisgearraidh, chaidh gillean a’ Bhaile Mhóir ’nam bad is thug iad na cairtean bho na sgalagan. Chòp iad té mu seach dhiubh aig bearradh a’ chladaich is dh’òrdaich iad na sgalagan dhachaidh le cairtean falamh. Dh’iarr iad air na sgalagan gun tighinn faisg air Paiblisgearraidh a rithist.

Bha Ràghnall Mór a nis a’ faicinn gun robh an gnothach gu bhith searbh dha. An ath latha chuir e na cairtean a rithist sìos gu Paiblisgearraidh ach an turas seo bha e fhéin ’nan ceann air each mór. Mar a thachair an latha roimhe thug gillean a’ Bhaile Mhóir ionnsaigh air na cairtean aig a’ chladach. Dh’fhiach Ràghnall ri tighinn eadar na cairtean agus na gillean ach ma dh’fhiach leum fear de na gillean air adhart agus a’ tarraing staimh a bha falaichte aige fo sheacaid fhuair each Bhaile Ràghnaill na sràcan ud de ’n stamh mu ’n t-sròin a chuir as a rian e. Leum an t-each air ais is na gillean air adhart a’ còpadh nan cairtean mar a rinn iad an latha roimhe. Bha na gillean a nis air mhire chatha agus, mar a bha cuid aca ag ràdh a rithist, nam bitheadh gunnaichean air a bhith aca chan eil fhios càit an robh an gnothach air stad.

Co-dhiubh thuig Baile Ràghnaill gun robh an latha caillte. San mhionaid chaidh an gnothach a chur an làmhan an lagh.

[TD 61]

Lean na gillean orra a’ feamnadh is a’ deasachadh an fhearainn ùir aca, ach cha b’fhada gus an d’fhuair iad rabhadh o ’n t-siorram nach robh chridhe aca dhol faisg air fearann Bhaile Ràghnaill tuilleadh. Fhuair iad seo ann an sgrìobhadh ach b’ann air mullach an teine a chaidh a’ chuid bu mhotha de na pàipearean a chur. Lorg na gillean fhéin deagh fhear lagha, fear do’m b’ainm MacGilleSheathanaich, bho Dhùn Eideann. Chomhairlich esan dhaibh leantainn orra san fhearann ach gun an ainm a chur air pàipear sam bith gun a chead, eagal is gun toirte an car asda.

Seach nach do ghabh na gillean suim sam bith do rabhadh an t-siorraim, cha b’fhada gus an robh iad mu choinneamh ann an cùirt air son Briseadh Toirmeisg. Aig a’ chùirt chaidh binn trì fichead latha phrìosain a thoirt a mach ’nan aghaidh. Thaobh is gun robh prìosan Loch nam Madadh cho beag leigeadh dhachaidh na gillean gus am faighte deisealachadh a dhèanamh gus an toirt do Inbhir Nis.

Mus deach a’ bhinn a chuir an gnìomh, ’s ann a thàinig fear airm mu ’n cuairt a lorg dhaoine a bhitheadh deònach greis a thoirt ann an Seirbhis an Airm anns na Territorials. Bha am fear seo a’ cumail a mach gun dèanadh e cuideachadh mór do chùis nam balach nan sealladh iad gun robh iad fhathast dìleas do ’n rìgh le greis seirbhis eile thoirt seachad. Dh’aontaich dithis aca bliadhna eile a dhèanamh is thog iad orra gu Inbhir Nis. Cha robh iadsan fada an sin nuair a fhuair iad brath bho Uibhist gun robh aca ris na ‘reubaltaich’ eile choinneachadh aig prìosan Inbhir Nis far am bitheadh iad fo ghlais fad trì fichead latha.

Cha do rinn na gillean aig an taigh gearain sam bith an aghaidh na binne a bha seo oir bha iad a’ tuigsinn gur ann a chuidicheadh e leotha nuair a gheibheadh pàipearan naidheachd gréim air. Càit a nis an robh geallaidhean móra an Riaghaltais?

Ann an Inbhir Nis bha móran Sgitheanaich cuide ris an dithis eile. Nuair a chuala iad seo mu ’n ghnothach bha iad fo ’n chuthaich. An latha thàinig poileasmain gan iarraidh chuairtich iad na h-Uibhistich is cha leigte as an siud iad. B’fheudar mu dheireadh Ceannard an Airm a ghairm mus leigte as an siud na h-Uibhistich. Air dha gealltainn na b’urrainn dha de chuideachadh a dhèanamh, leig iad air falbh iad.

San phrìosan bha spòrs is fealla-dha gu leòr aca còmhla ri an companaich. Mar a bha latha is latha a’ dol seachad cha robh am fear lagha ’na thàmh. Ann an ceann sia latha deug ’s ann a thàinig fios aithghearr chun a’ phrìosain gun robh na h-Uibhistich ri an leigeil mu sgaoil roimh cheann nan ceithir uairean fichead. Bha an Riaghaltas air aontachadh gum feumadh iad an gealladh a chumail.

Cheannaich Bòrd an Fhearainn oighreachd Bhaile Ràghnaill ann an 1921, is cha robh air fhàgail aig Ràghnall ach beagan acraichean mu ’n Tigh Mhór is blàr mònadh. Thill na gillean dhachaidh an dàrna turas na bu riaraichte leis a’ bhuaidh a bha seo na eadhon buaidh a’ Chogaidh Mhóir fhéin.

[TD 62]

Cha robh air fhàgail a nis ach an talamh a roinn is croinn a chuir son an riarachadh. Chaidh ochd croitean a chuir a mach ann am Paiblisgearraidh, ochd ann am Baile Ràghnaill agus sia bheaga ann an Gólair do luchd ceàirde. Fhuair baile Hóthagearraidh Ard-an-Runair, agus fhuair baile Thigh a’ Gheàrraidh leasachadh do ’n mhachaire aca cuideachd.

Bha gillean a’ Bhaile Mhóir air am fearann a cheannach gu daor, agus bha briathran a’ Mhoirich air an dearbhadh: ‘Mura bris sibh an lagh chan fhaigh sibh ploc gu sìorruidh’.

[TD 63]

[Blank]

[TD 64]

[Comhdach a staigh (an deireadh)]

NA DEILBH

Comhdach (1): A’ bleith anns an Eilean Sgitheanach
Comhdach (2): Baile ann am Barraigh
Comhdach a staigh (an toiseach): Bàgh an Iar Phort Rìghe
Taobh-duilleig ii: A’ tionndadh le spaidean
Taobh-duilleig iv: Croitear Sgitheanach
Comhdach a staigh (an deireadh): Làraichean fheannagan ann am Beàrnaraigh

[Dealbh]
