[TD 105]

Air An Spiris

ANNS an àireamh so chì sibh na sgrìobh Gordon MacGill-Fhinnein air clò-bhualadh leabhraichean Gàidhlig, agus cha mhisde sinn am brodadh a tha e a’ toirt dhuinn. Chan eil teagamh nach eil lùghdachadh air a thighinn air àireamh nan leabhraichean Gàidhlig a tha a’ tighinn o ’n chlò, co-dhiù taca ris na bliadhnachan roimh ’n chogadh, agus anns an naodhamh linn deug. Agus tha e nàir dhuinn gum biodh cho beag air fhoillseachadh a thaobh (a) obair a’ mhic-mheanmain, agus (b) leabhraichean sgoile ann an Gàidhlig, a bhios ’nan taice do luchd-teagaisg—chan e a-mhàin luchd-teagaisg Gàidhlig, ach luchd-teagaisg eachdraidh, cruinne-eòlas agus cuspairean eile. Is minig a thogadh cuid de na puingean sin ann an Gairm.

Ged a tha sin mar sin, cha bu chòir dhuinn tàir a dhèanamh air an adhartas a thàinig anns na bliadhnachan mu dheireadh. Chuireadh dreach ás ùr air sgrìobhadh na Gàidhlig; tha fallaineachd anns an sgrìobhadh sin; tha stéidh againn air an tog sinn tuilleadh. Tha uaill oirnn gun do rinn Gairm cuideachadh nach bu bheag anns an obair sin, agus tha dòchas againn gun dean e tuilleadh.”

Cha bu chòir dhuinn dìochuimhneachadh cuideachd gu bheil Gasaet Steòrnabhaigh a’ cur stuth Gàidhlig fa chomhair móran leughadairean gach seachdain sa’ bhliadhna, agus corra leabhar a thuilleadh air na tha sa’ phàipear.

Ach tha buidheannan foillseachaidh eile a dhìth oirnn. ’Se aobhar dòchais a th’ ann gu bheil na h-oileanaich òga a’ dol an sàs anns an obair so—an Dun-Eideann, an Glaschu, ’s an Obar-Dheadhain. Tha Oisean air nochdadh a rithist, agus tha e dreachail, pongail. Tha dùil ri tuilleadh. Nuair a chuireas na h-oileanaich so cùl ris an Oilthigh, bu mhath gun cumadh iad obair de ’n t-seòrsa so a’ dol. Bu mhath cuideachd gun cuireadh na daoine sin air feadh na dùthcha a tha cho dèanadach is cho dùrachdach a’ cruthachadh chéilidhean, beagan de ’n sgoinn so ann an obair foillseachaidh. Mas i a’ Ghàidhlig a tha a dhìth orra a neartachadh, ’se so aon de na dòighean as fheàrr a tha ’nan comas.


[TD 107]

AN YANK
Le CONCHUBHAR O RUAIRC
(Air eadar-theangachadh le Gordon Donald)

LEUM Maidhc am Posta bhàrr a’ rothar aig ceann an rathaid, chaith e cois na dìge e agus shuath am fallus bhàrr aodainn. Eadar brothluinn an latha agus an turas a bh’ aige a-nìos o ’n ghleann bha e air a shàrachadh agus mar bhàrr air gach donas bu ro-mhath bha fhios aige nach rachadh am balgam uisge fhéin a thairgsinn dha shuas ann an tigh nam Burcach—nam bitheadh de mhì--àgh air gun tigeadh air an tigh a ruigheachd. Ghabh e beachd air an leth-mhìle eile de dh’ ùdrathad garbh a bha roimhe, bu ro-mhór leis an cunnart gun rachadh a roithean a tholladh agus mar sin shreup e an dìg agus ghabh e an ath-ghoirid suas.

“Obh, Obh! An riabhach ort-sa! a Cheitin de Burca,” ars esan ris fhéin ’s e gabhail suas troimh ’n phàirc. “Is iomadh turas ànrach fliuch a thugadh dhomh leat, thu fhéin ’s do litrichean. Nuair a thug thu an uiread sin a bhliadhnachan fhada an Ameireaga dé ’n gnothach a th’ agad sgrìobhadh dhachaidh chun an dithis ud shuas—Seán agus Máire, an dà spìocaire chnàimhte as motha sa’ Chumar, ’s gun aon rud ’nam beachd ach tòrradh na sgillinnean air muin a chéile agus an tòrr thoirt leotha a chum na h-uaighe. Litir thuca mu Nollaig, litir mu Chàisg agus a nis litir bhuait mu ’n Bhealltainn. Seadh agus ’s dòcha gu bheil seig sa’ litir so cuideachd—maitheas gun dèanadh e do ’n dithis aca!”

An uair a ràinig Maidhc ceann na pàirce leig e a dhruim ris a’ ghàrradh agus leig e fead ás a chuir na caoirich o ionaltradh air leacan na Seithe thall. Cha dàinig air an dàrna fead a ghearradh, oir mun d’ fhuair e a phìob laiste siod Máire de Burca a-nuas thuige, a liath-fhalt ribeach a’ séideadh anns a’ ghaoith, le h-apran poca agus gach aon fhlup-fhlap aig a brògan móra, troma.

“Chuir thu an t-eagal orm, ’s tù chuir. Is ann a’ nigheadh nan soithichean a bha mi nuair a chuala mi d’ fhead, agus thuit sgian air an ùrlar orm. Bha cho math nach b’ e cupa bha ’nam làimh air neo bha e ’na sprùilleach, ’s cho daor ’s tha gach nì anns na làithean so. Ach, cha robh dùil sam bith agam ri litir bho dhuine” ars ise.

“Cha ruig thu leas aon eagal a bhith ort roimhpe mar litir. Chan e cunntas bùtha no fios cìs a th’ agam dhut, ach gu dearbh fhéin ged bhitheadh cha chuireadh sin dragh ort, ’s beag a bheireadh dhìot


[TD 108]

fhéin no de Sheán cunntas a phàigheadh ’s math an airidh sibh,” arsa Maidhc agus e a’ rùrachadh tòn a’ mhàla air lorg na litreach, nam b’ fhìor.

“Tog do d’ chion-mhothaich,” ars ise, “agus na cuir a’ mhadainn bho fheum orm. Tha na cearcan a’ toirt na sùilean á cach a chéile leis an acras.”

“A chiall! nach gabh thu air do shocair, a-nis. Is math as fhiach i fantainn rithe mar litir. Litir eile o Cheit a th’ agam dhut. Nach mithich dhomh a cuid sgrìobhaidh aithneachadh a-nis. Tha mi air bhith tabhairt litrichean gu ’n tigh so bhuaipe bho chionn deich bliadhna fichead agus saoilidh mi nach ann falamh a bhitheadh iad. Obh! Obh! Is i fìor chorra bhoireannach a thugadh na bliadhnachan sin air falbh o ’n tigh agus a dh’ fhanadh cho geanail air a bràthair ’s air a piuthar. Ach, cagar a-nis, nach eil e ait—i bhith sgrìobhadh dhachaidh mu ’n àm so dhe ’n bhliadhna, chan eil e coltach gum biodh e ’na beachd a thighinn dachaidh? Tha na Yancaich daonnan deas gu cosgais mór an lorg an dùchais.”

Ma bha Maidhc an dùil gu spioladh e fios sam bith á Máire bha a chuid seòltachd gun taing dha, oir cha do rinn i ach an litir a ghabhail bhuaithe agus imeachd leatha suas a’ phàirc gun fhacal taing thoirt dha.

“Ach, gun tachdadh an diogha thu, a chailleachag ghrànna, agus gun sguabadh na meirlich leotha gach feòrling ruadh a chruinnich thu riamh” arsa Maidhc ris fhéin ’s e falbh sìos a dh’ iarraidh a rothar.

Chum Máire an litir faisgte ’na ciotag fo ’n apran gus an robh i stigh sa’ chidsin. Dhùin i an dorus ’na déidh, tharraing i cathair gu ceann a’ bhùird, agus air dhi speuclairean de chuid Seán Saor a lorg anns an dradhair sgrùdaich i an seòladh, sheall i air cùl a’ chlùdaich, agus mu dheireadh dh’ fhosgail i e.

“O! Ceud moladh do Dhia,” ars ise. “Tha Ceit a’ tighinn dachaidh mu dheireadh thall. I tighinn dachaidh ás Ameireaga an déidh na bliadhnachan uile. Bu tric i ràdh gun tigeadh la-eigin, ach gach uair a bhitheadh i ullamh airson a rathaid thigeadh rudeigin cros oirre. Cha bhitheadh e air a comas àite fhaighinn sa’ bhàta, bhitheadh an tacan a bh’ aice ma reidh ro ghoirid, no rudeigin de ’n t-seòrsa sin. Ach a nis, so thugainn i mu dheireadh. Bhuel! Bhuel! Nar leigeadh Dia do nì a cumail air a h-ais an turas so. Ach feumaidh mi an sgeul innseadh do Sheán. Nach ann air a bhios an sunnd ga chluinntinn.”


[TD 109]

A-mach leatha, an litir ’na làimh agus a-null troimh eabar na h-ùdrathaid gu ruige na mòintich a’ dèanamh air Seán.

“O, a Sheáin” ars ise, “Tomhais dé ’n sgeul a tha agam.”

“Hu!” arsa Seán, “’s e cur bhuaithe an t-sluasaid. Diabhal beachd, mur e litir na <eng>rates<gai> a th’ agad. Tha greis bhon chuala mi Maidhc a’ gearradh fead.”

“Is coma againn na rataich an dràsda. Tha litir agam bho Ameireaga, bho Cheit.” “Mhuire! Chan e sgeul ùr a tha sin, is tric a sgrìobh i romhaid. Do chuir i dad a riadh thugainn an turas so?” arsa Seán. “Cha do chuir, ach chuir i deagh sgeul thugainn. Tha i fhéin ri tighinn. Bithidh i so seachdain a màireach, i fàgail <eng>New York<gai> tràth sa’ mhadainn air a’ bhàt-adhair, agus bithidh i air tìr ann an Eirinn mu thrì uairean feasgar. Gheibh i càr a-nall bho Rinn Eanaigh. A, is brèagha an t-airgead agus is brèighiche air fad Ameireaga!”

“Is e droch àm de ’n bhliadhna tha so do Yancaich, tha mi ’m barail, ’s na bheil de dh’ obair aig tuathanaich ri dhèanamh. Nach math a dh’ fhaodadh i thighinn a-mach san t-samhradh no san fhoghar fhéin nuair nach bitheadh an drip buileach cho mór oirnn?” “A, a Sheáin chan ionann dhaibh-san thall an sin agus dhuinne an so. Tha <eng>holidays<gai> aca agus feumaidh iad imeachd an uair a bhios an aimsir sin ann,” arsa Máire. “Is dòcha gum b’ fheàrr dhuinn dòigh agus rian air choreigin chur air a’ bhàthaich agus air an tigh mun tig i. Bithidh meas mór aig na Yankaich air an neatachd agus loinn agus air a’ ghlaine, theirear rium.”

“A chiall! a Sheáin, na cuireadh nì mar sin cadal na h-oidhche dhìot. Cuimhnich is i Ceit a tha tighinn dachaidh, agus ’sann a chum an t-seann àite fhaicinn a tha i tighinn. Feuch nach eil bliadhna bho ’n dh’ fhalbh i nach robh i farraid naidheachd na bàthcha agus naidheachd an stàbuill, có phàirc anns an robh am buntàta, có phàirc san robh an coirce. Agus na bu tric na nì sam bith eile ’sann a dh’ fhaighnicheadh i an robh am mullach tugha againn air an tigh-còmhnaidh fhathasd,” arsa Máire.

“Math dh’ fhaoidte gum bu chòir dhuinn bhith air sglèatan a chur an àite na tugha sin o chionn fad,” arsa Seán. “Ach tha comhfhurtachd agus nàdurrachd anns an tugha.”

“Seall cho cosgail ’s a bhitheadh dìon sglèatan sna làithean so, a Sheáin. A bheil e coltach gun cosgamaid an nota no dhà a th’ againn anns a’ bhanca ri bhith air an aon cheum ris na coimhearsnaich, daoine nach eil mìr an aire dhaibh ach goigeanachd agus stocainnean


[TD 110]

sìoda . . . . Seadh. Nach i Ceit a chuireadh dhith, is i air tighinn dachaidh los fòd a dùchais fhaicinn agus gun sian dha na seann rudan roimhpe. Is ann a bhitheadh i ’na coigreach ann an tigh a h-athar. Chan eil rud air an domhainn as fheàrr leis na Yankaich na tachairt air fuidheall de ’n t-seann saoghal so a tha ach beag air falbh ás. Sin a tha cur gun tig iad a dh’ Eirinn idir.

“Is dòcha gu bheil an fhìrinn agad, a Mháire.”

“Thà, an fhìrinn agam buileach. Cha ruig sinn a leas ach beagan réiteachaidh a dhèanamh mu thimcheall an àite, agus aol a chur air na ballachan a-stigh agus a-muigh. Tha deannal math aoil agam anns a’ phoca fhathasd. Cha bhi aon ghràinne aoil againn ri cheannach.”

Seachdain ás a dhéidh sin ràinig Ceit am baile. Bha Máire agus Seán, sgeadaichte ’nan aodach Dhòmhnaich, ga fàilteachadh. Rinn iad saor-làithean buileach dhe na deich làithean a thug i còmhla riutha. Bhleoghainneadh iad an crodh madainn agus feasgar, dhèanadh iad na gnothaichean beaga mu ’n tigh agus mu ’n bhàthaich, ach seachad air an sin cha do rinn iad obair sam bith. Bu truime air Seán na deich làithean sin na ràithe anns a’ mhòintich. Bha na brògan Dhòmhnaich a’ cneodachadh na ladhrain aige, ’s gach uair a ghabhadh e mach mun cuairt dh’ fhairicheadh e an taise tighinn a-nìos troimh na buinn aotroma. Bha an colair cruaidh nach cleachdadh e ach corr-Shàbaid a’ deargadh a mhuineil, beag air bheag, agus ged a bha an Céitinn ann dh’ ionndrainich e an t-seana pheiteag obrach san robh am blàths dùbailte leis cho làn thughagan ’s a bha i. Ach b’ e an tombaca a rinn an donas air air fad. Thaobh ’s nach robh nì air shiubhal aige bhitheadh a phìob ’na bheul o mhoch madainn gu àm dhol a laighe, a’ fàgail mullach a bheòil tioram teth, agus am pìochan ’na sgòrnan. Bu tric a dh’ fhosgladh Máire a beul a dhol a throd ris gus sgur dhith, ach thaobh an Yank a bhith an làthair dh’ fheumadh i fantainn sàmhach.

Bhitheadh an dithis aca mun cuairt air a’ phiuthair a mhadainn is a dh’ oidhche. Ga ceasnachadh mu ’n dùthaich thall, a’ farraid choimhearsnaich agus luchd-eòlais a bha an Ameireaga bho chionn bhliadhnachan agus an sin ag innseadh dhi a h-uile nì, beag is mór a thachair air feadh nam bliadhnachan a bha i air falbh o ’n tigh.

“Tha an tugha a’ sealltainn bòidheach an déidh na bliadhnachan,” arsa Ceit. “Ach chì mi gu bheil na coimhearsnaich gu léir air a caitheamh bhuapa agus sglèatan a chur ’na h-àite.”

“Is e mo bheachd fhéin,” arsa Seán, “nam bitheadh airgead nan sglèatan air ais ann am pòcaidean ar coimhearsnaich gun gleidheadh


[TD 111]

iad ann e. Chan eil e cuideachadh duine sian mullach eireachdail a bhith os a chionn nuair tha gréim mu ’n sgòrnan aig a’ bhanca air agus am bàillidh ga shiubhal là féill . . . . Rinn cuid de na tuathanaich an so beagan airgid bliadhnachan a’ chogaidh, ach is mór am feum a bhios aca air gun dàil leis mar tha an saoghal an ceart uair. Chan eil iarraidh idir air stoc no air ìm agus tha na <eng>rates<gai> a’ dol an ainm an donais a h-uile bliadhna. Ach, cha tuig na Yankaich na gnothaichean sin air aon chor, co-dhiù—saoghal brèagha aca thall an sin, ’s math an airidh air iad.”

“Bhuel,” arsa Ceit “nuair a theid mi air ais gu ruige na Stàit faodaidh mi ràdh ri mo chàirdean gun do chaidil mi fo mhullach tugha—<eng>in an Old Time Cottage<gai>. Is truagh nach tug mi leam mo cheamara a thogail dealbh. Bithidh sluagh dhaoine a’ triall air an àite so an ath-bhliadhna—càraichean aig bun na h-ùdrathaid agaibh a h-uile latha.”

An uair a bha an greis shaor-làithean seachad aig Ceit rinn i deas airson an rathaid a rithisd. Thug i taing do Sheán ’s do Mháire fichead uair. Cha do laigh an aois orra smid bho ’n cheud uair a dh’ fhàg i am baile, nam b’ fhìor dhi, agus cha robh crìoch air an taitneas is air an aoibhneas a choisinn i ás an tacan sin aig an tigh. “Bu bhrèagha leam dà mhìos no an samhradh gu léir a chur seachad an so,” ars ise gu h-airtneulach. “Shaoil leam gum faighinn latha sa’ pholl-mhònach no gum faodainn a dhol suas gu bàrr a’ chnuic a bhuain fhraochagan. Ach, nuair tha duine am muinghinn air bàt-adhair, chan fhaod e dàil a chur ’na thuras.”

“Ach, chì sinn thu gu luath a rithisd co-dhiù, a Cheit, a chridhe,” arsa Máire agus i fàgail slàn leatha shìos aig an ùdrathad. “Bithidh an dithis againn gad ionndrain. Is e sàmhchar agus amharus bheag de thréigsinn a bhios san tigh an déidh an tacain so a fhuair sinn thu còmh’ ruinn. Ach co fhios nach gabh thu cuairt eile a-nall thugainn an ath-bhliadhna?”

“A chiall! Bheir gun teagamh,” arsa Seán ’s e sàthadh a mheur fhada a-stigh ’na cholair a dh’ fhichainn beagan faochadh a thoirt d’ a amhaich.

“Gu dearbh, fhéin, chan eil ann ach uair no dhà an uaireadair eadar sinn agus Ameireaga a nis. Is mór an deifir a nì na bàtaichean-adhair sin. Ach so, a Mháire, na bi ga cumail air eagal gum bi i air deireadh. Tha an càr shìos aig a’ chros-rathad, agus chan fhiosraich sibh nach cuireadh an draibhear sin tasdan no dhà eile air a’ chunntas nan tigeadh air a bhith feitheamh. Slàn leat a-nis, a Cheit.”


[TD 112]

Mu thimcheall ceithir uairean feasgar ghabh Seán de Burca an ùdrathad a-nall bho ’n mhòintich a dh’ iarraidh cupan. Nuair a ràinig e an tigh bha Máire crom mu ’n teintein a’ séideadh a’ ghrìosaich le h-apran phoca, agus an dà bhròig mhóir uimpe. Dh’ éirich i agus sheall i air an uaireadair. “Bithidh Ceit a’ dol air bòrd air a’ bhàt-adhair uair sam bith a nis,” thuirt i, “aig leth-uair an déidh ceithir a bhios iad a’ fàgail.” “Dìreach sin,” arsa Seán, “guma math a rachadh dhi air a turas. Dh’ abrainn-sa gun do choisinn i taitneadh mór ás an tacan a thug i aig baile. Ach an creid thu mi, a Mháire, b’ fheàrr leam i air falbh. Chuir i seachdain shlàn bho mhath orm, agus tha mi air deireadh leis a’ mhòine agus leis a’ chàl a nis. Ma bhriseas an t-sìd oirnn cha bhi an sgeul agam ach brònach. Ach, a Chiall! bhòdhradh i duine le cuid cainnt, a’ bòsdadh ’s a’ bòilich. Shaoileadh duine oirre nach dèan aon duine car ach an fheadhainn sin thall. Nam bitheadh fhios aice cho dian ’s a dh’ oibricheas sinn ann an so bhitheadh port eile aice, cuiridh mi geall riut.”

“Seadh,” arsa Máire, “agus an déidh a h-uile sgleò a bh’ oirre, cha dug i dhomh uiread ’s a choisriginn mi fhìn leis ’s cha bu mhotha bha de thuigse innte leth-phunnd tì no buillionn arain a thoirt a-stigh thugam. Is e a’ bhruidhinn fhéin as pailte aig na Yancaich na nì sam bith eile. Leigidh iad airgead a dholaidh ga chosg air siubhal agus saor-làithean, air aodach ’s air ceamara, ach cha smaointich iad idir air làmh chuideachaidh thabhairt d’ am muinntir fhéin. Buidheachas do Dhia, ann an dòigh gu bheil an tigh againn dhuinn féin a rithisd, agus gum faod sinn ar n-obair a dhèanamh air ar socair.”

“Amen, a Thighearna! gu dearbh, a Mháire,” agus thòisich Seán air òl a chupain.

Mu ’n cheart àm sin bha Ceit de Burca ’na suidhe anns an t-seòmar feithimh san adhar-phort an Rinn Eanaigh agus i seanchas ri duine de ’n chuideachd a thainig a-nall còmhla rithe ’s a bha a’ tilleadh a-null cuide rithe a rithisd.

“Agus, thaitinn na saor-làithean riut, cuiridh mi geall,” ars a companach rithe.

“Bhuel, chòrd an turas rium, ceart gu leòr, agus bha an t-sìd brèagha, ach is truagh leam a nis gun dàinig mi dhachaidh idir. Aon nì a tha cinnteach. Nach tig mi ann a rithisd,” arsa Ceit.

“Atharrachadh bhàrr tomhais air thighinn air na daoine ’s air nòsan, ’s dòcha? Dh’ fhairich mi fhìn an ceart rud, ach gluaisidh an


[TD 113]

saoghal air aghaidh agus feumaidh muinntir na h-Eireann a ghluasad cuideachd.”

“A, is truagh nach do ghluais mo mhuinntir fhéin leis an t-saoghal rud beag,” arsa Ceit. “Chan eil adhartas air bith dèanta aca bho ’n latha dh’ fhàg mi am baile bho chionn deich bliadhna fichead. Tha am poll tiugh anns an ùdrathad aca fhathasd. Cha deach agam sràid a ghabhail a-mach fhad ’s a bha mi aig an tigh air eagal gun goirtichinn alt. Agus tha an aon mhullach de sheann tugha ghrod air an tigh-còmhnaidh aca mar bha riamh. Bu choma leam na rudan sin uile ach, cha chuala mi aig mo bhràthair no aig mo phiuthair fad na h-ùine ach gearan agus cnàmhan. Dh’ abrainn-sa gu bheil an dithis aca tighinn beò air an airgead a bhios mi cur dhachaidh thuca gach Nollaig agus Càisg. Sgillinn ruadh chan fhaigh iad bhuam tuilleadh. An creid thu nach do rinn a h-aon seach aon aca aon char obrach fhad ’s a bha mi dhachaidh!”

[Sanas]


[TD 114]

BAIRD A’ BHAILE AGAINN

DOMHNALL MACNEACAIL

Le IAIN A. MACDHOMHNAILL

“’S truagh nach fhaodainn bhith fuireach an dràsd’
Far an òg robh mi mire ann an eilean mo ghràidh,
Ann an achlais Bheinn Tianabhaig gam dhìon o gach nàmhaid,
Tha cearcall mu cliathaich ’s tha crìochan san t-sàl”.

Sin agaibh mar a thuirt Dòmhnall MacNeacail mu ’n cheàrnaidh sin a bha cho tric air inntinn is e cho fada bho ’n tigh. Is lìonmhor òran a th’ againn an Gàidhlig air a’ chuspair so agus is iomadh fear is té a rinn iomradh air na faireachdainnean sin a bha gan ceangal gu teann ann an inntinn is ann an spiorad ri tìr am breith is an àraich.

Rugadh is thogadh, matà, Dòmhnall MacNeacail no Dòmhnall Sheumais, mar as fheàrr as aithne dhuinne e, ann an Camustianabhaig am Bràighe Phort-Rìgh. Bithidh e fhéin ga shloinneadh fhéin mar so, Dòmhnall Mac Sheumais Mhic Aonghuis Mhic Iain Mhic Alasdair Mhic Iain Mhic Shomhairle Oig, agus chan e a h-uile fear an diugh a shloinneas a shinnsrean gu ruige an t-siathamh ginealach. Ach tha ùidh aig Dòmhnall ann an eachdraidh agus an dualchas a shinnsreadh ’s cha b’ iongnadh idir ged a nochdadh spiorad na bàrdachd ann an neach a chuir ùidh cho mór ann an eilean a ghràidh agus anns gach subhailc a b’ àirde a-measg a cho-eileanach.

Cha mhò a b’ iongnadh idir ged a tha spiorad a’ chiùil is na bàrdachd ri ’m faotainn an Dòmhnall, agus mar a theireadh na bodaich aig an tigh, cha b’ e cheannach a rinn e.

Bha ùidh aig athair ann an ceòl agus bha a sheanair, Aonghus, air leth ealanta ann am bàrdachd agus ann an ceòl. Bha Aonghus so ’na mhaighstir sgoile an Crosabost an Leódhus o chionn ceithir fichead bliadhna is a h-aon deug. Sin far an d’ rugadh Seumas, athair Dhòmhnaill ach thugadh dhachaidh e gu cuideachd athar an Camustianabhaig car mu ’n àm sin an uair a chaochail a mhàthair is e fhathast ’na naoidhean.


[TD 115]

Ged a chuir Seumas seachad bliadhnaichean an Dun-Eideann rinn e a dhachaidh an Camustianabhaig agus sin far an do thog e a theaghlach.

B’ e Dòmhnall a bu shine agus dh’ fhàs esan suas gu bhith ’na ghille òg làidir tapaidh. Aig an àm ud bha iomain a’ dol san Eilean Sgitheanach agus bu mhath Dòmhnall leis a’ chaman. Tha móran ann fhathast aig a bheil cuimhne air mar an <eng>Tiger<gai>, ainm a choisinn e leis a’ pheatain stiallach a bhiodh air daonnan. Cha robh e ach òg an uair a thaghadh e gu bhith cluich còmhla ri gillean an eilein an aghaidh Chabar-féidh. Cha deachaidh an latha ach bochd leis na Sgitheanaich agus is dòcha gur e an tàmailt a chuir so air a thug a bhàrdachd beò. Co-dhiù so mar a thuirt e fhéin mu ’n iomain a bh’ ann.

Nach truagh an sgeul a tha ’n diugh ri innseadh
’S nach searbh an fhìrinn ga cur an céill
Mar dh’ éirich dhòmhsa ’s na laoich bha còmh’ rium
Air latha sònraicht’ an Cabar-féidh.

’S trom an t-uallach e ’n diugh ri ghiùlain
Mo chridhe tùrsach a-stigh ’nam chliabh
’S beag mo mhiann bhith ga chur am briathran
An latha strìochd sinn do Chabar-féidh.

Ach ’s fheudar dhòmhsa air ghainne sòlais
Mo ghuth a sheòladh gu dòighean réidh
’S mo rann a chàradh air stéidhibh bàrdachd
Is m’ inntinn chràiteach a chur an céill.

Cha b’ ann mar dual dhuinn a chùm sinn suas e
An t-eilean uaine le ’m fuath ratreut
’Na laighe gu h-uaigneach an oir nan cuantan
’S a shliochd toirt buaidh air gach cluain fo ’n ghréin.

Leig sinn sìos e gu làr cho ìosal
’S a chliù a’ siapadh ri chasan fhéin
An fhuil bha fìorghlan ’s na treubhan riamh ann
An diugh air blianadh le biadh gun fheum.


[TD 116]

’Se ’n damh ’s a’ chaora ’s cearc fhraoich na h-aonaich
A dhealbh na laoich a bha caomh ’s gun mheang
Bainne blàth ’s e bho uchd am màthar
Chuir smior ’nan cnàmhan ’s a dh’ fhàg iad treun.

’Se rinn an àrach os cionn gach àilgheas
An t-iasg a thàrr iad fo fhàbhar Dhé
’S gun tug iad fuath dha ’n duilleach shuarach
Tha fàs ’na h-uamhas sna dùthchaibh céin.

’S a chionn gun d’ shoirbhich a mhuinntir chiatach
Mar bu mhiann leo san deicheamh là
A chionn gun d’ phian iad an t-Eilean Sgitheanach
Bithidh ’n cliù san iarmailt air sgéith gu bràth.

O ge be ’n dàil dhol a-null air sàile
Ma tha e ’n dàn dhuibh ’s gum bi sibh buan
Na gabhaibh tàmailt de chliù ur bràithrean
Ach bithibh àrdanach is bheir sibh buaidh,

B’ e mo dhùrachd gum faic mo dhùthaich
A’ bhliadhna thùrsach so fo sgleò
’S gun éirich fiùrain a sheasas cliù dhi
’S a dhearbhas ùghdarras Tìr a’ Cheò.

’Sann car mu ’n àm so cuideachd a chualas a chiad iomradh coitchionn air Uile-bheist Loch Nis is tha bàird thall ’s a-bhos a’ dèanamh luaidh air is ag oidhirpeachadh air mìneachadh a thoirt air. Cha robh Dòmhnall ach òg aig an àm ach chì sinn gun robh an inntinn gleusda.

An cuala sibh fhéin e
No ’n d’ rinn sibh a leughadh
Mu eachdraidh na béiste
Tha eu-corach ’na dhòigh?

Mas àill leibh a chluinntinn
Mu ’n chreutair gun chuinnseas
’Se mo thoil-sa bhith ’g innseadh
Na fìrinn mu sheòrs’.


[TD 117]

Ghabh e gu tàmh an Loch Nis airson àrach
’S farsaing a chàil ’s chan e ’n t-àgh bhith ’na chòir,
Tha sìneadh a’ bhràghaid ’s e cho anabarrach ainmeil
Tha mealladh ’na leum ’s tha an t-eu-coir ’na dhòigh.

Tha luchd foghlum na h-Alba gach latha toirt dearbhadh
Gu bheil treubhan san fhairge tha marbhtach ’nan dòigh
’S gur e ’n cleachdannan cealgach gach latha bhith sealg air
Na ’s àill leis an àrd-fhear fo làmh chur ’nan còir.

Tha geall air a cheann a tha miannach san àm
’S chan ann fann a bhitheas beachdan an neach theid ’na chòir.
Ged as luachmhor an t-airgead ri fhaicinn ga thairgse
’Se mo mhiann-sa bhith seanachte o ainmhidh dhe sheòrs’.

Ma leughas tu ’n fhìrinn a dh’ fhiosraich na mìltean
’S a thug foillseachadh cìnnt’ mu gach nì th’ ann an stòr
Tha e dearbhadh gu cìnnteach gu bheil fearg ris an lìnn so
Agus comharraidhean dìtidh troimh thìm a’ tighinn oirnn.

Có tha cho dàna ’s gun dearbh e gu làidir
Nach e innleachd bho Shàtan tha ’n dràsd’ an tòir oirnn,
Fear thug buaidh anns a’ ghàrradh ’s a chuir an saoghal fo àmhghair
Nach ionnan ri àmhailtean snàmh na beist mhóir.

Anns na bliadhnaichean a bha sud roimh ’n chogadh mu dheireadh cha robh e cho soirbh do bhalach òg beòshlaint’ a dhèanamh anns an Eilean Sgitheanach agus mar sin cha bu ruith ach leum le Dòmhnall togail air mu dheas an uair a fhuair e an cothrom gabhail anns a’ pholas ann an Liverpool.

Bha sin anns a’ bhliadhna 1934 agus chuir e seachad cóig bliadhna fichead anns an dreuchd sin mun do thill e a rithis a dh’ fhuireach san Eilean Sgitheanach. Ach cha robh bliadhna ré na h-ùine sin nach do chuir e seachad seachdain no dhà aig an tigh agus bha e soilleir do gach neach gun robh a chridhe a’ sìor dhlùthachadh ris an dachaidh mar a bha na bliadhnaichean a’ dol seachad.

’Sann anns na bliadhnaichean a bha sin a chuir e ri chéile an t-òran so:

Tha ’n samhradh tighinn dlùth dhuinn ’s an Dùdlachd nis réidh
Cùis nàduir a’ tionndadh gach flùran ri gréin,


[TD 118]

Tha ’n smeòrach ri dùrdan an dlùth choill’ nan geug
Tha ’n uiseag san iarmailt air sgéith ’s i fo ghleus.

Có nach biodh diùmbach ’s fo dhiùmbadh air sràid
A chosg dreach a shaoghail an aodann Beinn’ Aird,
Chuir ùidh a ’s a’ chaora ’s bha ri saothair gach là,
An diugh fad o dhùthaich ’s a dhùrachd dhi blàth.

Ged a gheibhinn mo roghainn cha thaghainn ach aon
De na h-eileanan uile tha tuath air a’ Mhaoil.
Cha Leódhas na Uibhist na Muile nan craobh
Ach an t-eilean tha fagus do aiseag a’ Chaoil.

Gus an deàlraich a’ ghrian air mo chliabhsa san ùir,
Fo cheap air a chàradh fo àilgheas nam flùr,
Ann an ciste air a dlùthadh ’s i dùinte fo ’n fhòd,
Bithidh mo dhùrachd ’s mo mhiann an Eilean Sgitheanach a’ cheò.

Bha Domhnall daonnan a’ coimeas a shuidheachadh fhéin sa’ bhaile mhór ris na làithean sona a chuir e seachad a’ cìobaireachd aig an tigh:

’S muladach mi ’n diugh ’s mi ’g éirigh
’S mi air m’ aineol far nach déidh leam,
’S muladach mi ’n diugh ’s mi ’g éirigh
Far nach léir dhomh tìr a’ cheò.

Tha ràithe air dhol thar na bliadhna
Bhon a dh’ fhàg mi ’n t-Eilean Sgitheanach,
Bràighe Thròtairnis bu mhiann leam
Camustianabhaig b’ e mo dhòigh.

’S iomadh latha fann bho ’n uairsin
B’ e mo thoil ’s mo mhiann bhith shuas ann
Ann an dubhar ’s ann an uaigneas
Cur mo chuairt anns a’ Chreig Mhóir.

Cha b’ ann le mo ghalcan uinnsinn
Cur mo chuairt san deise rìoghail,
Lethcheann fada fo shealladh maoidhteach
Is inntinn chlaoidhteach ’na mo chòir.


[TD 119]

’Sann bha ’n togail ’s an toil inntinn
Air na cluainibh uaine brìoghail
Ruith nan uan air Gual’ an t-Sìdhein
’S a’ dèanamh prìosan dhe ’n a’ chrò.

’N àit bhith agam bata dìreach
Mar bha làmh rium anns na frìthean
’S e ghabh àit’ ach galcan dìleas
Chuireas strì fo chìs gun spàirn.

Chan eil fear a gheibh dheth guanag
Nach gabh beannachd leis a’ bhuaireadh,
Laighidh e gu sàmhach suaimhneach
’S cha bhi luasganaich ’na chòir.

Tha Dòmhnall air ais aon uair eile ann an eilean a’ ghràidh, e fhéin ’s a bhean ’s a chóignear nighean, ann an dachaidh bhrèagha ùr mu choinneamh na beinne sin a rinn an drùdhadh cho mór air inntinn. Tha sinn an dòchas gum bi iad uile gu sona soirbheachail ’nan dachaidh ùir. Tha Dòmhnall fhathast ris na h-òrain agus bithidh sinn an dòchas nach fhada gus an cluinnear an còrr dhiubh.

[Sanas]


[TD 122]

NAIDHEACHDAN O’N CHROIT
Le CEITEIG M. NICGHRIOGAIR

Uair a bha mi ’se ’m peann a bu deiseile ri m’ làimh, ach ’se ’s trice nis ’nam dhòrn gràpa no forc-fheòir. Is có a theireadh gu bheil an gràpa ceum air dheireadh ’na àite fhéin air a’ pheann?

Cha dean peann cartadh na bàthcha nas motha na ni ’n gràpa na <eng>forms<gai> a thig o ’n Bhòrd ’s o Choimisean nan Croitearan a lìonadh. ’S mar sin chan eil an còrr air ach àite thoirt dhaibh le chéile agus dìcheall a dhèanamh air a bhith cho tapaidh leis an dàrna cuid ris a’ chuid eile.

Chuir bean a’ chroiteir feum o thùs air a bhith ealamh gus a làmh a chur ri iomadh car, ach saoilidh mi nach robh i riamh cho feumach air a’ chothrom sin ’s a tha i nis.

Chan eil ann am bleoghann na bà, biathadh nan cearc agus sgròbag lite dhèanamh do ’n laogh ach glé bheag de a dleasanasan.

Saoilidh croitear an latha diugh nach eil a bhean ach glé bheag sgoinne mura bheil i fiosrach, tuigseach mu thodhar Gallda, mu innealan àiteachaidh, mu bhiadhan ùra airson bheathaichean—’s mu cheud rud eile. Cha mhór gun fhiach leis idir a cumail mura bheil i ’na bloigh <eng>vet<gai> agus meadhonach sgileil mu ’n <eng>tractor<gai>.

A bharrachd air sin, ’sann aice theid lìonadh nam <eng>forms<gai> fhàgail seach nach eil ann, mas fhìor, ach obair laghach, fhurasda a fhreagras air na boireannaich co-dhiù! Furasda? B’ fhasa leam fhéin dà latha togail bhuntàta na leth-uair aig na bileagan ud. Chan eil ach aon phàirt dhiubh chòrdas riumsa. ’Se sin am pìos far a bheil e ’g ràdh <eng>For Official Use Only<gai>. Gabhadh iadsan an dìol dheth, ma tha!

Bha fear timcheall an so an uiridh nach iarr an còrr ciùil no aigheir ach lìonadh <eng>forms<gai>.

Bha e a’ tadhal chroitearan is thuathanach a’ gabhail beachd air cùisean mu ’n obair, mu stoc ’s mu fhearann—a’ dèanamh <eng>survey<gai> mar a thuirt e fhéin. (Tha gnothaichean air a dhol gu hóro gheallaidh le <eng>statistics<gai> san àm a th’ ann co-dhiù.)

Cha robh e ach glé ghoirid a’ sgrìobhadh sìos a h-uile gabadh mu ’n chroit bhig againne, ’s nuair a bha e ullamh thug mi cupa tì dha.

A-measg a’ chòmhraidh a bh’ againn ris rinn e eachdraidh air a thursan air feadh nan eilean an iar, cho fad ’s a bhiodh daoine gun


[TD 123]

éirigh ’s gun dol a chadal annta, ’s an spòrs a bhiodh aige fhéin air na cailleachan a’ lorg nam <eng>forms<gai> sa’ phoit tì air an dreasair. Fear gun nàire!

Cha robh de mhodh agam na leig air falbh e gun iarraidh air mo mhìle beannachd a thoirt chun nan eilean an ath uair a rachadh e ’n rathad oir gur h-ann asda thug mi fhéin mo choiseachd.

B’ fheàrr leam na bonn òir an rughadh a chuir sud ’na ghruaidh ’s thug mi gealladh dhomh fhéin nuair a thigeadh e rithis gur h-e briosgaid glé chruaidh a gheibheadh e leis an tì mar pheanas. Cha tug an duine bochd sgrìob an taobh so tuilleadh ’s tha nis cloimh liath air tighinn troimh ’n bhriosgaid a tha mi gleidheadh dha!

A dh’ aindeoin gach drip is deuchainn a thig nar rathad air a’ chroit fad na bliadhna chan eil sinn gun toileachas agus sàsachadh air an sàillibh.

Nuair a bhios sinn san fhoghar ’s an driùchd far ar mala a’ feuchainn sguaibe de choirce mór fad ar làimhe gu mullach cruaiche ’s a’ briseadh ar cridhe a’ strì ri droch shìde, saoilidh mi gur h-ann a bu chòir ar càradh air falbh gu ruige <eng>psychiatrist<gai>!

Ach thig an sin oidhche fhuar, ghaillionnach gheamhraidh ’s àm fodraidh a’ chruidh. Bidh iad blàth, seasgar sa’ bhàthaich agus is ann a bhios leisge oirnn tighinn a-stigh ’s am fàgail. Suidhidh sinn air furm bleoghna gan coimhead. ’S nuair a chì sinn sguab mhór a’ dol á sealladh an sluigean na bà ruaidhe ’sann a bhios spòrs againn eadrainn fhéin a’ cuimhneachadh nan làithean a shaothraich sinn ga solar, ’s bidh gàirdeachas nar cridhe airson a h-uile boinne falluis a chaill sinn!

Sin mar a tha obair na croite. Aon latha sìos is an ath latha suas—agus is math gur h-ann. Cha ruig duine leas dòchas a chall a chaoidh.

Chunnaic sinn sin gu soilleir an uiridh nuair a chaill sinn mart òg, foghainteach le galar aithghearr, marbhtach. An dearbh latha chailleadh i rug mart eile. Thug ar sonas ri laogh òg, slàn am faobhar far ar caoidh. Fhuair sinn dòchas ás ùr.

[Sanas]


[TD 128]

FEOIL A’ GHEAMHRAIDH
Le IAIN MOIREACH

BHA e a’ miannachadh gun tàrradh a’ chaora ás, agus gun dèanadh i airsan, ’na sheasamh eadar tòin an tighe agus an gàrradh. Ach bha an cù math, bha athair eòlach is a’ chaora a’ fàs sgìth. Sheasadh i, chuireadh i aghaidh ris a’ chù, agus shaoileadh am balach gu robh i a’ cur eagal air, ach cha tigeadh stad an ceum Rex, agus b’ fheudar di a casan a thoirt leatha.

B’ e latha soilleir geamhraidh a bh’ ann, is beanntan an iar-dheas mu thràth a’ cnàmhadh na gréine. Cha robh gaoth ann ach uspagan nach teicheadh focal neo fuam ás an rathad. Ged a bha athair ceud slat air falbh, chluinneadh e cho goirid ’s a bha anail; chluinneadh e faram casan a’ choin, is glugadaich na caorach a’ ruith.

Cha thréigeadh a’ chaora an aon slighe. Fad a’ ghàrraidh, timcheall tigh-nan-cearc agus air ais chun a’ ghàrraidh.

Bha athair mar a b’ àbhaist, ’na sheasamh le chasan sgèabte, a cheann roimhe agus a dhà ghàirdean làidir mar gheugan bho a chliathaich, mar gum biodh e a’ dèanamh oidhirp gun dìreadh air gluasad.

Te-ADD, a mhadaidh! Laigh-anna-sin! Sin thu, <eng>back there now<gai>. Mach á sin!

Bha e iongantach, shaoil am balach, cho cruaidh ’s a bha athair air Rex a-muigh, is cho rèidh ’s a bha iad a-stigh ris an teine.

Cha mhór nach robh i air a mhuin mus do dh’ fhidir e. Leum e chuice, agus ghreimich e ri a sliasaid. Bha an cù fliuch ri thaobh, agus am beathach ga dhraghadh.

Faigh gréim oirre! Thig a so, a choin! Sin thu, bhalaich.

Chuala e lachanaich athar nuair a thuit e. Ach cha do leig e ise ás. Bha e fhéin is a’ chaora a’ sprùillich air an talamh, agus i ro neartmhor dha, ’s na casan caol cruaidh a’ buiceil, ga bhualadh. Bhuail esan aon uair i le a dhòrn. Chaidh gath fuath troimhe. Luthaig e a marbhadh le fhiaclan. Luthaig e na sùilean a spìonadh aisde . . . .


[TD 129]

Cha robh aige ’na ghréim ach sop cloimhe. Dh’ fhosgail e a shùilean agus chunnaic e casan fada athar agus a nàmhaid glaicte mu chùl a h-amhach le aon làmh mhór chomasach. Sheall e suas, is chunnaic e an aodann le gàire agus na sùilean gorma blàtha.

Sin thu, bhalaich, éirich. ’S math gu robh thu ann.

Dh’ éirich e agus chuir athair a làmh air a ghualainn.

Cuiridh sinn suas i. A, a bhalgair, cha shàraich thusa duine tuilleadh, mur a bi t’ fheòil ruighinn!

Rinn na dithis gàire, ach bha fuath aige fhathast nuair a shealladh e rithe. ’Sè bhiodh toilichte ga faicinn a’ strì agus a’ breabail nuair a bhiodh an sgian ri tighinn! Cha toireadh i buaidh air athar-san, ta, nas mò na bheireadh gin air fhéin nuair dh’ fhàsadh e mór treun mar athair.

Air do athair am bann a cheangal mu chasan na caora, shuidh e sìos agus rinn e cigarette de thombaca a bh’ aige ann am bucas faileasach. Shuidh esan air a bhuinn mu choinneimh.

Bheil a h-uile càil againn? Mìos, sgian, òrd—cà’il an t-òrd? Ruith suas air a thòir, Alastair, a ’ràidh.

Na marbh i gus an till mi, matà—agus ruith e suas dhachaidh. Cha do shaoil athair gun robh e ach air falbh, nuair a thill e, an t-òrd aige, agus a shùil a’ sireadh na caora.

O, tha i mar a dh’ fhàg thu i, ars athair le fiamh-gàire. Well, matà.

Thog athair a’ chaora, agus chuir e ’na sìneadh air a’ bhòrd i.

Cumaidh mise stòld’ i—dh’ éigh am balach, ach cha robh sin iomchuidh. Laigh a’ chaora sàmhach, gun ghluasad, a sùilean balgach, cruinn gan coimhead.

Thilg athair a sheacaid, agus lom e a ghàirdein gu uilinnean. Thug e an draghadh mu dheireadh ás an cigarette agus chuir e car dhith fo bhròig. Thog e an t-òrd. Thàinig e a-null chun a’ bhùird.

Bha am balach a’ coimhead na caora agus ag ràdh rithe—Gheibh thu a nis e, gu tà, is ’smath an airidh. Ach cha do dh’ atharraich an t-sùil chruinn, aineolach, a bha ga leantainn, agus cha do charaich cas no ceann, ach ’na sìneadh mar chlasach ged a bha a h-anail ga dubadh suas is sìos. B’ fheàrr leis gun gluaiseadh i, gun dèanadh i strì sam bith, gus an leumadh e oirre is gun tacadh e i!

Tog, an dràsd. Asa rathad, a ’ràidh.

Sheas athair ri a taobh, rug e air adhairc oirre, agus thog e a ceann gu a cùl. Bha esan ’na sheasamh mu a coinneimh, geur, a’ sireadh faileas an eagail anns na sùilean. Ach cha do lorg.


[TD 130]

Well. Seall, dìreach an so—agus bha corrag athar, leis na h-uilt chnapach, eadar dà shùil a’ bheathaich—sin ’m bad am buail sinn i, agus cha bhi fhios aic’ air càil.

Chuir e a dhà làimh ’na phòcaidean, agus chaidh iad ’nan dùirn bheaga gheala. Sheall e air a’ chaora a rithis. Sheall a’ chaora air ais gu séimh. Thog athair an t-òrd. Thréig an gàmhlas na fèithean, agus chaidh fhuil ’na uisge anns na cuislean—cha robh eagal air a’ chaora idir. Cha robh i a’ breabail neo a’ feuchainn tabhairt ás. Gu grad bha an truas ga thacadh, agus dh’ fhosgail e a bheul.

Cha do leig an t-òrd brag idir, ach fuam mar uinneig a’ sgàineadh air cùl aodaich. Cha bu dùraig dha sealltainn ri athair, ach cha do dh’ fhàg a shùil ceann na caora. Bha na sùilean bocach maoth-ghlas fhathast ga choimhead seachad air gàirdein dubh athar. Cha do ghluais e.

Chuir athair sìos an t-òrd, sgioblaich e mìos air an ùrlar, agus thagh e àite an amhach na caora. Chunnaic am balach na crògan móra neartmhor ag obair anns a’ chloimh, agus an làmh dheas a’ togail na sgine. Cha robh inntinn aige ach na sùilean ’s na cluasan. Bha athair ri dèanamh cagair fheadalaich gun fhonn ris fhéin, agus na làmhan eòlach a’ gluasad. Chaidh faobhair na sgine a-steach a-measg na cloimhe.

Bheil i marbh?

Tha gu dearbh—ars athair, agus an sgian a nis a’ gearradh glan.

Thuit a’ chiad sruthan de bhoinneagan dearg le farum luath, agus thog athair a cheann.

’Sì tha. Robh dùil agad nach robh? agus rinn e gàire.

Chunnaic esan an gàire, is rinn e fhéin fiamh lag. Chunnaic e aig an aon àm an sgoltadh dearg ás a robh fuil a nis a’ sruthadh.

Cha do charaich e gus a robh athair deiseil airson falbh, nuair a bha an clasach gun cheann, gun chloimh, gun chas is gun mhionach, crochaite bho na sailean. Chuir athair uime a sheacaid, agus rinn e cigarette eile, breac-dhearg.

Thug am balach aon dhearcadh gu oisein far an robh an ceann air an làr. Bha sgàile sgleòthach air na sùilean, ach bha iad maoth, socair.

Tiugainn, a ’ràidh. Sud sud seachad.

Chuir e a làmh mu ghualainn a mhic. Thug am balach sùil air an làmh. Agus choisich iad a-mach do ’n fheasgar, a nis a’ fàs fuar.


[TD 131]

SGRIOB DO DH’EILEAN THIRIODH
Le A. I. LANE.

B’E mo mhiann falbh do ’n Ghàidhealtachd airson a bhith bruidhinn na Seann Chànaine. Bha mi ag ionnsachadh na Gàidhlig airson mu dhà bhliadhna an uair a fhuair mi cothrom math so a dhèanamh. B’ e so a’ chiad uair a chaidh mi do dh’ Alba agus cha robh fhios agam cia chuireadh fàilte orm, oir bhithinn ’nam choigreach ’nam measg. Ged a tha mi ’nam fhòghlumaiche fhathasd, tha mi an dòchas gum bi e a’ toirt misneach do ’n h-uile duine a leughas an t-iomradh so, cluinntinn nach eil a’ Ghàidhlig idir marbh.

Dh’ fhàg mi Lunnainn ann am meadhon an Iuchair air Di-h-aoine, a’ siubhal ré na h-oidhche air a’ charbad-iaruinn, do ’n Oban. Bha fhios agam gun robh mi ann an Albainn an uair a dhùisg mi. Bha na beanntan àrda a’ streapadh do na neòil agus bha na h-aibhnichean a’ sruthadh sìos an guailleanan le solus na gréine a’ deàrrsadh orra.

[Dealbh]


[TD 132]

An déidh sin, chaidh mi a shealltainn mun cuairt. B’ iongnadh leam gun robh an t-Oban cho mór, ged a chuala mi gur e prìomh-bhaile na Gàidhealtachd a th’ ann airson an luchd-tadhail. Bha iomadh seòrsa bàta anns a’ chaladh, cuid de na bàtaichean-iasgaich còmhla ris a’ bhàta-smùide, an “Claidheamh Mór” aig a’ cheadha-a-deas agus bha bàtaichean beaga a’ dol a-mach agus a’ tighinn a-steach cuideachd. Chunnaic mi eilean Chearrara thairis air a’ bhàgh agus an càrn-cuimhne air a mhullach. Chunnaic mi cuideachd “Amaideachd Mhic Caoig” air a’ mhonadh thar a’ bhaile.

Chaith mi latha anns an Oban agus an sin chaidh mi air bòrd an “Claidheamh Mór” a bha ri seòladh an ath-latha. Dhùisg mi aig leth-uair an déidh sia anns a’ mhadainn agus bha mi a-mach aig seachd airson am bàta fhaicinn a’ fàgail a’ chalaidh. Ràinig am bàta Tobar Mhoire an uair a bha mi ag itheadh mo bhraiceis. Tha Tobar Mhoire suidhichte ann am bàgh agus tha coilltean air a chùlaibh. B’ e Colla far an do stad sinn an déidh fàgail Tobar Mhoire. Bha mi air a’ bhòrd-luinge a rithisd agus chunnaic mi am bàt’-aiseig a tha a’ tighinn bho ’n chladach, oir tha a’ mhuir ro eu-domhain faisg air tìr.

[Dealbh]

B’ e Eilean Thiriodh far an do stad am bàta an déidh siubhal bho Cholla. Bha e mu leth-uair an déidh dà dheug an uair a chuir mi mo chasan air an talamh Thirisdeach. Choinnich mi an gille còmhla ris an robh mi a’ fuireach agus choisich sinn suas do ’n bhan aig ’athair. Ghreas sinn uile trìd Sgarainis, prìomh-bhaile an eilein. An sin chaidh sinn mun cuairt air an Tràigh Mhóir a tha trì mìle de fhad. Bha a’ ghainneamh ro gheal an so. An déidh sin chaidh sinn trìd Bhala agus Ruaig gus an do ràinig sinn an Caolas. Tha am fearann aca mór agus tha i a’ sìneadh sìos do ’n chladach.


[TD 133]

An déidh itheadh chaidh an gille agus mi-fhéin sìos do ’n chladach. Bha an aimsir glé ghrianach agus bha a’ ghrian a’ deàrrsadh sìos air a’ mhuir. ’S iomadh dath a bha air na creagan agus bha a’ mhuir anabarrach gorm. Chunnaic mi Eilean Cholla thar a’ chaolais. Tha Eilean Thiriodh gu math còmhnard ach tha Eilean Cholla buileach beanntach le coilltean ged nach eil craobh ann an Eilean Thiriodh. Choisich sinn air ais do ’n tigh agus chaidh sinn seachad air na caoraich air an t-slighe. Aig mu shia uairean anns an fheasgar bha esan agus athair a’ bleoghann nam bó anns a’ bhàthaich ach cha robh mi ach a’ sealltainn orra. Bha uan aig a’ ghille mar pheata agus thug e dha bainne.

Air an ath-latha bha mi ag obair air an fheur còmhla ris na daoine. B’ e latha brèagha a bh’ ann, agus bha mi glé bhlàth ged nach robh mi a’ dèanamh móran oibreach. Bha iad a’ gearradh an fheòir aig an àm sin. Bha iad airson gum feuchainn an <eng>tractor<gai> air mo shon fhéin. Cha do rinn mi sin ach gu geata an achaidh, an sin ghreas an gille an <eng>tractor<gai> gus an tigh am feadh bha athair agus mi-fhéin nar suidhe aig an deireadh. Chaidh sinn do ’n achadh a rithisd an uair a ghabh sinn ar dìnneir. Lean an dà chù sinn agus thàinig iad a-steach do ’n achadh nar déidh. Bha an cù òg a’ leantainn an tractoir mar a chaidh e mun cuairt air an achadh. Bha an seann chù ’na laighe sìos aig oir an achaidh. Cha robh mi ach a’ cumail cùiltean an achaidh glan mar a bha an <eng>tractor<gai> a’ dol mun cuairt air.

Air an ath-latha bha sinn aig an fheur a rithisd agus chaidh sinn a dh’ fhaicinn nan caorach an déidh sin. Tha dà sheòrsa chaorach aca—caora dhubh-cheannach agus caora mhaol. Tha dà reithe air a’ chroit, fear dubh agus fear bàn. Chaidh sinn a-mach a thionndadh an fheòir a bha tioram air achadh eile.

Air an ath-latha chaidh sinn do Sgarainis. B’ e latha dorcha a bh’ ann agus bha e a’ cur an uisge mar a ghreas sinn do Sgarainis. Stad sinn aig bùth a chum pàipeirean a cheannach agus aig oifig a’ phoist a chum parcels a phostadh. Fhuair sinn peatrol airson na bhan cuideachd. Mar a bha an latha fliuch, cha do rinn sinn móran oibreach air an taobh a-muigh. Ach chaidh sinn a dh’ iasgach am feasgar sin. Ghabh sinn bàta beag air <eng>trailer<gai> còmhla ruinn agus ghreas sinn air an <eng>tractor<gai> sìos do ’n chladach. An sin ghabh sinn am bàta beag bho ’n <eng>trailer<gai> agus chuir sinn e air a’ mhuir. Dh’ iomair athair agus mi-fhéin a-mach do ’n bhàta mhóir aca, “Sìth agus Pailteas,” am feadh ghreas an gille an <eng>tractor<gai> suas bho ’n chladach. Chaidh athair an sin air ais do ’n chladach air a shon. An uair a bha sinn uile anns a’ bhàta mhóir,


[TD 134]

[Dealbh]

chuir iad an té bheag air acair. Bha <eng>outboard-motor<gai> aca air agus chaidh sinn sìos an cladach beagan air falbh, an sin thionndaidh sinn am bàta gus a’ chladach agus thàinig duine eile air bòrd. Chuir sinn a-mach lìn air a’ mhuir. Chaidh sinn cho fada ri Creachasdal Beag agus Creachasdal Mór. ’S iomadh eun a tha a’ neadachadh air na creagan so. Ged a bha càch a’ glacadh iasg cha d’ fhuair mise gin.

Air an ath-latha bha sinn a’ lìonadh dà phoca le clòimh agus thog iad poca suas le ròpa, an sin chaidh an gille a-steach da agus dh’ fhàisg e sìos iad am feadh bha sinn a’ cur na clòimh ann. Bha e a’ sileadh a rìthisd ach chaidh sinn a dh’ iasgach am feasgar sin. Ghlac mi dà liùgh, fear beag agus fear mór. Chunnaic mi ròn anns a’ mhuir agus bha sgarbh ag itealaich tharainn.

Chaidh sinn do ’n eaglais aig Baile Mhàrtainn air Latha-na-Sàbaide agus air an t-slighe chaidh sinn seachad air Ceann a’ Mhara, aon de na h-àiteanan as àirde san eilean. Air Di-luain, chunnaic mi an càise a tha mnathan an eilein a’ dèanamh. Chuireadh am bainne anns a’ mhuidhe agus thionndaidh mi an làmh. Chaidh sinn do Shàlum leis na caoraich airson an dipeadh. Bha crodh aig a’ chladach ’nan laighe faisg air tigh an dipidh. Chaidh mi do ’n fhéill-chrodh air Di-ciadaoin ach bha e a’ cur an uisge agus cha robh móran dhaoine ann.

Dh’ fhàg mi an t-eilean air Di-Sathuirne ach tha mi an dòchas gun till mi do ’n eilean a rithisd.

[Sanas]


[TD 135]

ATH-BHEOTHACHADH NA GAIDHLIG AN EIRINN AGUS AN ALBAINN
Le GORDON MACGILL-FHINNEIN

2. A’ CHLO-BHEAIRT GHAIDHEALACH

CHAN eil fhios agam dé an uiread againn a tha a’ tuigsinn cho bochd agus a tha cor na Gàidhlig a thaobh litreachais agus sgrìobhaidh. Is e glé bheag do shaothair chruthachail a thig nar làmhan o ’n chlò-bheairt na làthaichean so. Gu dearbh fhéin chan ann tric a theid sgrìobhaidhean do sheòrsa sam bith a chur an clò dhuinn. Dh’ fhaodamaid leithsgeul a dheanamh dha ’n t-srainnseir a shaoileadh gum b’ e cinneadh gun oideachadh, gun comas leughaidh na sgrìobhaidh a bha annainn oir cha bhiodh e eòlach oirnn. Air a’ làimh eile bu chòir dha na daoine a tha a’ tuigsinn nach eil so fìor idir agus gu bheil sgoil agus ionnsachadh agus àrd-fhoghlam aig na Gàidheil nach robh aca ann a linn sam bith eile, bu chòir dhaibh sud foighneachd dhiubh fein dé as coireach nach eil litreachas briagha nuadh ann an Gàidhlig a’ tighinn fo bhlàth. Man doir sinn freagairt air a’ cheist so seallamaid air an fhìrinne a tha ann ma fhoillseachadh ann an Gàidhlig. Seallamaid air na thàinig ugainn o ’n chlò-bheairt Ghàidhealach o chionn cóig bliadhna, 1961-1965 agus an dà bhliadhna sin san àireamh. Ann a roinn obair a’ mhic-meanma ma theid an t-aobhar a tha air a sgrìobhadh ann a mìosachain, ràitheachain, agus a leithid, a chur air a’ leth-oir chì sinn (1) nach deach cho beag ri aon ùirsgeul a chlò-bhualadh—rud as leòr ann fhéin gos sealltainn cho dona agus a tha cùisean ar litreachais, agus (2) nach d’ fhuair sinn ach aon leabhar do sgialachdan goirid—“An Dubh Agus An Gorm” le Iain Mac a’ Ghobhainn. Thug an t-aon ùdar dhuinn cuideachd “Burn Agus Aran”, measgachadh do bhàrdachd agus sgialachdan goirid. Is e siod na tha againn do rosg nuadh a chuireadh an tairgse ar sluaigh ann an cumadh leabhair sna cóig bliadhna so ma dheireadh—aon leabhar beag gu leth do sgialachdan goirid! Tha so cha mhór do-


[TD 136]

chreidsinn. Gu deimhin, chan urrainn gu bheil duine sam bith cho gòrach agus gun creideadh e nach faodadh ma thuairm ’s 80,000 duine aig a bheil deagh fhoghlam sgoile fada barrachd air a sin de rosg a thoirt a follais ann a leabhraichean ann an cóig bliadhna na rachadh an obair foillseachaidh a dheilbh agus a shuidheachadh mar bu chòir. Dé ma dheaghainn bàrdachd? Cha d’ fhuair sinn ach cóig leabhraichean do bhàrdachd nuadh agus do dh’ òrain. 1. “An Ribheid Chiùil” cruinneachadh do dhàin a rinn Iain Gilleaspaig MacAsgaill, Bàrd Bheàrnaraidh na Hearadh. 2. “Bàrdachd Mhurchaidh a’ Cheisteir”, òrain agus laoidhean le Murchadh MacLeòid, Bàrd Leódhais. 3. “Bràiste Lathurna”, òrain Dhùghaill Ghordain Mhic Dhùghaill, á Lathurna, Bàrd Chlann Dhùghaill. 4. “Bàrdachd Mhaighistir Ailein”, air a deasachadh le Iain Lathurna Caimbeul. 5. “Bìobuill Is Sanasan-Reice” le Iain Mac a’ Ghobhainn, Leódhas. Is e a tha sa’ leabhar ma dheireadh so an t-aon chruinneachadh do nuadh-bhàrdachd a fhuair sinn a tha a’ leantainn a’ chasain a shiubhail Somhairle MacGill-eathain, Deòrsa Caimbeul Hay agus Ruaraidh MacThómais an toiseach. Mar a thuirt mi roimhe tha dàin dhe ’n t-seòrsa so aig Mac a’ Ghobhainn sa’ mheasgachadh bàrdachd agus rosg “Bùrn Agus Aran” cuideachd, maille ri àireamh do sgialachdan goirid. Tha cùisean beagan nas fheàrr, mar sin, a thaobh bàrdachd na mar a tha a thaobh rosg a mheud agus gu bheil a rithist againn leabhar gu leth de nuadh-bhàrdachd (leis an ùdar a sgrìobh an leabhar gu leth do rosg!) agus a thuilleadh air a sin ceithir leabhraichean do dh’ òrain dhe ’n t-seòrsa ghnàthaichte (na cóig ma chuireas sinn san àireamh <eng>“Gaelic Songs From Nova Scotia”<gai> a chruinnich Calum Iain MacLeòid ann an Canada). Ach cha chùis bhròid dhuinn cho beag is a tha sin do bhàrdachd an coimeas ris na bu chòir a bhith againn.

A thaobh faclairean agus gràmair chan fhaca sinn ach <eng>“The Gaels Have A Word For It”<gai>, leabhran beag le Iain MacPheadair, agus clò nuadh air an t-seann ghràmar le Iain Mac Eachairn, <eng>“Gaelic Without Groans”<gai>. Chan eil guth air gràmar ùr farsaing cruinn beachd, na A’ Faclair Beurla-Gàidhlig ris a bheil sùil againn o chionn fada.

Thàinig lùghdachadh mór air litreachas cràbhaidh seach mar a fhuair ar daoine sa’ naodhamh linn diag. Chan fhios gun do nochd ach aona leabhar dhe ’n t-seòrsa so o 1961-1965, clò nuadh agus leudachadh air “Iùl a’ Chrìosdaidh”, leabhar toirteil ùrnaigh do Chaitligich. Feumar fàilte a chur air ach bidh e uaigneach leis fhéin.


[TD 137]

Chaidh moladh mór a thoirt do Chomhairlean Foghlam sa’ Ghàidhealtachd agus na h-oidhearpan a rinn iad gos a’ Ghàidhlig a thoirt a-steach mar mhiadhan teagaisg sna sgoiltean agus gos am barrachd ùine a thoirt do dhòighean éifeachdach ann a bhith a’ teagasg na cànain i fhéin. Ach tha àirneis na ceirde glé ghann fhathast. Feumar cliù a thoirt dha ’n Chomunn Ghàidhealach a smaointich air leabhraichean bun-sgoile sa’ Ghàidhlig Eireannaich a eadar-theangachadh dha ’n chloinn bhig againne, leabhraichean collach ri “Tìr nan Og”, “Tìr nan Seud”, etc. Leabhraichean briagha a tha annta a’ s a bheil móran dhealbhan snog daite. Rinn An Comunn so ann an co-obrachadh ris a’ luchd foillseachaidh an Eirinn—rud a shàbhail cosgais orra. Chaidh a h-uile gin dhiubh a reic ann an ùine glé ghoirid agus thatar a’ fuireach ri clò nuadh orra. A’ sin, thànaig “Aithris Is Oideas” ugainn o ’n Chomhairle Albannach Airson Rannsachaidh Ann An Oideachas. Is e tha so cruinneachadh do rannan, cleasan is tòimhseachain. Fhuair sinn cuideachd “Làithean Geala”, leughadair Gàidhlig maille ri ceistean, le Murchadh MacLeòid, agus clò nuadh air <eng>“Gaelic Poems For Interpretation”<gai> air an cur ri chéile aig Dòmhnall MacThómais dha ’n òigridh a tha ag ullachadh do Theisteanas Fàgail na Sgoile. Cha deach leabhar sam bith a sgrìobhadh an Gàidhlig air cuspairean teagaisg eile seach a’ Ghàidhlig i fhéin agus gos an deid sin a dhianamh ciamar as urrainnear a bhith a’ bruidhinn ma mhiadhan teagaisg a dheanamh dhith? Ma dh’ fheumas na maighistirean bochd eadar-theangachadh a dheanamh iad fhéin air cobharan teagaisg bidh feadhainn dhiubh ag ràdh nach eil san oidhearp so ach uallach eile air an druim aca.

Ma sheallas, sinn a nist air leabhraichean sgoileireachd agus àrd-fhoghlam chì sinn gu bheil an t-urram acasan thar seòrsa sam bith eile, a thaobh àireamhan agus inbhe, rud a tha car bagarrach, ar liùm. A ’s na cóig bliadhna a chaidh tharainn dh’ fhoillsich Comunn Nan Teugsaichean Gàidhlig: “Sgrìobhaidhean Dhòmhnaill MhicLaomainn”, “Adtimchioll an Chreidimh”, “Bàrdachd Iain Luim”, agus clò nuadh air “Orain Agus Luinneagan Gàidhlig Le Màiri Nighean Alasdair Ruaidh”. Thug Comunn Gàidhlig Inbhir Nis dhuinn trì leabhraichean dha ’n cuid ghnothaichean agus phàipeirean foghlamaichte (dhe bheil a’ chuid as motha ann am Beurla, is fheudar a ràdh), agus thug Comunn Duineolachd (mar a chanadh Iain Mac Pheadair air son <eng>“Anthropology”<gai>) agus Bial-Aithris na h-Albainn dhuinn leabhar tomadach eile do “Sgialachdan A Taobh An Iar Na Gàidhealtachd” maille ri eadar-


[TD 138]

theangachadh Beurla agus sanasan. Mar as motha a tha sgoileirean a’ gabhail ùidh ann a foghlum na Gàidhlig is ann as fheàrr, gun teagamh, ach is tric a bheir iad nad chuimhne dotair a’ gearradh agus a’ sgrùdadh closaich. Ge tà, is e cùis-bhrosnachaidh a tha ann gum b’urrainnear uimhir de leabhraichean móra toirteil a chur an clò do roinn cho beag sin do luchd na Gàidhlig. Is e tha sin a’ ciallachadh nach do thòisich sinn fhathast air solar leabhraichean dha ’n dà roinn mhóra eile sin a leughadh obraichean a’ mhic-meanma go fonnmhar agus a chuireadh leabhraichean sgoile gu feum.

Tionndaidheamaid a nist chon na foillseachaidhean riaghailteach—na pàipeirean, irisean, agus leabhrain a thig a-mach gach seachdain, mìos, ràithe na bliadhna. Is e foillseachaidhean dà-chànaineach a tha san earrainn mhóir dhiubh so, agus is e a’ fear as cudthromaiche dhe ’n ghnè so “An Gàidheal”, mìosachan a’ Chomuinn Ghàidhealaich. A dh’ innse na fìrinn dh’ fhaoidte a ràdh gum b’ e “An Gàidheal” an t-aon fhoillseachadh riaghailteach a tha dà-chànaineach gu fìor. Chan eil san fheadhainn eile ach foillseachaidhean Beurla a’ s am bi earrannan Gàidhlig cuideachd. Cuirear duilleagan Gàidhlig a’ s na leth-bhreacan do <eng>Life and Work<gai>, mìosachan Eaglais na h-Albainn, a theid a reic a’ s a’ Ghàidhealtachd. Bidh earrann Ghàidhlig a h-uile seachdain ann an “Cuairteir Steòrnabhaigh” agus a h-uile sia mìosan ann a <eng>Scottish Studies<gai> a thig o Sgoil Eòlais na h-Alba. Bidh leabhraichean bliadhnail gur fhiach gu math a leughadh gam buileachadh oirnn aig sgoiltean mar a tha Ard-Sgoil Mhic Neacail, Steòrnabhagh, Sgoil Lìonail, Leódhas, Ard-Sgoil Phort-righeadh, agus Ard-Sgoil an Obain. Ann a 1965 chuir Sgoil Bhaltois ann a Leódhas clò air “Dòmhnall Cam Mac Dhùghaill”, iomradh dà-chànaineach air ceatharnach ainmeil a bha beò san t-seachdamh linn diag. Tha sinn an dòchas nach sguir iad fhathast dhe ’n obair so. Dh’ fhoillsich Comunn Gàidhealach Oil-thigh Dhùn-Eideann leabhar dha ’n bhliadhna 1964-65 agus mas tearc na pìosan Gàidhlig a tha ann gheall iad gum biodh iad nas pailte a ’s an ath-fhear. A thaobh pàipeirean éibhinn na <eng>comics<gai> chan fhiosrach mi gun d’ fhuair a’ chlann ach an t-aon fhear aca riamh—Sradag—a chaidh bàs an deidh an ochdamh àireamh a ’s an Og-mhìos, 1962. Bu mhór am beud a bha sin oir bha feum air agus is e oidhearp mhisneachail a bha ann. Bha an t-aobhar math (ann a sùilean an inbhich so, co-dhiù) agus cha robh aobhar leughaidh riaghailteach sam bith eile aig a’ chloinn bhig. Biomaid an dòchas gun dean e ais-éirigh fhathast.


[TD 139]

Cha robh agus chan eil ach an t-aon fhoillseachadh riaghailteach uile-Ghàidhlig dha na h-inbhich—a’ ràitheachan iomraiteach Gairm, ràitheachan a tha a nist ceithir bliadhna diag a dh’ aois agus e cho fallain làidir annasach agus a bha e o thùs. O thànaig e air an t-saoghal tharraing e sgrìobhaidhean o àireamh mór dhaoine, sean agus òg, a tha a’ tighinn beò an iomadh seòrsa dreuchd, àrd agus ìseal, agus a sgrìobh rosg agus bàrdachd air caochladh mór chuspairean ann an caochladh mór nòsan. Tha Gairm a’ cruthachadh gach ràithe gu bheil na sgrìobhadairean againn agus na leughadairean cuideachd.

Mar sin fhéin, tha an geàrr-sgrùdadh so air foillseachadh ann an Gàidhlig o chionn cóig bliadhna a’ sealltainn gura gann a thòisich sinn fhathast air na sgrìobhadairean agus na leughadairean a thoirt ri chéile ann a modh éifeachdach. Chan e dìth an airgid a-mhàin a tha a’ cur bacaidh air fàs ar litreachais ach rud nas cudthromaiche—dìth tuigse air na gnothaichean a bhuineas ri clò-bhualadh agus reic leabhraichean. Feumaidh sinn dearbhadh a thoirt seachad dh’ ar sgrìobhadairean gum bi féill air leabhraichean math agus gu faigh iad aithneachadh agus duais airgid as fhiach air a saothair. Air an taobh eile feumaidh sinn ar leughadairean a thàladh gos a bhith a’ cleachdadh leabhraichean Gàidhlig a cheannach agus a leughadh. Ann a facal, feumaidh sinn daoine a thàladh gos a bhith ag iarraidh leabhraichean Gàidhlig agus a sin deimhin a dheanamh dheth go sàsaichear an iarradas. Ciamar a ghabhas so dianamh? Gos fuasgladh na ceiste so a lorg seallamaid air foillseachadh na Gàidhlig an Eirinn fiach gu dé as urrainn dhuinn a ionnsachadh. A’ s a’ chiad dol a-mach feumar a ràdh nach eil Gàidheil na h-Eireann idir riaraichte iad fhéin ma chùisean foillseachaidh. Saoilidh iad gu bheil iad fada air deireadh air na Cuimrich agus air cinnich bheaga eile an t-saoghail. Ach a dh’ ainneoin sin uile chan eil teagamh sam bith nach eil iad fada air thoiseach oirrne, agus gu faodamaid a bhith glé thaingeil nan deargamaid air an dàrna leth dhe ’n obair a tha ga dianamh aca-san. Chan eil àite san earrainn so gos mion-eòlas a thoirt air an obair sin ach so agaibh beagan fiosrachaidh air na tha iad a’ foillseachadh agus ciamar. Tha dà phàipeir nàidheachd sheachdaineil aca, ma thuairm ’s naoi mìosachain (a trì dhiubh sin dha ’n chloinn), seachd ràitheachain (fear dhiubh sin dha boireannaich), sia leabhrain bliadhnail, agus cóig leabhrain a thig a-mach an dràsda a ’s a rithist gu neo-riaghailteach. A thaobh oideachais, ged nach beag na tha ri dhianamh fhathast saoilidh mi gu bheil uimhir de leabhraichean sgoile agus sgoileireachd aca agus gu faodadh


[TD 140]

duine oideachas iomlan a fhaighinn ann an Gàidhlig o ’n bhun-sgoil chon an oilthighe gun leabhar Beurla a leughadh, ach go h-annamh, taobh a-muigh dhe na leasain Bheurla. Cha bhiodh e furasda ach ghabhadh e dianamh. Dé a nist ma shaothair a’ mhic-meanma agus leughadaireachd choitcheann dha ’n ghnàth-phoball? Is ann a tha feadhainn do dh’ fhoillsicheirean neo-eiseamaileach a’ sàs a’ foillseachadh ghnàth-leabhraichean ann an Gàidhlig. Gheibh a h-uile duine aca duaisean airgid o ’n luchd-riaghlaidh airson gach leabhair a chuireas e a-mach, ach a-mhàin eadar-theangachaidhean. Ach is e cnàimh droma litreachas na Gàidhlig an Eirinn “An Club Leabhar” agus a chompanach “Club na Sóiséar” (“club” do chloinn nan àrd-sgoiltean). O chionn iomadh bliadhna tha an dà chlub so a’ taghadh cóig leabhraichean a’ fear aca agus ga sgapadh air am buill. An uiridh b’ e a’ sìneadas bliadhnail a dh’ iarr iad 35/- dha’n Chlub mhór agus 12/6 dha’n Chlub bheag. (Ach cùm an cuimhne gu robh cuideachadh airgid aig na foillsicheirean o ’n Riaghaltas). Am bliadhna tha an Club, dha ’n chiad uair, a’ tairgsinn dà leabhar diag ás an tagh na buill na cóig as fheàrr a chòrdas riutha. Is e dudar leum air adhart a tha so agus ged a dh’ fheumas na buill tasdan na dhà eile a thoirt seachad bidh bargan mór aca fhathast. Thatar a’ beachdachadh cuideachd air club eile a chur air chois do chloinn nam bun-sgoiltean. Is iomadh seòrsa leabhar a tha an Club a’ cur an clò—ùirsgeulan, geàrr-sgeulan, bàrdachd, cunntais beatha, dràma, agus a làn eile. Is e fìor-obair a’ Chlub a’ cheist air an dug mi tarraing roimhe a fhuasgladh—na sgrìobhadairean agus na leughadairean a thoirt ri chéile. Chan e foillsicheirean a tha annta idir. Taghaidh iad leabhraichean far a faigh iad iad agus tha iad coma có dh’ fhoillsich iad. Tha ma thuairm ’s 2,000 ball an Club nan Inbheach agus 3,000 an Club na Cloinne. Cha ghabh e àicheadh gum bi ùdar na foillsicheir sam bith glé thoilichte 2,000 leth-bhreac do leabhar a reic, co-dhiù tha e am Beurla na an Gàidhlig, agus tha cuid a’ cumail a-mach gum b’ fheàrr a bhith a’ sgrìobhadh an Gàidhlig a chionn nach eil club ann do luchd na Beurla an Eirinn. Co-dhiù na co dheth, ma theid a leabhar a thaghadh aig a’ Chlub Leabhar faodaidh ùdar Eireannach a bhith cinnteach roimh làimh gu leugh feadhainn mhór e agus gu faigh e air a’ chuid as lugha £200 o ’n fhoillsicheir, maille ri ge be duais a gheibh e ma choisneas e té dhe na co-fharpaisean litreachais a bhios ann a h-uile bliadhna. Mar an ceudna faodaidh foillsicheir dol air adhart le cinnt agus barantas nach caill e dad ma dh’ amaiseas e air làmh-


[TD 141]

sgrìobhainn a ghabhadh an Club rithe. Tha na leughadairean a’ faighinn na leabhraichean air prìsean ìseal. A thuilleadh air a sin tha e collach gu bheil leughadh ann an Gàidhlig ’na chleachdadh a nist aig buill a’ Chlub oir cha danaig atharrachadh air an àireamh o chionn fada. Tha an earrann mhór dhiubh a’ fuireach dìleas dha ’n Chlub agus thig buill ùra a-steach gach bliadhna.

Tha e soilleir o ’n choimeas so gu faod sinn a làn a dh’ ionnsachadh o Ghàidheil na h-Eireann ach chan ionann sin agus a ràdh gu feum sinn a bhith dall air an eadar-dhealachadh mór eadar an dà thìr a tha a’ fàgail chothroman aig na h-Eireannaich nach eil againne. Is e a’ bhuaidh as motha a tha aca oirnne gu bheil Riaghaltas aca a tha toilichte suimeannan móra airgid a chosg air aobhar na Gàidhlig. Aig an àm so tha Riaghaltas na h-Eireann a’ cosg os cionn £50,000 sa’ bhliadhna air foillseachaidhean Gàidhlig. A thuilleadh air a’ bhuaidh sin feumaidh a h-uile balach agus caileag Gàidhlig ionnsachadh anns a’ sgoil, agus chan fhaighear a-steach sa’ Stàt-sheirbheis ás a h-eugmhais. Tha sin a’ fàgail gu bheil àireamh mór dhaoine aig a bheil Gàidhlig mhath ged nach d’ fhuair iad i aig glùin a màthar. Chan eil na buannachdan sin againne ach air a’ làimh eile tha rud na dhà eile againn mar a tha àireamh nas àirde do dhaoine a fhuair a’ Ghàidhlig aig dachaidh—Gàidhlig a tha aonaichte nas fheàrr na a’ Ghàidhlig Eireannach a tha air a roinn ann an trì prìomh-cheàrn-chainntean. Co-dhiù, ma chuireas sinn gach deifir mar sin sa chunntas dé na comhairlean a dh’ fhaodas sinn a thoirt seachad gos foillseachadh leabhraichean ann an Gàidhlig na h-Albainn a thogail ás an t-sloc a ’s na thuit e agus cothrom a thoirt dha’r sgrìobhadairean am buadhan a chur a feabhas—comhairlean a bhios stéidhichte air an eòlas a tha againn ma na cùisean sin san dà dhùthaich? A nist, is fheudar a ràdh air thoiseach nach fhaigh sinn cothrom ris na h-Eireannaich a chaoidh—a thaobh leabhraichean oideachais gu sònraichte—gos a faigh a’ Ghàidhlig againne an taic o Riaghaltas Lunnainn a gheibh a’ Ghàidhlig Eireannach o ’n Riaghaltas thall. Ach chan eil nì sam bith a’ casgadh oirnn a bhith a’ strì ri tighinn dlùth dhaibh ann an gnè sònraichte dhe ’n litreachas—agus eadhon bàrr a chur orra—ann a sgialachdan, bàrdachd, agus dràma, can. Gos sin a dhianamh bheirinn na comhairlean so leanas: 1. Feumaidh sinn Club Leabhar a chur air bhonn. Is e sud a’ chiad cheum agus an ceum as riatanaiche. Is e an dà phrìomh dhiachainn a tha co-cheangailte ris a so (a) buill a fhaotainn, agus (b) leabhraichean a sholar dhaibh. Their na h-Eireannaich gun


[TD 142]

[Sanasan]


[TD 143]

d’ fhuair iad an earrann mhór dh’ am buill le sanasan agus le cearcall-litir a chuir iad a-mach a bhuill nan comunn Gàidhlig gu léir. Fhuair iad ma thuairm’s 20 per cent eile ann a bhith a’ bruidhinn ri daoine gu pearsanta. Tha iad a’ creidsinn gu faodar àireamh nam ball a mheudachadh gu mór a réir àireamh nan daoine ris am bruidhnear gu pearsanta. Dh’ inns iad dhomh cuideachd nach robh làmh-sgrìobhainnean sam bith aca nuair a chuir iad an Club Leabhar air chois—rinn iad na buill agus na làmh-sgrìobhainnean a lorg aig an aon àm agus chaidh gu math leo. Bu chòir dhuinne sud a dhianamh cuideachd. Dh’ fhaoidte làmh-sgrìobhainnean a iarraidh air na daoine sin a tha air cruthachadh dhuinn roimhe so ann an Gairm agus sa’ “Ghaidheal” gu bheil tàlantan sgrìobhaidh aca. Nam biodh feum air dh’ fhaoidte (a) leabhraichean a dheanamh do cho-chruinnichidhean do rosg agus bàrdachd a tha air a sgapadh ann am mìosachain, ràitheachain, agus pàipeirean eile cheana, (b) eadar-theangachadh a dheanamh air leabhraichean a sgrìobhadh ann an teangannan eile seach a’ Bheurla—a’ Chuimris, a’ Bhreatannais (cànain Bhreatainn na Frainge), agus a’ Ghàidhlig Eireannach, gu sònraichte, agus (c) ath-chlò a chur air leabhar math na dhà a tha a nist gun faotainn a ’s na bùthan. Chan fheumte a bhith eudòchasach mara faighte na 2,000 ball a tha aig na h-Eireannaich—tha na Cuimrich toilichte ma reiceas iad 500 leth-bhreac do leabhar le cuideachadh duais bheag airgid o chomhairle siorramachd. Dh’ fhaoidte leughadairean do leabhair àraidh a fhaighinn an Eirinn cuideachd oir chaidh innse dhomh gum biodh ùidh aca ann an eadar-theangachaidhean o ’n Ghàidhlig againne agus theagamh gu faigheadh iad duaisean Riaghaltais mar a gheibh na leabhraichean aca fhéin. Is ann aig a’ Chlub, na foillsicheirean agus na clò-bhualadairean a bhiodh e na prìomh-cheistean a fhuasgladh—co mhiad ball a bhiodh riatanach, dé a’ phrìs a bhiodh air na leabhraichean, agus dé na duaisean a bheirte dha na h-ùdair. Ach chan eil teagamh sam bith nach gabhadh Club Leabhar a chur air bhonn nan deante oidhearp mhisneachail le daoine a dheanadh an obair a dheilbh agus a shuidheachadh gu h-éifeachdach. B’ fheàrr gun cuirte bòrd neo-eiseamaileach air chois gos an Club a stiùireadh. A thaobh Club dha ’n chloinn ghabhadh sin a stéidheachadh na b’ fhasa, a chionn gun urrainnear dol dìreach dha na sgoiltean gos na buill a lorg. Fhuair iad-san 3,000 ball sna sgoiltean agus their iad gun d’ fhuair iad 1,000 aca sud a chionn gu robh ceist san “Ard-Teistiméireacht” (Ard-Teisteanas Fàgail na Sgoile) ma leabhar Gàidhlig sam bith a leugh a’ chlann taobh a-muigh dhe ’n


[TD 144]

sgoil—rud a mheall a-steach dha ’n Chlub iad. Tha e iomchaidh a ràdh a so gu bheil móran leabhraichean annasach do chloinn nan àrd-sgoiltean an Eirinn a ghabhadh eadar-theangachadh go Gàidhlig na h-Albainn. Bu chòir cuideachd Sradag a ath-bheothachadh na pàipeir grinn eile a chur ’na àite. 2. Chan eil an dàrna comhairle agam ùr na annasach. Bu chòir a bhith a’ co-éigneachadh Riaghaltas Lunnainn agus Comhairle Oideachais na h-Albainn gun fhois gos cothrom na Féinne agus duaisean airgid as fhiach a fhàsgadh asda dha’r cànain agus a litreachas. Feumar a h-uile eòlas a chur cruinn ma ’n airgead agus ma ’n chobhair a gheibh cànainean beaga eile o na riaghaltais aca agus an t-eòlas sin a chur go feum air a h-uile dòigh gos nàire a chur air na daoine a tha a’ ceil ar còraichean oirnn.

3. Bu chòir cobhair agus co-obrachadh a iarraidh air comhairlean siorramachd agus comhairlean foghlam—tha e collach gu bheil feadhainn aca siod nas bàidheil. Ach feumar clàr cinnteach a shuidheachadh roimh làimh—sreath de leabhraichean sgoile, can.

4. Bu chòir fiachainn ri cobhair fhaighinn o ’n a h-uile seòrsa urrais a tha ann—an Albainn agus an tìrean eile. Is math dh’ fhaoidte gum b’ fhiach dha ’n Chomunn Ghàidhealach, can, duine a chur a dh’ Ameireagaidh gos tagairt air na comuinn Albannach a ’s an dùthaich sin. O chionn ghoirid chaidh aig Aimeireaganach do shliochd na h-Eireann an <eng>Patrick Butler Foundation<gai> (bu do shliochd Eireannach Butler) a mhealladh gos na mìltean dolair a thoirt seachad le cuideachadh ri foghlam agus litreachas na Gàidhlig Eireannaich air caochladh dhòighean. Am bliadhna tha a’ <eng>Foundation<gai> a’ tairgsinn trì duaisean air son ùirsgeulan, co-chruinnichidhean do gheàrr-sgeulan na do bhàrdachd, na dràma agus ’se na duaisean a tha ann £2,000, £1,000 agus £500! Is ann air sgrìobhadairean na Beurla a tha an t-iad.

Cha bhruadair a tha sna comhairlean so na boil a tha ’nam cheann. Chaidh an cur an cleachdadh aig Gàidheil na h-Eireann agus có chanas gu bheil na Gàidheil againne air deireadh orra-san an dùrachd, an dianadas, na an dìlseachd? Ach có chuireas tùs air an obair?

[Sanas]


[TD 145]

BARDACHD LEODHAIS

Air a deasachadh leis a’ Bhàrd Bhochd

(1) MURCHADH DOMHNULLACH
(á Mealbost Bhuirgh)

’SE Murchadh Dòmhnullach, no ‘Murdo Sheumais’ á Mealbost Bhuirgh a rinn an t-òran ‘Cailin ’n fhuilt bhàin a dh’fhàg mi ’n eilean an fhraoich’ a tha air a sheinn gu math tric an diugh aig cuirmean ciùil. ’Se seòldair a bha ann am Murchadh an toiseach a latha, agus goirid an déidh a’ Chiad Chogaidh Mhóir thug e còrr is bliadhna air ‘Gleann na Pàirc’ thall anns na h-Innseachan an Iar. Nuair a thill e dhachaidh cha mhór gun d’ aithnich duine de chàirdean e leis cho truagh ’s a bha e air fàs aig dìth a’ bhìdh air bòrd na soithich sin. Ach cha deach e buileach cho fada air ais ’s a chaidh Murchadh Moireasdan, caraid an ath dhoruis dha, a chaidh air bòrd innte a’ cothromachadh còrr is dà chloich dheug is a thainig aiste ri cothromachadh beagan is naoidh clachan. Bha aobhar air a so. Bha Murchadh Dòmhnullach math air seinn, agus thachair gur e Arabs a bha anns na daoine dubha <eng>(Stokers)<gai> a bha aca air bòrd. Dh’ionnsaich Murchadh cuid de na h-òrain aca-san, is bhiodh e ga seinn dhaibh. Chòrd so riutha cho math gum biodh iad ri toirt dha cearc no bóla <eng>‘rice’<gai> no a chuid de dh’annas sam bith a bhiodh aca air am bòrd fhéin. So rann de aon de na h-òrain Arabach a dh’ionnsaich Murchadh, ach mar a thug mise sìos e is iongantach gu bheil Arab a’ ruith an fhàsaich a leughas e.

Uman ama cipeada,
Bùdaidh hàra,
Bila man hemina
Thàà.
Phìob ì nà,
Hìob ì nà
Phìob ì umpta
Uman àlà.
Uman ama cipeada,
Bùdaidh hàra.

* * *

Ge bith dé man a chaidh le Murchadh is Cailin ’n fhuilt bhàin cha deachaidh leis idir a chula h-uair a chuireadh e sùil an caileig an làithean òige, is tha e toirt luaidh air a sin gu h-éibhinn anns an òran ‘Marphaisg air a’ chaileig.’


[TD 146]

Eadar an dà Chogadh Mhór cha robh obair ach tearc ’s bha tuarasdal seòldair ionnsaichte na bu lugha na ochd notaichean sa’ mhìos. Sguir na caileagan a dhol gu cutadh an sgadain is thog iad orra air mhuinntearas do na bailtean móra, far na thòisich iad cuideachd a’ togail an sròinean os cionn iasgair is clachair mar a tha am bàrd a’ toirt luaidh.

THA MI ’N SO SNA H-INNSEACHAN

Tha mi ’n so sna h-Innseachan
Air bàt’ gun bhiadh gun dòigh,
’S an teas a’ toirt an neart bhuam
’S gam fhàgail-sa gun treòir;
Nuair thig an oidhch cha chaidil mi,
Bidh ainmhidheachd ’s droch dhòigh,
’S mór gum b’fheàrr bhith ’n uair sin
Am Mealbost ghorm an fheòir.

’S mairg air oidhche gheamhraidh
Bhith ri seòladh bhàrr nan tonn;
’N fhairge throm ga bualadh
’S gam fhàgail-sa gun sunnd;
Fear nam bann toirt òrdugh dhuinn
Le mór-chuis mhóir ’na chainnt,
’S gur aognaidh fuar bhith fuasgladh,
’S a’ ceangal suas san oidhch.

Nuair theid mi chun na cuibhle
Tron an oidhch air drochaid àrd,
’S nach fhaicear leam a’ chombaist
Ach gann le smùid an t-sàil,
Gur tric a bhios mi smuaineachadh
An aon do’n tug mi gràdh,
Is truagh nach robh mi còmhla rithe
A’ dìreadh bho’n tràigh bhàn.

’S tric ’na aobhar iongnaidh leam
An lòn air bheil mi beò,
Gach annlan innt’ air tarraing air
Cur goirseachadh ’nam fheòil;
Cha dean mo chàil dhomh làmh thoirt
Gu thàrladh chum mo bheòil;
Dé ’n t-iongnadh leibh a chàirdean
Mo chnàmhan bhith gun treòir.

Nach sona dha’n an òigridh
Tha ’n dùthaich m’ eòlais tàmh,
’S a ghlanas suas le sòlas


[TD 147]

’S theid gu dòigheil ghabhail sràid;
Chan iongnadh sin ’s an seòladair
Tha ’na bhòtunnan gun tàmh,
’S a laigheas suas air cluasaig
A bhios fuaraidh aig an t-sàl.

Mo chomhairle do gach seòldair
Tha seòladh air a’ chuan,
Iad mac-na-braich a sheachnadh
Oir is fear e tha gun truas;
Nach iomadh fleasgach tapaidh
Air na rinn a bhlas toirt buaidh,
Tha ’n diugh mar chaor’ air seacharan
’S nach till do’n dachaidh cuairt.

Ged as truagh an tràth so
Bhith sna tìrean fada thall
Gun aon neach a bheir aoidheachd dhomh
No labhras rium mo chainnt,
Ach mus e ’s gun dàn do Ghleann na Pàirc
Gun till i sàbhailt leinn,
Ni aoigheachd bhlàth an gnùis na pàisd
Gach àmhghair chur air chall.


MARPHAISG AIR A’ CHAILEIG

Marphaisg air a’ chaileig nach tug dhòmh-sa rùm,
An déidh bhith fad an fheasgair ’g ràdh gu faighinn ann;
Nuair ràinig mise ’n dorus clàibhean bh’air gu teann,
’S bhrist mi steach ’na bloighean ’chòmhla le na bh’ann.

Dol a-steach an stairsich leum an cù ’nam chràic,
’S chaidh mi ann an tabhainn ’g iarraidh chun a’ ghràp;
Thuit mi measg nam praisean a bha sgap’ ’s gach àit;
An fhàrdaich sin san robh mi cha chluinn neach gu bràth.

Ri dol suas mu’n chagailt bha’n t-àite uaigneach dorch,
’S mi mar chat air aineol, lòchran cha robh orm;
Phoit bha ris an teine chaidh ’na fichead spealg,
’S thuit mi air a’ chlobha ’s rinn sin ’n tuilleadh stoirm.

Nuair ràinig mi an tallan is a sheall mi suas
Bha chailleach air a h-uilinn ’g amharc orm-sa nuas;
Lasair bha ’na sùilean chan fhaigh mi bho mo smuain,
’S leis a’ ghioraig thug mi dh’fhalbh mo chasan bhuam.

Chaidh mi air mo spògan ’s ràinig mi am pàisd,
’S dh’fhoighnich mi gu dòigheil dhith am faighinn àit’;


[TD 148]

Thuirt i rium an corruich, “Ille, gabh an t-sràid
’S na faiceamaid do shamhail tighinn an taobhs gu bràth.”

Mach á sud thug mise ’s cha do dh’éisd mi ’n còrr,
Dhachaidh dh’ionnsaigh Pheigi, an te shrianach chòir;
’S i gun gabhadh truas rium nuair a bhithinn reòitht’,
’S cha b’e steàrnag nighinn do nach b’aithne ’n còrr.

Gu bràth cha dean mi dìochuimhn air na lòintean uain’
A bha mun an dorus aig an fhàrdaich thruagh;
Chaidh mi gu bann na briogais am boghal na bà ruaidh,
’S a fàileadh a bha dhìom-sa theich na balaich bhuam.

Sin agaibh a nise mar a dh’éirich dhòmhs’;
Mo chomhairl do na balaich iad seachnadh gach seòrs;
B’e sud a’ chiad turas dh’iarr mi riamh air bòrd,
Is e am fear mu dheireadh fhads a bhios mi beò.


CLANN-NIGHEAN MO BHAILE

Clann-nighean mo bhaile tha tàmh ann an Glaschu
Nuair theid mi orr’ seachad chan fhiach mi hó-ró;
Clann-nighean mo bhaile cha tig iad ’nam chòir;

Nuair theid mi do’n Drochaid air feasgar Di-Sathuirn
Bidh mise le coigrich—chan fhaigh mi an còrr;
Clann-nighean mo bhaile cha tig iad ’nam chòir.

Cha diù leo maraiche, nàbhaidh no clachair;
Mar eil thu nad ‘Pholice’ chan fhiach thu hó-ró;
Clann-nighean mo bhaile cha tig iad ’nam chòir.

Bidh poc air an gàirdean le cìr agus sgàthan,
’S am pòcaidean àraidh bidh fùdar is <eng>‘rouge’<gai>;
Clann-nighean mo bhaile cha tig iad ’nam chòir.

Bidh craiceann a’ mhadaidh aig cuid ac’ mu’n amhaich,
Is gloinneachan faileasach <eng>‘Woolly’<gai> mu’n t-sròin;
Clann-nighean mo bhaile cha tig iad ’nam chòir.

’S te ac’ taobh na gaoith dhiot gum bi thu man muilleir
Le siaban de ‘phowder’ a’ falbh feir a sròin;
Clann-nighean mo bhaile cha tig iad ’nam chòir.

[Sanas]


[TD 149]

FAIRE UR A’ NOCHDADH

(Earrann air a bheil dreach na h-oige — fo iuil Cairistìona Dick)

An ràithe so:—
(1) Am Vacuum, le Iain MacLeòid
(2) Maise Gnùis, le Ealasaid Nic a’ Rothaich
(3) Fasanan Ura, le Eithne NicNeacail
(4) An Sgol-thiormaichear
(5) Mac an t-Srònaich, le Iain Aonghuis MacSuain


Am Vacuum
le
IAIN MACLEOID

BHA Mairead ag obair leis am vacuum agus an toiseach cha do dh’ fhairich i an gnogadh idir. ’Se seann vacuum a bha ann agus an uair a bhitheadh i ag obair leis bha e a’ dèanamh a leithid a dh’ fhuaim ’s gun saoileadh tu nach cluinneadh i bom a’ dol dheth a-muigh air an t-sràid. Ach b’ e a’ chiad vacuum a bha aice riamh agus bha seòrsa do thaobh aice ris.

Chan ann le toileachas sam bith a dh’ fhosgail i an dorus oir dh’ aithnich i gnogadh Seònaid Uilleim o ’n ath thigh agus cha robh sannt sam bith aice air bruidhinn ri Seònaid aig an àm.


[TD 150]

“Thig a-stigh,” arsa Mairead agus i a’ feuchainn ri a bhith a’ coimhead toilichte.

“Bha mi a’ dol seachad agus choimhead mi a-stigh,” arsa Seònaid, a’ coimhead sìos air Mairead. ’Se boireannach mór foghainteach a bha innte agus coltas oirre nach cuireadh nì fo ’n ghréin eagal oirre. Cha ghabhadh i oirre uair sam bith gun tàinig i a dh’ aon sgrìob a choimhead ort.

Thug i sùil air am vacuum ach cha duirt i guth. Bha so ’na chomharradh gun robh i ann an trim meadhonach math.

Is ainneamh a chitheadh i am vacuum nach canadh i, “Cha d’ fhuair thu cuidhteas an rud sin fhathast.”

Bha vacuum briagha ùr aice fhéin.

“Uill,” arsa Seònaid, “Tha mi deiseil tràth an diugh.

“Dh’ éirich mi aig seachd agus dhall mi air an tigh cho luath ’s a dh’ fhalbh Tormod a dh’ obair.

“Seadh, gabhaidh mi cupa,” arsa ise nuair a thathainn Mairead tea oirre.

Bha fhios aig Mairead a nis nach bitheadh i fada gus an tòisicheadh i air na <eng>burglars<gai>.

Bha an còmhnaidh cuspair air choreiginn aig Seònaid air am bitheadh i a’ leantainn gus am bitheadh a h-uile duine ach i fhéin seachd sgìth dheth. An dràsda, ’se na burglars a bha ann.

O chionn seachdain no dhà chaidh briseadh a-stigh a dhèanamh air dà thigh anns an nàbachd agus gnothaichean a ghoid asda. O’n àm sin cha do sguir Seònaid a bhruidhinn mu na burglars a h-uile uair a thachradh duine rithe.

“Uill, cha do thill iad tuilleadh,” arsa ise, “ach cha leig iad a leas an tigh againne fheuchainn. Tha deagh ghlas air an dorus agus tha Tormod a’ cadal a h-uile oidhche leis a’ phòcair ri a thaobh. Chan eile fhios agam ciamar a tha thusa a’ dèanamh an gnothach idir, a Mhairead, ach ma tha eagal ort chan eil agad ach gnogadh.”

Cha duirt Mairead guth. Chan éisdeadh Seònaid rithe ann. Cha do leig i oirre an liuthad oidhche a dh’ éirich i a dhèanamh cinnteach gun robh na dorsan agus na h-uinneagan glaiste agus i air chrith leis an eagal.

Ach mu dheireadh thall chuir Seònaid crìoch air a sgeul agus air an tea.

“’S fheàrr dhòmhsa falbh ged tha,” ars ise.

“Bithidh gu leòr agadsa ri dhèanamh fhathast.”


[TD 151]

Leig Mairead osna an uair a dhùin an dorus air cùlaibh Seònaid. Nach tric a bha farmad aice ri Seònaid airson a’ bharail a bha aice oirre fhéin.

“Bha mise math gu leòr an uair a bha Seumas agam— . . . . Ach cha dhèan so an gnothach,” arsa Mairead rithe fhéin agus chùm i oirre le obair an tighe. An uair a bha i deiseil anns a rùm cadail stob i am vacuum anns a’ bhocsa aige air cùl a’ chùirtein anns a’ phreasa bheag agus thòisich i air cur uimpe airson a dhol a-mach gu na bùthainnean.

Dhùisg Mairead aig uair sa’ mhadainn an làrna mhàireach agus fallas oirre. Bha bruthainn ann agus bha solus na gealaich a’ deàrrsadh troimh an uinneag air a cùlaibh agus a’ dèanamh pàtrann buidhe air a’ bhalla aig ceann na leapa. Shad i dhith a’ chuibhrig ach cha tigeadh cadal g’a h-ionnsaigh agus mu dheireadh laigh i a’ coimhead a’ phàtrann a bha a’ ghealach a’ dèanamh air a’ bhalla agus feuchainn ri a h-inntinn a dhèanamh suas airson éirigh agus cupa tea a dhèanamh dhi fhéin.

Bu bheag oirre riamh a bhith a’ dùsgadh feadh na h-oidhche. Bhiodh rudan a thachair feadh an latha agus uaireannan eile a’ tighinn a-stigh oirre. Rudan beaga grànda a dhìochuimhnich i mu ’n deidhinn an uair a bha i trang. Bha i a’ tuiteam ’na cadal a rithist an uair a shaoil i gun dh’ fhairich i brag. Dh’ éirich i ’na suidhe anns an leabaidh agus dh’ fhan i greis mar sin ach cha chuala i càil ach buillean trom a cridhe fhéin.

Shaoil i gun robh i greis mhór mar sin ’na suidhe ag éisdeachd.

Smaointich i air éirigh ach an uair nach cuala i an còrr tuilleadh laigh i sìos a rithist agus tharrainn i aodach na leapa suas m’ a cluasan. Bha i dìreach gu tuiteam seachad an uair a dh’ fhairich i an ath bhrag. Leum i ’na suidhe. Bha buillean a cridhe cho trom ’s gun robh dùil aice gum briseadh e mach ás a com.

An uair sin laigh a sùil air bonn an doruis far am faiceadh i sreath de sholus na gealaich a bha tighinn troimh uinneag bheag anns an dorus a-muigh, agus bhrùchd fallas a-mach air a mala.

Chunnaic i faileas a’ dol seachad air bonn an doruis.

Dh’ fheuch i ri sgairt a leigeil aiste ach cha tigeadh guth ás a h-amhaich. Dh’ éirich i air a cois ach bha a leithid a chrith ’na casan ’s gun do lùb iad fòidhe. Chaidh aice air snàigeil a-stigh do ’n phreasa bheag air cùl a’ chùirtein agus dh’ fhan i ’na crùban ann an sin.


[TD 152]

Dé dhèanadh i? Cha robh càil ri chluinntinn a nis ach a cridhe fhéin a’ dèanamh a leithid a dh’ fhuaim ’s gun saoileadh tu gun cluinneadh duine aig ceann shìos an tighe e.

An uair sin dh’ fhairich i fuaim a dh’ aithnich i, fuaim dorus an rùm cadail ga fhosgladh air a shocair.

Cha b’ urrainn i éigheach ann. Bha i mar gun robh i ga tachdadh. Chrùb i nas fhaide stigh ris a’ bhalla agus bhuail a làmh air rudeiginn, plug am vacuum. Bha i an leithid a chabhaig a’ dol a-mach ’s gun d’ fhàg i anns an toll e.

Dh’ fhairich i casan an duine a’ coiseachd gu socair a-null do ’n leabaidh. An uair sin, agus i gu dol seachad leis an eagal thàinig badhg a-stigh oirre—gus an latha so chan eil fhios aice ciamar. Chuir i mach a làmh agus chuir i air am vacuum. An ath rud chaidh fois na h-oidhche bhriseadh le fuaim uabhasach am vacuum agus sgairtean Mairead a’ tighinn glé fhaisg air ann an neart!

Chunnaic dithis phoiliosman an càr a-muigh air an t-sràid, dithis dhaoine a leum a-mach air dorus tigh Maireid mar gun robh an deamhain ás an deaghaidh.

Cha b’ fhada gus an robh iad aca.

An ath latha bha Mairead ’na suidhe a rithist ag éisdeachd ri Seònaid a’ bruidhinn mu na burglars.

“Tha mi a’ smaointeachadh, a Mhairead,” ars ise, “gur e an Sealbh fhéin a thug air am vacuum a dhol dheth mar a rinn e. Nan robh thusa air a dhol roimh na chaidh sinne chan fhaigheadh tu seachad air.”

Cha duirt Mairead guth. Bha i a’ smaointeachadh air an t-sealladh a chunnaic i an uair a thug na poiliosmain gu tigh Seònaid i aig dà uair sa’ mhadainn airson gun coimheadadh iad ás a deaghaidh. Bha an dorus a-muigh fosgailte agus an uair a chaidh iad a-stigh do ’n rùm cadail fhuair iad Seònaid agus an duine air an ceangal ri casan na leapa.

Cha mhór nach tàinig gàire air Mairead an uair a chuimhnich i air a choltas a bha air aodann Seònaid—agus an clobhd-soithichean air a cheangal m’a beul airson a cumail sàmhach!

[Sanas]


[TD 153]

[Dealbh]

Maise Gnuis
Le EALASAID NIC A’ ROTHAICH

“Gruagach gheal shomalta shoilleir gu leòr,
’S i fìnealta foinneamh, gun chromadh gun sgeòp;
Calpa deas cosail a choisicheadh ròd,
Troigh chuimir shocair nach dochainn a’ bhròg.”

So mar a mhol Donnachadh Bàn caileag òg a b’aithne dha agus faodaidh sinne leasan a thoirt ás na facail aige. Mar a seas is mar a coisich thu dìreach le ceann àrd, cha mhór is fhiach an t-saothair a ghabhas tu ri d’aodann na do ghruaig na do chòmhdach. Agus tha an aon rud fìor ma’n dòigh a shuidheas tu.

Aon uair is gun ionnsaich thu mar a ghluaiseas tu ceart cha dìochuimhnich thu ri’d mhaireann e agus mar sin is fhiach dhut beagan ùine ghabhail ga smachdachadh. So ma tha puing no dhà gus do stiùireadh.

1. Nuair a bhios tu nad sheasamh, eadhon a’ nighe shoithichean aig an t-sinc, cùm a-stigh do stamac is do dheireadh agus cùm do cheann suas mar gum biodh tu airson fàs beagan òirlich eile. Dean so cuideachd ged a bhiodh tu dhe’n bheachd gum bheil thu ro àrd mar a tha thu, oir chan eil dad ann is miosa gus aire tharraing gu àird na croit a bhith ort.

2. ’Se suidhe gu grinn rud as duilighe dhèanamh ceart. Agus on a tha thu gabhail fois nuair a tha thu nad shuidhe chan eil sin a’ ciallachadh gu bheil còir agad a bhith nad leth-shìneadh! Ma tha cùl air a’ chathair air a bheil thu nad shuidhe, suidh a-null gu


[TD 154]

math agus cuir do dhruim ris a’ chùl ach aig an aon àm a’ cumail do ghualainnean dìreach agus do cheann suas. Na bi nad leth-shìneadh air cathair uair sam bith oir tha so a’ cur strèin air cnàimh an droma agus ag aobhrachadh gualainnean crotach.

3. ’Se alt ga rìribh a th’ann a bhith coiseachd ceart agus tha cuid ann a ni so nas fheàrr na chéile ach faodaidh sinn uile oidhirp a thoirt air a leasachadh. A rithist feumaidh tu do cheann a chumail an àirde agus do ghualainnean a shadail air ais, oir tha e nas duilighe anail a tharraing ma tha do cheann sìos agus do chom crom. Tha meud a cheum a réir an duine ach fiach ri do cheum a dhèanamh beagan nas fhaide agus gluaisidh tu nas fheàrr.

Ma dh’ionnsaicheas tu na leasanan so ’s mór am piseach a thig air do mhaiseachd agus chan e sin uile e. ’S fheàirrde do shlàint e cuideachd agus coimheadaidh t-aodach móran nas freagarraiche.

Mar a tha an t-òran Eireannach ag ràdh,

<eng>“Walk tall, walk straight,
and look the world right in the eye!”<gai>

[Sanasan]


[TD 155]

[Dealbh]

Fasanan Ura
Le EITHNE NICNEACAIL

Tha <eng>“Crimplene”<gai> air a dhèanamh bho aon snàth fada de 100 per cent. <eng>Terylene<gai>. Gabhaidh e nighe le làimh no ann an inneal-nighe, cha ghabh e móran uisge, agus mar sin tiormaichidh e gu luath. Gleidhidh e a chumadh, gun sìneadh no gun dol a-steach. Chan eil feum aige air iarnaigeadh, ach ma chuireas sibh romhaibh sin a dhèanamh, iarnaigibh e air an taobh cheàrr le brat fliuch.

Tha <eng>“Crimplene”<gai> ri fhaotainn anns a’ chuid as motha de na bùthan ann an còtaichean, dreasaichean, sgiortan, briogaisean agus geansaidhean.

Is urrainn do <eng>“Chrimpene”<gai> a bhith air a cheannach ’na phìos, agus bu chòir e bhith nur cuimhne gu feum a lìnigeadh a bhith coltach ris a’ <eng>“Chrimpene”<gai> fhéin; nì <eng>“Viline”<gai> a’ chùis glé mhath.


[TD 156]

(1) Tha a’ bhriogais <eng>“Chrimplene”<gai> a tha so, le <eng>“Guards Lean-line”<gai>, a’ cosg mu £6 10s. Tha ’n geansaidh donn, le <eng>I. & R. Morley Ltd.<gai>, a’ cosg mu £4 7s 6d.

(2) ’Se dreas dubh-ghorm a tha so (le Jeannie, Aireamh 653), le sreath dhearg agus geal mu ’n amhaich is na h-achlaisean, a’ cosg £6 16s 6d. Gheibhear e cuideachd ann an <eng>natural<gai>, le sreath orainds agus donn, agus ann an <eng>turquoise<gai>, le òr-bhuidhe agus geal, no dubh-ghorm.

[Dealbh]


[TD 157]

[Dealbh]
An <eng>Creda Debonair Popular<gai>

An Sgol-thiormaichear

CHAN eil nì air thalamh a thug uiread de bhuaidh air obair-tighe, agus uiread de shaorsa do bhean-an-tighe, ris an sgol-thiormaichear. Boireannach sam bith aig a bheil fear, cha leig i bhuaipe e; an fheadhainn aig nach eil e, ’se so an roghainn thar nan uile.

B’e a’ chiad sgol-thiormaichear a rinneadh anns an dùthaich so, an <eng>Creda Debonair<gai>—fear cruinn le strùp air, ’s bha thu a’ cur peile fo’n t-strùp. Tha an t-aodach, an déidh a nighe, air a chur bog fliuch am broinn an druma a-stigh, ’s mar a tha an ceann ga chur air an inneal tha e a’ glasadh an druma agus a’ cur a’ mhotair air ghluasad. Chuireadh dreach ùr air an <eng>Debonair<gai>, agus leis na thathas a’ reic dheth tha a’ phrìs gu math nas lugha, is chan eil e a’ cosg a nis ach £24. ’Se an <eng>Debonair Popular<gai> a th’air an diugh, oir tha seòrsa <eng>de Luxe<gai> ann cuideachd, le pump agus pìob-uisge gus nach leigear a leas peile a chleachdadh. Tha an seòrsa <eng>de Luxe<gai> a’ cosg £34.

Tha dòigh an tiormachaidh sìmplidh. Tha an druma a-stigh a’ cur charan aig astar mór, agus a’ tigeil a’ bhùirn dha’n druma


[TD 158]

a-muigh le neart an tionndaidh. Chan eil an t-aodach a’ gluasad, ’s mar sin chan eagal da striabadh no stracadh, agus tha an t-uisge air a thoirt ás le bhith ga fhàsgadh ri balla an druma.

An diugh tha iomadach seòrsa ann de sgol-thiormaichear. Thoir do cheart aire air dà nì nuair a tha thu a’ ceannach fear. An toiseach, bi cinnteach gun cuir e caran aig astar 2,500 car sa’ mhionaid (c.s.m.), no, gus fàsgadh nas fheàrr a dheanamh, aig 2,800 c.s.m. A rithist, thoir sùil air mar a tha an ceann a’ dùnadh; cha ghluais deagh sgol-thiormaichear gus am bi an ceann dùinte air, agus tha iad a’ stad cho luath ’s a tha an ceann ga thoirt dheth.

Tha a’ chuid as motha de’n nigheadaireachd ullamh gu iarnaigeadh. Tha stuthan cotain is sìoda is <eng>rayon<gai> is seòrsachan de dh’anart anns an staid so nuair a thig iad ás an inneal. Na stuthan sin nach eil ‘nàdurra’ — an fheadhainn a tha air an cruthachadh le daoine—bu chòir iad sin a sgoladh ann an bùrn fuar agus car a chur dhiubh anns an inneal fad chóig diogan; bheir so an sileadh asda ach fàgaidh e taisealachd gu leòr annta gus gu faod thu an tarraing gu an cruth fhéin nuair a chrochas tu iad. Faoclar aodach clòimhe a tha air fhighe a chur man cuairt fad cheithir mionaidean agus a chrochadh an uair sin gus gu falbh gach deur taiseachaidh ás. A thaobh stuthan a tha air an deanamh de chlòimh, faodar an iarnaigeadh air an taobh cheàrr, a’ cleachdadh clùd tioram.

Gus am bi sgol-thiormaichear aig boireannach anns a’ chidsin aice fhéin, cha tuig i an sàbhaladh a nì so dhi. Anns a’ chiad dol a-mach, tha bùrn teth ga shàbhaladh, oir faodar seipleis a chur gu feum dà thuras. Tha so a’ sàbhaladh aon sgoladh co-dhiù, oir tha gach siabunn agus salchar air a thoirt ás an aodach le bùrn an sgolaidh. Tha e a’ sàbhaladh càraidh, putain ùra, siopaichean ùra. Tha e a’ sàbhaladh ròpaichean aodaich, cnagan, an cnatan grànda sin a thainig ort bho bhith ruith a-mach ’s a-steach ás a’ ghàrradh, no bho’n fhuarraidheachd a bhiodh a-stigh nuair a bha thu a’ tiormachadh an aodaich. Tha e a’ sàbhaladh aodaich—faodaidh tu an t-aodach a thoirt feir a’ bhalaich riasaich, a nighe, a thiormachadh, ’s a chur uime a rithist ann am beagan uairean a

[Sanas]


[TD 159]

thìde, ’s mar sin cha leig thu leas uiread de dh’aodach a bhith agad dha. Sàbhailidh e dhut an luchd-glanaidh a phàidheadh—’s ioma boireannach a nigheadh sgiorta clòimhe no briogais ach i bhith cinnteach gum faigheadh i an lurc air ais anns an àite cheart, gun eagal oirre gu meirg na prìneachan. Faodaidh tu nighe a dheanamh latha sam bith, aig uair sam bith, frasan ann no às.

Agus faodaidh tu cuideachd stuthan a nighe nach bu dùraig dhut a dhol ’nam bad roimhe so: liùthagan na cloinne, cuibhrigean pram, cuiseanan, cuibhrigean leapa, rugaichean, na rudan sin a b’àbhaist dhut a chur an crochadh air an ròpa fad lathaichean, gus an cailleadh iad an cruth is an dreach. Cuir thusa do’n sgol-thiormaichear iad—chan eagal daibh!

[Dealbh]
An <eng>Creda Debonair de Luxe<gai>


Mac an t-Sronaich
Le IAIN AONGHUIS MACSUAIN
(Ard-sgoil Inbhir-Nis)

BHO chionn còrr mór is ceud bliadhna bha droch dhuine ainmeil ris an abradh Mac an t-Srònaich a’ còmhnaidh ann am monaidhean Innse Gall. ’Na latha, rinn an duine bha so móran call


[TD 160]

agus mort air feadh na Gaidhealtachd. Is e so agaibh feadhainn de na sgeulachdan a chuala mise aig bràthair mo sheanar mu thimcheall.

Tha baile beag uaignidh an ceann-a-tuath na Hearadh ris an abrar Rèinigiodal agus bha banais gu bhith ann. Aig an àm a bha so bha muinntir Leódhais a’ dèanamh an deoch aca fhéin. Chaidh fear de mhuinntir Rèinigiodail a Leódhas a dh’ iarraidh deoch na bainnse agus air an t-slighe dhachaidh mhortadh e an Airde-bhùrlaidh. Fhuaireadh a-mach fada an deaghaidh so gur e Mac-an-t-Srònaich a mhort e.

Aon latha nuair a bha cìobair á ceann-a-deas na Hearadh a-muigh a’ coimhead ri a chuid chaorach choinnich e ri Mac an t-Srònaich. Thòisich iad ri cònnsachadh ach mu dheireadh thionndaidh Mac an t-Srònaich gu sgiobalta airson a mharbhadh. Gu fortanach, thug an cìobair a chasan leis agus dh’ éigh Mac an t-Srònaich ás a dheaghaidh gun deanadh e an gnothach fhathast air. An oidhche sin fhéin bha banais anns a’ bhaile agus chaidh an cìobair agus a bhràthair a bha a’ fuireach anns an tigh maille ris chuice. Troimh ’n oidhche chunnacas an tigh a’ dol ’na theine. Bha iad ro fhadalach airson a chur ás oir bha e air gréim math fhaighinn. B’ e Mac an t-Srònaich a rinn so is e de ’n bheachd gun robh an cìobair ’na chadal san tigh, ach mheall an gnothach air!

Is e so mar a rugadh air Mac an t-Srònaich mu dheireadh.

Ann an Geamhradh bha gille Sgitheanach a’ dol dhachaidh. Nuair a ràinig e Caol Loch Aillse dh’ innseadh dha gun robh Mac an t-Srònaich anns an sgìre agus nach biodh e sàbhailte dha falbh agus i cho dorcha. Chuir an gille roimhe gum falbhadh e agus is e so a rinn e, a’ toirt leis bata. Air an t-slighe có a choinnich ris ach Mac an t-Srònaich. Dh’iarr e airgead air a’ ghille. Cha duirt an gille dùrd ach leig e ás an sporan air an talamh ag ràdh, “Tog e no fàg e!”. Chrùb Mac an t-Srònaich airson a thogail agus an sin bhuail am balach e an cùl na h-amhaich cho cruaidh is a b’ urrainn dha. Thòisich an fhuil air sileadh agus, a chionn gun robh sneachd ann, dh’ fhàg e triall ás a dheaghaidh. Chaidh fios a chur gu na maoran-sìthe agus thàinig iad air a thòir. Lean iad trial na fala agus lorg iad e ann an ciste-mine ann an tigh glé dhlùth. Thugadh do Inbhir-Nis e agus an sin chrochadh e. B’ e an duine mu dheireadh a chaidh a chrochadh anns a’ Ghaidhealtachd.


[TD 161]

GRANNY ANNS A’ CHORNAIR
Le IAIN MAC A’ GHOBHAINN

(1)

“THA cus fuaim air an t-sràid. Chan fhad a gheibh duine norradh cadail, le na carbaidean, ’s na balaich. Marbhaidh iad sinn nar leapannan. Cha b’ ann mar sin a bha e ’nar latha-ne. Seinn is ionnstramaidean. Dé na h-ionnstramaidean a th’ aca? ’S dé a tha iad a’ seinn? B’ fheàrr leam gum biodh barrachd sìth ann. Nam biodh tigh againn ann an àite sàmhach!

Cha leig thu leas an solus a chur thuige fhathasd. Cha do chuir iad thuige soluis na sràidean. Tha sin a’ caitheamh airgid. Nuair a bha sinn òg cha bhiodh soluis againn ach air a’ gheamhradh, na Tilleys. Eil cuimhn’ agad orra? Bhiodh sinn a’ ceannachd <eng>methylated<gai>, ach cha robh e furasd fhaighinn aig àm a’ chogaidh. Aig àm a’ chogaidh mhóir bha mi aig an iasgachd. Na dh’ innis mi so dhut roimhe? Dh’ innis? Ah well, cha robh mi ach na sia bliadhna deug. Dh’ fhàg mi ’n tigh aig an aois sin. Smaoinich air a sin. Co-dhiù tha cuimhn’ agam air madainn àraidh—tha mi smaoineachadh gur e Di-luain a bh’ ann. Na ’n e Di-màirt? Tha mi smaoineachadh gur e Di-luain, 1915. ’Se—1915. Bha sinn nar seasamh aig na barraillean. Cha dhèanadh sibhse sin anns a’ gheamhradh. Miotagan oirnn ’s a’ sgian cho fuar, ’s an salainn. Co-dhiù chunna sinn sealaichean a’ tuiteam anns a’ bhùrn ri ar taobh ’s e a’ bualadh ar bòtannan. Chaidh an sàl sìos a bhroinn mo stocainnean.

Sheall sinn, ’s bha na sealaichean a’ tuiteam anns a’ mhuir ri ar taobh. Thog sinn ar sùilean ’s bha soithichean móra glasa a-muigh anns a’ bhàgh is lasair theine a’ ruith orra. B’ ann a Yarmouth a bha sud. Mu dheireadh thubhairt an ciùrair ruinn gu feumadh sinn ar casan a thoirt leinn. ’S dh’ fhalbh sinn le ar h-apaireanan buidhe ’s na sginean nar làmhan. Cha do bhuail gin de na sealaichean ar baraillean. Chunna sinn saighdearan a’ gabhail seachad ’s iad a’ feadalaich. ’Se a’ mhadainn a bh’ ann cuideachd, madainn chiùin


[TD 162]

shàmhach. Ann a 1915, tha mi smaoineachadh, agus air madainn Di-luain no Di-màirt.

Faodaidh tu a bhith a’ dol a-mach uaireannan ged a tha mise aosd. Nam biodh tu air pòsadh is duine ceart fhaighinn a stadadh an fhuaim ud. Dh’ fhaodadh e bruidhinn ri muinntir nan carbaidean. ’S dh’ fhaodadh tu bhith dol do ’n choinneamh-ùrnuigh an dràsda ’s a rithist. Chuireadh e seachad beagan de ’n tìde dhut. Air mo shon-sa, chan eil diofar ann.

Is an déidh sin chuir mo bhràthair Coinneach mo mhàthair a-mach ás an tigh. ’Sann a bha sin air do m’ athair bàsachadh—do sheanair. Cha robh aige mu dheidhinn Choinnich ach ’sann aige a dh’ fhàg e am fearann. Bha Coinneach anns a’ chogadh, tha thu tuigsinn. Eil thu ’g éisdeachd rium? Bhiodh Coinneach a’ gabhail na deoch, co-dhiù nuair a bhiodh e aig an tigh ás a’ chogadh. Chuala mi e ’g innse do m’athair mar a chaidh fichead companach dha a mharbhadh. Agus, fear eile as a bhail’ againn, theab iad a thiodhlaiceadh beò, mura biodh gun do ghluais e. . . . . Ach cha robh do sheanair toilicht gum biodh Coinneach ris an deoch. Thainig e dhachaidh aon oidhche le drùdhag mhór air is thug e leth-bhotal do m’ athair—smaoinich!—a meadhon na h-ùrnuigh. Well, bhuail m’ athair anns an aodann e leis a’ Bhìoball. Dh’ fhàg e làrach air a mhaoil. Thog Coinneach a làmh airson a bhualadh ach an àite sin ’sann a spìon e am Bìoball ás a làmhan ’s shad e e a-mach air an uinneig.

A dh’ aindeoin sin dh’ fhàg m’ athair an lot aige: thubhairt e nach robh feum ann an Tormod. ’S chuir Coinneach mo mhàthair a-mach ás an tigh. Ach cha b’ esan a bu choireach ri sin ann an dòigh. Tha mise a’ cur a’ choire air a bhean, ban-Shasunnach a choinnich ris nuair a bha e anns a’ chogadh. Cha robh duin’ againn a bhruidhneadh rithe—bha i cho neònach. Bhiodh mo mhàthair ag iarraidh oirre gun a bhith ga peantadh fhéin ’s ag ràdh nach robh i math gu leòr airson Coinneach, gu h-àraidh seach gur e corporail a bh’ ann anns a’ chogadh. Agus aon oidhche fhuair iad i air an rathad mhór, ’na h-aodach-oidhche ’s i ag ràdh nach b’ urrainn dhi a bhith beò còmhla ri a mac. Bha mise ’n uair sin aig an sgadan ’s cha robh fhios agam dé bha tachairt. Cha b’ aithne do mo mhàthair litir Bheurla a sgrìobhadh, tha thu a’ tuigsinn, ’s cha robh fhios agam-sa dé bha dol air adhart aig an tigh. ’S iomadh rud eile air a bheil cuimhn’ agam. Ach, clann an latha ’n diugh, chan eil dragh aca. Faodaidh tu an solus a chur air a nis. Tha e fàs dorch. Sin! Fuirich far a bheil thu.


[TD 163]

Théid mise do ’n bhathroom mi fhìn, chan eil mi cho fàilingeach ri sin idir. Cha ruith mi mach chun na sràid ’nam aodach oidhche. Ach tha feadhainn a’ smaoineachadh gun gabh iad brath air na daoin’ aosda. Cuimhnich gur ann ’nam ainm-sa a tha an tigh. Chan eil mi idir cho amaideach . . . . Chunna mise cus de ’n t-saoghal. Seall thusa ri Coinneach, ged a bha e còir ann an dòigh. Nam biodh not’ aige bheireadh e dhut i: ’s a dh’ aindeoin sin chuir e mo mhàthair a-mach ás an tigh. Tha cuimhn’ agam aon oidhche ’s e a’ guil, ’s aige ri dhol air ais do ’n Fhraing. Bha e a’ cumail a-mach gu fac e a thaibhs fhéin aig ceann na pàirc, ach cha robh sin ach amaideas. Bha e ro throm air an deoch aig an àm ud, ach bha e airson an lot fhaighinn dha fhéin.

Cha do bhruidhinn mi ris o’n latha sin, is cuimhnich nach bruidhinn thusa ris nas motha. Tha e cho meallta, ’s dh’ fhaodadh e sgrìobhadh thugad, ’s chan eil fhios nach fhiachadh e ris an tigh a thoirt bhuat. Sin an seòrsa fear a th’ ann.

’S tha cuimhn’ agam nuair a bhàsaich d’ athair. ’Se latha Sàbaid a bh’ ann ’s chaidh mi do ’n ospadal. Dh’ fhàg mi thusa aig nàbaidh. ’Se latha fuar a bh’ ann, ’s na craobhan air chrith anns a’ ghaoith. Cha robh uimhir de charbaidean air an rathad an latha ud. Rinn mi mo shlighe troimh ’n phàirc ach cha robh duine air na seataichean, bha an latha cho fuar. Ràinig mi an t-ospadal aig dà uair. Dorsan gloinne, cha robh càil ach dorsan gloinne. Sheas mi aig an dorus ’s mi air chrith leis an fhuachd. Well, thàinig iad do ’n dorus ’s thubhairt iad rium gu robh d’ athair air bàsachadh. Bha boinneagan a’ sileadh bho m’ shròin. Chaidh mi steach far an robh e, ’s sheall mi sìos. Shaoileadh tu gu robh e ’na chadal. Bha fhalt air a chìreadh is aodann geal. Ach bha e coimhead uabhasach sàmhach mar dhealbh ann am bocsa. Theab mi tuiteam air an làr, bha e cho sleamhainn. Bha mi feitheamh ach an toireadh iad dhomh balgam tea, ach cha tug, ’s dh’ fhalbh mi dhachaidh troimh ’n phàirc. Bha sneachd a’ tuiteam, cabhadh socair. Thionndaidh mi m’ iuchair anns an dorus, ’s chuir mi thuige an teine. Cha robh móran guail againn—b’ ann an 1926 a bha sud. ’S chaidh mi air do thòir. Bha thu a’ rànail. Chuir mi do ’n leabaidh thu ’s shuidh mi ris an uinneig a’ coimhead a’ chabhaidh ’s na craobhan a’ gluasad bho thaobh gu taobh anns a’ ghaoith. Chan eil e gu math nuair a bhàsaicheas do dhuine.

’Se seòladair a bh’ ann. Thigeadh e steach gach oidhche Shathuirn le a chompanaich a dh’ òl, ’s bhithinn-sa ’na mo leabaidh. Bha e làn


[TD 164]

de bheatha is fealla-dhà. Ach dé feum a tha sin? Aon oidhche chaidh an teine sìos air ’s dh’ fhalbh e air tòir guail, ’na leine, is fallus air. Sin an oidhche a fhuair e an galar. An déidh do na companaich falbh thigeadh e thugam le balgam tea ’s chanadh e nach tachradh e tuilleadh ’s bhiodh deòirean ’na shùilean, deòirean an uisge-bheatha. Feuch nach pòs thusa fear a bhios ris an deoch: cuimhnich gu bheil thu dà fhichead. ’S bha mise ’na mo shuidhe aig an uinneig ’s mi cho fuar, ach a dh’ aindeoin sin cha do chuir mi gual air an teine. Tha cuimhn’ agam air oidhche fhuar eile coltach rithe, aig deireadh a’ chogaidh mhóir. Bha mi ’na mo sheasamh air a laimrig agus an t-soitheach mhór dìreach ri seòladh. Bha i làn dhaoine. Cha robh obair ann dhaibh anns na làithean ud ’s bha iad a’ togail orra gu Canada ’s do Astràilia ’s na h-àitichean sin. Bha m’ athair anns a’ ghige ’s an t-srian ’na làimh ach aig an deireadh thainig e mach aisde. Bha mo bhràthair Tormod a’ falbh còmhla ris a’ chòrr. Well, bha sinn nar seasamh air a’ chloich ’s e uabhasach sàmhach is fuar ’s a’ ghrian a’ dol fodha mu ar coinneamh. Agus anns a’ mhionaid sin, ’sann a thog cuideigin salm. Agus mar aon duine ghabh a h-uile duine aca ris an t-salm, ’s chuir iad dhiabh am bonaidean—m’ athair a-measg a’ chòrr. ’S a meadhon an t-sailm thòisich an t-soitheach ri gluasad, ’s a’ ghrian air a cùlaibh. Chunna mi Tormod airson diog, ’s e ’na sheasamh ’s a bhonaid ’na làimh ’s na deòirean a’ sruthadh sìos aodann. Well, chan fhaca mi e o ’n uair sin.

Carson a tha thu a’ guil? Eh? Bha e iongantach ceart gu leòr. Tha thìd an coire a chur air. Carson a tha thu a’ guil? Chan fhada gu feum sinn a dhol do ’n leabaidh. Agus smaoinich thusa air Tormod, cha do sgrìobh e gu duin’ againn. Cha robh sin ceart ged a thug Coinneach am fearann uaithe. Fàgaidh e rud math airgid ged is bith có a gheibh e nuair a bhàsaicheas e.

(2)

Na làithean a bha sinn aig an iasgach, b’ iad sin an fheadhainn a b’fheàrr. Chan eil cuimhn’ agad-s’ air Ceit: bhàsaich i o chionn deich bliadhna. Bha i cho aotrom ’na dòighean. Tha cuimhn’ agam a’ chiad uair a dh’ fhàg sinn an tigh air an t-soitheach, “Loch Avon.” Chunna mi a’ ghrian ag éirigh os cionn an Eilein Sgitheanaich. ’S chunna mi mo chiad trèana. Well, shlaod Ceit an ròp a bha os ar cionn. Dé their thu ris? “Còrd”? An e? Thainig duine beag le leabhar, ach cha robh e tuigsinn facal a bha Ceit ag ràdh ’s thug sinn a


[TD 165]

chreids’ air gu robh i ás a ciall, ’s mu dheireadh dh’ fhalbh e. Cha robh móran Beurla aig Ceit ann, agus nuair a ràinig sinn Lowestoft, ’s e a’ chiad rud a thubhairt i ris a’ chiùrair: <eng>“Can you use us?”<gai> Cha chuala tu leithid a’ ghàireachdainn a riamh . . . . Chunna mi Ceit mus do bhàsaich i. Cha robh fhios aice dé bha tighinn rithe, oir cha robh i a’ dèanamh a-mach dé a bha an dotair ag ràdh.

Tha cuimhn’ agam an oidhch’ a dh’ fhàg mi an tigh an toiseach. Thug m’ athair mi suas anns a’ ghige. Bha e ’na sheasamh a’ sealltainn rium ’s mi dol sìos na staidhrichean, agus chuir e mo cheusaichean air bòrd mar phortair. Bha coilear geal air, is bann dubh, ’s bha a làmhan cho mór ’s cho dearg. “Soitheach mhór a tha so,” chanadh e ’s e ’na leth-chrùban ’s a’ togail a bhonaid ri duine sam bith air an robh aodach geal. Eil fhios agad nach do dh’ fhàg e an t-eilean e fhéin, a riamh? Cha robh mi aig an tigh nuair a chaochail e, aig ceithir fichead bliadhna is còrr. Bha e uabhasach critheanach oir cha robh latha tinneis air gu sud fhéin. Duine mór calma, ach bha eagal air roimh ’n bhàs. Bha trioblaid mhór aca leis: dh’ fheumadh cuideigin a bhith ga chaithris cha mhòr fad na h-oidhch’ ’s cha leigeadh e leotha an solus a chur ás. ’S a dh’ aindeoin sin bhiodh e ag ràdh: “Dé tha e dol a chosg? Dé tha e dol a chosg?”

Bha na làithean ud doirbh. Chan eil thusa a’ tuigsinn. Bhiodh an t-eildear a’ tadhal nan tighean nan tigeadh telegram. Bha sin aig àm a’ Chogaidh Mhóir. Aon latha bha mi ’nam shuidhe aig an uinneig ’s chunna mi e a’ tighinn suas an rathad. Bha an telegram ’na làimh. Bha mi smaoineachadh gu robh e tighinn do ’n tigh againne, seach gur e am fear mu dheireadh anns a’ bhaile. ’Se madainn foghair a bh’ ann ’s an corc air a thoirt a-steach, ’s càil fhuar innte. Bha mi ’nam shuidhe aig an uinneig, ach ghabh e seachad: ’s eil fhios agad dé bh’ ann? ’Sann thuige fhéin a bha an telegram ’s cha b’urrainn dha a dhol dhachaidh, ’s lean e air fad mìltean mus do chuir iad stad air. Agus smaoinich: bha an obair a’ còrdadh ris glé mhath gu ruig an àm ud.

Chan eil sibhse a’ tuigsinn. Cha leig thu leas an solus a chur thuige fhathasd, tha mi sgìth ag innse dhut. Agus, cuimhnich gun tog thu ’n <eng>insurance<gai> nuair a bhàsaicheas mise. Dh’ òrdaich mi uaigh anns an eilean. Feuch nach téid duine ’na do mhuinghinn. Dhèanadh iad càil sam bith airson na sgillinn.

Tha cuimhn’ agam air Màiread Mhór. Bha nighean aice air an robh Ealasaid, ’s phòs ise fear do ’m b’ ainm Murchadh Ruadh, mac


[TD 166]

Thormoid Tàilleir. Bha e airson gu faigheadh e an lot aice. Well, aon latha thainig e ás a déidh leis an spaid, ’s bha a’ nighean a’ coimhead sin, ach cha do rinn i càil. Thug iad bhuaithe an spaid, ach goirid an déidh sin thuit i do ’n teine ’s bha i falbh timcheall na sràid ag éigheachd. Ruith mise mach le gùn-oidhche dhi ach chaochail i ann an latha no dhà, ’s chan fhaca mi an gùn-oidhche tuilleadh. ’Se fear ùr a bh’ ann cuideachd. Bha e oirre air leabaidh a bàis. B’ fheàrr leam gu sguireadh am fuaim ud. Chan fhad a gheibh mi cadal leis. Nuair a bha mi ’n Glaschu cha robh uimhir de dh’ fhuaim ann. Eil fhios agad nach robh mi ann an àite riamh a chòrd rium cho math ri Glaschu? ’S bhiodh d’ athair a’ toirt daoine a-steach gun sgur. Bhiodh e gan coinneachadh anns na tighean-òsda. “So balach ás an eilean,” chanadh e, agus is math dh’ fhaoidte gu fuiricheadh e fad na h-oidhche. O bha e aotrom, d’ athair. A’ chiad fhear a thug e steach, cha robh fhios aig an truaghan dé dhèanadh e ’s e ’na shuidhe aig a’ bhòrd. Mu dheireadh thug e mach leth-bhotal uisge-beatha, ’s thairg e dhomh e. Smaoinich! Ach dhiùlt mi e. Dh’ fhalbh esan ann an uair a thìde.

Turas eile, dh’ fhalbh d’ athair leat air chuairt air feadh a’ bhaile.

Cha robh thu ach cóig bliadhna dh’ aois. Chaidh e steach do thigh-òsda (bha cuideigin ann an còmhnaidh a dh’ aithnicheadh e) ’s dh’ fhàg e thusa aig an dorus. Tha mi creidsinn nach eil cuimhn’ agad air. ’Se latha fuar a bh’ ann, ’s bha e stigh airson ùine mhóir. Ach ’sann a dh’ fhàg thusa doras an tigh-òsda ’s rinn thu do shlighe dhachaidh sìos na sràidean ’s a-measg nan carbaidean. Abair thusa gu robh d’ athair troimhe-chéile. Cha robh fhios aige dé dhèanadh e. Ach nuair a dh’ innis mi dha dé thachair (’s abair gun tug mi dhà e) ’sann a thòisich e a’ gàireachdainn ’s ag innse na sgeòil do gach duine a chitheadh e. Bha moit air gun rinn thu do shlighe dhachaidh. “Dìreach mar chù,” chanadh e, ’s e a’ gàireachdainn.

Sin an seòrsa fear a bha nad athair. Bha e air a bhith ceart gu leòr cuideachd an déidh an pneumonia mura biodh gun dh’ éirich e ’s gun dh’ fhosgail e an uinneag. Cha robh càil aige mu dheidhinn a bhith anns an ospadal. “Seòladair a th’ annam-sa” dh’ éigheadh e. Bu chòir dhomh a bhith air bàrr a’ chrainn,” ’s thòisicheadh e a’ seinn amhran Gàidhlig. Cha do chòrd so riutha, oir cha robh Gàidhlig aca. Nuair a bha thusa beag, bhiodh e falbh leat air a ghualainn, ga do shealltainn do ’n t-saoghal mhór ’s ag innse dhaibh do chuideam, ’s na facail a bha thu air ionnsachadh.


[TD 167]

Well, nuair a bhàsaich e chaidh mi dhachaidh leat. Bha mi gu math tinn air an t-slighe. Ach co-dhiù, chaidh mi do thigh Sheònaid, a bha càirdeach dhuinn o thaobh d’ athar. Bha piuthar aice air an robh Màiri: ach ’sann le Seònaid a bha an tigh. Bha a bràthair Iain air bàsachadh. Bha e anmoch nuair a ràinig am bus an tigh, ’s bha mi sgìth. Ghnog mi air an dorus ’s thàinig Màiri. Rinn i gàirdeachas rium, ’s dh’ éigh i ri Seònaid.

“Eil fhios agad có tha so?” ’S chaidh i steach, is mise ’nam sheasamh anns an fhuachd.

An ath rud a chuala mi ’se Seònaid ag ràdh ri Màiri:

“Dé chuir an so i mu ’n tìde so de ’n oidhch?”

Nuair a thàinig Seònaid chun an doruis rinn mi deiseil airson togail orm. “Chan eil mi ’g iarraidh dragh a chur ort,” arsa mise rithe. Có ise co-dhiù? Bha i airson gun cumadh i mi—air sgàth nan nàbaidhean—ach chan fhuirichinn, ’s thug mi mo chasan leam. Cha robh i ach air an tigh fhaighinn, tha thu tuigsinn, ’s cha robh fhios aice ciamar a ghiùlaineadh i i fhéin. Thug boireannach eile a-steach mi. Cha robh mi airson tadhal a dheanamh air Coinneach, oir ’sè a chuir mo mhàthair a-mach ás an tigh.

Chaith mi dà mhìos aig an tigh, ’s thog mi orm a Ghlaschu.

(3)

’S chuir mise romham an oidhche sin nach fhuirichinn an taobh tigh dhuin’ eile a chaoidh: gum biodh mo dhachaidh fhìn agam. Bithidh mi uaireannan a’ smaoineachadh air na dannsan a bhiodh againn aig a’ chòrnair, ’s a ghealach ris. Gealach abachaidh an eòrna: sin a theireadh iad rithe. Bhiodh Tormod againn a’ cluich air a’ mheileóideon. Aon oidhche, bha e uair sa’ mhadainn nuair a ràinig mi dhachaidh. Nuair a dh’ fhosgail mi ’n dorus, chunna mi gu robh m’ athair a’ feitheamh rium, ’na shuidhe ann an cathair. Bha cuip ’na laighe air an làr ri a làimh.

Cha dubhairt e smid rium ach thòisich e gam bhualadh leis a’ chuip ’s a shùilean a’ lasadh is fheusag a’ gluasad sìos is suas ann an solus na gealaich. Mu dheireadh thug e orm a dhol sìos air mo ghlùinean agus mo mhionnan a thoirt air a’ Bhìoball nach deighinn gu danns tuilleadh. Is rinn mi sin, air shaoileadh duine gu robh e ás a chiall. ’Se duine calma bh’ ann, duine math. ’S a dh’ aindeoin sin bha eagal air roimh ’n bhàs. Cha robh mis’ aig an tigh nuair a bhàsaich e ach


[TD 168]

fhuair mi telegram. ’S eil fhios agad dé thubhairt d’ athair, cha mhór gun creideadh tu e.

“Tha mi toilicht gu bheil a’ bhrùid marbh.” Sin a thubhairt e, ged nach robh am Bìoball a’ tighinn á làimh m’ athar ’s nach do chaill e òrduighean a riamh. Ach cha robh eagal aig d’ athair roimh ’n bhàs, feumaidh mi sin aideachadh. Thubhairt na banaltruim rium gum biodh e ’n còmhnaidh ag iarraidh a’ phìob-thombaca. ’Se MacCruimein a bh’ aige air fhéin. Cha robh e uabhasach tapaidh: stais bheag dhubh air, ach ’se feusag a bh’ air m’ athair.

Tha e air a thiodhlaiceadh an Glaschu agus sinne a’ fuireach an so. Tha sin àraid, nach eil?

Ach cuimhnich thusa air an insurance, pàidhidh e airson mo chiste, ged nach eil ann ach an dà thasdan anns an t-seachdain. Agus feuch am pòs thu nuair a bhàsaicheas mise: chan eil thu fhathasd ach da fhichead. Bha mise cóig deug air fhichead nuair a phòs mi, ach dh’ fhaodainn a bhith beò deich bliadhna fhathasd. Tha sinn an làmhan Dhé.


COINNEACH

(1)

’Se sud is coireach nach sgrìobh i thugam, i fhéin no a nighean a dh’ aindeoin gur e a bràthair a th’annam, ’s gu bheil mi còrr air ceithir fichead, ’s nach bi mi fada beò. Cha sheas duine fada an déidh stròc. Cha tug i dhomh maitheanas a riamh airson ar màthar ged nach b’ e mise bu choireach. Bithidh mi smaoineachadh glé thric air m’ athair ’s mo mhàthair o ’n dh’ fhàs mi fhìn aosd. Nuair a tha sinn òg chan eil sinn a’ tuigsinn an aois, an corp slaodach trom, an inntinn nach greimich air an t-saoghal.

Ach m’ athair—dh’ fhaodadh barrachd ciall a bhith aige. Cha do thuig e mar a bha an Cogadh Mór—cha robh esan ann an cogadh a riamh, ach ag iasgaireachd: sin a bha e a’ dèanamh le a bhòtannan móra. Chunna mise daoine dol ás an ciall anns a’ chogadh, mus fhac iad na Gearmailtich idir.

Ach tha cuimhn’ agam air Ruaraidh. Bha an dithis againn anns an aon chompanaidh, is sinn dà bhliadhna anns na treinnsichean. Dà bhliadhna! An latha so, bha batail mór a’ dol air adhart an aghaidh nan Gearmailteach. Thòisich na gunnachan aig sia uairean sa’ mhadainn, air mìos geamhraidh ’s an deigh air an talamh. Dh’ éirich


[TD 169]

sinn a-mach ás an talamh le ar bayonets ’s ar gunnachan, is lasair timcheall oirnn. Tha e duilich innse mar a bhà: bha thu air chrith le eagal, ach dh’ fheumadh tu càch a leantainn: cha robh an còrr ri dhèanamh. Cha robh fhios agad carson a bha thu an sud—anns an Fhraing—ach seach gu robh thu ann, cha robh càil air a shon ach do bheatha fhéin a shàbhaladh. Ruith sinn tarsainn an talaimh chritheanaich, Ruaraidh air mo làimh cheàrr. Bha aodann cho geal: is bha mi smaoineachadh: “Eil m’ aodann-sa cho geal ri sud?” Agus bha fhios agam gu robh. ’S an déidh dà bhliadhna anns na treinnsichean bha ar teansaichean na bu lugha.

Well, a’ mhadainn ud, thainig Ruaraidh gu deireadh a rathaid. Agus ’sann a’ tilleadh air ais do na treinnsichean a thachair e. Cha do bhuannaich sinn aon slat anns a’ bhatail ud feumaidh a bhith gu robh fhios aig na Gearmailtich gu robh sinn a’ dol a thoirt ionnsaigh orra air an lath’ ud. Co-dhiù, bha iad deiseil air ar son, ’s loisg iad oirnn leis gach gunna is armailt a bh’ aca. Bha sinn nar deann-ruith ’s na peilearan a’ frasadh timcheall oirnn. Na ruigeadh sinn nead nan radan bhiodh sinn sàbhailt!

Agus, anns a’ mhionaid, bhuail am peilear Ruaraidh. Chuir e car dheth air an talamh reòite mar gum b’ e àilleagan a bh’ ann. Thuit an gunna ás a làimh ’s thòisich e a’ spéileadh sìos an deigh. Dh’ éigh e rudeigin ’s thuit e. Chunna mi a shùilean a’ tionndadh rium mar iasg a bhios a’ breabail mus marbh thu e. Dh’ fhaodainn a bhith air stad ’s a shlaodadh dhachaidh tarsainn an deigh ach bha na peilearan air obair-ghréis a dheanamh dhìom mus ruiginn na treinnsichean. Cha do smaoinich mi air na nithean sin aig an àm, ach ’se mo chorp a rinn an taghadh.

Lean mi orm a’ ruith. Cha dubhairt mi ri mo chasan stad: chan eil fhios agam an robh iad air strìochdadh do m’ inntinn. Sud dìreach mar a thachair—lean mi orm a’ ruith. Chan eil fhios agam fiù nach robh mi air seasamh air Ruaraidh nam biodh e air a bhith ’nam rathad. Tha e duilich a ràdh: ’sann a bha e mar dhealbh de Ruaraidh, ann an adhar leis fhéin. Bha an cogadh so a’ dol air adhart anns an Fhraing: bha e cho fada bho an tigh.

Bha ar saoghal cho baoth ’s cho iongantach. Dé bha e dèanamh an sud air an talamh, dé bha mise a’ dèanamh an sud a’ ruith.

’S dh’fhàg mi air an talamh e.

A’ bhliadhna sin, chaidh mi dhachaidh airson na Nollaig, is chaidh mi suas do ’n bhaile a dh’ òl. Bha barrachd tìde agam airson


[TD 170]

[Sanas]


[TD 171]

smaoineachadh, aig an tigh, is bha pàrantan Ruairidh an còmhnaidh gam cheistneachadh. Cha robh iadsan a’ tuigsinn càil mu dheidhinn: cha b’ urrainn dhaibh fiù ainm a chur air an àite anns na bhàsaich e. Dh’ fhalbh mi mach ás an tigh, ach bha iadsan a’ smaoineachadh gu robh mi cho ceangailte ri Ruaraidh . . . . ’S bhà mi sin. ’S dh’ fhalbh mi a dh’ aon ghnothach airson an daorach a ghabhail. Nuair a thainig mi dhachaidh an oidhche sin, bha an deoch orm. Co air nach bitheadh? Bha e trì uairean sa’ mhadainn. Cha robh mi deanamh fuaim sam bith. Choisich mi dhachaidh bho thaobh gu taobh ’s na rionnagan a’ cur caran timcheall orm—eadhon rionnagan na Fraing. An robh Ruaraidh còmhla rium: chan eil fhios, aig amannan, nach robh.

Nuair a dh’ fhosgail mi an dorus bha mo shùilean goirt leis an t-solus, ’s bha m’ athair ’na shuidh air cathair le Bìoball ’na làimh.

“Tha ’n deoch ort,” thubhairt e, ’s a bhilean tana.

“Thusa, aig an tigh ás a’ chogadh, tha ’n deoch ort. Nuair a bu chòir dhut a bhith air do ghlùinean ri Dia airson do theàrnadh.”

Agus chuir e mach mar sin. Cha robh fhios agam dé a bha na facail a’ ciallachadh. Dia? Bìoball? Bha mi air mo ghlùinean tric gu leòr anns na treinnsichean.

Thainig e null far an robh mi ’s thòisich e a’ bruidhinn, ’s a’ rùrach mo bhroillich le òrdaig. Chan eil fhios agam dé dh’ éirich annam ach spìon mi am Bìoball ás a làmhan ’s shad mi e a-mach air an uinneig, ’s thòisich mi ’g éigheachd.

“A Ghearmailtich na croich. Tha thu nas miosa na na Gearmailtich. Cha leig thu le duine beatha a bhith aige.”

Dh’ fhosgail a bheul mar beul éisg, ’s mu dheireadh dh’ fhàg mi ann an sud e, ’s rinn mi mo shlighe do ’n leabaidh mar bhàta ann an stoirm.

Fad na tìde bha mi aig an tigh, cha do bhruidhinn e rium ach aig amannan chithinn a shùilean orm, mar gum biodh rudeigin mu m’ thimcheall nach robh e a’ tuigsinn.

’S dh’ fhalbh mi air ais do ’n Fhraing gun esan air facal a ràdh rium. Bha e an uair sin leth chiad bliadhna ach bha e na bu lugha na mi fhìn ’s cha robh mis’ ach fichead. Aig amannan bithidh mi smaoineachadh air Ruaraidh, ach chan ann le boil no le aithreachas. ’Sann a thachair sin ann an saoghal eile. Ach bithidh mi a’ leughadh a’ Bhìobaill, ’s nan dèanadh m’ ogha-sa, Iain, an rud a rinn mise an oidhch’ ud, gheibheadh e rud nach deigheadh ás a chuimhn’ gu bràth.


[TD 172]

Tighinn a-steach a thigh sam bith leis an deoch aig trì uairean sa’ mhadainn! ’Sann is iongantach leam nach do chuir e ás dhomh.

(2)

Mo mhàthair? Well, cha b’ e mise a chuir a-mach ás an tigh i. I fhéin a dh’ fhalbh. ’Se Tormod a b’ fheàrr leatha na mise, tha sin cinnteach. Cha d’ fhuair i seachad air an oidhche sheòl e do Chanada. Ged is e mo mhàthair a bh’ innte bha i neònach: dìreach coltach ri Anna, mo phiuthar. Bha dòighean dona innte. Anns a’ chiad àite, cha robh càil aice mu dheidhinn Alma, mo bhean.

“Chan eil móran feum innte le cliabh mòine, no air cùl gràp, tha mi cinnteach” theireadh i. No, “Nach eil a thìd’ aice an crodh a bhleoghan.” Well, dh’ fhaodadh sin a bhith ceart gu leòr (ach, aon nì cinnteach cha robh bean Shasunnach aig duin’ anns a’ bhaile ach agam fhìn: cha robh té aca a chòmhdaicheadh i fhéin coltach rithe) ach cha leigeadh ise leas a thighinn a-mach leis.

“Chan eil càil an sud ach toitean,” chanadh i ri na nàbaidhean “chan eil fhios againn co ás a thàinig i. Ga peantadh fhéin gun sgur. Dh’ fhaodadh gun ann ás na slums a thàinig i.” Ach cha robh sin ceart co-dhiù.

Mu dheireadh chaidh i do rùm beag leatha fhéin is cha tigeadh i mach ás ach airson a biadh. Bhiodh i a’ toirt nota dhomh a h-uile seachdain ged nach do dh’ iarr mi airgead oirre. Dé feum a bh’ ann an aon nota co-dhiù? Bhiodh i cuideachd a’ leughadh an aon bhloigh ás a’ Bhìoball, an earrann ud mu dheidhinn Iàcob is Esau. Aon latha thubhairt mi rithe Rut a leughadh ach theab i dhol ás a toinisg. Tha fhios agamsa air a’ Bhìoball cuideachd.

Thòisich i ’n uair sin ag ràdh gu robh sinn ga puinnseanachadh ’s cha ghabhadh i càil ach pìos arain ’s tea a dheanadh i fhéin. Bha Alma a’ guil gun sguir ’s cha robh fhios agam dé dhèanainn.

Aon oidhche aig àm na Nollaig thug Alma bocsa chocolates dhi oir bha sunnd’ na b’ fheàrr oirre ’s i a’ bruidhinn mu dheidhinn Thormoid.

Bha i cumail a-mach nach tilleadh e tuilleadh, oir cha robh e sgrìobhadh dhachaidh.

Is rinn na chocolates cron oirre. Sin an oidhche a dh’ fhàg i an tigh ag éigheachd gu robh sinne a’ fiachainn ri cur ás dhi, ’s nach robh mise ceart o thainig mi ás a’ chogadh. Cha tigeadh i bhroinn an tighe tuilleadh ’s b’ fheudar dhuinn a h-uile bad aodaich a bhuineadh dhi


[TD 173]

a chur thuice, ’s i dol a dh’ fhuireachd còmhla ri a piuthar. Bha i ’g ràdh cuideachd gun ghoid sinn dà phlaide oirre, a bh’ aig a màthair.

Well, an e mise bha ceàrr? Cha ghabhadh càil a dheanamh rithe: agus is iomadh rud a dh’ fhiach sinn. Chaidh Alma aon latha a shealltainn oirre ach thòisich i ’g éigheachd gur e siùrsach a bh’ innte ’s gur ann an Sòdom a thogadh i, ’s gur i a bha gam spreòtadh o bhàsaich m’ athair.

Tha i marbh a nis o chionn deich bliadhna fichead, agus thug i òrdugh do a piuthar gun mise a leigeil gu a tiodhlaiceadh. ’Se latha fliuch a bh’ ann, ’s chunna mi iad a’ dol seachad leis a chiste-laighe ach dh’ fhuirich mi stigh. Boireannach làidir: an rud a chuireadh i ’na ceann chuireadh i ’na casan e. Bha mi smaoineachadh oirre an latha ud, ’s a’ chiste ga giùlain seachad. Chuimhnich mi oirre ’na h-aparan a’ fuine, no a’ ròsdadh sgadain. ’S iomadh caochladh a thig air an t-saoghal, nach iomadh? Agus chan eil móran tìde air fhàgail agam fhìn, tha sin cinnteach. Agus co aige dh’ fhàgas mi an lot. Aig Iain? Tha esan gu bhith ’na engineer, ’s chan eil dragh aige de thalamh.

Nuair a thainig mise dhachaidh ás a’ Chogadh bha mi airson gum biodh a lot agam dhomh fhìn, oir cha robh call leinn fhìn anns na treinnsichean, is daoine a’ toirt òrdughan dhuinn gun sgur. Ach aig amannan, gu h-àraidh anns a’ gheamhradh, cha robh mi airson a bhith dol faisg oirre. Bha i a’ toirt cus gum’ inntinn.


IAIN

X + Y = Y + X

Tha sin ceart nach eil? Tha e ceart ’s chan eil gnothach aige ri amaideas a’ chridhe. Tha e ùr, ’s chan ann làn freumhaichean. Leis an fhìrinn innse, chan eil móran agam mu dheidhinn mo sheanar. Bha e ’n còmhnaidh ga mo ruagadh sìos do ’n lot,—càil ach cur is buain, buntàt’ is càl. Chan eil na rudan sin grinn gu leòr airson mac-meanmna mathematics. ’S cha cheannaicheadh e bike dhomh. “Dé tha thu ’g iarraidh le bike? Nach eil cart math gu leòr dhut?” Thòisich mi ’g innse dha aon oidhche mu dheidhinn <eng>nuclear fission<gai>, ’s am boma.

“Nam biodh sin air a bhith againn, bha sinn air cur ás dha na Gearmailtich.” Sin a thubhairt e. Ach cha chan e móran timcheall a’ chogaidh mhóir. Agus tha sin cho math, tha na làithean sin seachad.


[TD 174]

Chan eil e cur truas orm nas motha—duine mar mo sheanair, chan eil e ’g iarraidh truas. Cha leig e dhomh clàir a chluich ’s bithidh e fanoid air mo bhrògan ’s air m’ aodach, ’s air mo mhàthair cuideachd.

“B’ fheàrr leam gum biodh tu coltach ri mo mhàthair-sa,” canaidh e rithe. “Boireannach dèantanach. <eng>Cornflakes?<gai> Bheir dhomh lite.”

Thuit e aon latha air an deigh ach cha leigeadh e dhuinn a thogail. Tha e làidir, ’na dhòigh fhéin. Bha mi airson tractor fhaighinn ach bha e calg-dhìreach an aghaidh sin. “Nach eil each agad? Dé tha thu ’g iarraidh le tractor?” Ach chan eil móran co-chainnt againn. Uaireannan bithidh e ’na shuidhe ris an teine gun smid. Uaireannan eile, glasaidh e e fhéin anns an rùm, fad an latha.

Tha fhios aige nach eil dragh agamsa de ’n lot. Carson a bhitheadh?

“Tha barrachd ann na tha thu smaoineachadh,” thubhairt e rium aon latha.” Fuil, gaol, bith . . . . beatha,” ’s e mar each mór anns an rùm. “Tha mi coimhead gu bheil thu cleachdadh speuclairean.” Ach ’se a tha mise ’g iarraidh gloinead mathematics.

Chan eil mi ’g iarraidh spògan nan daoine.

Seall air an fheadhainn a tha dìreadh do na sgòthan, ’s a’ bruidhinn ruinn ás an adhar—na h-ainglean ùra. Tha e iongantach gun dean mise sin: bha cus gréim ac’ orm, ach ’se mo mhiann a bhith ’g obair le stàilinn ’s le iarunn ’s a bhith leam fhìn air falbh bho na bailtean so, a tha a’ deanamh glacadh ro theann air mo chorp is m’ inntinn. Bu chaomh leam éirigh do ’n adhar ann an saorsa is iadsan fodham mar chearcan a’ ruith air a’ mhòintich. Chan eil dragh agam de’n cuid eachdraidh is faclairean, ach de chunntas. So mo bhàrdachd-sa ann an dòigh.

X + Y = Y + X

Dé ’n còrr a th’ ann?


TORMOD

Theid mi dhachaidh an ath-bhliadhn’: tha sin aon nì cinnteach. Nuair a smaoinicheas mi air na làithean ud, bithidh mo chridhe a’ briseadh. Na dathan, na mòintich, an crodh, na dealbhan.

Agus mo mhàthair, a bha cho math is cho diadhaidh is cho coibhneil. Dé bu choireach nach do sgrìobh mi thuice?

Chan e gun dhìochuimhnich mi an dachaidh. Bithidh mi tadhal nan céilidhean fhathast, is <eng>“Society Ontario.”<gai> Bithidh sinn a’ seinn


[TD 175]

’s a’ gabhail gloinne no dhà is a’ cuimhneachadh air na seana-làithean. Chan ann a’ smaoineachadh air an dolair a tha iad gun sgur. Bu chaomh leam Coinneach fhaicinn aon uair eile: ’s iomadh latha a chluich sinn còmhla ri chéile: is Anna cuideachd. Nach deach ar togail anns an aon thigh, ’s nach iomadh danns aig a robh sinn, air a bha sinn òg. Agus m’ athair a bha cho làidir ’s cho treun, ’s a dh’ ionnsaich an speal dhomh ’s a mhòine a bhuain.

Eil fhios a bheil cùisean mar a bha iad, daoine a’ tadhal air a chéile gun chàil ach coibhneas ’nan cridheachan? An so, chan eil càil ach airgead ’s na dòighean ùra. Cha robh bochd is beartach nar measg-ne. Càil a bhiodh aig an dara duine bheireadh e do ’n fhear eile e. Bhiodh na nàbaidhean a’ cuideachadh a chéile. Theid mi dhachaidh an ath-bhliadhn’, ’s tadhlaidh mi air gach tigh. ’S iad a ni an toileachas rium. Cha bhi càil ach: “Càit an robh thu?” “Cha robh dùil againn gu faiceadh sinn tuilleadh thu.” ’S bidh na deòirean ’nan sùilean.

’S theid mi dh’ iasgach, tha mi ro aosd airson obair eile. Ach suidhidh mi aig lochan beag fad an latha anns an t-sìth. Dé tha coltach ris? Am bùrn gun ghluasad, ’s mo shlat ’na mo làimh ’s na meanbh-chuileagan tiugh timcheall orm, gun càil ri chluinntinn ach gairm na h-uiseig: is fàileadh an fhraoich a’ toirt a’ chadail orm. Dé their am bàrd:

“Nuair a philleas ruinn an samhradh . . . .”

Is am bainne blàth anns a’ chuinneig. Bha mi uabhasach déidheil air blàthach, no ’se sin a chanadh mo mhàthair co-dhiù. Is meug cuideachd. Is aran-coirc.

Theid mi fhìn is Coinneach suas am baile, is ceannaichidh mi pint dha. ’S bu chaomh leam Iain fhaicinn cuideachd. Tha iad ag ràdh gur e balach ealanta a th’ ann. Cha robh mise sin. Cha chreid mi gu robh duin’ againn sin. Ach rinn sinn ar slighe anns an t-saoghal, tha e cinnteach.

An ath-bhliadhn’ theid mi dhachaidh gu tìr mo ghràidh ’s gu mo dhaoine fhéin, daoine coibhneil, gasda—ma chùnas an Tighearna mi.

[Sanas]

[TD 176]

“NA SEACHAINN, CHA MHO SHEACHAINN”
Le ELSIE SARGANT

Móran linntean air ais thàinig laoch bho Eirinn gu Albainn le fhir-leanmhainn a shireadh fearann ùr ri cheannsachadh.

Nuair thàinig còrsa na h-Alba an sealladh thuirt am fear-treòrachaidh ri chuid dhaoine, “Co air bith a làimhsicheas an tràigh ud an toiseach, taghaidh esan a’ chuid as fheàrr de ’n tìr gu bhith aige fhéin agus aig a chlann gu bràth.

Nuair a chuala na fir na facail so, sheas iad gu bhith deas gu snàmh nuair a bhiodh an còrsa faisg orra. Bha ceann-feadhna Chlann Laman, a-mhàin,’na shuidhe ’na aonar le gàire ceilte air aodann. Chùm e sùil fhad ’s a bha a chompanaich a’ snàmh troimh an uisge gu dian agus an sin gheàrr e dheth a làmh chlì agus thilg e i a-nall tharta air an talamh.

Mar sin b’ esan a làimhsich an tìr an toiseach agus a thagair an geall. So mar a fhuair Clann Laman am facal-suaicheantais, “Na seachainn, cha mhó sheachainn”, agus an suaicheantas—làmh gheàrrte.

Tha an sgeul cheudna ri h-innse mu dheidhinn teaghlach Diùcan Chill Mhanaich An Iar <eng>(Westminster)<gai>. Tha an t-aon shuaicheantas ach chan aithne dhomh ma tha am facal-suaicheantais aca cuideachd.

[Sanas]


[TD 185]

[Dealbh]

An Sgeilp Leabhraichean

Orain agus Luinneagan le Màiri Nighean Alasdair Ruaidh, deasaichte le Seumas MacIlleMhìcheil Watson.
Comunn nan Clò-bhualaidhean an Gàidhlig na h-Alba. 1965. 21/-

Chlò-bhualadh an cruinneachadh so an toiseach an 1934: o chionn dà mhìos, chuireadh a-mach dealbh-bhreac dheth fo ùghdarras Comunn nan Clò-bhualaidhean an Gàidhlig na h-Alba.

Chan eil an so ach dìreach dealbh de’n chiad chlò-bhualadh saoilidh mi gum b’fheàirrde e—nam biodh airgead is fear-deasachaidh r’am faotainn—a cheartachadh agus a chlò-bhualadh ás ùr.

Chan eil, gun teagamh, móran mearachdan clò-bhuailidh san fhoillseachadh so. Tha comma no dhà far nach bu chòir; mhothaich mi litir no dhà a dhìth aig deireadh loinnidh; agus chan eil sgeul air dealbh aig toiseach an leabhair ged a dh’fhàgadh san roimh-ràdh an taing a thug Watson an 1934 airson ùghdarras a cleachdadh. Ach chan eil an sin ach meanbh-phongan da-rìribh.

Tha beachdan eirmseach air beatha agus cruthachadh-litreachail Màiri anns an roimh-ràdh. Tha Watson a’ mìneachadh àite a breth is a fògraidh ri slat-thomhais a’ bheul-aithris: dhùisg na cuspairean sin ùidh mhór a chionn fichead bliadhna (chaidh móran fhacal a ghearradh orra an Gairm); ged a dhùisg, saoilidh mi nach b’iad a bu chòir a bhith a’ cur dragh air fear ath-dheasachaidh an leabhair so, ach gu dé an inbhe a bha aig Màiri—o h-athair agus mar bhana-bhàird; mu’n àm so bha na triathan a’ roghnachadh cairt-sheilbh is fir-lagha an àite nan seann bhàrd agus fhir-eachdraidh ionnsaichte, airson an còirean gu talamh is ceannas a sheasamh. Saoil nach ann airson sin a chaisg MacLeòid Màiri airson òran-molaidh nòsach a dhèanamh. (Fhreagair ise nach robh ann ach crònan). Tha móran sgoilearachd air a’ cheist so air tighinn an clò o bhàsaich Watson (mar obair Iain Grimble air nàdur inbhe nan triath o’n 1600 gu 1900). Tha an sgoilearachd sin a’ toirt soillseachadh ùr dhuinn air meanmna is bàrdachd Màiri.

Tha beachdan Watson air an litreachas móran nas comasaiche na gheibhear sa’ mhór-chuid de leabhraichean bàrdachd Ghàidhlig: cha duirt sin nach eil aobhar no dhà againn airson gearain ach thig iad sin am follais, ’s dòcha, anns na tha agam ri ràdh mu’n eadar-theangachadh aige.


[TD 186]

Tha dà sheòrsa bàrdachd ann an rannan Màiri—bàrdachd uile-gu-léir féineil agus rann-mholadh nòsach. Tha barrachd de dh’iomadh-ciallachd am briathran a’ chiad roinn: anns a’ chòrr thathas nas fhaisge air aon bhrìgh airson gach aon fhacal—tha Watson nas earbsaiche ag eadar-theangachadh a’ phàirt mu dheireadh. Tha e a’ toirt roghainn no dhà do chuid de na facalan Gàidhlig sna h-òrain—bu chòir dha a bhith cho còir ris a’ Bheurla: le iomadaidh gràidh (<eng>“with love unbounded”<gai>; ach tha so comasach air a’ chiall “le móran fhir-seirbheis” cuideachd); sgeul is buaidh-ghlòireach (<eng>“choice-worded”<gai>—tha brìgh eile aig buaidh is glòir a fhreagradh cuideachd); leannan an sùgraidh (<eng>“wedded to jollity”<gai>—dé mu dheidhinn an càirdeas-cleachdaidh eadar an dà fhacal?). Thathas an diugh a’ cleachdadh ioma-bhrìgheachd mar shlat-tomhais air bàrdachd: cha robh Watson cho mothachail ’s a dh’iarramaid air gu robh leithid de rud am bàrdachd Màiri.

Ma theid dealbh <eng>(image)<gai> a cleachdadh ro thric, caillidh i a brìgh mar dhealbh—tha fiúran, ’se sin craobh òg, a’ dealbhachadh gaisgeach san t-seann bhàrdachd, ach an diugh chan eil cuimhne againn, nar còmhradh, gu robh mionaigeadh aig an fhacal riamh ach sonn. Tha am facal so agus abhall anabarrach tric aig Màiri (tha h-ochd sa’ chruinneachadh so)—saoil a robh brìgh deilbhe aca dhi? Co-dhiù, tha dealbhan aice nach eil Watson a’ faicinn mar dhealbhan idir:

Fhrois an gràinne gu làr
. . . an cinneadh . . .
Air an robh thu mar bhàrr
<eng>(. . . over whom thou stoodest pre-eminent);<gai>
Craobh de’n abhall phrìseil
O ghrunnd na fala fìrinnich
<eng>(. . . uprising from the pure true blood);<gai>
Ri fuaim an taibh
Is uaigneach mo ghean

(tha barrachd air <eng>“forlorn”<gai> san uaigneas so—tha fhàsachd is luaisgeanachd na mara ann); chan eil am freumh aig Màiri cho buileach ’na chliche ri <eng>“stock.”<gai>

Cuideachd, chan eil faclan an eadar-theangaicheir cho mac-meanmnach ri facail a’ bhàird gu tric: pìob . . . an uair a ghluaiste i le meòir Phàdraic—“when Padric’s fingers stirred it.”

Far a bheil Màiri NicLeòid ’na fìor-bhàrd ann a seagh ar là-ne, tha an t-eadar-theangachadh cearbach; chan eil e uil-iomlan anns a’ mholadh nas mò:

Craobh a b’àirde de’n abhall

(<eng>“highest tree of the orchard”<gai>—’se tha san abhall ach dealbh air a’ chinneadh mar chraoibh. Tha so gu minig aig Eachann Bacach:


[TD 187]

chan eil buadhan aig an triath ach mar thoradh air inbhe san chraoibh);

Lann ùr thana ort . . .
Air cùl nan clannfhalt teud-bhuidh!

<eng>“. . . behind the curling locks”<gai>: ’se tha ann an cùl ach <eng>‘metonomy’<gai>—an ceann-cinnidh; tha gnùis aice ga chleachdadh san t-seagh so (<eng>“countenance”<gai> aig Watson) agus tha i gu tric cuideachd a’ bruidhinn ris is mu an aon duine, mar so, ann an ceathramh).

Tha ‘blas’ air Marbhrann do Iain Garbh (d. 26) nach eil an còrr de bhàrdachd Màiri (gu h-àraidh sna roinn mu dhol fodha na luinge) ach, bho nach eil eòlas againn air a nàdur, no air a comas mar bhàrd taobh-muigh na cùirteach, cha bu chòir gun ghabhail ris airson sin. Ach tha beul-aithris an Eilein ga fhàgail air Sìleas NicLeòid. Sgrìobh Uilleam MacMhathain alt comasach an 1951, air bàrdachd is beatha Màiri Nighean Alasdair Ruaidh (TGSI, XLI) agus thug e f’ar comhair òran no dhà a tha e saoiltinn a dheachd Màiri, nach eil sa’ chruinneachadh so. Ghabhadh na ceartaichidhean sin a dhèanamh ann an clò-bhualadh ùr.

Tha Marbhrann do Shir Tormod MacLeòid (d. 88) cearbach a thaobh ranntachd. Tha dùblaidheachd-brìgh sa’ bhàrdachd cuideachd. Saoilidh mi gun gabh an dà mhearachd a thearbadh leis aon òran a dhèanamh de na roinn (2-6 agus 17-19), le comhardadh air an fhuaim mu dheireadh, agus òran eile le comhardadh air an fhuaim roimh fhear mu dheireadh na loinnidh (1 agus 7-16). Dh’fheumadh 9 a toirt air toiseach air 7 airson ceangal ri 1. Bidh an uairsin dà òran againn air a bheil rian, agus iad am pàtran àbhaisteach Màiri. (Ann an 5, feumar am fuaimean mu dheireadh a ghabhail mar phàirt de’n ath loinnidh).

Ach, a dh’aindeoin mo chnàmhan-sa, is math is fhiach an leabhar so a cheannach. Bha an deasachadh anabarrach sgileil ’na latha, agus cha tug an aois an uimhir sin de laigse air. Tha faclair; notaichean feumail, earbsach; faclan air làmh-sgrìobhaidhean is leabhraichean, ann, agus—cha dean math dhomh an dìochuimhneachadh—sia deug de òrain Màiri (a’ cunntais Marbhrann Iain Ghairbh agus Pòsadh MhicLeòid, aig a bheil dlùth-chàirdeas de sheòrs-eigin ri Tàladh Dhomhnaill Ghuirm).

Anns na h-òrain aice (ach na dhà a dh’ainmich mi), tha 34 dealbhan—tha 19 dhiubh o’n t-saoghal nàdurra (peucag, seabhag, leómhann agus ainmean chraobh): chan eil ach dhà dhiubh sin mu mhaise an duine (cho tràth so eadhon tha sgaradh ann an smuain nan Gaidheal eadar an duine ’s a choimhearsnachd—tha ’n dà dhealbh so air an ceangal le ‘mar,’ facal tha riochdachadh an sgaraidh an còmhnaidh); tha dhà dhiubh mu a bròn fhéin ’s an còrr mu ghairge. Tha trì dhealbhan-mara ann (aon dhiubh mu a bròn). De’n chòrr tha ceithir mu ghaisge no fialaidheachd, aon


[TD 188]

mu a bròn (iuchair mo chùil) a dhà (gnathas-chainnteach) mu a bhòidhchead (teudbhuidh is fìor bhoinne) agus aon eile (gur milis an sgeul).

Theagamh gun soillsich na cunntaisean sin a bàrdachd: cha sheall e móran mu’n bhàrd fhéin oir chan e dealbhan uile-gu-léir a roghainn-se a tha annta—b’iad na dealbhan a bha iomchuidh airson an t-seòrsa òrain a bha i dèanamh.

Chan eil a bàrdachd-farachdaidh is -molaidh a’ measgachadh ’na rannan. Agus tha na rannan fhéin gu ìre mhór dealaichte o chéile: tha a bàrdachd a’ sgur gu h-obann. Chan eil a h-òrain cho aonaichte ris a’ bhàrdachd ris a bheil sinne cleachdte.

Ach cha mhisde i sin. Tha uasal-fhuaimneachd ’na ranntachd is doimhneachd bàrdachd is snas bhriathran aice a tha anabarrach tarraingeach. Thug Màiri Nighean Alasdair Ruaidh <eng>“respectability”<gai> d’an mhith-ranntachd fhuaimneach agus thug i do’n t-saoghal deagh litreachas (agus eòlas air caithe-beatha an talla triath Gaidhealach).

DOMHNALL IAIN MACLEOID.


Bàrdachd Mhgr. Ailein: <eng>T. & A. Constable<gai>, Dun Eideann, 1965. A’ Phris 18/-

Anns an leabhar ghasda-sa tha sia òrain air fhichead air an deagh dheasachadh le Iain L. Caimbeul. Tha sinn fo chomain do Fhear Chanaidh agus na chuidich leis a’ trusadh Bàrdachd Mhgr. Ailein thall ’s a-bhos. Bha lorg mhath againn air “Eilean na h-Oige” o chionn iomadh bliadhna ach cha robh lorg cho math againn air a’ chòrr de shaothair a’ bhàird.

Gun teagamh bheir sinn an t-urram do “Eilean na h-Oige” thar gach òran eile rinn e. Tha na briathran taitneach do’n t-sùil agus do’n chluais, tha ruith nan rann beothail, siùbhlach, agus tha an dealbh inntinn a gheibh sinn ann air dòigh-beatha agus caitheamh-beatha muinntir Eirisgeidh soilleir is taitneach. Nach eil sin againn anns an rann—

Na lìn fhada ’s na lìn sgadain
Ann am badaibh réidh ac’
H-uile h-ullachas dhìth culaidh
Bhios a’ ruith an éisg ac’.
Dia na tuinne gur E ’m bun E:
Dé ni duin’ as eugais?
Toradh mar’ a cuile Mhuire—
’S e tha cumail éis bhuap’.

Tha a’ chlann a’ tighinn beò dhuinn anns an rann—

Luingeas bhioran aig na giullain
Air gach linn’ an snàmh iad—


[TD 189]

agus so dealbh an tigh-céilidh,

Thall mu’n teallach faic a’ chailleach
Cur ’na deannaibh cuibhle.
Fear an taighe ’s luath a lamhan
Dubhan cam ’ga rìghleadh.
Taigh a’ bhealaich ’s mór an tathaich
Th’ann de dh’fhearaibh ’s nìonag,
’S fear dha’m b’aithne le sàr-anail
Gabhail rann na Féinne.

Anns a’ bhàrdachd mhath aig an ùghdair agus anns a’ chuid nach eil cho buileach math lorgaidh sinn dealbh a’ bhàird fhéin gu soilleir, na nithean anns an robh ùidh aige agus a bha e moladh do chàch, agus chì sinn mar an ceudna dòigh-beatha an t-sluaigh anns an eilean, an creideamh ’s an cleachdadh, an dàimh ’s an aoigheachd, an dìcheall ’s am fearaschuideachd agus am fearachas.

Tha na laoidhean Nollaig—cuid aca le fuinn—a’ nochdadh càite an robh a chridhe, agus dé na nithean a bha luachmhor ’na shealladh. Tha na h-òrain aotrom a’ togail fa’r comhair taobh eile de nàdur iomadh-fillte an ùghdair. Tha an fhaireachadh tha na h-òrain uile—trom no aotrom—a’ dùsgadh riarachail agus taitneach. Tha brìgh gach òrain, beag no mór, air a chur am Beurla aig deireadh an leabhair, agus tha fìor eadar-theangachadh cothromach am Beurla air “Eilean an h-Oige” a cheann gu ceann.

S. McT.

[Sanas]
