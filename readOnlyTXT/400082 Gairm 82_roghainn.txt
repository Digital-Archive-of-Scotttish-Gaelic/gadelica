[TD 109]

LAGH UR NAN CROITEAN — BEACHD
bho
Iain Ruairidh MacAoidh, Inbhirnis

THA an sgeim seo a tha romhainn a-nist eadar-dhealaichte bhon chiad fhear ann an iomadach dòigh. Gun teagamh bha rudan san sgeim sin a bha neònach is uireas bhach agus nach tigeadh gu ìre. Bha rudan ann cuideachd, siud ’s a seo, a bha glé fhaisg air a bhi meallta. Ach bha cuspair ann a tha sa’ sgeim seo, ’se sin a bhi toirt còirichean fearainn dha na croitearan, co-dhiù còirichean dha na taighean aca is na pàircean a tha mu’n timcheall. Chan eil guth ann air bhi toirt còirichean beinne, monaidh is machrach dhaibh nas motha na bha sa’ chiad sgeim, dh’aindeoin cho briathrach ’s a bha e air a’ chùis. Air a thàilleabh seo bidh dà chòir aig gach duine—còir uachdarain air thaobh taighean (is na pàircean ’nan lùib) agus còir croitear air thaobh beinne, monaidh is machrach. Tha e furasd fhaicinn an leithid do bhùrach a bhitheas ann ach faodaidh Coimisean nan Croitear is Cùirt an Fhearainn sin a leasachadh nuair a ruigear e.

Ach, an déidh uile ’s gu léir, an dean a’ sgeim seo feum dha na daoine? ’Se sin a’ cheist. ’S dòcha gun dean e rudeigin air an son gu h-àraid do neach a tha air son a thaighe a reic. Gheibh an duine sin a’ phrìs a dh’iarras e bho na Sasunnaich is na Goill. Pàighidh iadsan prìs sam bith airson Shangri-la dhaibh fhéin air a’ Ghàidhealtachd, agus tha mìltean is mìltean dhiubh ann, ’s dòcha ceud dhiubh air son gach taigh a tha ann air a’ Ghaidhealtachd, agus bidh barrachd ann fhathast dar a thig na h-Eòrpaich. ’Se gu bheil taighean cho gann a tha deanamh prìsean cho àrd agus chan eil coltas idir ann gum bi a’ ghnothach móran nas soirbhe sna lathaichean a tha tighinn chionns nach fhaighear cead <eng>“planning”<gai> air son taigh ùr a thogail air a’ Ghaidhealtachd ach le éiginn. ’Se sin a mhill sgeim Bòrd na Gàidhealtachd an uiridh.

Ach ma thig achd ùr bidh ruith sgrathail aca airson na taighean a bhitheas saor an uair sin bho bhuaidh Lagh nan Croitear a’ latha an


[TD 110]

diugh agus cha bhi e furasda diùltadh na tairgsinn fiadhaich a bhitheas ann, gu h-àraid ma bhitheas beòshlaint nan Gaidheal cho leibideach suarach ’s a bu ghnàth leatha a bhi. Nan robh leasachadh luachmhor fàbharach ann aig an aon àm cha bhitheadh a’ sgeim seo idir cho cunnartach. Cha b’uilear dhan dà rud a bhi a’ lùib a chéile ach chan eil guth air sin a bhi ann. A réir coltais bidh reic mhór ann do dhaoine beartach o’n Cheann a Deas agus bhitheadh na prìsean ro mhór air son Gaidheal òg sam bith a bhitheadh ag iarraidh taighe.

Chan eil feum an t-saoghail a bhi cantail mar a chanas na daoine a tha craobh-sgaoileadh na sgeime seo gum bi còir <eng>pre-emption<gai> ann mar chnap-starradh don reiceadh seo. Chan eil ann an còir <eng>pre-emption<gai> ach còir a th’aig uachdaran <eng>feudal<gai> no <eng>“superior”<gai> a bhi faighinn cothrom ceannach taigh a <eng>“vassal”<gai> ma bhitheas a’ <eng>vassal<gai> airson a reic. Ma tha an <eng>superior<gai> airson an taigh fhaighinn feumaidh e pàigheadh a’ phrìs as àirde a gheibh a’ <eng>vassal<gai> anns an <eng>“open market”<gai> ann an tairgse sgrìobhte bho chuideigin eile a tha ga iarraidh. Ach ma tha a’ <eng>vassal<gai> den bheachd gu bheil a’ phrìs sin ro bheag faodaidh e tòiseachadh a-rithist agus cumail air gus am bi e riaraichte. Feumaidh e an uair sin an taigh a thairgsinn dhan <eng>“superior”<gai> aig a’ phrìs sin agus faodaidh an <eng>superior<gai> an t-àite ghabhail aig a’ phrìs sin, ma thogras e.

Chan urrainn dha prìs nas ìsle thairgsinn air a shon. Agus chan urrainn do <eng>superior<gai> iarraidh air <eng>vassal<gai> a thaigh a reic ach a-mhàin ma tha a’ <eng>vassal<gai> deònach a reic agus sin air an <eng>“open market”<gai> sa’ chiad dol-a-mach mar a thubhairt mi. Ach có an t-uachdaran no <eng>superior<gai> air oighreachd far a bheil tòrr mór thaighean chroitearan a phàigheadh prìsean anabarrach a h-uile turas a thig taigh air an <eng> “open market”<gai>—agus bidh sin tric a réir choltais. Is dé dhèanadh e leis nan robh e beartach gu leòr a h-uile taigh a cheannach; cha reiceadh e rithist iad aig prìsean fàbharach do mhuinntir na dùthcha, co-dhiù.

Sin an cunnart, ma tha, cunnart nach bi Gàidheil ann fhathast. Their feadhainn gur e sin dìreach na tha dhìth air cuid dhe ar riaghladairean agus gu bheil iad a’ faicinn sa’ sgeim seo deagh chothrom a bhi faighinn cuidhteas nan croitearan gu buileach. Chuireadh sin crìoch air a’ <eng>“Highland Problem”<gai> gun sgillinn de <eng>“chompensation”<gai> a phàigheadh. Tha sinn ann an dòigh mar gum biodh sinn a’ cluiche <eng>Roulette<gai> Ruiseanach.

Air a thàilleabh seo ’se mo bharail gur e mearachd thruagh a tha ann a bhi cur Achd nan Croitear a th’againn chun na sitig. ’Si ghléidh na daoine air a’ Ghàidhealtachd an aghaidh uachdarain shanntach sglàmhach.

’Si chùm sìos màl agus prìsean. Tha i ’na cùl-taic do dhaoine gun móran airgid car mar a tha na <eng>Rent Restriction Acts<gai> sna bailtean.


[TD 111]

Gun teagamh tha i feumach a-nist air a leasachadh a siud ’s a seo agus bhitheadh sin air a bhi furasda gu leòr a dheanamh nan robh ar riaghladairean air a bhi deònach. Ach chan e leasachadh a tha sa’ sgeim seo ach milleadh.

Ach tha mi an dòchas gu bheil mi ceàrr neo cha bhi ann an ceann fichead bliadhna ach fàsach ach airson mìos sa’ bhliadhna nuair a bhitheas na Goill is na Sasunnaich aig an taigh airson na <eng>holidays<gai> aca. Bhitheadh e cho math éisdeachd ri comhairle Ruairidh MhicThómais ’na bhàrdachd mus bi e ro anmoch:

“’S nuair a ruigeas tu Tìr a’ Gheallaidh
mura bi thu air t’aire,
coinnichidh Sasunnach riut is plìon air,
a dh’innse dhut gun tug Dia, bràthair athar,
còir dha anns an fhearann.”

[Bidh sinn toilichte cluinntinn bho duine sam bith nach eil ag aontachadh leis a’ bheachd seo—Na Fir-Deasachaidh.]

[Sanas]


[TD 123]

AN COTA
le EILIDH WATT

BHA a’ bhean aig Iain Gilios anns a’ chidsin mhór, shoilleir, is i air a rathad a-mach do’n ghàrradh le bascaid leathainn, staoin air a gàirdean is siosair ’na làimh. “Nis,” ars ise ris a’ bhean-tighe a bha air fàs reamhar, ruiteach, le biadh math is beagan oibre, “tha e an earbsa riutsa innseadh dhuinne ma tha neach no teaghlach anns an nàbachd do’n faodadh sinne cuideachadh de sheòrsa air bi a thoirt.”

Thionndaich i ris an dà shearbhanta eile a bha cus na b’òige, is thuirt i, mar bu tric a theireadh, “Tha mi an dòchas nach eil an obair an seo ro throm oirbh. Cuiribh air shùilean dhomh mur h-eil gach nì gur freagairt.” Cha robh aobhar gearain aca aig an robh fios le cinnt nach robh tè a gheibheadh an cothrom nach gabhadh an àite gu sona. Cha robh an tigh ro mhór is bha e air uidheamachadh air leithid a dhòigh is gun robh e inntinneach, comhurtail. Cha robh fuireach ann ach Iain Gilios is a bhean is b’e an t-iarradas bu mhutha a bh’aca gum bitheadh a h-uile neach ris an robh an gnothach sona.

Ged nach robh obair ann ach do aon ghàirnealair, bha dithis aca. Bha lios mheas, le gàrradh àrd cloiche mu thimcheall, aca, agus nuair a thigeadh ám na measan a bhi abaich bha na seirbheisich na bu trainge a’ buain is a’ toirt seachad fo stiùradh na ban mhaighistir na bha iad ri nì eile. Bha bàta beag aigesan is dh’fhoghainn sin de shòlas dha. Ach a h-uile latha thigeadh ise do’n ghàrradh fhlùraichean is thaghadh is ghearradh i flùr an siud no an seo is an còmhnuidh bha facal coibhneil molaidh aice dhaibh air son an dìchill.

B’ann mar sin a bha i an uair a thainig fear ’na chabhaig ag aithris gun deach imis bhàthaidh a dheanamh air Iain. Dh’éirich am mì-shealbh dha, ach, an uair a bha e an dùil gum b’eudar dha a ghréim air tobhta a’ bhàta a leigeil ás, thainig cobhair. Bha e fhéin is an dithis eile a-nuas chun an tighe is am bitheadh aodach math tioram deiseil air son nam balaich?

Cha robh duine anns an nàbachd nach robh toilichte an uair a chualas nach b’eagal do Iain oir, chionns nach robh e cleachdta


[TD 124]

ri obair no anastachd, bha eagal gun deanadh am bogadh tinneas no dochunn dha. Ruith beagan tìde mum facas e is nuair a chunnacas e bu ghann a dh’aithnichte e. B’ann anns an talla bheag, comhurtail, a thog an Giliosach, gus am bitheadh muinntir na dùthcha a’ coinneachadh is a’ céilidh ann an càirdeas, a bha iad. Bha an Giliosach air brath a chur a-mach gum bu mhath leis a thaingealachd a chur an gnìomh. Co aige an robh fios dé an ghibht mhór, ùr, a bha e am beachd a thoirt dhaibh. Cha robh neach aig an robh an comas nach robh anns a làthair.

“A chàirdean,” ars esan, is e ’na sheasamh leis fhéin, ás aonais na mnà, da’m b’àbhaist riamh a bhi ri thaobh aig leithid seo a dh’àm, “mar tha fios agaibh chaidh mo bheatha a shàbhaladh dhomh an uair a bha mi an dùil a call. Bha am Freasdal fàbharach do’m thaobh. Bha m’aobhar taingealach mór. Rè ùine bhig bha mi ann an imcheist ciamar a chuirinn mo thaingealachd an gnìomh. Fhuair mi foillseachadh air chor is gun dug mi seachad mo bheartas gu léir do na bochdan is do na déircirean. Agaibhse tha mi fàgail mo thigh còmhnaidh is mo liosan. Bithibhse gan sealbhachadh. Tha a’ chuid aig gach neach agaibh unnta . . Tha mise toirt leam an t-aodach seo is chan eil an còrr . .” Is thog e a chòta air a ghàirdean.

“Air son na mnà—chaidh ise a dh’fhuireach còmhla ri cuideachd—is air mo shon fhéin bu mhath leam taing a thoirt dhuibh airson na bliadhnaichean sona a chuir sinn seachad nur measg. Mo bheannachd agaibh.”

Choisich e air falbh gun duine a’ cur bacadh no beannachd air.

Shuidh na bha anns an làthair gun ghuth gun ghluasad airson mionaid is an uair sin thainig a’ bhruidheann ’na sruthan. Nach b’e bha còir. Nach bu bhochd nach dug neach taing dha. An tigh brèagha ud, làn de gach goireas, na liosan àluinn, torrach. Có aig nach robh a shùil air rudeigin ged nach bitheadh ann ach a bhi gabhail ceum gu socair a-measg na flùraichean no sìneadh airson mionaid air sófa sìoda. Ach thigeadh iad an ceann a chéile air an ath oidhche is thaghadh iad feadhainn ghlice a bhitheadh ’nan stiùbhartan, feadhainn aig am bitheadh càil dha is tìde.

An ath oidhche bha a’ bhean-tighe is an dithis shearbhanta air an fheadhainn a chuir a’ chiad ceist. Có bha dol gam pàidheadh? An uair sin dhrùidh e air daoine nach robh airgead aca a phàidheadh luchd obrach. Bha cheist ann có gheibheadh math na h-obrach co-dhiù. Dh’fheumadh an luchd obrach cosnadh fhaotainn dhaibh fhéin ann an àite eile. Bha cead aig neach sam bith a dhol a dh’fhuireach anns an tigh saor is an asgaidh mu rachadh aige air teintean a chumail air fheadh, is dòigh a chumail air an tigh. Ach cha robh de mhisneachd aig bean air bith gabhail as làimh obair


[TD 125]

thriùir mhnathan-tighe. Cha robh cead aig fear seach fear an tigh a reic.

Thairgs na gàirnlearan sùil a thoirt ris na gàrraidhean an déidh an obair latha fhéin—mur bitheadh e ro shàrachail. Bhitheadh fear no dhà eile air gealladh an cuideachadh ach cha robh iad fhathast cinnteach có gheibheadh math na h-oibre. Bhitheadh tè agus tè air sùil a thoirt air an tigh gus an do thuig i gum b’e bha ’na cuimhne ach tigh le blàthas is biadh is nach b’e tigh gun teine gun tuar.

Nuair chaidh uinneag a bhriseadh cha deach a càradh is cha b’ fhad gus an robh samh geur nan ialtagan air feadh an tighe. Cha b’fhad gus an robh luibhean a’ fàs air na ceuman feadh a’ ghàrraidh is na flùraichean a’ tuiteam tromach-air-shearrach. Cha togadh nì dhe sin inntinn an fhir a ghabhadh sràid troimh ’n àite air latha Sàbaid. Stad iad a bhi ga thadhal.

Nuair a dh’fhàg Iain Gilios fhuair e obair gun phàidheadh a’ coimhead ris na bochdan aig nach robh dachaidh. Mar thuarasdal gheibheadh e am biadh a gheibheadh iadsan ma bha càil aige dha. Gheibheadh e leabaidh chruaidh, chumhann. Air fear nach do chleachd obair bha an dòigh beatha seo ro shàrachail. Ged b’ann an aghaidh a thoil b’eudar dha fàgail mum bitheadh e ’na uallach air càch. Chionns nach b’aithne dha àite eile thill e do’n àite a dh’fhàg e, am beachd gum faigheadh e obair aig fear a b’aithne dha roimhe seo. Ach chan fhaigheadh e obair. Bha nàire air an dara fear obair shuarach a thairgse air, is air an fhear eile obair chruaidh a thoirt dha oir cha robh lùths obair chruaidh ann. Gu toilichte bheireadh iad gréim bidhe dha ach latha sam bith ghabhadh iad air a’ chuideachd e dh’fhuirich e bhuatha. An uair a thogadh e leis a chòta gus falbh cha b’e “Na bitheabh fad gun tilleadh,” a bhitheadh aca, ach, “Is math gum bheil an turadh ann, oidhche bhrèagha!” Bha e cur imcheist orra a bhi an comunn fear aig an robh beachdan cho neònach. Ach bha chòta aige.

Ged bha snas is ealantachd làimhe a dhìth air gu tur chaidh aige air cùil fhasgach a dheanamh dha fhéin anns a’ ghàrradh mheas. Cha b’e fuachd no acras a chuireadh a-measg dhaoine e ach an t-iarradas a bha aige air an cuideachadh. Bha na mnathan na b’fhoighidniche ris is bheireadh iad obair aotrom dha nach cuireadh uallach orra fhéin a dheanamh, mar gun robh aca leanabh gille a bha gabhail a cheud cheum. Mhothaich iadsan gun robh an deise air fàs glé thana. Bu mhór leo deise ùr a thoirt dha: bu nàire leo ath-aodach a thathann air. Cha robh e ceart dha tilleadh ’nam measg le shochaireachd a’ togail ceistean do nach robh fuasgladh aca ged bu ghleusda iad.

Air madainn fhuar chuir am polasman stad air fear siubhail leis na facalan, “An e ghoid a rinn thu air a’ chòta?”


[TD 126]

“An e mise a ghoideadh còta? Is ann a fhuair mi e bho dhuine còir. Thuirt e nach robh an còrr feum aige air. Air mo mhionnan.”

“Chì sinn ma tha. Cha bu math leam duine còir a bhi ás aonais a chòta.”

Chaidh iad le chéile far an duirt e a dh’fhàg e Iain, ach an uair a ràinig iad cha robh ann ach an t-slige bhalbh. Có rachadh an urras, da’m b’aithne e nach dug e seachad a chòta?

Bha dòrlach a fhuair tìde dhol chun a thiodhlagaidh, is ri taobh na h-uaighe chumhainn rinn am ministear searmon goirid—oir nach do chaill esan e fhéin goireasan beaga ri linn nam beachdan neònach aig an duine shochaireach seo. Bha am feasgar fuar is cha d’rinn na fir dàil, is ’nan dithis is ’nan triùir gabh iad an rathad leathainn, còmhnard, dhachaidh. Ach bha iad fhathast a’ bruidheann air Iain Giliosa.

“Saoil,” arsa fear, “an do ghabh e an t-aithreachas riamh?”

Cha chuala neach gun do ghearain e.

Bha fear siubhail blàth ann an còta Iain Ghilios.

[Sanas]


[TD 138]

COR NA GAIDHLIG
1890–1920

Sgrìobhadh a rinn Dòmhnall Chaluim Dhonnachaidh .i. Dòmhnall MacGilleathain, O.B.E., M.A., a bha ré iomadh bliadhna air ceann Sgoil àrd Boroughmuir an Dun-Eideann. Chaidh a sgrìobhadh mu 1945-46. Tha Gairm fo chomain do’n nighean aige, Hope, agus do Thormod MacLeòid, de shliochd Iain Uallaich, a chuir thugainn e.


MA bheir sibh cuireadh do dhuine a tha fàs sean, cha chumar e o dhol air ais gu òige fhéin, agus an uair a chuala mi gum brisinn ur lagh nan canainn facal ann an seo ach facal Gàidhlig, chuimhnich mi air àm bhiodh e glé fhurasda dhòmhsa ùmhlachd a thoirt dhuibh; an àm anns nach robh facal agam ach facail Gàidhlig.

O sin, bu chaomh leam iomradh goirid a thoirt air na cothroman a bh’againn ’nam latha-sa air ar n-eòlas air a’ Ghàidhlig a leasachadh, agus mas crìochnaich mi, molaidh mi dhuibh aon ùghdair a tha sgrìobhadh ann an rosg a tha toirt toil-inntinn mhór dhomh fhéin, agus a tha ’g ùrachadh dhomh mo chuimhne air a’ Ghàidhlig nuair nach bi mi cho tric ga bruidhinn—mar bhalach a bhios air nead a lorg agus a dh’iarradh e a shealltuinn do bhalaich eile, ged a dh’fhaodadh e bhith gun robh fios aca-san cho math ris fhéin càit an robh an nead.

Chan eil fios agam cuin a thòisich mi ag ionnsachadh na Gàidhlig, nas mò na tha fios agam cuin a thòisich mi a’ tarruing m’ anail. Bha a’ Ghàidhlig timcheall oirnn mar a bha a’ ghaoth ’s an adhar, agus gus an deach sinn do’n sgoil cha do bhruidhinn sinn facal Beurla. Eadhon anns an sgoil, bha a’ Bheurla air a cumail ’na h-àite fhéin: an taobh a-stigh nam ballachan.

Cha bhiodh ann am bruidhinn na Beurla ach an uair a dh’fheumadh sinn, o ùghdaras a’ mhaighstir-sgoile aig nach robh facal Gàidhlig; cha bhiodh ann an sin ach spailp neo spaidealachd nach bu chaomh leinn idir.

Ni mò tha cuimhne agam cuin a thòisich mi air leughadh na Gàidhlig. Cha b’ann anns an sgoil-latha a dh’ ionnsaich mi sin co-dhiù. Tha mi smaoineachadh gur ann le bhith cluinntinn m’athair a’ leughadh caibideal aig aoradh teaghlaich agus an leabhar fosgailte air mo bheulaibh a dh’ ionnsaich mi leughadh.

Air uairean, tha fear ag ràdh, a bhios mise a’ leughadh earrannan sònraichte ás a’ Bhìobull chan e mo ghuth fhéin a bhios mi cluinntinn


[TD 139]

idir, ach guth eile, an guth anns an cuala mi na facail an toiseach mar Fhacal Dé, aig aoradh teaghlaich ann am sheann dachaidh. Cha dona an cuimhneachan sin.

Bha sgoil-Shàbaid againn an dràsd ’s a rithisd a dh’ aon ghnothaich airson teagasg leughaidh, sgoil air a cumail le fear de na h-eildearan a bha ro aosd, ro anmhainn airson coiseachd do’n eaglais a bha còrr agus ceithir mìle air falbh. Daoine sìmplidh còir a bha a’ sealltainn air comas leughaidh mar mheadhon gràis ann féin.

Chan eil mi smaoineachadh gun robh Gàidhlig idir air a teagasg ann an sgoil na seachdain, ach thainig aon latha dà mhinistear g’ ar cluinntinn a’ leughadh. ’Se an aon chuimhne tha agam air sin gun dubhairt aon dhiubh nach bu chòir dhuinn a bhi ag radh “mucan” ach “muchdan.” Feumaidh gun d’ rinn sinn gu math nuair a bha aige ri dhol cho mìn agus nach d’fhuair e de choire dhuinn ach sud.

Bha Gàidhlig againn a réir ar feum agus ar n-eòlais. Chuireadh sinn ainm air na chitheadh an t-sùil, air na chluinneadh a’ chluas agus air na dh’fheumadh sinn ann an obair an latha. Airson nithean nach robh a’ buntainn ri ar beatha anns an àite againn fhéin, cha robh Gàidhlig againn.

Mar sin tha e nas duile dhòmhsa chun an latha ’n diugh cuimhne a chumail air ainmeannan nan craobh, oir cha robh craobhan againn ach preasan beaga de chaol sheileach airson deanamh chléibh, preasan beaga agus gàrradh àrd timcheall orra gus an dìon o chrodh ’s o chaoraich.

Nuair a chaidh sinn do sgoil a b’ àirde anns a’ bhaile mhór, baile mór Steòrnabhaigh, cha robh rian air a’ Bheurla a sheachnadh. B’i cainnt a’ bhaile agus cha robh aon mhaighstir-sgoile againn a bhruidhneadh Gàidhlig idir. Ach ma bha sinne a’ bruidhinn na Beurla, chuireadh sinn blas na Gàidhlig oirre.

Chì mi fhathasd an t-ioghnadh a chuir fear againn air maighstir-sgoile Galldach le sgrìobhadh mu’n bhard Robert Burns, gun robh e greis ann an seirbhis dhaoine eile agus an deigh sin gun do thòisich e air tuathanas air a cheann fhéin <eng>(began farming on his own head)<gai>. Bha e furasda do’n mhaighstir-sgoile spòrs a dheanamh “Ged a bha ceann mór air a’ Bhàrd” thubhairt e, agus mar sin air adhart.

Ach bha àrd mhaighstir sgoile againn, aig an robh meas mór air a’ Ghàidhlig: Uilleam Gibson, a chaochail an uiridh. Bitheadh e air ainmeachadh le urram; cha robh ach beag san Taobh Tuath a bha cho eudmhor ris air son teagasg na Gàidhlig. Bheireadh esan cuireadh do dhithis de mhinistearan a’ bhaile a thighinn, an dràsd agus a rithisd, a leughadh Gàidhlig còmhla rinn. Bha sinn a’ leughadh á leabhar beag dearg ach cha d’fhuair sinn seachad air a’ chiad earrann deth—“Long Mhór nan Eilthireach” le Tormod


[TD 140]

MacLeòid, Caraid nan Gaidheal. B’fheàrrde sinne sin fhéin.

Aon rud a chuir iongantas orm nuair a thòisich sinn air sùil a thoirt air riaghailtean gràmair ’se so—nach robh aon de na riaghailtean sin nach biodh seann daoine a’ bhaile agam fhéin a’ cumail cho coimhlionta ’s ged a bhiodh iad air am beatha a chaitheamh gan ionnsachadh. Chuireadh iad an deireadh cheart air a h-uile facal, mar nach dean mise a nochd. Chuir sin iongantas orm gus an do thuig mi gur ann ann an cleachdadh nan seann daoine a bha muinntir a’ ghràmair a’ faotainn an cuid riaghailtean.

Ann an oil-thigh Obair-dheadhain cha robh ’nam latha-sa a’ Ghàidhlig air a teagasg idir. Bha Comunn Ceilteach againn ach bha sinn a’ deanamh ar gnothaich mar bu tric anns a’ Bheurla, ged bha aon choinneamh againn sa’ bhliadhna aig nach fhaodadh sinn facal Beurla a labhairt.

Bha aon chothrom eile agamsa air m’eòlas a leudachadh. Nuair a thainig mi a Dhun-Eideann os cionn còrr agus da fhichead bliadhna, bha an t-ollamh Dòmhnall MacFhionghuin an cathair na Gàidhlig anns an Oilthigh. Bha cleachdadh anabarrach còir aige fhéin agus aig a bhean-uasail.

Bho leth an fhoghair gu deireadh Màirt bhiodh comunn beag a’ cruinneachadh, le an cuireadh-san aig tigh an Ollaimh dà uair sa’ mhìos, a h-uile dara Di-luain. Bhiodh sinn an sin o ochd uairean san fheasgar gu leth uair an deigh deich no aon uair deug. Chan eil móran de’n chuideachd sin an diugh maireann. Bhiodh gu tric ceathrar mhinistearan ann: ’nam measg an t-Ollamh Dòmhnall MacGilleathainn á Loch Carann, a bha an deigh sin air ceann Colaisde na h-Eaglais Shaoir; an t-Ollamh Calum MacGill Fhionnain, á Leódhas, Ministear Eaglais Chaluim-Cille, sa’ bhaile so: a thuilleadh orra-san is cuimhne leam Dòmhnall Caimbeul á Ile (a chaidh a-mach a shuidheachadh san fhoghair ann an té de chathraichean an Lagha san Oil-thigh), Niall MacLeòid am bàrd Sgitheanach; agus Miss Frances Tolmie, Sgitheanach eile, bean uasal (bha e ’na oileanachadh eòlas a chur oirre) agus Mrs. Baillie (màthair nan diadhairean foghluimte sin: Iain Baillie an Oilthigh Dhun-Eideann, agus Dòmhnall Baillie an Oil-tigh Chill-rìmhinn; agus Dòmhnull MacLeòid fear-ceasnachadh na sgoilean agus a bhean bha iad le chéile á Dùthaich MhicAoidh, Padruig Moireastan á Uibhist a bha ann an seirbhis Cùirt an Fhearainn; agus anns na bliadhnachan mu dheireadh Uilleam MacBhàtair agus a bhean fhòghluimte, bha esan aig an àm ud air ceann na Sgoil’ Airde sa’ bhaile so. Bhiodh o dhusan gu sia duine deug cruinn an sud. Leughadh sinn á leabhar Gàidhlig gu socair gun chabhaig. Mar bu tric ’sann á Sàr Obair nam Bàrd Gàidhealach a leughadh sinn—aon gheamhradh thug sinn greis air leabhar Dhòmhnuill MhicEachran: Am Fear-Ciùil.


[TD 141]

Bha sinn ás a h-uile ceàrnaidh agus cha b’e an aon fhuaim a chuireadh sinn an còmhnuidh air na facail, no an aon chiall a bheireadh sinn asda. O àm gu àm gheibheadh eadhon am professor fhéin solus nach robh aige roimhe sin.

An ceann uair a thìde no uair gu leth, shìolaidheadh an leughadh sìos agus an deigh beagan còmhraidh a-null ’s a-nall chluinnte bean-an-tigh ag ràdh ris a’ phrofessor “Siuthad, a Dhòmhnaill.” Dh’éireadh esan agus dh’ fhosgladh e dorus an t-seòmair, agus dheidheadh a’ chuideachd sìos gu suipear, is cha b’e suipear ach cuirm: sin a h-uile Di-luain tre’n gheamhradh. Cha dìchuimhnicheadh duine a bh’ an sud coibhneas agus uaisleachd a’ phrofessor agus a mhnatha agus a dhithis nighean, ach ’se glé bheag de ’n chuideachd sud a tha a nis beò.

Aon nì, a-measg iomadh nì a dh’ionnsaich mi anns a’ chuideachd sin, ’se so. Gus an sin nuair a chluinninn Uibhisteach no Sgitheanach no Mòrthireach no gu h-àraidh Ileach a’ bruidhinn na Gàidhlig, bha mi a’ smaoineachadh gun robh iad a’ cur séisd choimheach, neònach air an cainnt; ach ma bhà, gun robh iad a’ deanamh oidhirp a bha gealltanach gu leòr, agus nan cumadh iad rompa, le dìcheal, gun amaiseadh iad fhathasd air a’ Ghàidhlig a bhruidhinn mar a bhruidhneadh sinne i air Taobh Siar eilean Leódhais.

Is e adhartas mór ann an oileanachadh duine, ann an cànain no ann an nì eile, nuair a thuigeas e nach ann aigesan a tha a’ mheidh no an t-slat-thomhais, gu bheil co-dhiù dà thaobh air a’ mhaoil.

A nis, nam b’ ann an diugh a bhithinn-sa a’ fàs suas, gheibhinn teagasg anns a’ Ghàidhlig ann an sgoil bheag mo bhaile fhìn; ann an sgoil mhór Steòrnabhaigh. Bhithinn air mo stiùireadh le maighstir-sgoile a bha air uidheamachadh a dh’ aon ghnothaich airson teagasg na Gàidhlig, agus nuair a dheidhinn gu Oilthigh Obair-Dheadhain, gheibhinn, ma bhithinn ga iarraidh, teagasg a b’àirde. Anns an t-seagh sin tha iad nas fheàrr dheth na bha sinne ’nam latha-sa.

Agus, a bhuil air sin, ged dh’fhaodas gu bheil àireamh na muinntir a bhruidhneas a’ Ghàidhlig o’m breith a’ dol an lughad, tha barrachd ann (saoilidh mi) a leughas i le breithneachadh is tuigse agus le tlachd. Ciod a tha againn a chuireas sinn f’an comhair?

Bàrdachd—tha sin againn, ’s cha do thràigh an tobair fhathasd. Thainig leabhar a-mach dà bhliadhna air ais anns an cluinntear guth ùr ris am feumar éisdeachd, ged, mar a thubhairt an t-abstol Peadar mu sgrìobhaidhean an abstoil Phòil: “tha cuid de nithean ann a tha do-thuigsinn” (dhòmhsa co-dhiù); leugh mi a h-uile facal dheth, agus a’ chuid mhór a rithisd agus a rithisd.

Airson seann bhàrdachd—gun iomradh a dheanamh an dràsd air leabhaireachan grinn’ a tha sgoilearan òga a’ cur a-mach—tha tasgaidh mhaith againn ann an cruinneachadh MhicCoinnich—Sàr Obair.


[TD 142]

Ged a dh’fhaodadh sinn a ràdh ann an aon seagh—air a luimead, gur a lurach leam-sa h-uile fòd dheth—bithidh mi smaoineachadh air uairean gun iarradh e beagan criatharadh no fasgnaidh, gu bheil moll a-measg a’ ghràin. Tha dha no trì de nithean a mhilleas cuid de’n t-seann bhàrdachd (tha mi ag ràdh so le dànadas, oir cha d’rinn mise rann a riamh).

Anns a’ chiad àite, chan eil fios aig cuid aca cuin as còir dhaibh sgur; ma mhol iad nighean, cha mhór nach toir iad dhuit iomradh air a h-uile ball a tha ’na corp. A rithis, ma tha gnè fhacal a ni am bàrdachd sgìtheil, ’se na facail ris an can sinn “<eng>adjectives<gai>”—far an deanadh aon no dhà a’ chùis, air a taghadh gu math, bithidh iad, le seòrsa de chleasachd, gan tòrradh gus an tachd iad leotha sruth an roinn. An treas nì, gur feàrr le cuid aca ath-aithris a dheanamh air bàrd eile a bha seinn rompa, na sealltainn ’nan cridheachan féin agus fosgladh an sùilean féin.

Ma chuir fear cuthag air geug ’na àite féin, cuiridh fear eile cuthag far nach eil geug na cuthag. Bheirinn-sa na tha de chuthagan san rìoghachd airson aon uiseig, air madainn ghrianach shamhraidh, agus, nam bu bhàrd mi, thogainn fonn air an traon fhéin, chan ann airson a ghuth nach eil ach breòite ach airson na cuimhne a tha e ’g aiseag dhomh air sàmhchair feasgair a-measg an arbhair an deireadh an t-samhraidh no an toiseach an fhoghair.

[Sanasan]


[TD 143]

Ach, co-dhiù, dh’iarradh sinn tuilleadh air bàrdachd. Chan eil de dh’anail againn a bheir sinn a h-uile latha gu mullach nam beann; chan eil sinn a h-uile latha ann am fonn air a shon. Tha sinn am bitheantas ann am bonn a’ ghlinne far am bruidhinn sinn agus an leugh sin an rosg. Dé a tha againn an sin airson ar luchd leughaidh? Chan eil, tha mi smaoineachadh, uiread ’s bu chòir. Air son leabhraichean a tha air an eadar-theangachadh o’n Bheurla, b’fheàrr leam a leughadh sa’ Bheurla fhéin. Carson a leughainn Turas a’ Chrìosdaidh le Iain Bunyan ach anns a’ chainnt a sgrìobh e air nach dean duine sam bith leasachadh, am Beurla no an Gàidhlig.

Chan eil an aon suim againn de rosg ’s tha againn de bhàrdachd. Ann an eachdraidh sluaigh sam bith tha bàrdachd a’ tighinn an toiseach, agus an deigh sin, faodaidh a bhith fada an deigh sin, thig an rosg. An d’ràinig sinn an suidheachadh sin fhathasd anns an cuir sinn meas air rosg mar nì anns am faod duine obair ghrinn a dheanamh, agus obair a dh’iarras cùram is rian is beòthalas—ged nach ruig e air an ealain a dh’iarras bàrdachd, ealain dhìomhair air nach dean duine gréim mur eil i ann gu nàdurra. Tha fios againn nach eil sluagh sam bith a tha nas measail ’nam bruidhinn air snas agus soilleireachd cainnt. Dé cho tric ’sa chluinneas tu fear ag ràdh mar bheartachadh air a chainnt féin—Mar a thubhairt . . . . agus an sin aithrisidh e rudeigin a bha air a ràdh ann an dòigh bheothail, le grinneas agus cumadh.

Tha aon cheist a dh’fhaodas mi thogail—’s iongantach leam mur bi i cur dragh oirbh fhéin anns a’ Chomunn so—am bheil e ceadaichte dhuinn facail Bheurla ùisneachadh idir nar bruidhinn no nar sgrìobhadh? ’Se cainnt mhór bheartach a th’anns a’ Bheurla, ach bhiodh i crìon, tana gu leòr mur deanadh i feum ach de na dh’fhàs ’na gàrradh féin. Tha ise air bith siubhal an domhain gu léir agus cha deach i do dh’àite riamh ás nach do thog i facail mar chreich.

O’n Ghréig, agus o’n Ròimh, thug i leatha iad ’nan ultaich. Bithidh na Gearmailtich, ma bhios feum aca air facal ùr, a’ deanamh slabhraidhean de fhacail fada liobasda le bhi ceangal ri chéile freumhan de’n cainnt féin. Dé ni sinne?

Air a’ phuing so cha b’ urra dhomh na b’fheàrr a dheanamh na iasad a thoirt á tè de sgrìobhaidhean an Ollaimh Dòmhnall MacLaomainn, ministear Bhlàir. Bheir esan beachd cothromach dhut (ma dh’ aontaicheas tu leis no nach aontaich). Eisd ris-san agus cluinnidh tu cuideachd cho math ’s dh’fhaodas rosg an Gàidhlig a bhith. Sgrìobh e so deich bliadhna air ais:

“Mar sin theirinn ri sgrìobhadairean òga, gun nàire no eagal a bhith orra facail Bheurla ùisneachadh. Chan eil ann ach call ùine a bhith deanamh fhacal as ùr, ma tha facal Beurla freagarrach no deiseil. Car son nach gabhamaid ri radio agus ri telegram agus ri


[TD 144]

chemist le ar dà làimh? Ach tha e ceart feuchainn ri deise Ghàidhealach a chur air na facail Bheurla ma ghabhas sin deanamh.

Theirinn riu cuideachd nach coire e ann an sgrìobhadh Gàidhlig facail Bheurla de’n t-seòrsa a dh’ainmich mi a bhith ann, ma tha gnè agus gluasad, dreach agus blas na Gàidhlig anns an sgrìobhadh. B’fheàrr leam fichead uair sgrìobhadh air a bheil cumadh agus snas na Gàidhlig, ged bhiodh e air a bhreacadh le facail Bheurla, na sgrìobhadh anns nach robh aon fhacal Beurla ach a bha slaodach, tòiceil, agus duilich a thuigsinn, gun dad ann de dhlùth no de inneach na Gàidhlig.”

Tha mi nis a’ tighinn gu mo cheann-uidhe. Chan eil duine a’ sgrìobhadh an rosg anns a’ ghinealach so as fheàrr as fhiach a leughadh na am fear o’n do leugh mi an earrann ud. Tha e ann an sreith leis fhéin. Dh’fhaodadh gun robh mi air mo mhealladh leis an urram a bheir mi dhà air bhonn eile, ach tha daoine de’n aon bheachd as farsainge eòlas na mise agus as feàrr breithneachadh air gnothaichean na Gàidhlig.

Có è agus càit a bheil a sgrìobhadh? Is e ministear Eaglais na h-Alba am Blàr Athoill. Rugadh is thogadh e an Tir-iodh. (Aig an aon àm tha e freagairt na ceist: Có an dara eilean as luraiche agus as grinne air Taobh Siar na h-Alba? Chan eil ceist sam bith air có an t-eilean a tha tighinn air toiseach. Leigeam leis).

Ged nach cluinntear a ghuth air na sràidean agus nach eil déidh idir aige air na cathraichean àrda, tha e iongantach leam ma tha ministear eile san dùthaich air a bheil barrachd meas aig na chuir eòlas air. O chionn còrr is da fhichead bliadhna tha e air a bhith sgrìobhadh ann an earrann Gàidhlig de’n Mhìosachan sin ris an canar Beatha agus Obair. Is e fear-deasachaidh na h-earrainn Gàidhlig. Is fhiach an earrann Gàidhlig, ged nach eil innte ach beagan dhuilleagan, an còrr de’n Mhìosachan ud gu léir, nuair a bhios e féin a’ sgrìobhadh. ’Se a dhòigh seasamh an dara taobh agus cothrom a thoirt do dhaoine eile ma bhios iad ag iarraidh bruidhinn. Aig amannan chan fhaigh e móran cuideachaidh agus sgrìobhaidh e féin a h-uile facal.

’Se chuir ’nam inntinn sgrìobhadh an ùghdair so a thoirt gu ur n-aire a-nochd gun d’fhuair mi an toiseach a’ gheamhraidh o mo charaid Murchadh Moireasdan, a bha ’na àrd-fhear-seòlaidh an fhoghluim an Siorramachd Inbhirnis, dòrlach de na duilleagan Gàidhlig so, a’ dol air ais airson deich bliadhna. Agus chaith mi seachdain no dhà gun sùil a thoirt air leabhar eile, agus leugh mi trompa le toileachas-inntinn anabarrach.

Cha do leugh mi na searmoin gu léir, ach chan eil e anns a’ Chùbaid a h-uile latha. Bithidh e gu tric nuair a tha e sgrìobhadh, anns a’ chathair, no aig an Uinneig no “Anns a’ Choille Bheithe,” agus ann


[TD 145]

an sin bruidhnidh e air na nithean nach biodh cho freagarrach dha a thogail anns a’ Chùbaid.

Ach ma ni an t-Ollamh àbhacas is gàire, agus nì e sin, chan e, mar a tha an Sgriobtur ag ràdh, “fuaim droighnich fo phoit” a bhios tu a’ cluinntinn. Chan ann ri fear-cluiche a tha do ghnothach, ged a leigeas e a bhogha air uairean ás a ghleus. Mar a tha e féin ag ràdh mu dhuine eile—air chùl an àbhacais chluinneadh do chluas ’na sheanchas agus dh’fhairicheadh do chridhe ’na chompanas torman sòluimte na sìorruidheachd. Nach eireachdail a bhruidhneas e!

Tha e air a bhi sgrìobhadh a nis airson còrr agus dà fhichead bliadhna agus tha mi smaoineachadh gum biodh e ’na thlachd ’s ’na bhuannachd, on a tha deagh leabhraichean rosg cho gann, nan deanadh e taghadh a-measg an ionmhais is nan cuireadh e ri chéile dha no trì de leabhraichean.

Dh’fhaodadh e làn leabhar a sgrìobhadh air Cille-Sgumain ’na aonar—am baile beag sin agus na daoine a bha còmhnaidh ann, ’s na nithean a bha tachairt ann, sìos gus an sgoil-Shamhraidh a bha air a cumail ann le coigrich; Comunn na Sguaba-Uire. Càite a bheil Cille-Sgumain? Chan fhaigh thu e air map sam bith, ach dh’ aindeoin sin gheibh thu e anns na h-uile ceàrnaidh de’n Ghaidhealtachd.

Thuilleadh air an toileachas a bheireadh e do dhaoine tha air fàs suas, agus an gluasad a chuireadh e air an inntinn, tha mi a’ smaoineachadh gum biodh a leabhraichean glé fheumail a-measg nam balach ’s na nigheanan anns na sgoilean àrda. Bithidh iadsan a’ leughadh anns a’ Bheurla ùghdair ris an can iad “<eng>Essayists<gai>”—bho Addison a-nuas gu, faodaidh e bhith, Robert Lynd, no Harold Nicolson. Sheasadh an t-Ollamh D.M. ri guaillibh nan daoine sin, a’ bruidhinn ann an cainnt ar dùthcha, ’s cha ruigeadh e leas a cheann a chromadh. Agus saoilidh mi gun leughadh na balaich e, nuair a chuireadh iad eòlas air, gun móran sparradh o’n mhaighstir-sgoile.

Chan iarrainn-sa dhaibh companach a b’fheàrr.

(Mar a bhios fios aig móran, thàinig leabhar de’n t-seòrsa air an do sgrìobh Dòmhnall Mac Gilleathain, am follais an 1960: “<eng>Prose Writings of Donald Lamont 1874-1958,<gai>” air a dheasachadh le Tómas M. MacCalmain—Fir-deas.)

[Sanas]


[TD 146]

A’ GHAIDHEALTACHD

(1) An dé
Sùil air ais
le
Murchadh MacPhàrlain, Bàrd Mhealaboist.

THA cunnart ann a bhi ag amharc air ais troimh shùilean na h-òige, air eagal gum bi an òige a’ cur a dreach brèagha fhéin mar aon air na nithean dona mar air na nithean matha. Ach ma sheallas sinn air ais gun chlaon-bhàigh ri saoghal ar n-òige ’s eudar aideachadh nach robh na h-uile nithean a bha fàs anns a’ ghàrradh cho buileach brèagha ’s a their sùilean na h-òige ruinn ’na ar sean-aois.

Dé ’n samhla th’aig na Gàidheil a th’ann ris na Gàidheil a bh’ann? Dé ’n samhla th’aig Gàidheil Coire Cheathaich Dhonnchaidh Bhàin? No Gàidheil a’ latha ’n diugh ri Gàidheil a’ latha ’n dé anns na h-Eileanan Siar? An toiseach: ’se nì sin as motha tha deanamh an eadar-dhealachaidh eadar an diugh ’s an dé gun do chaill Gàidheil an nì sin a bha deanamh Gàidheil de Ghàidheil—’se sin, an cànan.

Nuair a thiginn-sa dhachaigh air chuairt á tìrean-céine no air fòrladh ás an t-saighdeireachd chan fhaighnicheadh mo mhàthair a-chaoidh dhomh “A bheil Breatunnaich no a bheil Albannaich cò’ riut?” ’Se theireadh i “Mhurchaidh, a bheil Gàidheil cò’ riut?” Seo an eadar-dhealachadh eile th’eadar Gàidheil a’ latha ’n diugh is Gàidheil na linn a dh’fhalbh. Bha a ghnàth beò gheur-mhothachadh aig Gàidheil na linn a dh’fhalbh gur e Gàidheil a bh’annta, gur e fine ar leth a bh’annta, agus nach robh fine eile ann coltach riutha ann an neart ’s an treubhantas. Seo an geur-mhothachadh a chaill sinne; an geur-mhothachadh a ghluais na bàrdan anns na linntean a dh’fhalbh gu bhi seinn le teas-ghràdh do chànan a’ Ghàidheil; agus ann an cànan a’ Ghàidheil.

Dòigh-beatha: chluinntear tric an diugh mu dhòigh-beatha na Gàidhealtachd agus nach còir cur ás dhi. Seadh ma ta, eil e fìor gu robh dòigh-beatha na Gàidhealtachd eadar-dhealaichte agus deifirichte bho Alba-Dheas agus an còrr de Eilean Bhreatuinn?

’Se mo bheachd go robh.

An uair a thòisich linn nan taighean-gnìomhachais ùra am Breatainn (an <eng>“Industrial Era”<gai>), thug e an t-atharrachadh a bu mhotha am beatha a’ luchd-oibrich. Chan ann leis a’ bhreabadair a tha bheairt


[TD 147]

nis mò. Feumaidh e a dhol a dh’obair dhan an taigh-ghnìomhachais ùr air son beò-shlaint. Agus chan ann leis a tha aon bheairt a tha ’na bhroinn. An aon nì a th’ air fhàgail aige nis ’se dhà chròig mhóir gu bhi ’g obair—’se sin, ma tha feum aig a mhaighstir air.

A thuilleadh air a sin tha e nise air a chuingealachadh ri uairean, gu math tric bho mhoch gu dubh.

Ann an aon fhacal, tha e nis fo “spòig” ’s fo riaghladh a’ ghleoc bheag chruinn làrum.

Dé mu dheidhinn na Gàidhealtachd? An deach an dòigh-beatha acasan bun os cionn mar a chaidh dòigh-beatha nan Albannaich a deas? ’Se mo bheachd nach deach. Cha do bhuin linn nam factoraidhean ris a’ bheatha shìmplidh aig na Gàidheil idir. Agus ged bha aige ri spàirn chruaidh a dheanamh air son teachd-an-tìr, cha robh e idir fo spòig a’ ghleoc-làrum mar am fear-oibrich a deas.

Seo agaibh cunntas goirid air an t-saoghal a chunnaic mise am òige anns a’ bhaile againn fhéin saoilidh mi tha toirt tomhais de shoilleireachd eadar an dà dhòigh-beatha air na luaidh mi.

An toiseach: tha an talamh, a-rithist a’ mhuir agus a-rithist am monadh.

An talamh. Bha e ceadaichte a dhuine air bith dhol dhan a’ chladach-dhearg air a cheann féin suas chun an 28amh latha den Mhàirt. An deidh a’ cheann-latha seo, nuair a thigeadh feamainn air tìr chan fhaodadh duine dhol ann air a cheann fhéin. Bha am baile uile a’ giollachd na feamad am pàirt.

“Feamainn Dhubh”: co-luath ’s a thigeadh reothartan móra an earraich, bhatar a’ falbh dhan chladach-dhubh, dithis mach ás gach taigh le cliabh is corran. An toiseach, bhatar gu léir dol chun nan corran. An uair a shaoilte gu robh tìm a dhol chun nan cléibh, bha dàrna leth a’ sgiobaidh a’ gabhail nan cliabh a dhìreadh na feamad gu bonn na creige.

Dheigheadh an duine bu shine bha sa’ chladach a chur air leth. Chunntadh e a h-uile taigh bha sa’ chladach agus sheasadh e aig bonn na creige. Agus ma’s e fichead taigh bha sa’ chladach dheanadh e fichead tòrr. Bha e faighinn seann chnàimh a bha bàn blianta aig grian is gailleann agus bha e càradh a’ chnàimh air an ath thòrr air a leagadh tu do chliabh. Theireadh cuideigin an uair sin, “Fhearaibh, tha muir air pilleadh.” Agus gun dàil dheighteadh gu léir chun na cléibh gus nach caillte dlòth dhan fheamainn. Nuair a dhìrichteadh an fheamainn gu léir, seo a’ rud a dheanadh bodach nan torran: thaghadh e mach cuideigin ’s theireadh e ris, “Falbh sìos a bheul na mara ’s cum do chùlaibh ris na torran”; ’s shìneadh e air éigheach, “Co leis tha ’n tòrr seo?”, “Co leis tha ’n ath fhear” gus mu dheireadh a bhiodh leagail nan cruinn seachad agus a thòrr fhéin aig gach duine.


[TD 148]

[Sanas]


[TD 149]

An talamh. Dheigheadh na nàbaidhean cuide ri chéile le na h-eich agus threabhadh iad talamh gach taigh am pàirt. Bhiodh sgiobadh math aca cur a’ bhuntàta, oir anns an talamh ghainmhich bha an fheamainn-dhubh a bh’ air grodadh ri dol ris a’ sgealb anns a’ sgrìob. Bha aon trian den talamh fo chorc, ’s trian fo eòrna, ’s fo bhuntàta.

Mun tàinig na muilnean-làimh gu bhi bualadh an arbhair ’se an t-sùist a bh’ann—chunnaic mise m’athair an 1933 ri bualadh ceithir chruachan móra bileach leis an t-sùist. Ach aig a’ cheart ám bhatar a’ bualadh am pàirt leis a’ mhuilinn bheag làimhe.

Cur a-mach an t-sùithe: ’se an duine mu dheireadh is cuimhne leamsa fhaicinn ri cur a-mach an t-sùith anns a’ bhaile againne Alasdair Iain Fìdhleir an ath-dhorus. An toiseach bhatar a’ spìonadh an eòrna le bhun-dubh, an àite spealadh; agus chante ruisg-eòrna, agus adag chorc. ’Se an adhbhar a bhi spìonadh an eòrna le bhun-dubh seo: as t-earrach bha latha air a chur air leth ris an cante “latha sgathaidh”—’se sin, bhatar a’ faighinn a’ chorran-sgathaidh agus a’ gearradh na sguaib-eòrna ’na dà leth agus a’ sgaoileadh nam bunan ás a chéile. Nise, bha Alasdair an toiseach a’ dol a bhuain sgrathan. Dheigheadh e an sin a dhruim an taigh-thughaidh agus bheireadh e an seann tughadh agus na sgrathan bha ris a’ cheò dheth gu chur ri bàrr òg a’ bhuntàta. Dheigheadh na sgrathan ùra agus bunan an eòrna chur air an taigh an àite na chaidh thoirt dheth. Thachradh seo anns a’ Mhàigh.

Am monadh. Bha làithean faing nan caorach air an cur air leth ’s chan fhaodadh mac màthar a dhol a-mach ach air latha-na-fainge. Bha amar tomaidh chaorach sa’ bhaile againne agus na h-uile tomadh nan caorach am pàirt an aon latha.

Am muir. Mar a dh’ fhaodar a thuigse, b’e seo gairm-làitheil nach gabhadh a bhi dèante ach am pàirt ri chéile.

Nis, gu dé a’ bhuaidh a bh’aig an dòigh-beatha seo air na Gàidheil? Saoilidh mi sa’ chiad àite, gun robh an eisimeileachd seo air a chéile gan dlùth-cheangal ri chéile agus a’ cumail spiorad a’ charthannais gun mhaoladh thighinn air. Seadh, gur e seo an aol a bha ceangal na h-aitreabh ri chéile. Bhiodh boireannaich a’ falbh gu Lerwick, an cost-a-sear, Yarmouth agus Lowestoft chun an iasgaich agus bhiodh na criuthachan aca taghte mu falbhadh iad. Triùir, mur eil mi am mearachd, anns gach criutha agus an triùir a’ co-oibreachadh agus am pàirt cò’ ri chéile. Air uairibh, bhiodh an criutha a dheigheadh a Shasuinn toirt leotha baraille buntàta. Bha iad air leth calma cruadalach.

Bha luadh a’ chlò cuideachd am pàirt.

Saoilidh mi gun tug mi gu leòr fa ur comhair air son dearbhadh gu robh dòigh-beatha an t-saoghail a dh’ fhalbh anns a’ Ghàidhealtachd agus na h-Eileanan glé eadar-dhealaichte ris a’ chòrr dhan rìoghachd.


[TD 150]

Nis, dé mu dheidhinn na rudan nach robh cho math air na luaidh mi an toiseach mo sheanchais?

An toiseach, bha bochdainn gu leòr ann. Chan e gu robh i na bu mhiosa—no cho dona—ri bochdainn bhailtean móra shìos deas.

A-rithist, bha na bàillidhean a’ riaghladh le dòrn-iaruinn, gun iochd gun bhàigh, anns an t-saoghal a dh’fhalbh. Tha cuimhne agamsa—bhithinn mu chóig bliadhna a dh’aois—an uair mu dheireadh a thainig na h-earraidean dhan bhaile againn. Chuir iad Coinneach Uilleam ’na shean-aois chun na sitig agus Iain Mór Mac Aoidh agus a phiuthar Màiri. Chuir iad glas-chrochaidh air dorus a’ chabhsair ’s ghlasadh a-muigh iad. Thainig Coinneach Uilleam cò’ ri phiuthar agus nuair a thuit an oidhche dh’fhalbh m’athair gu dorus Iain Mhóir agus bhris e ghlas-chrochaidh agus leig e Iain agus Màiri a-steach.

Bha rithist am fearann bu toraiche, a’ Leódhas co-dhiù, aig na Newhalls, na Littles, na Houstons, ’s na Hunters—coigrich uile. Bha sean-bhean ri ar taobh-ne ’s bhiodh i ’g innse gur ann an Tolm Iarach a rugadh ’s a thogadh ise—baile torach ’s cath is cur-am-muthadh air iasg—ach chuir am bàillidh mach ás an talamh thorach iad agus thug e dhaibh an talamh creagach far a bheil Tolm an diugh. Chìtear tobhtaichean seann bhaile na caillich gus an latha ’n diugh.

Nise, seo air cuid dha na rudan nach robh cho math anns an t-saoghal a dh’fhalbh. Agus eadhon fhathast, ann an 1973, tha an Dotair Uaine, tha ’na shuidhe air a thòin shìos ann an Sasuinn, ag ràdh nach toir esan criomag fearainn do mhuinntir Ratharsair—seadh dhan eilean aca fhéin—chum agus gum faigh iad bàta-aisig chuir air chois. Ochan! ochan! càit’ eil Gàidheil ’45! Tha luchd-eachdraidh a’ cumail a-mach gur e brìgh is suim eachdraidh chlann nan daoine: luchd deanamh fhòirneirt agus luchd fulang fhòirneirt.

Tha na h-Albannaich a deas a ghnàth ri cur ás leth nan Gàidheal nach fhiach leotha ach nuair a bhios iad dubhach, seadh ’s a bhios iad deanamh chu mhachan is mairbh-rainn. Ma tha sin mar sin ’se mo bheachd fhéin gur ann a-nuas bhuapa-san a thàinig sin cò’ ri creideamh an Athleasachaidh. Co-dhiù gur e aon de na rudan a dh’fhàs a-mach á creideamh an Athleasachaidh sa’ Ghàidhealtachd.

An toiseach, bha cleachdadh aig na Gàidheil—chan fhios dhomh an robh an tìrean eile—ùrtan aig ám breith agus alair aig am bàis. Aig toiseach mo latha-sa bha drama uisge-bheatha ga thoirt seachad do gach fear a bhiodh ann an taigh-fhaire. ’Se éildear san Eaglais Shaoir an duine mu dheireadh as cuimhne leamsa a bhi toirt seachad drama dha na fir an taigh-fhaire a mhic. Seo air sgeula ghoirid a chuala mi aig seann duine an ath-dhorus dhuinn—Alasdair Glas. “Mhurchaidh,” ars esan, “Bha seann bhodach, Alasdair Ruairidh, ag innse dhòmhsa ’s mi òg gu robh teaghlach inbheil ann an Steòrnabhagh bh’air an adhlaiceadh air an Aoidh far a bheil triathan Chlann


[TD 151]

’Ic Leòid air an adhlaiceadh: ‘Tha cuimhne agamsa,’ ars Alasdair Ruairidh, ‘air adhlaiceadh Màiri Carn agus sheas an alair aice trì làithean air an ceann.’”

Chan abair mi “’S olc neo ’s math” mun a’ chleachdadh seo ach a-mhàin seo: tha e ’na làn-dhearbhadh nach b’e fine bh’air an toirt suas do thuireadh ’s do dhubhachas bh’anns na Gàidheil air tùs mar a bhios na Goill ri cur ás an leth.

Rud eile: chan eil àicheadh air a’ chùis nach do chlaoidh ’s nach do, cha mhór, mharbh creideamh an Athleasachaidh a h-uile gnè ciùil anns a’ Ghàidhealtachd. Eadhon gus a’ latha ’n diugh tha na Calvinistich ag amharc air inneal-ciùil le gnùig.

Gidheadh, an lorg nach robh creideamh an Athleasachaidh a’ toirt gnùis do cheòl—thachair dà nì. Rinn Gàidheil ceòl ùr dhaibh féin ris an canar ’na ar lath-ne “port-a-beul” neo, mar a bhios na Goill ga shloinneadh, “<eng>mouth-music<gai>.” An dara nì—ghabh Gàidheil a-null thuca féin fuinn na salm. ’Se bun a bh’ann gun do rinn iad seinn na salm cho Gàidhealach ri Cumha Mhic Cruimein. ’Seadh, rinn iad ceòl ùr de sheinn nan salm.

Nise, dh’oidhirpich mi—mì-choimhlionta ’s mar a tha e—air beagan de dhòigh-beatha an t-saoghail a dh’fhalbh a thoirt fa ur comhair. Bha bheatha sìmplidh ’s a feuman tearc. Ceum na beatha mall, ’s iad sona le beagan, ’s an eisimeileachd air aon-a-chéile bho latha gu latha gan ceangal an dlùth-dhàimh ri chéile. A thuilleadh air a sin, o nach robh an ceum caoich is cuthaich tha ’m beatha an t-sluaigh a’ latha ’n diugh ’nan dòigh-beatha, bhatar a’ coimhead ri dhol dhan taigh-chéilidh chan e mhàin mar chur-seachad tìde ach mar dhleasdanas, oir, ann a seo bha beul-aithris ga thoirt seachad dhan ath ghinealach. Oir ’sann air innean an taigh-chéilidh a bha na slabhraidhean-òir a bha dian-cheangal cridhe a’ Ghàidheil an tìr chéin ri Tìr-nam-Beann gam bualadh a-mach.

Dé mu dheidhinn dòigh-beatha a’ latha ’n diugh? A bheil sinn cho fialaidh ri na Gàidheil a bh’ann? Saoilidh mi bhon nach eil sinn an eisimeil a chéile, nach eil.

A bheil sinn nas ceirte an diugh na bha sinn sna làithean a dh’fhalbh?

Tha. Cha tig aon earraid an diugh a chur duine chun na sitig mura bi àite-còmhnaidh eile air ullachadh dha.

A bheil sinn nas fheàrr dheth an diugh?

Tha a thaobh cuid is codach is maoin.

A bheil sinn nas sona an diugh?

Seo a’ cheist tha duilich a freagairt agus ’se seo air suim is brìgh dòigh-beatha dhaoine aig ám sam bith is an àite sam bith. ’Se mo bheachd fhéin nach eil sinn cho sona.

Dé an dearbhadh?

[TD 152]

Tha, na mìltean sluaigh tha tuiteam air an t-slighe ann an réis-a’-radain <eng>(rat race)<gai> a’ latha ’n diugh agus iad tinn ’nan inntinnean ged tha cath is cur-am-mutha aca air cuid is codach.

Dùisg, Albainn, ’s cuir ort do dhà bhròig,
Bi fhathast air d’éideadh le treun-spiorad d’òig’,
Bi fhathast air d’fhéin-riaghladh ’s nì th’ann fo spòig
Reachdairean Lunnainn is Bhrussels ’s na Ròimh.

[Bidh beachd air Gaidhealtachd “An latha ’n diugh” agus “An latha am màireach” anns an ath dhà iris de Ghairm — Na fir-deasachaidh.]

[TD 153]

SEANN SGEULACHD, SGEULACHD NUADH
le AONGHAS MACNEACAIL

<eng>once upon a time<gai> bha seann bhodach air oir a’ chuain sgìth. bha croit bheag mhì-thorach aige agus geòla ann a sin, mar a bh’aig athair ’s a sheanair ’s a shinnsirean uile, air an aon làrach. cha robh e beartach ’s cha robh e bochd: bha e sona. cha do dh’iarr e ’s cha d’fhuair e cuideachadh bho dhuine sam bith, ach a nàbaidhean. ’s nuair a bha feum acasan air, thug e cuideachadh dhaibh.

aon latha dh’éirich nathair mór iarainn ás a’ mhuir is thòisich i air bruidhinn ris. bha iomadh cànan aice. chual e sasunnach is amaireaganach is gearmailteach is iapanach. a h-uile teanga, shaoil e, ach té ghaidhealach. ’se rud a thubhairt i, gu robh i dol a tharraing airgead dubh ás grunnd na mara ’s gu robh feum aice air a’ chroit aigesan ach na gabhadh e dragh gheibheadh e croit ùr.

agus fhuair e sin. tha i beagan astar air taobh tuath fearann a theaghlaich. tha i cho mì-thorach ’s a bha an té a dh’fhàg e. chan eil e beartach ’s chan eil e bochd. ’s chan eil e sona. ro ghlaiste ’na dhòighean, ’s dòcha chanadh tu. dh’fhaodadh gu bheil thu ceart.

chan eil fhios agam a bheil an nathair sona. tha i beairteach co-dhiù, a h-uile latha dòrtadh a-mach móran dhen airgead dhubh ann an tancaichean móra air làrach seann chroit a’ bhodaich.

tha iad ag ràdh nach eil móran Apache na Sioux air fhàgail ann ’n amaireaga. ghabh am bodach a dhìnneir, buntàta is sgadan. nuair a bha e deiseil shuidh e air a’ bheing is leugh e am pàipear air son greiseag. leugh e gu robh mìltean a’ bàsachadh leis an acras anns na h-innsean, ’s ghabh e truas orra. shaoil e gun cual e an nathair a’ caoineadh, ach is dòcha gur e tancair a bh’ann deasachadh air son seòladh le brù làn.


[TD 161]

EOLAS AIMSIR
le D. A. MACGILLEATHAIN (Stafainn)

DE chiad bheannachadh a bhios eadar dithis dhaoine sam bith ge be àite san coinnich iad? Mur e “Ciamar a tha thu?” is cinnteach gur e “Nach e tha fuar!” no atharrachadh cainnte d’a réir—co-dhiù bidh sìde no cor na h-aimsir glé fhaisg air toiseach gach còmhraidh, a Shamhradh ’s a Gheamhradh, aig òige ’s aig aois.

Nuair nach eil adhbhar againn a bhi càineadh na h-aimsir, tha ball-coise eile air làimh—Bodaich an t-Sìde. ’Se obair gun taing a tha an urra ri luchd-tionnsgainn na h-aimsir am bitheantas—a dh’aindeoin gach innleachd is uidheam a tha gan cuideachadh. Tha turas nan reul agus slighe na gaoithe cho dìomhair, ciogailteach, cha mhór ’s a bha iad riamh; ach chan eil buileach.

Tha adhartas mór anns an raoin seo, mar tha anns gach meòir eile de eòlas na cruinne, agus tha an solus ùr seo a’ meudachadh agus a’ lìonsgaradh. Fada shuas os cionn gach luasgain neòil is cuain tha cluasan biorach a’ farcluais is sùilean geura fad-sheallach a’ mion-sgrùdadh ceithir ranna ruadh an t-saoghail gun fhois gun phriobadh air gach suidheachadh, agus a’ cur fios air ais le astar dealain ’nan cànain neònaich fhéin gu Ard-Chléireach nan Sian, agus gu a sheirbhisich sgiobalta, na “<eng>computers<gai>.”

Anns an t-sean aimsir cha robh beairt no tomhas cinnteach ann, freagarrach air son eachdraidh mhean a chumail air truimead uisge, neart gaoithe, àirde no ìsle teas is fuachd. Cha mhò bha gloine-gréine a’ dathadh mar pheann-loisgteach air cairt gach uair is mionaid de sholus na gréine ’na làn-neart. Cha robh sgeul air gloinne-sìde gu rabhadh a thoirt mu fhagaisgeachd cearcall na stoirme, no sìth is sàmhchair na ciùine ri teachd. Bha an t-sùil beachdail gun teagamh, a’ chuimhne fada agus fallain agus an comhdhunadh tùrail; ach bha na crìochan ro chumhang. ’S tric a chluinneas ’s a leughas sinn, “Chan eil cuimhne aig duine tha beò air a leithid a latha.” Ach uair is uair tha an leabhar dubh a’ nochdadh gu bheil a’ chuimhne as fheàrr uairean mearachdach. Chan eil e furasda tòiseachadh air teagamh a chur san ràdh—“Cha bhreugnaichear an sean-fhacal.”

Seò dhà no trì air an taghadh á àireamh de bheachdan air gliocas-sìde nan sean-Ghaidheal, a chaidh an tional ’s an ath-aithris le ginealaich de dhaoine de gach seòrsa a bha an crochadh airson am beòshlaint—agus uairean am beatha—air an gleusdachd ann a bhi

[TD 162]

fuasgladh bannan nan sian—luchd-mara, luchd-spréidh, agus luchd-fearainn.

“Mìos roimh gach ràith’ a choltas.” Abair gun robh an Gearran tioram, bhiodh dòchas gum biodh an còrr den Earrach fàbharach. Tha sin fìor fhathast anns an t-seagh a leanas. Mar is fhaide mhaireas greis (math no dona) de shìde àraidh, is ann is dòcha i leantainn nas fhìor fhaide. “Bheil cuimhne aig duine tha beò” air bliadhna cho grianach ri 1968, a chuir fonn is fallus oirnn le sia mìosan Samhraidh, creagan loisgte is dealtachan a chluinnte ruith o mhullach nan taighean? ’S fhada cuideachd mun tig Earrach cho fuar ri 1957, nuair a lapadh sinn le seachd seachdainean air cheann sreatha le reothadh cho cruaidh ’s nach bristeadh làmhag uachdar an tobair—“An talamh cruaidh mar iarunn, ’s an t-uisge tiugh mar chreig.” B’e seo Earrach nam falaisgean móra, gun bhiadh gun dìon do spréidh, nuair a shearg craobhan is lusan-gàrraidh agus a theab crìoch a chur air eòin thapaidh mar a bha gurracagan (no “adhaircean-luachrach” mas ann air Tìr-mór a bha thu còmhnaidh). Tha e cur ’nam chuimhne a’ mhadainn gheamhrachail ud ann an 1940 nuair a ghrunnaich mi an Fhaodhail a Tuath gu Gramasdal, agus sgliatan sgealbach deighe ag uilleagachadh a chéile mu mo shléisnean le dian-ruith tràghaidh reothairt.

Chan iarr duine beò, idir, idir, mac-samhailt na stoirm mhóir a chriothnaich taighean ’s a shiab tughadh is cruachan slàn fallainn bharr am buinn air madainn Mhàirt, 1921. Chì mi fhathast Ailean ’s mi fhéin nar crùban air cùl doruis sa’ Bhaile-mhór am Pabail, ’s a’ chòmhla an impis sinne chur air ar druim agus i fhéin a’ spìonadh thar nan lùdagan. Gu fàbharach, cha do mhair i fada, ach dh’fhàg i làraich dhomhainn ’na déidh air cladach is monadh. Sin, ma tha, trì cuimhneachain air teas gréine, fuachd an-iochdmhor agus gailleann a’ mhìostaidh.

Gu cinnteach, agus is dòcha gu bheil e cho math, “cha treabh bliadhna dha chéile.” Seo sealladh nas fhaide romhainn air son sìde na bliadhna. “A’ ghaoth a dh’ fhàgas a’ Challuinn ’s i as trice shéideas fad na bliadhna” (’se sin, a’ bhliadhna ri tighinn). Chuir mi dearbhadh air seo ann an cunntas làitheil air son aona bhliadhna deug air ais. Bha an sean-fhacal ceart 5 tursan, ceàrr 6 uairean. Chan eil sin dona idir aig 45.5 sa’ cheud. Dé an àirde anns an robh a’ ghaoth aig dà uair dheug Oidhche Challuinn seo chaidh? Ma chumas sibh beachd air son 365 latha, faodaidh sibh an sean-fhacal a dhearbhadh air son 1973. Chan eil annas ann ged a thigeadh gaoth a Deas no an Iar-dheas an àirde. Ach thug mi an aire gu robh a’ ghaoth Tuath ann an 1965 na bu chumanta, agus an Ear-dheas an 1966, mar a bha gaoth na dà Challuinn rompa. ’Se gaoth o’n Tuath ’s an Ear is ainnimhe gheibh sinn mar is trice.

[TD 163]

A rithist, dealbh na bliadhna air mhiann an t-sean Ghàidheil “Geamhradh reòta, Earrach ceòthar, Samhradh breac riabhach, Foghar geal grianach.” Tha gu leòr de Shamhraidh riabhach, cuid dhiubh robach, ach bu mhath leinn móran a bharrachd de ghréin fhaicinn san Fhoghar taca ris mar a thachair an uiridh ’s a’ mhòn-uiridh.

Tha an ath fhacal fìor mar is trice—“Cha tig fuachd gun tig Earrach, cruaidh-chàs no droch ceannachd.” Feuch thusa ri luchd feòir fhaighinn san Earrach. ’S neònach leam mur e droch mhalairt a thig ás gu sònraichte don cheannaiche.

Chan eil stéidhe cho socair air son, “Théid Di-haoine an aghaidh na seachdain.” Tha am beachd seo a’ greimeachadh gu làidir air an t-sean bharail gu robh Di-haoine mì-rathail, ach gu h-àraidh ma bha e tuiteam air an treas là deug de mhìos sam bith. Chì sinn an t-atharrachadh a’ tighinn beag air bheag anns an deireadh seachdain a leanas—“Di-rdaoin togarrach, Di-haoine bagarrach, Di-sathuirne dòrtach.” Nach tric a tha.

Fàgaidh mi sibh leis a’ chomhairle is glice th’ann mu latha sam bith: “Mol a’ latha math aig a dheireadh.”

[Sanas]


[TD 182]

An Sgeilp Leabhraichean

<eng>Transactions of the Gaelic Society of Inverness, Vol. XLVII<gai>
Inbhirnis, 1972

The leabhraichean Comunn Gàidhlig Inbhirnis, o chionn còrr air ceud bliadhna a-nis, air a bhi cur solus air cùl-shràidean na h-eachdraidh—gu mionaideach a’ soillseachadh roinnean iomallach de dhòigh-beatha na Gàidhealtachd. Tha Leabhar XLVII a’ leantainn an dualchais sin.

Tha cunntais ann air Clann ’Ic Mhathain is Clann Chamshroin; air Cléir Gheàrrloch, air Cill Bhrìghde agus Beinn-dar-loch; air clàrsairean Eireannach is bàird Sgitheanach. Agus tha a’ chuid mhór de’n sgoileireachd cothromach, earbsach.

Ann an cuid de na cunntaisean, tha barrachd air fiosrachadh earbsach: tha a’ sgrìobhaiche fhéin no cuid de na naidheachdan a tha e ag innse a’ toirt dhuinn fosgladh-sùla air dòigh-beatha na Gaidhealtachd, gu h-àraidh anns na linntean a dh’fhalbh. Mar eisimpleir, tha na naidheachdan a thrus Tómas MacCalmain á leabharcunntas Cléir Gheàrrloch ag innse dhuinn móran mun smachd a bh’aig na ministearan san 18amh ’s an 19amh linn anns na sgìreachdan aca—cha robh eagal air Dr. Tómas Ros, duine uabhasach laghanta a réir choltais, fiù ’s fear de dh’uachdarain mhóra na sgìreachd a thoirt gu lagh. Tha cunntais Cholm O Baoill air “Clàrsairean Eireannach ann an Alba” a’ soillseachadh an ceangal dlùth a bha eadar an dà rìoghachd aon uair—co-dhiù a thaobh ceòl is litreachas. Tha Dòmhnall MacAmhlaigh ag innse dhuinn chan ann a-mhàin mu dheidhinn “Ainmean-àite Bheàrnaraigh,” a’ chuspair a bh’aige, ach mu dheidhinn an dòigh anns a bheil daoine anns gach àite air ainmean a thoirt air an dùthaich mun cuairt orra. Tha eachdraidh annasach air cùl cuid de na h-ainmean—leithid Cnoc a’ Choilich, an cnoc air an do chuir gairm coilich, a réir a’ bheul-aithris, bacadh air na coin-shìthe a bha os deidh boireannaich—ach chan eil a’ chuid mhór de na h-ainmean a’ nochdadh móran de mhac-meanma—rud a chuir ioghnadh orm. Tha a’ chuid mhór dhiubh—gu h-àraidh an fheadhainn Lochlannach—a’ buintinn ri coltas an àite, an obair a bhithist a’ deanamh ann, no na h-ainmhidhean a chithist ann;

[TD 183]

e.g. An Sgeir Fhada. Am Port Cam, Flodaigh (“an t-eilean còmhnard”), An Liana Sheileasdair, Cnoc an Anairt, Allt na Muilne, Gaisgeir (“sgeir nan gèadh”), Creag a’ Chalmain, Staca nan Gobhar.

Tha dhà na trì de na sgrìobhaichean a’ toirt dhuinn chan e fiosrachadh mionaideach air cuspair chumhang ach am beachd fhéin air raon fharsaing—raon ro fharsaing uaireannan. Tha Frang MacThómais a’ sgrìobhadh mu dheidhinn <eng>“Gaelic in Politics”<gai>; tha an t-Urr. R. Mac-a-Phearsain a’ toirt cunntais dhuinn air sgìreachd Ghaidhealach an diugh: tha an t-Urr. Iain MacAonghais a’ meòmhrachadh air <eng>“Clan Unity and Individual Freedom”<gai>; agus tha Coinneach MacFhionghuin a’ toirt breith eirmseach air buaidh na sgoile air a’ Ghàidhlig.

Tha MacFhionghuin a’ cur na coire, gu ìre mhór, air na sgoiltean airson na staid anns a bheil a’ Ghàidhlig an diugh; mar a tha e ràdh ’se <eng>economics<gai> ’s chan e “mì-rùn mór nan Gall” a bha air cùl dol-a-mach a’ luchd-fhoghluim: <eng>“an education within the local culture and directed to the development of local resources by local people, the stabilisation and improvement of the local way-of-life . . . would of course be an obstacle to the process of migration to supply manpower needs.”<gai> Tha móran dhaoine—’s mi fhéin air fear dhiubh—air am beachdan a chur an céill air a’ chuspair seo ach tha an duine seo—mar fhear dha bheil rannsachadh dhòighean-beatha mar dhreuchd—gu sònraichte airidh air éisdeachd.

Chòrd na sgrìobh an t-Urr. Iain MacAonghais rium cuideachd: cuspair dhoirbh agus fharsaing—ach cuspair a bha gu math feumach air solus a chur oirre.

’Se an aon ghearain a tha agam-sa an aghaidh a’ leabhair seo gu bheil cus ann dhomh de fhiosrachadh agus ro bheag de mhìneachadh. Tha fhios agam gu feum am mìneachadh bunait dhaingeann; ach tha mi an dòchas nach eil a’ latha ro fhada ás nuair a chuireas feareigin, aig a bheil sealladh farsaing, rian air na tha seo de eòlas—agus a bheir e dhuinn, mu dheireadh, cunntais earbsail, breithneachail air cultur agus dòigh-beatha na Gaidhealtachd an dé ’s an diugh.

D. I. M. L.


[TD 184]

[Sanas]


[TD 185]

Blasad Gàidhlig. Teip cassette agus leabhran.
Le Dòmhnall MacIllFhinnein.
Reprographia. Dùn-Eideann 1972. £3.50.

’Se dìreach blasad a tha an seo, ach is math iomadach seòrsa teagaisg a bhi ann, oir tha iomadach seòrsa duine ag ionnsachadh na Gàidhlig anns an là a th’ann, agus cha deanadh e cron ged a bhiodh a cheithir uiread ’s a th’ann againn de leabhraichean ionnsachaidh.

Tha fichead duilleag de chòmhradh ’s de dh’eadar-theangachadh anns an leabhar, agus tha an còmhradh seo a’ toirt 56 mionaid air an teip. Dh’fheumadh duine leabhraichean eile bhi ’na chois mus deanadh e a bhiadh dhe, ach is dòcha gun toir seo càil do dhaoine a tha rudeigin eagalach dol an sàs ann am biadh nas làidire. Ma bheir, ’se rud feumail a bhios ann.

R. McT.


George Calder: <eng>A Gaelic Grammar.<gai> Gairm.
Glaschu, 1972. £1.50.

Chuireadh an gràmair seo an clò an toiseach ann an 1923, le Seòras Calder, a bha air ceann Roinn nan Cànan Ceilteach an Oilthigh Ghlaschu. Tha e nis air a thoirt am follais ás ùr, dìreach mar a bhà e, an deidh grunnan math bhliadhnachan nach fhaighte idir e. Anns na 350 duilleagan tha móran de dh’ fhiosrachadh nach fhaighear gu luath an àite sam bith eile. Cha b’ fhuilear dhuinn gràmair ás ùr a bhi againn cuideachd, ach bho nach eil coltas gun tig a leithid a’ chiad ghreis. bithidh iarraidh fad is farsaing air an fhear seo.

Tha an leabhar air a chlo-bhualadh gu soilleir, ’s air a chòmhdach gu làidir. Cha bu chòir do sgoil no do leabhar-lann a bhi ás aonais.

R. R.


DA LEABHAR BHO’N CHLUB LEABHAR

“A’ Bhratach Dhealrach” le Eilidh Watt.
Club Leabhar. 70sg.

Leugh mi a’ chuid mhór de na sgeulachdan seo le tlachd. Tha a’ Ghàidhlig a tha Eilidh Watt a’ cleachdadh fìor-ghlan, ’s tha na cuspairean blàth is cumanta. Tha “A’ Bhratach Dheàlrach”—aon de na sgeulachdan—coltach ri <eng>“romance”<gai> mar a theirear anns a’ Bheurla ach tha barrachd doimhneachd anns an sgeulachd, “Ach ’na Dhùthaich Fhéin.” ’Se ’n sgeulachd a chòrd rium thar chàch “Bha Duilleagan air Chall.” Tha an seòrsa sgeulachd seo duilich a sgrìobhadh ach tha mi de’n bharail gu bheil Eilidh Watt a’ foillseachadh sgil shònraichte ’na dòigh innse. Tha “Adhaircean Mhóra” cuideachd mear is toilichte. Tha mi cinnteach gum faic sinn an tuilleadh bho a làimh, agus bu mhath leam fhìn an tuilleadh sin fhaicinn.


[TD 186]

[Sanas]

Mu’n Cuairt an Cagailte. Sgeulachdan.
Club Leabhar. 70sg.

Grunn de sgeulachdan bho ghrunn de ùghdaran, anns an t-sean fhasan ’s anns an ùrfhasan. Tha Fionnlagh MacLeòid éibhinn mar is àbhaist le sgeulachd car coltach ri <eng>“At Swim Two Birds,”<gai> agus tha Dòmhnall Grannd ga shealltainn fhéin ann an còta ùr: chòrd an sgeulachd aige-san rium fìor mhath. Tha sgeulachd bhlàth chothromach aig Eilidh Watt anns an leabhar seo cuideachd. Tha mi smaoineachadh gur e seo taghadh cho math ’s a fhuair sinn bho chruinnich Dòmhnall Iain MacLeòid grunn de sgeulachdan, bliadhna no dhà air ais. 

IAIN MAC A’ GHOBHAINN


<eng>Despatches Home.<gai> Le Uilleam Neill.
<eng>Reprographia<gai>, Dun Eideann ’72 80sg.

’Se seo an ceathramh leabhran a chaidh fhoillseachadh le Uilleam Neill—nì gu math tearc aig an fheadhainn sin a choisinn Crùn a’ Bhàird aig a’ Mhòd. Anns a’ chnuasachd seo tha bàrdachd de iomadh seòrsa ann gus a chuile blas a riarachadh.

Is bochd leinne gur ann anns a’ Bheurla a tha a’ chuid as motha de’n bhàrdachd, oir ’se inntinn gheur a th’aige agus tha a bhriathran air an comharrachadh le treibhdheireas is misneachd a’ leigeil leis


[TD 187]

a bhi sgaiteach is cruaidh nuair a bu chòir dha a bhith dìreach sin: tha e a’ togail tuaireas air fòghlum neo an saoghal mu’r cuairt:—

<eng>“. . . the city’s scholars enter Stalag school”
(“If Monday comes”);<gai>

Agus air uachdarain nach eil a’ fuireach air na h-oighreachdan a tha a’ bointinn riutha (tha na h-italics a’ bointinn riumsa!):—

<eng>“Song after song in that AWFUL gellick . . .
You’d really think dear that the Powers
That BE would rid us of that RELIC.”
(Mr and Mrs. Absentee-Landlord).<gai>

’Se seòrsa de “òran” an t-sluaigh a th’anns an eisimpleir mu dheireadh. Chan eil sùil aig Neill ann an seo “ealdhain” a sgrìobhadh.

Tha eadar-theangaichidhean ann cuideachd—bho Ghàidhlig gu Beurla agus fear (“Moladh Arainn” á “Agallamh na Senórach”) bho sheann-Ghàidhlig gu Gàidhlig an latha an diugh, agus tha Neill gu math sgileil air an seo.

Chan eil eagal aig a’ bhàrd roimh chuspairean a tha duilich a chur ann am briathran nach fhàg faireachdainn mhì-thlachdmhor an ròlaist ’nan déidh. Ach anns na dàintean <eng>“Progress,” “The Mixture as Before”<gai> agus <eng>“Siamese Twins,<gai> théid aige air seo a sheachnadh. Ged thà, chan eil e cho ealanta air an seo anns na dàintean far a bheil na faireachdainnean a’ faighinn làmh an uachdar air an inntinn (m.e. “Fhir tha d’ sheasamh air mo lic,” <eng>“Crofting Piper”<gai> agus <eng>“A Grey Day in the<gai> Gàidhealtachd”).

Chan eil ach ochd dàintean anns a’ Ghàidhlig anns an leabhar seo agus measgachadh de dhà chànain cuideachd. Chan eil mi uabhasach déidheil air bàrdachd “mheasgte,” ach anns an dòigh seo rinn Neill bàrdachd neo-àbhaisteach á <eng>“Brother Dove”<gai> far a bheil e a’ cleachdadh nan sgrìobagan á làmh-sgrìobhainnean seann-Eireannach measg na Beurla. Ann an dàn neo dhà eile tha Neill a’ leantainn beagan ro dhlùth ri cliù a cho-bhàird as na linntean a dh’fhalbh—feumaidh sinn nar bàrdachd Ghàidhlig an diugh barrachd air liost eileanan agus as déidh sin:—

“nan robh thus’ a dhìth oirnn
cha bhiodh Alba ann idir.”
(Eileanan).

Tha e nas blasda agus nas onaraiche ann an “Nausicaa” agus “Beanntan air Fàire,” a’ toirt freasdail an fhògaraich:—

“Cuiridh mi am màireach m’aghaidh ris na beanntan ud
. . . . .
Ach chan fhada nis gum bi a’ ghrian air dol fodha
is bheir an dorchadas dhomhsa leisgeul mo ghealtaireachd.”


[TD 188]

Ach feumaidh mi aideachadh gur e briseadh-dùil dhòmhsa nach eil e a’ cur bàrdachd aotrom, gheurchuiseach a léithid <eng>“The Ballad of Condullie Rankine”<gai> (air a sgrìobhadh gu fileanta, sgiobalta ann Albais) ann an Gàidhlig. Thuirt Tom Scott (ann an <eng>“Four Points of a Saltire”<gai>) gur e <eng>“public poet”<gai> a bh’ann an Uilleam Neill. Leis an leabhar tha seo, tha a chliù a’ dol am meud.

DONNCHADH MACLABHRUINN.


Derick Thomson, <eng>The Far Road. New Rivers Press.
New York, 1972<gai>

’Se An Rathad Cian an treas leabhar bardachd a tha Ruaraidh MacThomais air a chur an clò: thainig e mach ann an 1970. Thionndaidh an t-ùghdar fhéin dàin an leabhair air fad gu Beurla is chuireadh àireamh shònraichte dh’an <eng>Lines Review<gai> air leth airson na Beurla sin. Nochd sin an uiridh le roimh-ràdh o Dhomhnall MacAmhlaigh, deich dàin o’n dàrna leabhar aig MacThómais (Eadar Samhradh is Foghar, 1967) ann an eadar-theangachadh Beurla, agus streath de shia dàin air an aon chuspair: Anns an Ospadal. Tha na sia sin sa’ Ghàidhlig, cuide ris a’ Bheurla a chuir am bàrd orra.

Tha nise an <eng>New Rivers Press, New York<gai> air an stuth a bha san <eng>Lines Review<gai> a chur a-mach ann an còmhdach chruaidh; ruigidh e mar sin sluagh nach biodh cho dualach <eng>Lines<gai> fhaicinn, is bheirear cothrom do luchd-leughaidh bàrdachd an Amaireaga eòlas a chur air cuid dhe na tha na bàird againn a’ sgrìobhadh an diugh. O chionn cunntas math bhliadhnaichean tha sgoilearan sna Stàidean a’ cur fìor ùidh ann an litreachas Albannach, ach cho fads is aithne dhomh ’sann air litreachas na Galldachd a tha iad go ìre bhig a’ stéidheadh an cuid obrach. Is gad a bhios leithid Charles Dunn a’ cur air bhonn cùrsaichean leughaidh am bàrdachd Ghàidhlig Alba do dh’oileanaich Harvard, ’se mo bharail gu bheil Gàidhlig Eirinn is bàrdachd na Gàidhlig Eireannaich gu math nas iomraite an Amaireaga. Is misde sgoilearachd sin, oir math is gu bheil na bàird Eireannach an diugh, cha chreid mi nach eil e soilleir gu bheil an ceann is na guaillean aig an fheadhainn as fheàrr an Alba orra. Uime sin, gad nach eil san eadar-theangachadh as fheàrr ach sgàile dh’an ealain ás an dàinig e, ’se adhbhar toileachais a th’ann gu bheilear a’ craobh sgaoileadh an uireid seo fhéin.

Dé am beachd a bhios aig na daoine dha nach aithne Gàidhlig air an leabhar? Gheibh iad an toiseach san roimh-ràdh aig Domhnall MacAmhlaigh, cunntas cothromach air obair MhicThómais (is chan ann am bàrdachd a-mhàin) ás leth na Gàidhlig. Ach tha bhàrdachd cuideachd air a sgrùdadh is air a meas gu mionaideach.

[TD 189]

Bheir seo tuairmse mhath dhaibh air na cuspairean a tha dùsgadh na bàrdachd agus air gach seòl air a bheil am bàrd gan cur an céill. Gad is ann dh’an leughadair ghallda gu sònraichte chaidh a sgrìobhadh, bu chòir dha gach duine a bhios ag aideachadh ùidh am bàrdachd na Gàidhlig seo a leughadh.

An déidh sin a’ bhàrdachd fhéin. Tha e furasda thuigsinn nach urrainn do Ghàidheal Beurla nan dàn a mheas mar a mheasas leughadair gallda i; ga b’oil leis, bidh an cruth san deach na dàin a chur an cainnt air tùs a’ tighinn a-staigh air. Ach saoilidh mi gu faodar a ràdh gu faigh an leughadair gallda na dàin seo réidh ’nam briathran agus soilleir a thaobh seagh. Saoilidh mi cuideachd gu faigh e, o’n Bheurla fhéin, sealladh slàn air an aontachd a tha cho comhtharraichte sna dàin air an dug an t-ùghdar An Rathad Cian. Ach bidh e do-dhèanta dha ruigheachd gu h-iomlan air a’ mhac-meanmhain a tha gam beothachadh: tha sin taisgte sa’ Ghàidhlig.

Is dòcha nach ruig a’ chuile leughadair Gàidhealach air a’ mhac-mheanmhain seo a bharrachd. Gad a tha fhios aig an t-saoghal gu bheil iomadh seòrsa bàrdachd ri fhaotainn ann an cànanan an domhain, is gad bu chòir gu robh fhios againne air cuideachd, tha e doirbh dhuinne fhathast a thoradh ar n-eachdraidh mar shluagh, bàrdachd anns a faigh sinn seòl ùr, annasach a mheas gun leth bhreith. Bidh cuid againn buailteach air aidhbhseachadh dìreach a chionns gu bheil e annasach—a chionns nach eil e glaiste anns an t-seann nòs; cuid eile againn a chuireas an dìmeas e a chionns “nach eil bàrdachd air”—o nach eil e cho bras na cho loinneil ri ealain nan seann bhàrd. Is dòcha nach bu mhisdeamaid a bhith cuimhneachadh gun robh gnè dh’an mhodh-sgrìobhaidh a th’aig MacThómais air nochdadh ann an Gàidhlig ri linn a’ Chogaidh Mhóir, ann am bardachd Iain Rothaich, á Leódhus. Ged a tha MacThómais air còrr is aon seòrsa de dh’fhearann ùr eilgheadh dha fhéin, is còrr air aon phòr a bhuain ás, tha eachdraidh leth-cheud bliadhna air cùl na h-ealain aige.

Chan eil sinn an còmhnaidh cho faiceallach is a dh’fhaodamaid nuair a bhios sinn a’ bruidhinn air seann nòs is nòs ùr. Co-dhiù, ’se na ceistean bu chòir dhuinn a bhith faighneachd: a bheil am modh sgrìobhaidh seo a’ dol an aghaidh gnè a’ chànain? A bheil e tighinn a réir an t-seallaidh a tha am bàrd a’ cur am briathran dhuinn? Chan fhaic mise gu bheil foirneart sam bith ga dheanamh air a’ chànan san Rathad Cian agus saoilidh mi gu bheil luime na cainnte a’ leigeil ris inntinn a’ bhàird ruinn gu ìre nach gabhadh ruigheachd air seòl eile.

Ged is ann ma eilean a bhreith is àraich—Leódhus—agus m’an dàimh a tha eadar e fhéin agus Leódhus, a tha am bàrd a-mach, chan e an seòrsa moladh dùthcha as aithne dhuinn cho math san


[TD 190]

[Sanasan]


[TD 191]

t-seann bhàrdachd a tha san leabhar seo idir. Tha an gràdh dùthcha ann gun teagamh, ach ’sann a tha am bàrd a’ rannsachadh is a’ sgrùdadh gnè nam bannan a tha ga cheangal ri dhùthchas: ri Leódhus sa’ chiad dol-a-mach ach dh’fhaoite ràdh, ris a’ Ghàidhealtachd air fad, is chan e mhàin a’ Ghàidhealtachd mar àite ach an dùthchas Gàidhealach a rinn Gàidheal dheth is a thug aigne Ghàidhealach dha. ’Se a’ chàs-san càs an eilthirich is a dhachaigh sa’ bhaile-mhór ach ged a dh’fhaodas esan tilleadh cha ruig e gu bràch saoghal Gàidhealach òige. Aig a’ cheart ám chan urrainn dha an saoghal sin is an aigne sin àicheadh. Sin an rathad cian, an rathad fada, an rathad gun cheann-uidhe, rathad a’ chianalais. Tha an càs anns a bheil e glaiste cheart cho cruaidh, agus is fheudar fhulang air an aon dòigh, ri càs nan eilthireach a bh’ann, ach chan ionnan breithneachadh dhà-san is dhaibh-san.

Tha esan a’ toirt an aire mar a tha e fhéin air atharrachadh, mar a tha an inntinn is an cridhe aige roinnte. A chionns gur ann mar sin a tha, shaoilte gum biodh e buailteach toirleim a dheanamh an dàrna taobh chon a’ mholaidh no chon an diomolaidh. Ach ged a bhiodh sin na b’fhasa is na bu riaraichte dha, tha e ga seachnadh le chéile. On ’se shuidheachadh a bhith eadar-dha-lionn, cha ghabh e air fhéin is cha leig e leis fhéin binn sheasmhach a thoirt a-mach. Chan ann cian, uime sin, a-mhàin, a tha an cùrsa roghnaich e, ach cumhang is duilich a choiseachd. ’Se cruas na slighe, a réir mo bheachd-sa, a tha fàgail cruas agus luime nan dàn cho freagarrach is cho ceart. Freagarrach cuideachd a chionns nach e sluagh Leódhuis, air a cheann thall, ach mòinteach lom is creagan an eilein, a tha a’ bhàrdachd seo a’ toirt fa ar comhair. Chan e nach eil bàidh ga nochdadh ri leithid “Murdag” is “Catriona Mhór” is chan e nach eil truas ga chur an céill air caochladh dhòighean; ach gad a tha fhéin, saoilidh tu gu bheil astar eadar iadsan agus thusa. Sin comhtharr eile air an “rathad.” Is dòcha gun canar ri linn seo gu bheil cion faireachaidh sa’ bhàrdachd is tha e fìor nach eil cus buige (math no dona) gabhail rithe. Ach ’sann a shaoileas mise gu bheil truas iongantach gun mheachainn san léirsinn chruaidh ghlan seo is gad nach doir e tioma air an leughadair tha e dùsgadh iargain eile ann.

Chithear sin cho soilleir san dàn m’an fhear air mòinteach Shuardail: Leódhusach air choireigin a th’air tilleadh dhachaigh an déidh a bhith ùine mhór thall fairis. Tha sinn ga fhaicinn-san cuideachd mar gum b’ann fada bhuainn air fàire, duine gun ainm, leis fhéin, is e bruidhinn ris a’ chù anns a’ chainnt Spàinnich. Is nuair a chì e a’ chraobh-chaorainn is i ’na h-ònrachd air eilean, tha lànachd is pailteas Chile—a coilltean is a fìon is a measan—a’ tòcadh ’na chuimhne. Agus an cianalas: “soitheach a’ fàgail cidhe Valparaiso.”


[TD 192]

Gad a tha an duine sin air tilleadh do Leódhus cha ruig esan an dàrna cuid dachaigh no ceann-uidhe feasda: tha e ann a siod gu bràch glaiste san uaigneas aige fhéin. Sin fear eile a th’air an rathad chian is chan eil mi an dùil gun cuireadh modh-sgrìobhaidh sam bith ach seo a chàs an céill dhuinn cho ealanta. Sann ris-san agus ri leithid as dlùithe suidheachadh a’ bhàird agus sann riutha as motha a chomh-fhaireachadh.

On ’se eadar-theangachadh Beurla a th’againn a seo agus on tha a’ chainnt cho réidh san dà chànan, tha e tighinn a-staigh orm gura math a fhreagradh an dà leabhar còmhladh—An Rathad Cian agus <eng>The Far Road<gai>—air luchd ionnsachaidh na Gàidhlig.

Mar a thuirt mi cheana, tha dàin an leabhair air a suaineadh ann an aontachd. Saoilidh mi leis a sin nach bu chòir gin dhiubh aithris a seo air leth o chàch. Cha b’fhuilear an leabhar a leughadh gu mionaideach o thoiseach gu deireadh: aig a sin fhéin, is dòcha gur ann cho fàilidh ri glasadh an latha a thig mothachadh air càileachd na h-ealain. ’Se fìor bhàrdachd an latha an diugh a tha seo: latha sa bheil sluagh an domhain beag air bheag a’ tréigsinn is a’ call an t-seann dùthchais gun dad ri chur ’na àite. Tha sinne sinn fhìn an diugh mar Ghàidheil nar coigrich nar tir fhìn. Chan iongnadh gad a bhiodh a’ bhàrdachd seo lom, cruaidh, cianail.

IAIN MACAONGHUIS.
