[TD 105]

Gairm
<eng>227 BATH STREET<gai>
GLASCHU, C.2.
<eng>Tel. - West. 5816<gai>

Aireamh 6.
An Geamhradh, 1953.

O CHIONN mìos no dhà sgrìobh balach òg thugainn a sgoil ann an Inbhirnis a ghearain cho gann ’s a bha sinn, ann an Gàidhlig, de stuth-leughaidh a thaitneadh ri balaich is ri clann-nighean aig aois sgoile. An là roimhe chuala sinn Fear-riaghlaidh an Fhoghluim ann an Glaschu, an t-Ollamh Stiùbhart Mac-an-Tòisich, a mach air an aon phuing. Thug an dà iomradh a bha sin misneachd dhuinn, is thug iad gu ar cuimhne a rithisd cho fìor fheumach ’s a tha sinn air leabhraichean sìmplidh a dhùisgeadh aignidhean òga, agus cho beag ’s a rinneadh a riamh gus leabhraichean so a chur an mar clò.

Duine sam bith a tha a’ gabhail gnothaich ri staid na Gàidhlige, is a’ feuchainn ris an staid sin a leasachadh, chan eil e ach a’ falach a chinn ann an gainmheach na leisge is na cion-smuain mura bheil e a’ faicinn cho anabarrach deatamach ’s a tha e aire na cloinne a ghlacadh is an aigne a dhùsgadh, mun glacar is mun dùisgear iad le dòighean coigreach. Cha do rinn Hitler a’ mhearachd sin anns a’ Ghearmailt; agus ged a chuir e a eòlas gu droch bhuil bha e ceart ’na thuigse de’n phuing so—gur h-e an t-ionnsachadh òg an t-ionnsachadh buadhach. Is cha do rinn na daoine Crìosdail air a’ Ghaidhealtachd a’ mhearachd so na bu mhotha, nuair a chuir iad deagh eiseamplair roimh ’n cloinn.

Carson nach eil paipearan beaga seachdaineach agus mìosail againn, sgrìobhte an Gàidhlig, le deilbh bheothail agus sgeulachdan a fhreagras air càil na cloinne? Tha sinn a’ ciallachadh paipearan leithid a’ Bheano is an <eng>Adventure<gai>. Carson nach eil sgeulachdan againn leithid <eng>Treasure Island<gai> no Robinson Crusoe? Tha iad aca sa’ Chuimrigh agus an Eirinn. Is mura bi a leithid so againne, an ùine gun a bhith fada, faodaidh sinn “Slàn leat” a ràdh ris a’ Ghàidhlig.

Carson nach eil An Comunn Gaidhealach a’ dol an sàs anns an obair so? Thig an là, mura bi iad air am faiceall, nuair nach bi clann Ghàidhlig ann a theid am broinn nan tighean, no a ruigeas an ìre aig an leugh iad na leabhraichean móra. Tha iomadach rud ann a dh’ fhaodadh an Comunn a dhearmad, nan dèanadh e so.

Tha An Comunn Gaidhealach, maille ri buidheannan eile, mar a tha Comunn nan Teux agus F.I.O.S., an dùil an cinn a chur ri chéile, agus aghaidh a thoirt air Rùnaire na Stàite, feuch am faigh iad comhnadh ann an obair clo-bhualaidh Gàidhlige. Anns na cóig bliadhna ri teachd bithidh £107,000 ’ga chosg air leabhraichean sgoile an Cuimris. Nan robh an deicheamh earrann dhe sin ’ga chosg air leabhraichean cloinne an Gàidhlig, chìte piseach a’ tighinn air a’ chànain nach toir Mòdan no deasbaireachd Bheurla oirre gu sìorruidh.


[TD 107]

Bàird a’ Bhaile Againn
(II.—Uibhist a Chinn a Deas)

Le DOMHNALL IAIN DOMHNALLACH.

BHA Uibhist-a-deas ainmeil riamh a thaobh ciùil, gu h-àraid ceòl na pìoba, ach chan ann a thaobh ceòl pìoba a mhàin a dh’ fhaodadh a h-ainm a bhith farsuing idir. Tha beartas de litreachas de gach seòrsa ri fhaotainn a measg an t-sluaigh ann; sgeulachdan, òrain agus duain, a chaidh aiseag a nuas thugainn troimh na linntean le aithris-beòil ar n-athraichean agus ar seanairean. Bha bàird gu math comasach ann an Uibhist-a-deas uaireigin, ach gu mi-fhortanach, cha deach móran de an cuid sgrìobhaidhean a thoirt am follais riamh leis a’ chlò-bhualadair, agus mar sin, tha a’ chuid mhór de an oibrichean an diugh air chall. Ach cha do thiormaich fuaran na bàrdach an Uibhist-a-deas fhathast. Tha bàird againn ann, eadhon an diugh a tha an dà chuid comasach agus litreachail, ged a tha roinn dhiubh mar a their sinn “a’ seinn balbh.” ’S ann air a’ bhuidheann mu dheireadh a dh’ ainmich mi a tha toil agam geàrr-chunntas a thoirt anns an iomradh so.

DOMHNALL AILEAN MACDHOMHNAILL.

Tha Dòmhnall Ailean MacDhòmhnaill á Dalabrog ’na bhàrd a tha air leth ealdhaineach agus sgaiteach. Chualas iomradh air Dòmhnall Ailean air feadh na Gaidhealtachd gu léir mar ùghdair an òrain bhriagha, bhlasda sin, a chluinnear ’ga sheinn gu tric air Galldachd agus air Gaidhealtachd—“Gruagach òg an fhuilt bhàin.” Mar tha nàdurra do gach fear, sheinn e mu dhùthaich a òige, agus sin ann am bàrdachd a tha dligheach air an t-suidheachan as àirde ann an litreachas na cànain Ghaidhealaich. Sheinn e mu gach goireas a bha ri fhaotainn an Uibhist:—

“Far faight’ an t-ìm ’s an gruth san càis, ’s am bainne blàth ri òl ann;
’S e glan gun smùr bho ùth na bà, ’s an t-uachdar snàmh ’na chròic air.
Cha searg do shnuadh ma fhuair thu dreach, theid aodach ceart g’ad chòmhdach
’S bi spàl le dual gu luath ’na glaic, is fuaim aig beairt nan clòithntean.”

Thuirt e mu’n t-seillein ann—

“Tha seillein breac a’ tamh san sgeap, gu dian a’ pasg a stòrais,
Cha chaill e ’neart ri ám an t-sneachd ’s gach flùran seacte reòta
Gun dìth air bith, e snàmh sa’ mhil, ’s a’ chìr air chrith a’ còpadh,
Gu socair sàmhach feitheamh blàiths gus teachd feadh blàr nan neòinean.”

Chì sinn le luach litreachail na rannan so gur ann roimh shùil an fhìor bhàird a bha Domhnall Ailean a’ faicinn tìr a dhùthchais.

OIGHRIG NIC UILLEAM.

Is ann á Hoghmór a tha Oighrig Nic Uilleam, neo mar a theirear rithe Oighrig an t-Saoir, a’ còmhnuidh. Bha a h-athair ’na dheagh bhàrd, agus tha iomadh aon de na h-òrain aige fhathast ri ’n cluinntinn gu bitheanta. Fhuair Oighrig buadhan na bàrdachd mar dhìleab: tha


[TD 108]

sùil aice a chì maise-nàduir, agus seinnidh i air àilleachd a dùthcha gu grinn. Ach ar leam gu bheil a geiread ri mhothachadh nas fheàrr anns na dàin chridheil, àbhachdach eile bhios i ’deanamh. Daonnan, nuair a thachras nì èibhinn sam bith anns a’ choimhearsnachd tha Oighrig a’ cur a h-ealdhain air ghleus agus chan fhada gus am bi dàn aighearach air a chur an altan a chéile.

Uair a bha sud, bha “Tea” anabarrach gann san àite, air chor agus nach robh sìlean ri fhaotainn aig fear a’ charbaid-bathair a bha tighinn timcheall. Tha e ro choltach gu robh mnathan còire Hoghmóir (agus Oighrig fhéin air an ceann) ann an droch shuidheachadh a thaobh na h-uireasbhuidh dheuchainnich sin, agus so mar a chuir i sìos an gnothach anns a’ bhàrdachd:—

“Seinn hìribh o hiùraibh o hùg a bho ì
So agaibh an obair bheir asam mo chlì
Bhith feitheamh ri Lachlainn ’s nach tig e le tea
Is clapan mo chìnn gu sgàineadh.

Bha mise fo mhulad sa’ mhadainn an dé
Ged thogainn an teine mo choire gun ghleus,
Poit-tea air an dreasair ’s cha deanadh i feum
’S an canastair falamh, gun ghràinne.

Gu faca mi carbad a’ tighinn ’na dheann
Is thuirt mi ri càch gur e Lachlainn a bh’ ann,
Dh’ fhalbh mi ’nam chabhaig ’cur beannag mu’m cheann
’S a’ chobhair bha gann tighinn làmh ruinn.

Thuirt Lachlainn an uair sin ’s e cromadh a chinn
“Cha d’ fhuair mise fhathast ach <eng>‘invoice’<gai> na tea,
Tha mise cho duilich nach cuidich mi sibh,
Ged tha sibh le cìnnt ’gam chàineadh.”

Ged theirinn-sa cairteal do dh’ Oighrig an t-saoir
Fear eile do’n <eng>‘Teacher’<gai> ’s do Mhaighread Neill Duinn
Bi Màiri is Stìonag a’ gearain maraon
’S chan e Ealasaid móran as fheàrr dhomh.

Tha Catrìonag a’ chlachair a’ tuiream a cinn
’N e an fhìrinn a th’ aice nach tàinig an tea,
’S e cupan na madainn a thogadh ar spìd
Ged bhiodh e gun mhìrean làmh ris.

Ach bheir mi mo bheannachd do Chalum MacLeòid
A thigeadh le <eng>‘rations’<gai> ’s an caitheamh mu shròin,
Ma gheibh mi mar ’s math leam do’n mharsanta chòir
Gur fad bhios e beò le <eng>‘lorry.’<gai>

Chan iongnadh ged a bhiodh sean agus òg déidheil air a bhi an cuideachd Oighrig, oir tha na duanagan laghach aice a’ dùsgadh iomadh gàire cridheil.


[TD 109]

RUARAIDH CAIMBEUL.

Air taobh a deas Loch Baghasdal rugadh Ruaraidh Caimbeul o stoc aig an robh fìor fheartan na bàrdachd daighnichte ’nam pòraibh. Bha athair ’na dheagh bhàrd, agus bha bràthair athar, Seonaidh Caimbeul, ’na bhàrd fileanta cuideachd. Chaidh òrain Sheonaidh a chlò-bhualadh le Iain Latharna Caimbeul, Fear Chanaidh.

Chan eil Ruaraidh beò an diugh. Chaochail e bho chionn beagan bhliadhnachan air ais ann am Baile Lunnainn—ach gu cinnteach is fhiach dhuinn cuimhne chumail air ainm mar bhàrd. Bha grinneas, tiamhachd agus doimhneachd smuain ri an lorg anns na h-òrain aige, agus b’ aithne dha na smuaintean sin a sgeadachadh le briathran riochdail. Is e a rinn an t-òran briagha ud “An ám bhith fàgail Ghlaschu.” Chuir Ruaraidh seachad a’ chuid bu mhotha d’ a bheatha aig muir, agus is ann nuair a bha e seòladh a’ chuain mhóir a rinn e an t-òran eireachdail a leanas:—

“A Pheigi a ghràidh ’s tu dh’ fhàg mi buileach gun sùnnd
’S mi seòladh an dràsd thar sàil dh’ Astràilia nùll,
An oidhche fliuch fuar ’s mi shuas ’ga cumàil air chùrs
’S tu daonnan ’nam smuain, a luaidh, bho’n dhealaich thu rium.

Bho’n dhealaich thu rium, ’s neo-shunndach m’ aigne gach là
’S mi seòladh a’ chuain ’s gach uair ’gam sgaradh o’d ghràdh,
’S ma thug thu dhomh fuath ’s nach dual dhomh t’ fhaighinn gu bràth
Gu faic thu le’d shùil, a rùin, nach bi mi fad’ slàn.

Cho fad ’s théid mi nùll bi dùil ’am tilleadh a nall
Far na dh’ fhàg mi mo rùn fo thùrs’ am Baile nan Gall,
’S gun téid sinn le sùnnd a null do dh’ Uibhist nam beann
Far faigh mi ort còir le pòsadh ceangailte teann.

Ma gheibh mi ort còir ri’m bheò chan fhaic mi ort dìth
Gun toir mi dhut lòn gu leòir far muir agus tìr,
’S ged theireadh an sluagh, a luaidh nach deanainn dhut nì
Gun cuirinn am bàrr, a ghràidh, ged ’s maraiche mì.

Ged ’s maraiche mì tha sgìth a’ treabhadh a’ chuain
Bha’n iomadach àite, ceàrnan deas agus tuath,
Chan fhaca mi ann té Ghallda thigeadh riut suas
A bhean a’ chùil bhàin, chaidh àrach ’n Uibhist nam buadh.

An Uibhist nam buadh gur truagh nach robh mi leat thall
Is fàinne de’n òr mu’d mheòir ’gar ceangal le bann
’S ma thilleas mi luaidh thar chuain an turus so nall
Dh’ Aird Choinnich theid sinn le cinnt g’ar ceangal gu teann.

Gun sguir mi de’n dàn mu fàs sibh uile dheth sgìth
’S gun tuig sibh mo chàs ’s mi dràsd’ cho fada bho thìr
Ach an rud tha mi ràdh gu bràth gun aidich mi fhìn
Taobh tuath Loch-a-Chàrnain dh’ àraich cailinn mo chrìdh.


[TD 110]

ALASDAIR BOYD.

Ged is ann san Iochdar a rugadh Alasdair Boyd, agus a dh’ àraicheadh e, is ann san Oban a tha e tàmh a nis. Dh’ fhàg e dùthaich a bhreith bho chionn iomadh bliadhna agus fhuair e cosnadh san Oban, far an do chuir e suas a dhachaidh. Bha Alasdair riamh éibhinn, sgaiteach agus cha do dh’ atharraich e fhathast.

Nuair a bha e aig an tigh anns an Iochdar, uaireigin, chuala e mu dheighinn feadhainn a chaidh a dh’ iasgach liabag gu Loch Bì. Thug iad leotha geòla bheag, ach air réir coltais, thionndaidh an aimsir fiadhaich agus b’ éiginn cùl a chur ris an iasgach. Rinn Alasdair duanag dhaibh mar gum biodh iad air a bhith ri seòladaireachd mhór sa’ chuan an iar nuair a thàinig a’ ghaillinn orra.

Bho’n ‘shet’ iad na siùil ùr oirre
An cuan a tuath gu siùbhladh i,
Bho’n ‘shet’ sinn na siùil ùr oirre.

Nuair a dh’ fhàg i baile ’n Obain
Gu robh fairge throm fo’n t-sròin aic’,
Eachann a’ riofadh na ròpan
’S Flòraidh air an stiùir aice.

Nuair a dh’ fhàg i linne ’chlachain
Bha i falbh mar fhiadh nam beannan,
Siùil a’ lùbadh ri cruinn gheala
’S cabhag gu tigh Dhùghaill oirr’.

Gu robh Flòraidh agus Donnie
Gu trang a’ riofadh san <eng>‘top-sail’<gai>
Dòmhnall Mac Eachainn air a toiseach
’S pròspaig ris an t-sùil aige.

Sin nuair thuirt Donnie gu spòrsail
Saoil a leig sinn chun a Nòis i
Cha leig, cha leig, arsa Flòraidh
Cargo mòr aig Dùghall innt’.

Sin nuair thuirt Flòraidh ri Eachann
’N t-ám againn bhith tilleadh dhachaidh,
Tha na lìn againn ri’n tarruing
Mu strac Iain MacFhionnlaigh iad.

Nis o’n a bhristeadh am bàta
’S nach eil rathad cur ’na h-àite
Gun téid fios gu Lachlainn Màiri
’S càiridh na h-Insùrance i.

Cluinnear Alasdair gu tric a’ seinn nan òran a rinn e fhéin, air céilidhean anns an Oban, agus is e fìor thaitneas a th’ ann leis an luchd-éisdeachd an uair a nochdas e air an àrd-ùrlar.


[TD 111]

ALASDAIR MAC’ILL-FHAOLAIN.

Mar an ceudna, is fhiach iomradh a dheanamh air Alasdair Mac’Illfhaolain mar bhàrd deas-bhriathrach. Buinidh Alasdair do Pheighinn-nan-aoirean, ach is ann an Grianaig a tha a chòmhnaidh an dràsda. Tha e pòsda an sin aig ban-sheinneadair ainmeil. Chaidh e fo uidheam agus thog e air do’n Chogadh Mhór (1914) nuair a bha e glé òg, agus is iomadh deuchainn thrioblaideach a choinnich ris. Tha smuaintean iargainneach, drùidhteach air an cur sìos aige gu snasail anns an òran mhaiseach a rinn e aig Loos.

So beagan ruinn de’n òran sin:

Ochoin, a chialain, gur mi tha cianail
’S a h-uile riasladh air tighinn gu bròn dhomh,
An déidh ’s na thriall mi do’n Ear ’s do’n Iar
O ’s e poll na criathraich a rinn mo leònadh.

’S ann aig Loos a shil mo shùilean
Is luchd mo dhùthcha ’s iad cruaidh fo’n òrdan,
’S gur bochd ri chùnntas na chaidh dha’n ùir dhiubh
’S a’ chuid bu mhù dhiubh an tùs an òige.

Sa’ mhadainn Chéitinn na’n toirinn géill dha
Fuaim na Beurla ’gar cur an òrdugh:
’’So do bhéigleid is bheir sinn ceum as
Is treud a’ Khaiseir ri chur air fògradh.”

Tuigidh sinn, matà, o’n chunntas ghoirid sin, gu bheil géiread is mac-meanmna a’ Cheiltich beò fhathast ann am mic is nigheanan ar dùthcha. Tha an cóigear bhàrd a chaidh ainmeachadh neo-ionnan ’nan obair, oir chan eil iad uile seinn fo’n aon bhuaidh-inntinn. Ach air a shon sin, chì sinn gum bheil iad comasach air an aignidhean a nochdadh araon ann am moladh, ann an àbhachdas dibhearsonach, ann an gràdh, ann am bròn ’s an ionndrainn. Ged nach tàinig iad air aghaidh gu inbhe àrd ann an litreachas, gidheadh tha éibhleag bheò air an siubhal, agus tha iad le’n obair a’ toirt mór-thoileachadh dhuinne, an luchd-dùthcha.

[Sanas]


[TD 113]

Am Bodach
Le IAIN MAC A’ GHOBHAINN.

“EIL mi creidsinn ann an taibhsichean?” ars’ am bodach. “’S e ceist tha sin. Chan fhaca mi taibhs’ a riamh, ach tha sgeul agam ri innse. Tha m’ inntinn a’ dol air ais gu oidhche Shamhna. Cha leig mi leas innse dhuibh dé ’s ciall do Oidhche Shamhna. Nuair a bha sinn ’nar balaich, bhiodh sinn a’ cruinneachadh airgid is buntàta—fad an fhoghair, agus a’ caitheamh ar buannachd air aon oidhche mhór ri biadh de gach seòrs’—ùbhlan, fìon, ’s gach meas a thàinig anns an àirde ’n ear. Bha ceithrir againn ann gu léir——mi-fhéin is Murchadh is Iain is Tormod—ach b’ e mi fhéin is Murchadh na companaich gu h-àraidh. Tha fhios agaibh fhéin de seòrsa oidhche a bhitheadh ann—oidhche rionnagach chruaidh ’s nimh an reothaidh innte. Air an dearbh oidhche abair thusa gun dh’ith sinn. Thug Iain is Tormod an dachaidh orra ach dh’ fhuirich Murchadh. Seach gur ann aig an tigh againn fhéin a bha ’n t-samhain ’ga cumail, thug mi mo leabaidh orm air son leth-uair-a-thìde, ’s mo shùilean cho trom ris a’ chloich, ’s gun éirinn a rithis airson an ath spàirn a thoirt air a’ bhiadh.

Air dhomh dùsgadh thàinig Murchadh a steach. Bha beagan crith air, oir bha ’n oidhche reòit. Thubhairt e rium nach robh e faireachdainn glé mhath idir.

“Ni sinn balgam tea ’s bheir sin a’ chrith as do chnàmhan,” arsa mise ris. Dh’òl an deoch, ach bha aodann cho geal ’s a bha è riamh.

“Suidh a steach ris an teine” arsa mi fhéin ris. Rinn e sin, ach cha b’urrainn dha a shocrachadh fhéin.

“Chan eil mi creidsinn nach eil nì àraidh a’ dol a thachairt,” ars’ esan, “tha eagal orm.” Bha fhios agam gur e balach a bh’ann anns an robh mac-meanmna ro-làidir agus e car eagalach gu nàdurrach. “Eisd, amadain” arsa mise ris, “dé na gnothaichean mi-nàdurrach?” Ach chuir e beagan eagail orm fhéin ’s thòisich mi ri deasachadh an teine. Bha mi toilichte gun robh mo mhàthair ’na cadal gu h-àrd.

“Bha mi ’nam ònar an so,” ars’ esan, “’s tusa ’nad chadal. Cha tigeadh priobadh air mo shùil ’s an oidhche cho balbh; ’s gun ghuth ri chluinntinn ach am muir a’ bualadh air an tràigh. Mu dheireadh dh’fhalbh mi mach. Bha beagan dorchadais ann ged a bha na rionnagan ris. Cha robh nì ri chluinntinn, duine no ainmhidh, ach bha mar gum bitheadh làmh fhuar air mo chridhe.” “Làmh fhuar do chridhe?,” arsa mise. “Dé ’n cànain a th’ agad an sin? Tiugainn thusa a mach ’s chì thu nach eil ann ach do smuaintean amaideach fhéin.” Chaidh sinn a mach, ’s bha ’n oidhche cho fuar ’s gun thòisich sinn ri cluich, ach cha robh sinn ag éigheachd idir, oir bha e gu bhith dà-uair-dheug ’s bha mo mhàthair ’na leabaidh gu h-àrd.

Bha aobhar eile againn cuideachd, oir an ath-dhorus dhuinn, bha balach a’ bàsachadh. Gun teagamh, bha e beagan na b’aosda na sinne—sia bliadhna deug—’s cha robh sinne ach dà bhliadhna dheug. Air dhomh smaoineachadh air ’s mi cluich, ’s aodann cho geal ’s cho tana mar a’ choinneal—’s chan e facal tha sin, oir bha e dìreach mar a’ choinneal—theab mo chridhe stad. Bha e ’n àrd is a’ falbh timcheall


[TD 114]

cealla-deug roimh ’n ám so, agus bhithinn ’ga choimhead ’na sheasamh ris a’ ghàrradh ’s e coimhead cho lag ’s cho bochd. Ach o chionn beagan is seachdain ghlac e fuachd as ùr is thug e leabaidh air. Mar a tha mi ’g ràdh, air dhomh smuaineachadh air a’ bhalach a’ bàsachadh ri ar taobh, thàinig crith orm ’s thubhairt mi ri Murchadh gum b’fheàrr dhuinn a dhol a steach. “Carson?” ars’ esan, “an e eagal a th’ ort-sa cuideachd?” “Chan è,” arsa mise, “ach tha e fuar, ’s tha ’n t-acras orm.” Cha robh cho beag de dh’acras orm riamh, ach bha mi air bàsachadh mus canainn sin ris-san. Co-dhiùbh, chaidh sinn a steach is chaidh sinn ris an teine. Cha robh sinn ach cóig mionaidean ris an teine air a thug Murchadh leum as. “Eil thu cluinntinn?” ars’ esan. “Dé?” arsa mise, “Eil thu cluinntinn an gnogadh aig an uinneig? ’S math dh’ fhaoidte gur e Iain is Tormod a th’ ann.” “Cha chuala mise càil,” arsa mise. “Théid mi dh’fhaicinn co-dhiùbh,” ars’ esan ’s dh’fhalbh e. . . Chuala mi e coiseachd timcheall ’s an déidh ùine ghoirid thill e, ’s aodann geal ’s e air chrith. “Chan eil duine ri fhaicinn,” ars’ esan, “chan eil duine ri fhaicinn.”

“Carson a bhiodh?” arsa mise. “Cha robh duin’ ann.” Cha leig mi leas innse gu robh eagal orm—cha robh mi ach dà bhliadhna dheug.

“Chan eil fhios an robh duin’ ann,” ars’ esan, “ach bha rud-eigin ann. Chuala mi gnogadh aig an uinneig. Tha mi ’g innse dhut gun cuala mi e cho làidir ri làidir.” Cha mhór nach robh e as a thoinnisg.

“Chan eil fhios agam dé tha tighinn riut an nochd,” arsa mise. “Chan eil mi creidsinn nach ann a’ cluinntinn thaibhsichean a tha thu.” Agus cho socair ri càil fhreagair e: “Chan eil mi creidsinn nach ann.” “Eisd,” arsa mise, “tha fhios aig a h-uile duine nach eil a leithid de rud ann ri taibhs’,” ’s mi toirt sùil air mo chùlaibh. “Fuirich gu’n cluinn thu so. ’S e mo mhàthair a dh’innis an sgeulachd dhomh. Thubhairt i ruinn gun robh m’athair a’ tighinn as a’ bhaile mhór aon oidhch’ agus mar a tha fhios agad fhéin tha agad ri dhol seachad air cladh air an t-slighe dhachaidh. Well, b’fheudar do m’ athair coiseachd na seachd mìle. Air dha bhith leth-mhìle bho’n chladh ’s ann a chunnaic e solus uaine aig cliathaich an rathaid. Cha robh e airson tilleadh ’s cha robh e airson a dhol air adhart. Ach mu dheireadh bhòidich e leis-fhéin nach tilleadh e. Agus eil fhios agad dé bh’ann? Cha chreideadh tu chaoidh e.” “Chan eil,” arsa Murchadh. “Bha” arsa mise, caile-bianain a’ tighinn bho iasg a bha ’na laighe ann an cairt.” “Dé bha ’chairt a’ deanamh an cliathaich an rathaid mu’n ám sin a dh’oidhche?” “Cha robh càil a dh’fhios agam, ’s thubhairt mi, “Sud mar a chaidh an sgeulachd innse dhomhs’. An e nach eil thu ’gam chreidsinn?” “Chan eil mi tuigsinn dé bha ’chairt a’ deanamh ri cliathaich an rathaid mu’n ám sin de’n oidhche.” Cha do smaoinich mi fhéin air a’ cheist nàdurrach sin fhaighneachd agus dh’fhàs mi fiadhaich. “An ann a’ dol a ràdh gu bheil mo mhàthair breugach a tha thu,” arsa mise. Agus sin nuair a thachair e. Chual’ e ’n gnogadh a rithis! Co-dhiùbh, thug e leum grad, is mus do sheall mi rium fhéin, bha e air taobh muigh an doruis. Air dha tilleadh bha e na bu ghile na bha e riamh. “Chan eil càil ann. Chan eil càil ann.” Cha mhór nach robh e ’g éigheach. Bha eagal mór orm-sa nis ’s mi ’coimhead ’na chruth. “Dùisgidh mi mo mhàthair,” arsa mise. “Cha dhùisg,” ars’ esan. Feumaidh mi


[TD 115]

faighinn a mach dé th’ann. An cuala tu càil idir?” Cha robh mi airson a’ bhreug innse ged a theab mi. “Cha chuala” arsa mise. Bha mi ’smaointeachadh gun robh e ’dol a leum orm. “Cha chuala mi guth” arsa mise, “aon ghuth cha chuala mi.” “A’ bhreugadair mhóir,” ars’ esan, ach bha eagal ’na shùilean. “Chan eil rian nach cuala tu e. Chan eil rian air. Eil thu bodhar?” “Chan eil” arsa mise, “mi bodhar idir. Ach tha mi smaoineachadh gur e thus’ am breugadair. Mas ann a’ feuchainn ri amadan a dheanamh dhìom-sa a tha thu ’s fheàrr dhut gu mór sgur.” Ach bha eagal orm-sa cuideachd. Rug mi air ubhal ’s thòisich mi ’ga h-ith. Ach cha robh esan stòlda. Bha e mar gum biodh e ’feitheamh. Bha sinn ’nar suidhe ’n sin airson cairteal na h-uaireach gun aon fhacal. Tha e duilich dhomh a chreidsinn an diugh ach bha e mar gum biodh m’ eagal air a thionndadh mar dhaoimean air broilleach Mhurchaidh ’s bha esan mar gum biodh tàmailt air. Gu grad leum e ’n àirde rithist ’s mar shradan dealanaich rinn e air an dorus. Lean mi orm ag ith an ubhail. An ceann cóig mionaidean cha robh e air a thighinn. Chaidh mi mach ’s bha e ’na laighe air beulaibh an doruis. Shaoil mi gun robh e marbh. Dh’ éigh mi air mo mhàthair; thog sinn a steach e; fhras sinn bùrn air aodann, agus dhùisg e. “Dé bh’ann?” arsa mo mhàthair.

“Chunnaic mi,” ars’ esan, “Chunnaic mi Coinneach.”

“Coinneach” arsa mo mhàthair, “Coinneach? Tha Coinneach ’na leabaidh ’s tha e iongantach gun éirich e dhith.” B’e Coinneach am balach a bha ’n ath-dhorus. “’S thog e air—mar—mar sholus—an null chun an tigh aca fhéin” “Cha b’e Coinneach a bh’ann,” arsa mo mhàthair. “’S è, ’s e Coinneach a bh’ann. ’S tha e ’dol a bhàsachadh. ’S chan eil mi creidsinn—faodaidh sibhse fanaid—nach ann an uair sin a dh’fhairich mi cuideam mór a’ laigh’ air mo chridhe nach do dh’éirich dheth fhathast ’s nach éirich—cuideam an t-saoghail dhìomhair a tha mar sholus uaine air chùl an t-saoghail againne. “Coinneach?” arsa mise, “cha b’ è bh’ann.” “Aodann thana gheal; ’s chaidh e chun an tigh aca fhéin,” ars’ esan.

Ach cha do dhì-chuimhnich mi nach creideadh esan mise. “Cha b’è,” arsa mise. Sheall mi timcheall orm . . . Bha ubhal no dhà air a’ bhòrd. Bha ’n teine air bàsachadh ’s an oidhche balbh. “Théid mi dh’fhaicinn,” arsa mise.

Chaidh mi mach ach cha b’urrainn dhomh carachadh. Dh’ fhuirich mi aig an dorus. An ceann ùine thill mi. “Tha e ’na leabaidh,” arsa mise. Chan eil fhios agam carson a dh’innis mi bhreug; an ann troimh thàmailt cho eagallach ’s a bha mi; an ann airson dìoghaltas nach creideadh e mo sgeulachd; an ann airson gun robh mi smaoineachadh gur e ’n cùrs a b’fheàrr do Mhurchadh. Cha dubhairt e càil agus goirid an déidh sin chuir sinn dhachaidh e.

Mìos an déidh sin bhàsaich Murchadh, agus cóig bliadhna ’n déidh sin bha còmhradh agam ri Coinneach ’s thuirt e gun cual e sinn air an dearbh oidhch’ a’ cluich, ’s ann am fiabhrus gun tàinig e chun an tighe.

Bithidh mi smaoineachadh gur e mise thug bàs do Mhurchadh ach an dràsda ’s a rithis bithidh mi faighinn comhfhurtachd as a’ cheud dà ghnogadh air an uinneig.

Sud ma tha, cha teirinn an aghaidh balgam eile.


[TD 118]

Suil mun Cuairt
Le T. M. MACCALMAIN.

THA na ceudan de Chomuinn Ghaidhealach is Albannach air feadh an t-saoghail; tha na ficheadan diubh an Glaschu fhéin agus anns na bailtean-móra an Albainn is an Sasainn. Neo-ar-thaing mur cluinnear othail orra aig na cuirmean-ciùil is na féistean a bhios aca, is iad a’ cur asda mu chor na Gaidhealtachd a dh’ fhàg iad fhéin no an sinnsirean. “Deoch-slàinte Tìr nam Beann!” Suas na glaineachan!

Ach cia meud dhiubh a bheir aon sgillinn ruadh seachad a chum maith na Gàidhlige agus nan Gaidheal? Mus tòisich neach sam bith air trod rium, aidicheam gu bheil iad ann, aig an tigh is thairis, a tha a’ còmhnadh leis an aobhar, ach is tearc iad an coimeas ris an àireamh a dh’ fhaodadh taic làidir a thoirt do gach oidhirp a chum leas na Gaidhealtachd.

“Ach ciamar a bheir sinne cobhair seachad?” arsa feadhainn. Chan eil leisgeul aca tuilleadh. O chionn ghoirid an so thòisicheadh air oidhirp ùir air sgàth na Gaidhealtachd—oidhirp a bheir cothrom do gach aon, bochd no beairteach e, làmh chuideachaidh a shìneadh ri Tìr nam Beann ’s nan Gleann a chum is gum mair i mar an ceudna mar Thìr nan Gaisgeach.

Is e as ainm do’n oidhirp so, anns a’ Bheurla, <eng>“The Highland Fund.”<gai> Nach fhaod sinn “An Sporan Gaidhealach” a ràdh ris? Tha buidheann dhaoine air tighinn an ceann a chéile fo iùl an Tighearna Calum Dùbhghlas-Hamilton, Fear-Pàrlamaid Siorrachd Inbhir-Nis, agus tha iad a’ cur romhpa airgead a thrusadh agus a chur anns an Sporan Ghaidhealach, agus a mach as an Sporan sin bheirear iasad-airgid do neach sam bith aig a bheil rùn obair sam bith a chur air aghaidh anns a’ Ghaidhealtachd.

Tha fhios againn gu bheil an Riaghaltas air iomadh dòigh a’ toirt cobhair do chroitearan is do iasgairean is do sheòrsachan eile. Ach tha nithean ann as còir a dheanamh a chum cosnadh a thoirt do shluagh, agus chan eil taic-airgid ann dhaibh. Thàtar a’ rùnachadh an t-ionmhas a thrusas an Sporan Gaidhealach a chur gu feum gus daoine a mhisneachadh is a chuideachadh beòshlainte fhaotainn dhaibh fhéin is do mhuinntir eile anns a’ Ghaidhealtachd. Is e rud gealltanach a tha an so, agus is còir taic a thoirt dha. Ma sgrìobhas neach sam bith gu Rùnaire an <eng>“Highland Fund,” 18 Heriot Row<gai>, an Dun-éideann, gheibh e gach fiosrachadh as urrainear a thoirt dha mu’n oidhirp.

* * * * * *

Is iongantach an nì e, a dh’ aindeoin cho sgriosail is gu bheil cogaidhean air linne-ne, gu bheil buannachd a’ tighinn asda do chuid de dhaoine is de àitean. Mur b’e an cogadh mór mu dheireadh cha bhiodh an drochaid mhór mhaiseach fheumail thairis air an fhaodhail eadar Beinn-a’-bhaoghla is Uibhist a Deas, agus cha bhiodh laimrig aig muinntir Ghlinn-Eilge, agus cha bhiodh laimrigean-adhair cho fìor ghoireasach aca am Beinn-a’-bhaoghla, an Tiriodh, agus ’s dòcha an Steòrnabhagh!


[TD 119]

Ma thig cogadh mór eile—agus is e ùrnuigh nan uile gun cumadh am Freasdal sin bhuainn—nithear feum de chumhachd spreadhaidh an atoim. Ach, cogadh ann no as, gheibhear innleachd air cumhachd an atoim a chur gu buil an iomadh dòigh chiallach shìtheil. Thàtar ag ràdh gun gabh cumhachd an atoim àite cumhachd na toite agus an dealain, agus gur e beairtean-atoim, agus chan e beairtean-toit no beairtean-ola no beairtean-dealain, a bhios mar chumhachd-gluasaid ann an itealain, trèanaichean, carbadan, is bàtaichean an ùine ghoirid.

Biodh sin mar a bhitheas, chan eil daoine ach aig toiseach tòiseachaidh le cumhachd an atoim. Tha an Riaghaltas a’ cur mu dheighinn ionad a roghnachadh an ceann a tuath na h-Albann far an suidhichear tigh-oibre cumhachd an atoim, agus tha dùil gur h-ann air sgìre Mheaghrath an Gallaibh a tha sùil aca. Tha laimrig-adhair an sin cheana. Chan eil fad sam bith bho dh’ innseadh gu bheil oidhirp ri dheanamh, a bheir trì no ceithir bliadhna, gus mòine á mòintich mhóir Ghallaibh a chur gu feum a dheanamh gas. Tha a’ mhòinteach so aig àite ris an abrar Allt-nam-breac. Eadar an dà oidhirp sin, obair an atoim is obair na mòna, faodar dùil a bhith ri feabhas ann an cor Siorrachd Ghallaibh a thaobh cosnaidh. Agus gu dearbh tha feum air sin. A réir a’ chunntais-sluaigh an 1951 chan eil an Gallaibh an diugh ach mu leth an t-sluaigh a bha ann ceud bliadhna air ais, agus trian de na bha ann o chionn lethcheud bliadhna.

[Sanasan]


[TD 120]

Ach nach ann mar sin a tha air feadh na mór-chuid de’n Ghaidhealtachd? Is math, uime sin, a bhith a’ cluinntinn mu oibrichean ùra a tha ri tòiseachadh. Is feàrr, ged thà, na h-oibrichean a tha cheana air ghleus. ’S t-fhoghar dh’ fhosgladh tigh-oibre an Uige, anns an Eilean Sgitheanach, co-cheangailte ris an obair aig Loch Cuithir, far a bheilear a’ cladhach stuth mìn ris an abrar <eng>diatomite<gai>—stuth a tha glé fhiachail agus glé fheumail. Tha an dùthaich againn a’ cur feum air 30,000 tunna de’n stuth so gach bliadhna, agus tha dà cheud seòrsa rud a ghabhas deanamh dheth. Tha againn ri a cheannach á tìrean céine air prìs mhóir. Ach ri ùine gheibhear suas ri 8,000 tunna gach bliadhna á Loch Cuithir agus á tigh-oibre Uige, agus cheana tha cosnadh aig mu cheud duine an cois na h-oibre so anns an Eilean Sgitheanach.

* * * * * *

Tha fhios gu bheil miotailtean is stuthan nàdurra eile air feadh na Gaidhealtachd a dh’ fhaodamaid uisneachadh mar mheadhon-beairteis agus mar mheadhon-cosnaidh. Roimh an Chogadh bha mèinn an Aird-an-t-sabhail, faisg air Glinn-Eilge, far an robh clach bhog ghorm, <eng>talc<gai>, ’ga cladhach is ’ga reic. Ri linn a’ Chogaidh bhàtar a’ deanamh glaine de ghaineamh mhìn Loch Alainn anns a’ Mhorbhairne. B’ àbhaist marmor a bhith air oibreachadh an Sgìr an t-Sratha anns an Eilean Sgitheanach, agus iarann an Eilean Ratharsaidh, Leis gach acfhainn ùir a tha ’nan tairgse an diugh, agus le cumhachd an dealain a bhith cho goireasach, is math a dh’ fhaodadh daoine èasgaidh an deagh bheòshlainte a dheanamh dhaibh fhéin is do dhaoine eile. Is e cumhachd an dealain á Lochan an Stòrr a thàtar ag uisneachadh ann an oibrichean an <eng>diatomite<gai> aig Loch Cuithir. Agus tha Bòrd an Dealain a’ sìor chur ri àireamh nan àitean a tha a’ faotainn buannachd an t-soluis ùir. Nithear tòiseachadh air oibrichean dealain a dh’ aithghearr an teis-meadhon Chataibh, ri taobh Loch Sìn (cosgaidh so còrr is £8,000,000), agus an ceann a tuath Siorrachd Pheairt (cosgaidh so còrr is £15,000,000). Gu fìrinneach, tha “Neart nan Gleann” ’ga fhoillseachadh air feadh na Gaidhealtachd gu léir, agus, ma théid againn air cumhachd an dealain a chur gu feum anns a’ Ghaidhealtachd, seach a reic ri ceann-a-deas na dùthcha is Sasainn, thig leasachadh nach beag air cor na Gaidhealtachd.

* * * * * *

Ach tha aon bhacadh daonnan air gach rùn maith a chum leas nan Gaidheal, agus is e sin cho mì-dheiseil is cho daor is a tha na goireasan-siubhail. Chan e nach eil bàtaichean briagha ùra againn, agus itealain air feadh nan eilean, ach tha na rathaidean-móra ’nan aobhar-fanaid do luchd-turuis bho’n taobh-deas agus ’nam bristeadh-cridhe do na daoine againn fhéin.

Chì mi gu bheil Comhairle Siorrachd Earraghaidheal ag iarraidh bacadh a chur air carbadan troma o bhith a’ dol air an rathad a tha a’ dol sìos troimh Chòmhal gu Caol-an-t-snàimh, far a bheil aiseag-charbad a null gu Eilean Bhòid. Tha Comhairle Siorrachd Bhòid a’ cur an aghaidh iarrtas Comhairle Earraghaidheal, oir is e muinntir


[TD 121]

Eilean Bhòid a dh’ fhuilingeas call ma bhacar làn-fheum a dheanamh de’n rathad so. Chan eil an so ach tuilleadh dearbhaidh air mar a dh’ fhaodas aon Chomhairle Siorrachd a bhith an aghaidh Comhairle eile. Is math a tha cuimhne agam air rud càil-eigin mar so a thachair o chionn mu fhichead bliadhna. Tha an rathad-mór a tha a’ ruith do Ghlinn-Eilge a’ dol astar mór troimh Shiorrachd Rois. Bha Siorrachd Rois a’ pàidheadh ri cumail suas rathad a bha a’ treòrachadh gu sgìr an Siorrachd Inbhir-Nis. Dh’ iarradh cead an rathad a dhùnadh bho charbadan troma, agus rinneadh sin fad bhliadhnachan.

Tha mi fhéin ’ga fhaicinn cho fìor shoilleir nach bu chòir do chùram nan rathaidean-móra a bhith idir, idir air na Comhairlean Siorrachd. Gach goireas aig a bheil dlùth-bhuntainneas ri cor na dùthcha gu léir, bha còir aige a bhith air chùram ùghdarrais as àirde na na Comhairlean Siorrachd. Is e sin aon de na h-aobharas a tha ’gam bhrosnachadh gu bhith a’ tagradh aon Ard-chomhairle a chur air chois air son na Gaidhealtachd gu léir.

* * * * * *

Tha dà bhliadhna bho chuireadh air chois Coimision nan Croitearan, ach chan eil sgeul fhathast air na co-dhùnaidhean gus an tàinig iad mar thoradh air gach sgrùdadh is ceasnachadh a rinn iad. Chan eil teagamh nach d’ rinn an Coimision an dìcheall. Chaidh iad air feadh na Gaidhealtachd agus thugadh cothrom do gach neach a thogradh a bheachdan a thoirt dhaibh. Chuala mi fear a’ gearan, “Chan fhaca an Comision de’n bhaile againne ach na laigh an sùilean air agus iad a’ falbh aig deich mìle fichead san uair ann an càraichean.” “’S dòcha,” arsa mise, “gur e a b’ aobhar dha sin gu robh iad cho toilichte rathad a lorg anns an eilean agaibh air am falbhadh càr aig an astar sin!”

Tha dùil gum foillsichear beachdan a’ Choimision aig toiseach na bliadhna 1954. Ma bhios na beachdan aca cho glic, tùrail ri beachdan a’ cheud Choimision, Coimision Napier o chionn faisg air ceithir fichead bliadhna, chan eagal do na croitearan Gaidhealach.

* * * * * *

Dusan chearc mu ’n dorus is gamhainn air teadhar; croitean gun fheansaichean; curachd le spaid no leis a’ chois-chruim; fear an tighe air falbh a’ cosnadh, agus bean an tighe agus a’ chlann òg a’ strì ri crodh is fearann, agus gun aca air a shon ach bainne na lite is na tea agus prìs gamhna aig an Fhéill-mhàrtainn. B’ e sin croitearachd a reir an t-seann nòs, do ’n mhór-chuid co-dhiùbh. Cha robh an sin ach “sluisearachd,” mar a theireadh iad. Chan iongnadh idir ged a chuir uimhear Ghaidheal an cùl ris. Ach tha dòighean is cothroman is eòlas is acfhainnean ùra ann an diugh. Tha móran air a’ Ghalldachd a dh’ iarradh a bhith air ais air a’ Ghaidhealtachd. Tha an rìoghachd uile a’ cur feum air gach bàrr is beathach a thogar anns a’ Ghaidhealtachd. Tha fhios gum faighear comhairle ghlic bho Choimision nan Croitearan.


[TD 122]

SGOIL CAISTEAL STEORNABHAIGH
le Alasdair MacCoinnich

[Dealbh]

CO an Gaidheal nach cuala mu Steòrnabhagh Mór a’ Chaisteil? Is e baile mór agus baile glé adhartach a tha ann an Steòrnabhagh an diugh!

Ged nach robh am baile cho mór no cho eireachdail an uair a chaidh an Caisteal a thogail, b’ e, eadhon an uair sin fhéin ceann-bhaile an eilein. Ged nach robh cothrom siubhail aig an t-sluagh mar a tha aca a nise, bha Leódhasaich ri’m faotainn anns gach ceàrnaidh de’n t-saoghal, agus gu math tric gheibhteadh iad ann an àrd inbhe air muir ’s air tìr.

Tha corr agus ciad bliadhna bhon thog an Ridire Seumas MacMhathain, a bha ’na uachdaran air Leódhas, caisteal Steòrnabhaigh. B’ anns a’ chaisteal a bha cùisean riaghlaidh an eilein air an stéidheachadh, agus an uair a cheannaich Leverhulme an t-eilean chùm an caisteal àite fhéin ann an cùisean cudthromach na h-oighreachd.

An uair a dh’ fhàg Leverhulme Leódhas, dh’ fhàg e an Caisteal an earbsa ri buidhinn de dhaoine air an robh e mar fhiachaibh fhaicinn gum bitheadh an caisteal air a chur gu feum muinntir Leódhais. Cha do rinneadh móran car greise, ach an uair a thug Parlamaid a mach Achd Ur an Fhoghluim, a dh’ òrdaich gum biodh aois na sgoile air a togail gu cóig bliadhna deug, thuig Comhairle an Fhoghluim an Siorrachd Rois, agus buidheannan eile, gun robh feum air Sgoil-còmhnaidh an Steòrnabhagh far am biodh gillean Leódhais agus nan eileanan eile a’ faotainn teagaisg ann an obair mara, obair aodaich, agus ceàirdean de gach seòrsa. Bha an Comunn a bha an urra ris a’ chaisteal de’n aon bheachd, agus thairg iadsan an Caisteal airson an aobhair so. Ghabh Comhairle an Fhoghluim ris an tairgse gu h-aon ghuthach, agus b’ e sin toiseach tòiseachaidh Colaisde Caisteal Steòrnabhaigh.


[TD 123]

Ged a bha an aitreabh mór agus brèagha bhon taobh a muigh, bha móran oibreach r’ a dheanamh agus móran airgid r’ a chosg chum is gum biodh an t-àite freagarrach airson an t-seòrsa colaisde a bha san amharc aig Comhairle an Fhoghuim. Chaidh na h-atharraichean so a ghabhail os làimh air ball, agus an uair a bha an t-àite deiseil chaidh luchd-teagaisg a thaghadh a chum a bhith a’ dol an sàs anns an obair.

Air Di-ar-daoin, an 24mh latha de’n t-Sultuinn, fa chomhair cruinneachadh mór sluaigh a Leódhas agus far tìr mór, dh’ fhosgail am Morair Home, Ministear na Stàite, a’ Cholaisde. Mhol e Comhairle an Fhoghluim airson na h-oibreach ionmholta a ghabh iad os làimh; thuirt e gun robh e a’ smaoineachadh gun robh an seòrsa teagaisg so ro-fhreagarrach airson gillean nan eileanan aig an ám so agus ghuidh e gach soirbheachadh a bhith leotha.

Labhair àireamh eile de na bha an làthair agus nochd iad uile gun robh ùidh mhór aca fhéin agus aig na buidheannan a bha iad a’ riochdachadh ann an obair Colaisde a’ Chaisteil.

Ged is ann an Steòrnabhagh a tha a’ Cholaisde so air a suidheachadh, agus ged a tha i fo riaghladh Comhairle Foghluim Rois, tha cuireadh aig gillean nan Siorramachdan eile tighinn chun na Colaisde an aon rud ri gillean Leódhais fhéin. Thòisich a’ Cholaisde le ceithir fichead is dà ghille dheug. Tha dhà dheug thar fhichead a’ còmhnaidh anns a’ Chaisteal agus an corr a mach ’s a steach gach latha. Tha mu leth nan gillean, air an iarrtas fhéin, a’ faighinn teagasg ann an ceàirdean, agus tha so glé iomchuidh oir tha gainne mhór de luchd ceàird anns an Eilean Fhada. Bhon a sguir an Cogadh Mór mu dheireadh chaidh móran thighean a thogail anns na h-eileanan agus chì sinn gun tug cuid aca greis mhór ’gan togail le cho gann agus a bha luchd-ceàird.

Tha, a rithist, am muir ann am fuil nan eileanach agus tha sinn an dòchas gum bi foghlum Sgoil a’ Chaisteil ’na chuideachadh do ghillean a bheir an aghaidh air a’ mhuir, agus gun cuidich e iad gu bhith ag éirigh gu inbhe àird anns an dreuchd sin. Tha, cuideachd, obair a’ Chlò Mhóir buannachdail do Leódhas agus do na Hearadh agus bithidh gillean a’ Chaisteil a’ faotainn móran ionnsachaidh ann an obair clòimhe is dath is breabadaireachd. Ma shoirbhicheas leis a’ Cholaisde so, tha cinnt againn gum bi am barrachd cothrom aig an fheadhainn a dh’ fhuiricheas aig an tigh agus, cuideachd, gum bi am foghlum a gheibh iad gu mór fheum dhaibhsan a bheir an saoghal fo ’n cinn.

Aig an ám so, tha sinn a’ cluinntinn móran mu chor na Gaidhealtachd, agus tha móran rannsachaidh ’ga dheanamh feuch am faighear rian air an sluagh a chumail anns a’ cheann a tuath. Chan eil ach aon dòigh air an sluagh a chumail air a’ Ghaidhealtachd, agus ’se sin cosnadh a bhith aca a bhios a réir an càil agus a réir gnàths an dùthcha. Gun teagamh sam bith, feumaidh goireasan a bhith aca mar a tha rathaidean móra, uisge agus solus dealain. Ach ged a bhiodh iad sin uile aca, agus móran a bharrachd, chan eil iad gu math sam bith mur a bheil cosnadh ’nan cois agus ’nan luib.

Anns a’ Chaisteal, bithidh gach oidhirp air a dhèanamh chum is gum bi na gillean a’ faotainn gach cothrom a bhios iomchuidh. Am measg nan cuspairean a bhithear a’ teagasg, bithidh a’ Ghàidhlig a’ faotainn a h-àite dligheach fhéin mar chànain mhàthaireil nan gillean.


[TD 124]

Bha Comhairle an Fhoghluim fortanach gun robh iùil agus cuideachadh aca bhon Chòrnalair Iain MacSuain aig toiseach gnothaich. B’ esan a bha gu bhith air ceann Sgoil a’ Chaisteil ach cha robh sin an dàn. Shiubhail e mun do thogadh seòl ri crann agus chan fhaca e riamh buileachadh na h-oibreach anns an robh a chridhe agus ùidh. B’ e a rùn-san gum biodh an seòrsa foghluim air a bheil gillean Gaidhealach an latha ’n diugh a’ cur feuma air a theagasg, agus aig a’ cheart ám gum biodh gach beusachd agus uaisleachd a bhuineadh dhuinne mar dhaoine a’ comharrachadh gach neach a rachadh do Sgoil a’ Chaisteil.

Bha Caisteal Steòrnabhaigh ainmeil fad ciad bliadhna mar dhachaidh nan uachdaran, leis gach greadhnachas a bha co-cheangailte riutha. Thàinig dà latha air a’ chaisteal. An àite a’ chiùil is gach fleadhachais a b’àbhaist, tha sùrd is gean nan eileanach òga a’ fàilteachadh an luchd-tadhail. Is e ar dùil is ar dòchas gum bi an aitreabh eireachdail so ’na buannachd nas motha do na h-Eileanan anns na linntean air thoiseach, na eadhon a bha i anns an làithean a dh’ fhalbh.

(Tha Alasdair MacCoinnich—Sgiathanach a tha nise a’ fuireach ann am Baile Dhubhthaich—air a bhith air ceann Comhairle an Fhoghluim an Siorrachd Rois riamh bhon a thugadh a’ cheud iomradh air Colaisde a’ Chaisteil. Tha sinn toilichte gun do lorg e ùine gus so a sgrìobhadh dhuinn.—Na Fir Deasachaidh.)

[Sanas]


[TD 128]

Màiri Ni’n Alasdair Ruaidh
(A Dùthchas agus a Crannchur.)

II.

Le ALASDAIR MACNEACAIL.

[Chlo-bhualadh a’ cheud chuid de’n iomradh so ann an Aireamh 5 de Ghairm. Tha leth-bhreac no dhà de’n àireamh sin r’am faotainn fhathast bho ’n oifis againn aig <eng>227 Bath Street<gai>—Na Fir Deasachaidh.]

DH’ fhàg Màiri Ni ’n Alasdair Ruaidh Dun-Bheagain mu an aon ám ris a’ Chlàrsair Dhall.

Nis, a bharrachd air na bha aige ann am Beàrnaraidh, bha cóig peighinnean fearainn aig Sir Tormod MacLeòid ann am Muile air taobh deas Loch Speilbhidh; agus b’ ann an sin a chaith a’ bhan-bhàrd a’ chuid mhór de a h-ùine ri linn a fògraidh. Anns an òran “An t-Eudach” agus i eadar dha-rìribh is mhagadh, a’ coireachadh ban-Ileach a thàlaidh uaipe a

. . . . . “roghainn,
Is gun taghainn thar cheud e,”

tha i a’ cur an céill:

“Ge tà mi air m’ aineol
O’n bhaile fo éislean,
Chan ion do’n bhan-Ilich
A bhith strì rium mu d’ dhéidhinn.
. . . . . . .
. . . . . . .
Chì mi ’n Fhionnairigh thall ud
’S i gun deireas fo’n ghréin oirr’.”

Tha Fionnairigh anns a’ Mhorbhairn agus mu choinneimh Arois am Muile air taobh deas a’ chaoil. Feumaidh gun do thadhail i an Aros cuideachd, oir anns an òran ghàirdeachais a rinn i air di a bhith a’ tilleadh air birlinn gu Dun-Bheagain le . . . .

Iomairt gu leòir
Mar ri MacLeòid
Chàirich fo shròl uain-dhatht’ i . . . .

tha i ag ràdh gun d’ fhalbh i

“O Aros an fhìon
Gu talla nam pìos . . . .”

Tha a rithis an t-òran “An Tuireadh” air an d’ rinneadh iomradh cheana a’ dearbhadh gum b’ ann sna h-eileanan mu dheas a bha i


[TD 129]

aig an ám. Chithear anns an leabhar ‘An Duanaire,’ ar n-àrd-ùghdarras air a’ bhàrdachd sin, an roimh-ràdh: “Tuireadh a rinn Màiri Ni ’n Alasdair Ruaidh goirid an déis a fàgail an Sgarbaidh.”

Bhitheadh e coltach nach robh i an sin ach cuairt aithghearr oir, arsa ise, agus an cianalas ’ga léireadh:

“’S muladach mi
O chionn seachdain,
’S mi ’n eilean gun
fhiar gun fhasgadh.”

Cha b’ urrainn di na briathran sin a chlàradh air Muile, ged bhitheadh iad freagarrach gu leòir mar thuairisgeul air Sgarbaidh chreagach.

B’ ann mu’n ám so mar an ceudna a chuir i r’a chéile “Luinneag MhicLeòid” anns am bheil i a’ deanamh luaidh air . . . .

“Clann Ruairi nam bratach
’S e mo chreach-sa na dh’ fhalbh diubh,
Ach an t-aon fhear a dh’ fhuirich
Nìor chluinneam sgeul-marbh ort.”

B’ e so Sir Tormod, aig an robh ceathrar bhràithrean agus sèanar pheathraichean, ’s gun a nis air mhaireann ach e fhéin ’n a aonar.

Tha i air a claoidh le ionndrainn, i a bhith air a sgaradh o a dùthaich ’s a luchd-eòlais:

“’S mi’m shuidh’ air an tulaich
fo mhulad ’s fo imcheist
’s mi a’ coimhead air Ile
’s ann de m’ iongnadh san ám so;
Bha mi uair nach do shaoil mi
Gus’n a chaochail air m’ aimsir
gun tiginn an taobh so
dh’ amharc Dhiùraidh á Sgarbaidh.”

Their feadhainn gum bitheadh e eu-comasach di Ile fhaicinn á Sgarbaidh, ach nam b’ e an tulach air an robh i, mullach a’ chnuic as àirde anns an eilean sin, a tha ag éirigh mu mhìle gu leth troigh os cionn na mara, bhitheadh e furasda gu leòir sealladh fhaotainn air Ile thairis air beanntanan Dhiùraidh.

Agus a rithis anns an òran “Fuaim an Taibh” tha i air a siaradh le sìor-iarguin ag iarraidh gu a dachaidh ’s gu a daoine:

“Ri fuaim an taibh
’S uaigneach mo ghean;
Bha mi uair nach b’ e sud m’ àbhaist:
Ach pìob nuallanach mhór
Bheireadh buaidh air gach ceòl
Nuair a ghluaist’ i fo mheòir Phàdraig.”


[TD 130]

Bha triùir de Chlann ’Ic Cruimein air an robh an t-ainm Pàdraig—Pàdraig Mór, Pàdraig Og, Pàdraig Caogach—agus iad uile ’nam pìobairean ann an Dun-Bheagain. Ach chan fhios co dhiùbh sin a bha aig a’ bhan-bhàird san amharc. Tha aon nì anns am bheil sinn cinnteach agus is e sin gun robh i fhathast air fògradh.

Tha e buan am beul-aithris na Hearadh gum b’ ann air Eilean Phabaidh a bha a tuineadh ri ám a fògraidh agus togar mar dhearbhadh rann anns an òran “An t-Eagal” a rinneadh le Bàrd Phabaidh, Niall Mac’Ille Mhoire:

“Chuireadh roimhe ban-Leòdach
Air fògradh do’n àit so:
Rinn i luinneag is òran
Chur air dòigh ann am bàrdachd:
Bhiodh i gearan a cluasan
Iomadh uair ’s cha bu nàir di,
’G éisdeachd gàirich a’ chuain
Bha cho cruaidh ris na tàirneanaich.”

A mach o bheul-aithris na Hearadh agus an rann so fhéin, chan eil nì an eachdraidh no am bàrdachd a chuidicheas sinn gu co-dhùnadh le cinnt càit an robh a tuineadh ré an ama a rinn i “Fuaim an Taibh”; ach chan eil teagamh sam bith nach b’ ann am Muile a bha i nuair a thàinig ám a fuasglaidh. An sin a fhuair i an sanas gun do chailleadh Ruairi Og agus a bhràthair Tormod, agus a rinn i am marbh-rann “Cumha do MhacLeòid.”

“Ach a Ruairi Mhic Iain
’S goirt leam fhaighinn an sgeul ort,
’Se mo chreach-sa mac d’ athar
Bhith ’na laighe gun éirigh;
Agus Tormod a mhac-san
A thasgaidh mo chéille
Gur h-e adhbhar mo ghearain
Gun chailleadh le chéil’ iad.
. . . . . . .
. . . . . . .
’Se mo chreach gun do chinneadh
Bhith mu ghrinneachadh d’ uaghach
No glaodh do mhnà-muinntreach
Is nach cluinnear san uair-s’ i.”

Tha e r’ a thoirt fainear ged is ann air triath Dhun-Bheagain a tha an cumha air ainmeachadh, gur h-ann air a’ chuideachd agus air cor a cinnidh as motha a caoidh.

Chaidh car de bhàta anns an robh na bràithrean a’ seòladh agus, on nach robh oighre air a h-aon diubh, bha an sgeul air feadh na dùthcha gun robh piuthar an athar, a bha pòsda aig Stiùbhartach na h-Apainn, a’ tagairt còrach air an oighreachd—

“Cuime thigeadh fear coigreach
A thagradh bhur n-oighreachd?


[TD 131]

[Dealbh]
“. . . . Dun-bheagain nan steud
Sam freagair luchd-teud.”
(William S. Thomson.)

Gar nach eil e ro dhearbhte,
Gur searbh e r’ a éisdeachd:
Ged tha sinn air ar creachadh
Mu chloinn mhac an fhir fhéilidh
Sliochd Ruairi Mhóir allail
Is gur h-airidh iad féin oirr’”

Ann an ùine gheàrr chaidh gach imcheist a chur air chùl, nuair a fhuaras fios gun deachaidh Tormod a shàbhaladh. Sgaoil a dubh-bhròn le sgeul an aoibhneis agus sheinn i an t-òran buidheachais ris an abrar “An Crònan.” Tha a h-aiteas soilleir anns gach sreath:

An naigheachd so ’n dé
Aighearach è
Moladh do’n léigh
Thug malairt do m’ chéill
Nis teannaidh mi féin ri crònan.
’Se m’ aiteas gu dearbh
Gun glacar grad shealbh
An grunnd farsaing nan sealg,
Is an caisteal nan arm,
Leis a’ mhacaomh do’n ainm Tormod.”

Bha dualchas an triath so tur eadar-dhealaichte o ghnè a bhràthar, oir b’ e a’ cheud nì a rinn e, air dha tighinn g’ a oighreachd, birlinn a


[TD 132]

chur do Mhuile chum a’ bhan-bhàrd a thoirt dachaidh gu Dun-Bheagain. Tha i a nis da-rìribh air a tobhtaichean móra, is i a’ seinn le caithreim:

“Thainig teachdair do’n tìr
gu macanta mìn;
is ait leam gach nì chualas leam,
o Dhun-Bheagain nan steud
’s am freagair luchd-teud,
bheir greis air gach sgeul buaidh-ghloireach.
Siùbhlaidh mi ’n iar
troimh dhùbhlachd nan sion
do ’n tùr gu’m bi triall thuaith-cheairne.
O Aros an fhìn
gu talla nam pìos;
gum beannaich mo Rìgh an t-uasal ud.
Chì mi MacLeòid
’S prìseil an t-òg
rìomhach, gu mòr buadhalach . . . .”

Tha an t-òran so a’ deanamh cho soilleir ’s a dh’ iarramaid gun do dh’ fhàg a’ bhirlinn Aros ann am Muile, gun do shèol i an iar troimh Chaol Mhuile, agus gum b’ e Dun-Bheagain, agus nach b’ e Na Hearadh, a ceann-uidhe.

A dh’ aindeoin agus na thubhairt sinn rinn i barrachd luaidh air Sir Tormod Bheàrnaraidh na rinn i air Leòdach sam bith eile. Ann an cóig de a h-òrain tha i a’ togail a chliù. Nuair a chaochail e anns a’ bhliadhna 1705 rinn i dà dhàn ’g a chaoidh—“Marbh-rann do Shir Tormod” agus “An Sàth-ghal”—ach, a mach o’n eòlas gun robh i fhathast beò, chan eil nì anns na h-òrain sin, oirdhearc agus mar tha iad, a tha a’ cur soluis air a beatha.

B’ ann mar an ceudna an déidh bàs Shir Tormod a rinn i an t-òran tiamhaidh “An Talla ’m bu ghnath le MacLeòid.”

“Rìgh gur muladach thà mi
’S mi gun mhire gun mhànran
Anns an talla ’m bu ghnàth le Macleòid.
Och mo dhìobhail mar thachair
Thainig dìl air an aitribh
’S ann is cianail leam tachairt ’n a còir.”

Tha sin, agus an t-òran uile, mar gum bitheadh i a’ deanamh luaidh air neach a dh’ fhalbh; agus a dh’ aindeoin MhicCoinnich na “Sàr Obair” agus na tha ’g a leantainn, tha an ceathramh mu dheireadh de’n chumha, mar gheibh sinn e an làmh-sgriobhainn MhicLagain, ’n a dhearbhadh cinnteach gum b’ ann an déidh a bhàis a rinn i e, agus gun robh i air chuairt anns Na Hearadh aig an ám—

“’S ann ’n a laighe ’s an teampall
A tha m’ aighear is m’ annsachd:
Chaoidh cha teid mi féin ann ’s gun thu beò.”


[TD 133]

B’ ann a rithis an déidh na bliadhna 1705 a rinn i “Oran Buidheachais do Iain”—mac do Shir Tormod—air dha brà-thombaca a thabhairt di mar thiodhlac:

“Slàn iomradh leat Iain
Gum bu rathail a dh’ éireas dhut;
Is tu mac an deagh athar
Bha gu mathasach meadhrachail.”

Thogadh oirre gun robh i déidheil air snaoisean, agus ma chreideas sinn Uilleam Ros, am bàrd, bha i trom air an deoch làidir mar an ceudna; ach on chlàir e a’ cheart alladh air an Ollamh MacIain, faodaidh e a bhith nach dleas e ar muinighin anns a’ chùis.

Tha dà obair a thathas a’ cur as a leth a chumas cagnadh ri luchd-rannsachaidh fad iomadh linn. Is iad sin “Oran do MhacDhomhnaill” agus “Pòsadh MhicLeòid.” Tha a’ cheud fhear air mhodh òran-gàirdeachais ri linn saorsa a bhith air a bhuileachadh air MacDhomhnaill nan Eilean a bha an gainntir aig na Goill:

“Tha tasgadh ann an dìomhaireachd
O chionn an fhaid so bhliadhnaichean;
Cha b’ airgead glas ’s cha b’ iarunn e,
Ach Ridire glic, riaghailteach,
Fhuair meas is gliocas Iarlachan
On fhuair mi nis ri d’ iarraidh thu
Mathadh Dia dhut e, Shir Domhnall.”

B’ e so Domhnall a’ Chogaidh agus cha b’ e, mar their cuid, Domhnall Gorm Mór, a dh’ eug anns a’ bhliadhna 1617, mun robh Màiri ach mu chóig bliadhna a dh’ aois. Tha fios gu math againn mar thachair do Dhomhnall a’ Chogaidh. Bha esan fad a bheatha an aghaidh an riaghaltais agus air taobh nan Stiùbhartach agus chuir a dhealas am prìosan e am baile Ghlaschu. B’ ann ri ám a shaorsann, sa’ bhliadhna 1714, a rinneadh an t-òran so.

Nis, cha do mhothaich mi féin riamh sanas a làimhe air an obair sin. Chan eil suathalas sam bith aige ris na dh’ fhàg i; agus bheirear so fainear, ged tha luaidh ’g a dheanamh air gach cinneadh eile—Caimbeulaich, Clann Choinnich, Domhnallaich Ghleanna-Garadh agus na Ceapaich, Camshronaich, Clann Aoidh, Clann Raghnaill, eadhon Sìol Thorcuill—ged tha iad sin uile air an ainmeachadh agus tuille a bharrachd, chan eil guth air Clann ’ic Leòid Dhun-Bheagain—feadhainn do’n tugadh ise riamh a’ cheud àite ’na moladh.

Tha “Pòsadh MhicLeòid” air seòl “òran-càinidh,” no “cur na tàmailte,” air tè NicDhomhnaill, a Tròndairnis anns an Eilean Sgiathanach; agus tha cuid deth coltach gu leòir ri a h-obair, le a h-eud air taobh a cinnidh soilleir anns gach rann. Theireamaid gum b’ ann anns Na Hearadh a bha i aig an ám:

“Mi ’m shuidhe air
Chaolas rònach,


[TD 134]

M’ aghaidh air Hiort
nan eun gorma.”

agus ged nach eil dad san òran a tha ’na chomharradh air fàillneachadh bhuadhan, feumaidh gun robh i a nis air leum thairis air a’ cheud, oir, arsa ise:

“Is iomadh bodach leathann, ceòsach,
Agus cailleach rògach, leòmach,
Thigeadh a nall a cuirt Dhòmhnaill,
Dh’ innse gun do thriall am mòd air;
’S gun do ghlas na Goill e ’n seòmar.”

B’ e so Domhnall a’ Chogaidh, a bha, mar chunnaic sinn cheana, fo bhinn an Glaschu chun na bliadhna 1714.

Chan fhios duinn cuin a chaochail i no càit. Their beul-aithris gun d’ fhuair i aois mhór, agus gun deachaidh a tiodhlacadh ann an Eaglais Roghadail anns na Hearadh, far an robh uaislean a cinnidh air an adhlacadh aig an ám. Cha d’ rinn na bàird iomradh air a bàs; agus ged dh’ fhàg Pàdraig Caogach, no Padraig Og, an sàr phìobaireachd “Cumha Màiri Ni ’n Alasdair Ruaidh”—tiamhaidh, drùidhteach, ’s mar tha e, chan fhàisgear smid mu a h-ám o’n cheòl.

[Sanas]


[TD 135]

Lagh na Croite
Le DOMHNALL IAIN MACCUMHAIS.

THA greis mhath o’n chuireadh air chois an Coimision a tha an ceartair a’ deanamh geur-rannsachadh air staid na croiteireachd agus suidheachadh chroiteirean anns na seachd siorramachdan anns a bheil croiteirean ri ’m faotainn, agus shaoileadh duine gum bu chòir dhoibh a dh’ aithghearr a bhith a’ toirt iomraidh air an comh-dhunadh a thaobh na chuala ’s na chunnaic iad.

Bhitheadh e iomchuidh gun cluinnear guth a’ chroiteir am measg chàich, agus gu dearbh gun cluinnear e os cionn chàich, oir is e a tha so cuspair a bhuineas gu dlùth ri chaithe-beatha agus feumaidh e gnothach a ghabhail ris. Bi e nas fhasa dha sin a dhèanamh ma tha eòlas aige air na còraichean a tha an lagh a’ buileachadh air, agus tha oidhirp air a dhèanamh an so beachd a thoirt air còraichean a’ chroiteir gun a bhith buntainn gu mionaideach ri meur sam bith de’n lagh.

Chaidh lagh air leth a shuidheachadh airson chroiteirean anns an Achd iomraideach, Achd nan Croiteirean, a chuir a’ Phàrlamaid a mach anns a’ bhliadhna 1886. Chaidh iomadh leasachadh is càradh a dhèanamh air an lagh bho ’n là sin, gu h-àraidh anns na bliadhnachan 1911, 1919, agus 1931, ach is ann anns an t-seann Achd a gheibhear fìor bhunaitean an lagha. Is e so na trì bunaitean sònraichte air a bheil lagh na croite stéidhte:—

1. Còir a’ chroiteir a bhith sealbhachadh a chuid fearainn gun dragh o dhuine sam bith cho fad’s a tha e coimhead cùmhnantan àraidh.

Cha leigear a leas a bhith ag ainmeachadh ach na cùmhnantan as cudthromaiche, mar a leanas:—

(1) Feumaidh an croitear am màl a phàidheadh aig na h-amannan àbhaisteach.

(2) Ma chuidich Bòrd an Fhearainn e le ìosad airgeid, feumaidh e suim àraidh a phàidheadh dhaibh-san aig ceann a h-uile sia mìosan gu bràth gus am pàidhear air ais an t-ìosad agus an riadh a tha ’na chois.

(3) Feumaidh e fhéin, no a theaghlach, a bhith ag àiteach an fhearainn, ach faodaidh luchd tuarasdail a bhith a’ cuideachadh leis an obair.

(4) Chan fhaod e am fearann, no na tighean a tha air uachdar a leigeil a dholaidh le mì-chùram.

(5) Fhad’s as beò e chan fhaod e am fearann a thoirt seachad do dhuine sam bith eile gun chead an uachdarain (ach chìtear a dh’ aithghearr gu bheil meadhonan ann air son faochadh o’n chùmhnant so a thoirt do chroiteir a tha fàs aosda, lapach).

(6) Chan fhaod e am fearann a cho-phàirteachadh eadar e-fhéin agus fear eile gun chead an uachdarain.

(7) Ma chuir e ainm ri cùmhnant sam bith co-cheangailte ris an fhearann agus mas e cùmhnant a tha ann a chì Cùirt an Fhearainn iomchuidh, feumaidh e a choimhlionadh.

Ged a bhiodh croitear a’ briseadh aon de na cùmhnantan a tha ceangailte ris an fhearann, cha chaill sin dha a chòir air an fhearann


[TD 136]

as an t-seasamh bonn. Chan fhaodar fhuadach air falbh gun cead Cùirt an Fhearainn iarraidh agus mus toir iad-san cead seachad is àbhaist dhaibh cothrom a thoirt do’n chroiteir an nì a tha ceàrr a chur ceart, mas e nì a tha ann as urrainnear a chur ceart.

Chan eil e buileach fìor a bhith ag ràdh nach caill croitear a chòir fearainn cho fad ’s a tha e coimhead na cùmhnantan a tha leagte air. Tha dòigh eile ann anns am faod e fearann a chall, oir tha ùghdarras aig an uachdaran, le cead na Cùirte, greim a chur air croit, no pìos de chroit, a tha e deònach a chur gu feum iomchuidh. Mar eisimpleir air an seòrsa feuma a chithear iomchuidh, tha togail tighean comhnaidh, no tigh-sgoile, no eaglais, no deanamh rathad ùr, no leudachadh seann rathad. Gheibh an croitear làn chothrom cur an aghaidh a leithid so, agus aig a’ cheann mu dheireadh ma gheibh an t-uachdaran an cead a tha dhìth air, suidhichidh a’ Chùirt meud na h-éirig a dh’ fheumas e a phàidheadh do’n chroiteir air son an talamh a tha e a’ call.

2. Còir a’ chroiteir a bhith a’ sealbhachadh a chuid fearainn air son màl a tha ceart, cuimseach.

Tha so a’ ciallachadh nach leig an croitear a leas màl a phàidheadh air son leasachadh sam bith a rinn e fhéin no athraichean roimhe an taobh a stigh crìochan an fhearainn. Mas e talamh mòintich a bha ann nuair a chaidh am fearann a shuidheachadh an toiseach, agus mas e an croitear fhéin no chuideachd a bha aig saothair an talamh a thoirt a steach ’na thalamh àitich agus uidheamachadh le gach nì a bha feumail, chan iarrar air ach màl a tha coltach air son talamh mòintich.

Faodaidh an croitear agus an t-uachdaran a bhith ag aontachadh màl cothromach eatorra fhéin, neo faodaidh fear seach fear aca iarraidh air Cùirt an Fhearainn màl a shuidheachadh. Aon uair ’s gu suidhichear màl cothromach, seasaidh e fad seachd bliadhna mur eil an t-uachdaran agus an croitear le chéile deònach atharrachadh, ach an ceann seachd bliadhna faodaidh fear seach fear aca tighinn air adhart a rìs agus iarraidh air a’ Chùirt am màl a shuidheachadh as ùr.

3. Còir a’ chroiteir, nuair a leigeas e dheth am fearann, éirig fhaighinn o’n uachdaran air son leasachadh a rinn e-fhéin no chuideachd air.

Faodaidh croitear a chroit a leigeil dheth uair sam bith, ma bheir e rabhadh sgrìobhte do’n uachdaran aon bhliadhna roimh ’n ám. Agus gu tric ma tha an croitear deònach faighinn air falbh ann an cabhaig, cha chùm an t-uachdaran ri rabhadh bliadhna e. Nuair a gheibh e cuidhteas am fearann, tha còir aige air luach a h-uile nì a tha e a’ fàgail air uachdar a bhuineas dha fhéin no do chuideachd. Tha sin mar sin eadhon ged a b’ e a’ choire fhéin a chaill am fearann dha, mar a thachras nuair a bhriseas e aon de na cùmhnantan a dh’ ainmicheadh a cheana.

Am measg samhuil na leasaichean as àbhaisteiche air croit, tha tighean comhnaidh, oifisean tuathanachais, claisean is guitearan is gàrraidhean crìche. Mur eil daoine còirdte a thaobh luach nan rudan sin, faodar iarraidh air a’ Chùirt luach a chur orra, agus ni iadsan sin a réir am fiach do’n ath duine a shealbhaicheas am fearann.

Ged nach téid bacadh a chur air duine a thaobh an seòrsa leasachaidh a dh’ fhaodas e a dheanamh air a chroit fhéin, chan fhaigh e air ais aig a’ cheann mu dheireadh luach nì sam bith nach eil freagarrach a


[TD 137]

réir gnè agus meud an fhearainn. Mar sin, faodaidh e tigh mór a thogail mar thigh còmhnaidh ma leigeas a chrannchur sin leis ach nuair a dh’ fhàgas e am fearann, chan fhaigh e air ais o’n uachdaran ach luach tighe a bhiodh iomchaidh air a’ leithid ud a dh’ fhearann.

Ged nach eil iad buileach cho cudthromach no cho prìseil ris an fheadhainn a chaidh ainmeachadh, tha an lagh a’ buileachadh sochairean eile air a’ chroiteir. So ceithir dhiubh:

(1) Còir a’ chroiteir fhearann fhàgail mar dhìleab aig aon duine de chuideachd fhein.

Mur eil an t-uachdaran deònach an dìleabach a ghabhail a steach anns an fhearann, faodaidh e cur ’na aghaidh agus bheir Cùirt an Fhearainn breith air a’ chùis. Ma chaochaileas croitear gun dìleab a dheanamh idir, tha an lagh fhéin a’ steòrnadh am mach có am measg a chàirdean an t-oighre a dh’ fhaodas am fearann a shealbhachadh.

(2) Còir a’ chroiteir fhearann a thoirt seachad ré ám a bheatha.

Faodaidh e sin a dheanamh le cead Cùirt an Fhearainn ach a mhàin ma tha e fhéin eu-comasach am fearann oibreachadh troimh shean aois no lapachd eile agus a mhàin mas ann do dhuine aig am faodadh e fhàgail mar dhìleab a tha e deònach a thoirt seachad. Tha a’ chòir so glé fheumail nuair a tha an t-uachdaran a’ diùltadh leigeil le seann duine fhearann a chur an ainm duine de’n teaghlach. Ach ma tha an t-uachdaran toileach, tuigear gum faod duine uair sam bith a chroit a chur an ainm duine eile, biodh e càirdeach dha no nach bitheadh.

(3) Còraichean a’ chroiteir anns a’ mhonadh.

Co-cheangailte ri croit tha an còmhnaidh còraichean monaidh, agus tha an lagh a’ toirt ùghdarras do chroiteirean a’ bhaile a bhith a’ riaghladh an còraichean a réir riaghailtean a dheasaicheas iad fhéin agus a chì a’ Chùirt iomchuidh. Is e dleasdanas muinntir a’ bhaile an ceann a h-uile trì bliadhna a bhith taghadh buidheann bheag dhiubh fhéin air son a bhith a’ cur nan riaghailtean an céill. Mur eil muinntir a’ bhaile deònach an dleasdanas a tha so a dhèanamh, faodaidh a’ Chùirt conastapal a chur air ceann a’ bhaile agus feumaidh na croiteirean tuarasdal beag a phàidheadh dha.

(4) Còir a’ chroiteir air a’ Chùirt fhéin, a dh’ ionnsaigh an toir e nì sam bith co-cheangailte ri chroit a tha a’ cur dragh air.

Is e Cùirt a’ Chroiteir Cùirt an Fhearainn, Cùirt a thig a steach do’n tigh aige ma tha feum air a sin; Cùirt anns am faod e seasamh gun fear-lagha air a chùl mas e sin a thoil, Cùirt anns am faigh e éisdeachd a bhios modhail, foighidneach agus cothrom bruidhinn ’na chànain fhéin; agus Cùirt anns am faigh e aig a’ cheann mu dheireadh ceartas nach eil daor agus a tha gu math tric saor ’s an asgaidh.

Is e sin, ma tà, feadhainn de na còraichean a tha croiteirean a’ sealbhachadh. Ach ged a bha iad annasach nuair a thàinig iad a mach an toiseach, chan eil iad annasach an diugh. Tha a h-uile duine ann am Breatainn an ceartair a tha a’ pàidheadh màl air son fearainn, beag no mór, a’ mealtainn còraichean nach eil eu-coltach ri na còraichean a dh’ ainmicheadh an so. Nach docha gu bheil an t-ám aig a’ chroitear a nise adhartas as ùr a dheanamh agus gum faod obair a’ Choimision a tha a’ saothrachadh an dràsda a bhith cho buannachdail do chroiteir an là-an-diugh ’s a bha obair Coimision Napier do a shinnsir?


[TD 148]

Am Misgear agus an Cluaran
Le SOMHAIRLE MACGILLEATHAIN.

<eng>A Drunk Man Looks at the Thistle, by Hugh MacDiarmid.
Caledonian Press, 6/-.<gai>

CHUIR Mgr. Blackwood agus a Mhic a mach <eng>A Drunk Man Looks at the Thistle<gai> an 1926, ach theirig na chlò-bhuail iad, agus fad chóig bliadhna deug cha b’ urrainn duinn an leabhar iongantach so a cheannach am bùthan na h-Albann. Am bliadhna thogadh am masladh so de ar dùthaich le <eng>Caledonian Press<gai> Ghlaschu, agus tha an dara clò-bhualadh againn. Bu chòir do na h-uile aig a bheil spéis do bhàrdachd na Roinn Eorpa a bhith glé fhada an comain nan deagh Ghaidheal ris an abrar an <eng>Caledonian Press<gai>, oir chan ann a h-uile linn a bhuilichear air dùthaich sam bith bàrdachd de ’n ghnè a gheibhear anns a’ “mhisg” a thàinig air Uisdean MacDhiarmaid no, a réir ainm a bhreith, Crìstean Moirreach Mac a’ Ghréidheir.

B’ anabarrach da-rìreabh an dà bhliadhna ud, 1925 agus 1926, am filidheachd ar dùthcha, oir annta chunnacas reul ag éirigh am measg bàird Machair Albann nach fhacas a leithid o bhàs Burns. Thainig trì leabhraichean an deaghaidh a chéile o MhacDhiarmaid: <eng>Sangschaw, Penny Wheep,<gai> agus <eng>A Drunk Man Looks at the Thistle<gai>. Thug a’ Bheurla Ghallda Albannach leum aisde o’n làthaich anns an robh a bàrdachd fad iomadh bliadhna, agus sheas i air àrd-mhullaichean ealain na Roinn Eòrpa. Is còir dhuinne mar Ghaidheil a bhith uasal as ar càirdean, ar comh-cheiltich air a’ Ghalldachd.

Tha mise mi-fhìn de’n dream a tha a’ cur teagaimh anns an dàn fhada. A réir mo bheachd, chan fhaighear fìor bhàrdachd an dàn fada ach a mhàin an sgurrach a tha ag éirigh an sud agus an so os cionn machair nan rann. Uime sin, ’se mo bharail gur e nì glé ainneamh a tha anns a’ bhàrdachd, eadhon am measg ranntachd nam bàrd as fheàrr a bha agus a tha air an t-saoghal. Tha <eng>A Drunk Man Looks at the Thistle<gai> air àireamh bhig nan dàn fada a tha a’ cur teagaimh ’nam theagamh.

Tha MacDhiarmaid e fhéin ag aideachadh gur e treamasgal (’se <eng>“gallimaufry”<gai> am facal aige-san) a tha anns an <eng>Drunk Man Looks at the Thistle<gai>. Ar leam-sa gu bheil so do-sheachnadh agus gu tur ionmholta, oir dé an cruth ach cruth an treamasgail a chumadh bàrdachd na “misge”? Cha ghabh “a’ mhisg” agus an treamasgal an dealachadh. ’S e gleusadh mór air a’ mhac-meanmna a chuir cuideachd iad anns an t-saothair so: agus tha dian-theas agus neart agus gleusdachd mhìorbhuileach anns an inntinn agus anns a’ mhac-meanmna a chum còmhla iad anns an t-siubhal-shìthe a tha aca troimh ’n domhainn mhór gus an gabh iad fois anns an t-sàmhchair dho-labhairt a tha iad a’ ruigheachd aig crìch an ànraidh is am mire air cuan is tìr is speur is nèamh is iutharna anns an dàn:—

<eng>“Yet hae I silence left, the croon o’ a’.”<gai>

Mas e treamasgal a tha aig a’ “Mhisgear,” ’se treamasgal samhlachail, no mar their na Frangaich <eng>“symboliste”<gai> a tha ann; agus tha a’ “mhisg” a’ toirt saorsa do’n t-samhlachadh. Tha iomadh


[TD 149]

samhladh anns an dàn, ach tha a dhà no trì ann o thoiseach gu crìch. ’Se an cluaran Alba anns a’ cheud dol a mach; agus an toiseach, co-dhiùbh, gu h-àraidh na tha sgreamhail, oillteil, bochd gu spioradail, rag, duaichnidh, danarra, an Albainn. Ach ’se an cluaran cuideachd na tha treun do-chìosnaicht an Albainn. An uair sin tha an cluaran ’ga sgaoileadh fhéin a mach gus a bheil e a’ gabhail a steach beatha an duine gu léir; chan e mhàin beatha an duine, ach beatha Nàduir uile. ’Se a’ ghealach seann ghealach a’ mhisgeir; ach, aig a’ cheart ám, ’si tuigse no inntinn an duine fa chomhair na sìorruidheachd; no eadhon, mar gum b’eadh, inntinn na sìorruidheachd fhéin. Tha sin a’ nochdadh cho ladarna agus a tha smuain an dàin; ach feumar aideachadh gu bheil an ladarnas so air a sheasamh le mac-meanmna d’ a réir; le a leithid de phòsadh eadar mac-meanmna agus breithneachadh ’s nach fhacas, ’nam bheachd-sa co-dhiùbh, am bàrd eile anns an Roinn Eòrpa ri ar linn.

Tha MacDhiarmaid, mar gum b’ ann, a’ sgrìobadh poll an Domhainn; a’ sglàbadh nan reultan leis, agus air a’ cheann thall, ’ga chur ’na theine geal le teas àrd nan reultan. Agus chan eil e a’ dìochaineachadh, airson tiota, gu bheil am poll agus na reultan ann còmhla, dealaichte, agus a dh’ aindeoin a chéile. Tha fhios againn gu robh comas sònraichte riamh aig bàrdachd Machair Albann air aon chas a chumail air fearann tioram cruaidh as aithne do na h-uile, agus cas eile a bhith aice, aig an aon ám, air fearann dìomhair fad as; gu bheil a mac-meanmna talmhaidh agus spioradail le greim dìon air an t-saoghal so nuair a tha e a’ siubhal slighean uaignidh dorcha. Tha a’ bhuaidh so barraichte am bàrdachd MhicDhiarmaid; tha i ’ga nochdadh fhéin an iomadh cruth agus fonn; uaireannan, sgaiteach, éisgeil, feargach; uaireannan truacanta le truas drùidhteach; uairean làn fuath is tàire is sgreamh; uaireannan àbhachdach, neònach, fìor; uaireannan eile, toibheumach, no cràbhach; mar is trice, anabarrach, anameasarra; an còmhnaidh a’ sireadh eòlais gun shuim do’n chosgais. So an t-anabarr:

<eng>“I’ll ha’e nae hauf-way hoose, but aye be whaur
Extremes meet—it’s the only way I ken
To dodge the curst conceit o’ bein richt
That damns the vast majority o’ men.”<gai>

So e a rithist, agus an sgreamh ’na cheann:

<eng>“In wi’ your gruntle then, puir wheengin saul,
Lap up the ugsome aidle wi’ the lave,
What gin it’s your ain vomit that you swill
And frae Life’s gantin’ and unfaddomed grave?”<gai>

agus a rithist:

<eng>“For less than a’ there is to see
’ll never be owre muckle for me.

Cutty, gin you’ve mair to strip
Aff wi’ it, lass—and let it rip!”<gai>

Ach tha mìle eisimpleir de’n anabarr ladarna so anns an dàn, agus chan urrainn dhòmhsa ach iomradh glé ghoirid a thoirt air iomadaidh


[TD 150]

fuinn is gleusan a mhic-meanmna; tha e sgaiteach—

<eng>“Rabbie, wad’st thou wert here—the world hath need,
And Scotland mair sae, o’ the likes o’ thee!
The whisky that aince moved your lyre’s become
A laxative for a’ loquacity.”<gai>

Tha e a’ dol sìos gu doimhne an eu-dòchais:

<eng>“Grey sand is churnin’ in my lugs
The munelicht flets, and gantin’ there
The grave o’ a’ mankind is laid bare
—on Hell itsel’ the drawback rugs.

Nae man can ken his hert until
The tide o’ life uncovers it,
And horror-strack he sees a pit
Returnin’ life can never fill!”<gai>

Tha e làn truais is feirg:

<eng>“Glesca’s a gless whaur Magdalene’s
Discovered in a million crimes.
Christ comes again—wheest, whatna bairn
In backlands cries betimes?

Hard faces prate o’ their success,
And pickle-makers awn the hills.
There is nae life in a’ the land
But this infernal Thistle kills . . .”<gai>

Tha e fad as, air saoghal eile:

<eng>“But ilka evenin’ fey and fremt
(Is it a dream nae wauknin’ proves?)
As to a trystin’-place undreamt,
A silken leddy darkly moves.”<gai>

Tha e anns an t-sìorruidheachd, agus air an talamh as cumanta:

<eng>“I tae ha’e heard Eternity drip water
(Aye water, water) drap by drap
On the a’e nerve, like lichtnin’, I’ve become,
And heard God passin’ wi’ a bobby’s feet
Ootby in the lang coffin o’ the street.”<gai>

Tha an gaol ag éirigh os cionn a’ chuirp:

<eng>“Clear my lourd flesh, and let me move
In the peculiar licht o’ love,
As aiblins in Eternity men may
When their swack souls nae mair are clogged wi’ clay.

Be thou the licht in which I stand
Entire, in thistle-shape, as planned,
An no’ hauf-hidden and hauf-seen as here
In munelicht, whisky, and in fleshly fear.”<gai>

Aig amannan tha an saoghal agus na tha ann air na còmhdach le solus biothbhuan.


[TD 151]

<eng>“These are the moments when my sang
Clears its white feet frae oot amang
My broken thocht, and moves as free
As souls frae bodies when they dee.
There’s naething left o’ me ava’
Save a’ I’d hoped micht whiles befa.’”<gai>

Agus a rithist:

<eng>“And as at sicra times am I
I wad ha’e Scotland to my eye
Until I saw a timeless flame
Tak’ Auchtermuchty for a name,
And kent that Ecclefechan stood
As part o’ an eternal mood.”<gai>

’Se dàn glé fhada a tha anns an <eng>Drunk Man Looks at the Thistle<gai>; tha mu thrì mìle sreath ann. Uime sin, cha b’ urrainn gum biodh a h-uile bloigh cho math ris a’ bhloigh eile. Nam biodh, cha bhiodh a leithid eile air an t-saoghal. Faodar aideachadh gu bheil beagan ath-aithris air an aon rud ann; agus faodar aideachadh cuideachd gur treamasgal e, agus a chionn gur treamasgal e, chan urrainn do’n mhac-meanmna a tha ’ga dhealbhadh a bhith daonnan cho teann ’s a tha e glé thric. Faodaidh cuideachd gu bheil cus ainmean coigreach ann—seòrsa de fhearas-mhór inntinne. Chan eil mi a’ talach air Dostoevski, Blok, agus Melville, agus air an tarruing a tha MacDhiarmaid a’ deanamh orra-san agus air am buaidh. ’Se mialan móra an cuan an spioraid a tha annta-san; tha feum aig an dàn orra, agus cha mhisde e iad, ach tha cus spéis air a thoirt do chuideigin beaga eile a bha anns an fhasan an uair a rinneadh an dàn. Nam b’ e tarruing magaidh a rinneadh orra, mar a rinneadh air Carlyle is air Sir Harry Lauder, bhiodh an dàn nas cunbhalaiche. Chan eil an so ach gnothach beag, ach bheir e oilbheum do’n fheadhainn a tha àilleasach mu fhearas-mhór chàich. Tha fàilling nas miosa anns an dàn—dìmeas air a’ chreutair chumanta dhaonda, gu h-àraidh air a’ chreutair chumanta Albannach, Cruivie no Gilsanquhar. Tha an dìmeas so a’ fàs nas doimhne agus nas farsainge;

<eng>“Millions o’ wimmen bring forth in pain
Millions o’ bairns that are no’ worth ha’en.”<gai>

Ach faodar a bhith gu bheil an tàire so do-sgaradh o’n iomairt ladarna do-chlaoidhte inntinne a tha air siubhal MhicDhiarmaid; agus feumar cuideachd cuimhne a bhith againn gu bheil seòrsa de sgreamh dheth fhéin a’ dol cuide ris an tarcuis a tha e a’ dèanamh air càch; agus gur h-ann spioradail agus nach ann idir saoghalta, a tha a freumh.

<eng>“My self-tormented spirit took
The shape repeated in the thistle
Sma’ beauty jouked my rawny banes
And maze o’ gristle.”<gai>

Chan eil e sàsaichte leis a’ mhórachd a bhreithnicheas inntinn fhéin no inntinn sam bith eile; tha e a’ spàirn gu faighinn cuidhteas gach teadhair a tha nàdur an duine a’ cur air a spiorad. Tha a’ ghleachd anabharrach so a’ mairsinn fad trì mìle sreath de’n ranntachd as iongantaiche a chunnaic ar linn.


[TD 152]

Cha b’ urrainn gum biodh gach earrann de dhàn de’n mheud uile ’na bàrdachd; (tha mi an dràsda a’ cleachdadh an fhacail anns an t-seagh as àirde). Air cho iongantach is a tha còmhradh an ranntachd, agus tha an <eng>“Drunk Man”<gai> loma-làn de so, tha mullaichean ann de bhàrdachd a tha ag éirigh suas os cionn bàrdachd eile ar latha-ne gu àirde nach ruigear ach le MacDhiarmaid fhéin ann an <eng>Sangschaw<gai>, ann am <eng>Penny Wheep<gai> agus ann am bloigh no a dhà eile ann an <eng>Cencrastus<gai> agus ann an <eng>Scots Unbound<gai>. Mar a tha e fhéin ag ràdh:

<eng>“These are the moments when my sang
Clears its white feet frae oot amang
My broken thocht . . .”<gai>

Am measg nan sgurrachan so tha an dà iasad a ghabh e o’n bhàrd Ruiseanach, Blok; agus an dàn a tha a’ tòiseachadh:

<eng>“Drums in the Walligate . ’ . .”<gai>

am fear a tha a’ tòiseachadh:

<eng>“O wha’s been here . . . .”<gai>

am fear a tha a’ tòiseachadh:

<eng>“The wan leafs shak atour us . . . .”<gai>

agus na dhà mu dheireadh:

<eng>“The stars like thistle’s roses floo’er . . . .”<gai>

agus:

<eng>“Yet ha’e I silence left . . . .”<gai>

Ma tha bàrd nas fheàrr na MacDhiarmaid beò anns an Roinn Eòrpa chan aithne dhòmhsa. Cha chreid mi gu bheil a leithid an Sasainn, no san Fhraing, no an Albainn no an Eirinn.

[Sanas]


[TD 154]

“Gnothaich Bhoirionnach”
Le CAIRISTIONA NIC AOIDH.

BLIADHNA mhath ùr dhuibh!

Nach iongantach fhéin mar a tha na làithean a’ dol seachad. Mar a bha caraid dhuinn ag ràdha an là roimhe, ’s gann a tha aon cheann goirt bliadhna-ùire seachad na tha fear eile aig duine! Saoilidh mi fhéin gum bheilear a’ cumail na bliadhna-ùire anns a’ bhaile-mhór mar nach robhar riamh roimhe agus is math sin. Tha coibhneas agus deagh-ghean ’na cois nach eil an cois móran rudan eile.

Tha bliadhna mhór seachad. Bliadhna a’ Chrùnaidh. Bliadhna an Turuis Rìoghail do dh’Alba. Bliadhna na sìthe ann an Korea. Bliadhna anns an do rinneadh móran adhartais ann an Alba ann an iomadh dòigh. Tha sinn a nise air stairsneach bliadhna eile, agus tha i a’ tòiseachadh leis a’ choinneimh mhóir eadar sinn fhéin ’s na Ruiseanaich; tha mi an dòchas gum bheil bliadhna na sìthe air thoiseach oirnn a nise!

Greiseag roimh dheireadh na bliadhna bha seachdain mhór nan càraichean (am <eng>Motor Show<gai>) againn ann an Glaschu. Shlaod mi fhéin Alasdair sìos do Thalla Cheilbhin agus ged a bha e ’ga mo bhùrd as airson a dhol ann, chòrd an là gu math ris. Ach tha na fir cho glic!’ Cha toir iadsan sùil ach air càraichean “coltach” mun dubhairt iad fhéin—am <eng>“Ford”<gai> ùr, an <eng>“Standard,”<gai> an <eng>“Hillman.”<gai> Abradh sìbh-se gum bheil iad sin grinn, brèagha, ach ’s iad a chòrd rium fhéin an fheadhainn mhóra, mhaiseach—am <eng>Mercedes Benz,<gai> am <eng>Bentley<gai> agus an <eng>Rolls Royce.<gai> Mar a bha mi ag ràdha ri Alasdair, nach eil cho math dhuinn coimhead air an fheadhainn as fheàrr bhon nach eil sinn ach a’ coimhead oirre uile co-dhiùbh! Chan eil fios ’am an e gnothaich bhoirionnach a tha ’n so—ach mura h-e ma thogair! Tha mi fhéin a’ smaoineachadh gur e an càr Gearmailteach—am <eng>Wolkswagen<gai>—càr cho freagarrach air rathaidean na Gaidhealtach agus a chunnaic mi. Tha e glé shnog, ged a tha e neònach an t-<eng>engine<gai> a bhith anns an deireadh, agus tha iad ag ràdha riùm-sa gu bheil cumail ris aige a tha iongantach fhéin.

Bhochàraichean gu gnothaichean tighe. An do leugh sibh mu’n iarunn-iarnaigidh ùr a tha anns na bùthan a nise? Tha e air a dheanamh le <eng>“Hoover”<gai> agus chan fhaca sibh riamh dad coltach ris. Tha sibh a’ cur uisge ’na bhroinn agus tha e a’ deanamh seòrsa de bhogachadh air an aodach mar a tha sibh ag iarnaigeadh.


[TD 155]

Chan eil telibhisean againne, fhathast co-dhìubh, ach bithidh mise a’ siolpadh a mach an dràsda agus a rithist agus a’ faicinn phrógraman anns am bheil ùidh agam. Chunnaic mi na b’urrainn dhomh de’n fheadhainn a rinn Ailean Lomax le luchd-Gàidhlige. Bha Fionnaghal NicNeill a Barraidh fìor mhath ged a shaoil mi fhéin gun robh beagan eagail oirre aig fìor thoiseach gnothaich; agus cha b’ iad na mnathan luaidh a Uibhist a bu mhiosa. Bha iad cho nàdurra mu choinneamh na camara ’s ged a bha iad air a h-uile luadh a rinn iad riamh a dheanamh air telibhisean! Shaoilinn fhéin gun toireadh rudan mar sud ùidh mhór do na Goill ann an clò; b’ fheàrr gun toireadh agus gun ceannaicheadh iad e—tha e coltach nach eil an fhéill air a shon a’ dol dad nas fheàrr.

Tha a’ Bhàn-righ agus an Diùc a nise leathach slighe timcheall an t-saoghail, agus nach robh e taitneach a guth fhéin a chluinntinn a’ deanamh òraid na bliadhna-ùire as Astràilia. “Sann air a’ bhàta mhór, “An <eng>Gothic<gai>,” a tha iad a’ seòladh agus tha sinn toilichte a chluinntinn gum bheil co-dhìubh triùir luchd-Gàidhlige am measg a’ chriudha—dithis bhalach as na Lochan an Leódhas agus ban-stiùbhard as an Eilean Sgiathanach.

Chuala sinn uile guth Neill ’Ic ’Ille Sheathanaich anns a’ chéilidh bliadhna-uire a chaidh a chraobh-sgaoileadh as an tigh aig Iain MacGille na Brataich. Cha b’ e a’ cheud turus a chuala sinn guth Neill air an adhar, ach bha sinn uile duilich gur ann a’ fàgail soraidh againn a bha e. Bha dìneir mhór ann an Glaschu aig toiseach na mìos so chàidh agus chuireadh an t-urram a bu chòir air Niall. Thàtar a’ toirt ùine mhór a lorg duine a leanas e mar rùnaire, agus gu dearbha ’s beag an t-iongnadh. Cha lorgar a leithid air gach cnoc.

’S iomadh duine a chuir meal-an-naidheachd air Calum Ceanadach agus air Anna Nic’Ill Iosa an uair a phòs iad air an ochdamh latha deug de’n Dùdlachd. Tha Anna as an Eilein Sgiathanach agus ainmeil air a’ chlàr-seinn anns a h-uile oisean. Tha Calum fhéin a Orasaidh an Leódhas agus b’ è a bha air sàilean Eoghainn MhicAonghais airson a’ bhuinn òir anns an Oban. Tha a’ chàraid òg a’ dol a dh’ fhuireach ann an ceann-a-tuath Eireann. Bithidh ionndrainn air Calum aig luchd-deasachaidh Gairm; b’ esan a bha air tòir nan sanasan-reic daonnan.

Nach ann a thàtar air buidheann Ghaidhealach eile a chur air chois an Glaschu. Agus dé a th’ ann an turus so ach <eng>“Highland Burns Club.”<gai> Tha móran déidheil air cuirmean Burns agus air buidhnean a tha co-cheangailte ris a’ bhàrd mhór, agus, mar sin, tha h-uile coltas gum bi móran Ghaidheil ùidheil annta cuideachd. Ach carson Burns? Dé mu Dhonnchadh Bàn no Mac Mhaighstir Alasdair?


[TD 156]

Co-Chruinneachadh Luchd Bial-Aithris an Steornabhagh
Le RUARAIDH MACTHOMAIS.

B’ e an là air Leódhas e, mar a chanas iad, nuair a chuir am pleuna sìos a luchd air faithche—sgoilearan a seachd oilthighean deug, agus a trì duthchannan deug uile air a thighinn cruinn an Steòrnabhagh gus beachdachadh air eachdraidh agus iar-eachdraidh nan eileanan, air an cànain, am beul-aithris, an ceòl agus an caitheamh beatha.

Thug e leum air mo chuisle fhìn a bhith faicinn nan daoine ud air feadh sràidean Steòrnabhaigh. Bha mi eòlach air na h-ainmeanan aig pàirt dhiubh bho chionn bhliadhnachan. Ach có shaoileadh gu faict’ iad a’ sporghail mu thursachan Chalanais, no a’ streap ri Dun Chàrlabhaigh, no cruinn air làrach na seann eaglais an Cladh na h-Aoidh. Bithidh gu leòir a dhaoine an Leódhas nach di-chuimhnich a’ cheud ghreis ad mhór dhubh an Ollaimh Andersson, a thainig fad na slighe a Finland; no guth seimh ciùin an Ollaimh Christiansen, a thainig a Oslo an Lochlainn; no bodhaig mór foghainteach an Ollaimh Chaimbeulaich a thainig a Uppsala san t-Suain; no feusag ruadh an Ollaimh Greene, á Baile Ath Cliath an Eirinn. Bha cuid de na daoine sin air a bhith an Leódhas no anns na h-eileanan eile roimhe so. Tha cuimhne agam fhéin an t-Ollamh Andersson fhaicinn nuair a bha e a’ tional òrain Ghàidhlig roimh’n chogadh, agus tha e nis air leabhar beag a chur a mach leis na h-òrain sin. Agus tha an t-Oll. Caimbeulach nas fiosraiche mu dheidhinn tighean dubha Leódhais agus an Eilein Sgiathanaich na tha na daoine a tha a’ gabhail comhnaidh annta. Tha an t-Ollamh Nils Holmer air leabhar a sgrìobhadh air Gàidhlig Earra Ghaidheal. Bha iad cruinn an sin co dhiùbh, a Albainn, a Sasuinn, a Eirinn, as a’ Chuimrigh agus as an Eilean Mhanainneach, as a’ Bhreatainn Bhig, as an Olaind, as an Fhraing, as an Eadailt, a Denmark, a Lochlainn, as an t-Suain agus a Finland. Dé chuir ann iad is dé rinn iad fhad’s a bha iad ann?

Tha corr math is bliadhna bho thòisicheadh a’ bruidhinn air a’ Cho-Chruinneachadh so a bha againn an Leódhas. Bha Oil-thigh Abar-dheadhain agus A’ Chomhairle Bhreatainneach, no am <eng>British Council<gai>, air dà cho-chruinneachadh a chumail roimhe so, fear dhiubh an Arcaibh is fear eile an Sealtainn, agus an uair a thugadh iomradh an toiseach air co-chruinneachadh a chumail an Innse Gall bha Oil-thigh Ghlaschu deònach agus deiseil gus làmh-chuidich a thoirt dhà. Agus rinn an Oil-thigh sin gu fialaidh is phàidh e a’ mhór-chuid de’n chosgais. Fhuaireadh comhnadh cuideachd bho dhaoine is bho bhuidheannan eile, agus thug Baile Steòrnabhaigh agus Comhairle na Sgìreachd an Leódhas, maille ri maighstirean-sgoile agus daoine eile thall ’s a bhos aoigheachd bhlàth agus fhialaidh do’n luchd-tadhail.

B’e bial-aithris Ceilteach a bu chuspair do’n cho-chruinneachadh so, ach bha raon farsuing air a chur a mach roimhe gus a threabhadh. Fhuair sinn bial-aithris bho bheul an fhìor sgeulaiche, ach fhuair sinn cuideachd “searmoinean bho chlachan,” agus caochladh sheòrsachan de dh’ fhiosrachadh nach tig ach mar thoradh air dian-rannsachadh. Anns an leithid so de chuideachd, cha bhi duine ann


[TD 157]

nach ionnsaich beag no mór bho a nàbaidh agus bha spiorad a’ chàirdeis agus na h-umhlachd air a leigeil ma sgaoil an so, air dhòigh is gun robh e furasda a dhol an eisimeil duine eile, is furasda rud fhoghlum bho gach taobh. Fhuair mi fhéin de dh’ fhiosrachadh is de chur-thuige inntinn agus meanmna nach d’ fhuair mi a leithid bho ’s cuimhne leam ann an aon seachdain. Dh’ fhaodadh nach teid agam air a chur an céill dhuibh, ach ’se mo chuid mo dhìcheall a dhèanamh.

B’ ann air Di-luain, an cóigeamh là de October, a thòisich an gnothaich, agus air do Phròbhaist Steòrnabhaigh fàilte a chur air na bha làthair, thug an t-Ollamh Mackie, a Oil-thigh Ghlaschu, seachad òraid ghoirid air eachdraidh nan Eileanan, agus eachdraidh Leódhais gu h-àraidh, a’ tòiseachadh anns na làithean ciana mus tàinig an Soisgeul do’n tìr, agus lean e air, a’ toirt sgeul air teachd nan Lochlainneach do na h-Eileanan an Iar, air an rìoghachd a chuir iad air bonn an sin le a crìochan aig Rubha Robhanais an ceann a tuath Leódhais agus mu dheas anns an eilean Mhanaineach, agus air an t-strì eadar Albainn agus Lochlainn a thainig gu crìch sa’ bhliadhna 1266, nuair a chaill Rìgh Lochlainn a ughdarras thairis air Innse Gall. Thug e iomradh air teachd nam Fìobhach is nan Sìophortach do Leódhas aig toiseach an t-seachdaimh linn deug, air cor an eilein ri linn nan Stiùbhartach agus a’ Phrionnsa Teàrlaich, agus air eachdraidh an eilein anns na linntean as fhaisge oirnn. Cha robh móran sam bith de dh’ fhiosrachadh as ùr anns an òraid aig an Ollaimh Mackie, oir cha b’ e sin a bha fo aire dha, ach thug e dealbh dhuinn ann am beagan bhriathran air eachdraidh an eilein, mar gum b’ eadh an dlùth ann an deilbh clòtha. Bha an cur a nise ri dhol air, agus chìte an uair sin dreach a’ chlò.

Tha iomadach snàilean ann an clò, ach is beag an àireamh taca ris na snàileanan a tha air an suaineadh ann am beatha duine, agus nach mór a thuilleadh air a sin a tha air an suaineadh ann am beatha sluaigh. Ga be thuigeadh cànain nan eileanan mar a tha i an diugh, cha b’ fhuilear dha a bhith ionnsaichte chan ann a mhàin an Gàidhlig na h-Albann is na h-Eireann agus ann am Beurla, ach cuideachd ann an cànain nan Lochlainneach, agus an uair sin fhéin is iongantach mura biodh iarmad air chor-eigin air fhàgail nach gabhadh sloinneadh air gin de na cànainean ud. Is ga be thuigeadh am bial-aithris agus an ceòl, cha b’ fhuilear dha fhios a bhith aige air bial-aithris agus ceòl nan duthchannan sin a rithist, agus a dhol eadhon na b’ fhaide o’n tigh, mus deanadh e criathradh air na bhuineadh air tùs do na Gaidheil. Air a’ mhodh chianda, chan urrainn do dhuine beachdachadh air caitheamh beatha nan eileanach gun cheistean a chur nach gabh am freagairt as an fhiosrachadh a gheibh sinn air taobh stigh nan crìochan againn fhéin.

Ged a tha ainm Lochlainneach air gach dàrnacha baile is rubha is cnoc ann an Leódhas, bheir an spaid am follais dhuinn fhathast sprùilleach shoithichean agus phristealan a thuit air an talamh mìle bliadhna mus do chuir na Lochlainnich cas air tìr an eilein, is tha clachan ’nan seasamh fhathast a chaidh an cur an àird ceudan de bhliadhnachan (is tha cuid am beachd, dà mhìle bliadhna) mun do rugadh ar Slànuighear.


[TD 158]

Chan urrainn do dh’ aon duine an diugh rannsachadh a dhèanamh anns gach cuspair a tha sin, agus ’se so luach leithid a’ cho-chruinnichidh a chumadh an Leódhas—gum faodar nàdur de cho-chur a dhèanamh de gach fiosrachadh àraidh as urrainn do sgoilearan eadar-dhealaichte a chur f’ar comhair. Cha tric an diugh a gheibhear duine a’ saothrachadh tigh gu h-iomlan leis fhéin. Ach chan eil an teagamh as lugha agam nach tug an t-seachdain sin an Steòrnabhagh na b’ fhaisge sinn air tigh nan Eileanan a thogail, oir fhuair sinn clachan bho sgoilear na h-àrsaidheachd, no an <eng>archæologist<gai>, agus fiodh bho sgoilear na h-eachdraidh, agus sgliataichean bho sgoilear a’ chaitheamh-beatha, agus fhuair sinn àirneis agus biadh agus deoch bho sgoilearan na cànaine agus a’ chiùil agus a’ bheòil-aithris.

B’ e Di-màirt a’ cheud là slàn de’n cho-chruinneachadh, agus chuir sinn seachad a’ mhadainn agus am feasgar a’ beachdachadh air beul-aithris na Gàidhlige—air a sgialachdan agus a ceòl. Bha Donnchadh MacDhomhnaill ’ic Dhonnchaidh air a thighinn a Peighinn nan Aoirean ann an Uibhist a deas a dh’ innse “Sgialachd Fear na h-Eabaid” Rinn Aonghas MacMhathain, a Oil-thigh Ghlaschu, iomradh air sinnsearachd Dhonnchaidh, ’ga shloinneadh air ais gu ruig Donnchadh MacRuaraidh a bha an Acha nam Bàrd an Tròndairnis, agus a bha ’na bhàrd aig MacDhomhnaill Shléibhte aig toiseach an t-seachdaimh linn deug. Thug Mgr. MacMhathain iomradh coimhlionta cuideachd air mar a tha an sgeul so, no sgeòil a tha coltach rithe, air an cur sìos an làmh-sgrìobhaidhean an Albainn agus an Eirinn. Thug Donnchadh faisg air uair a thìde ag innse an sgeòil—is e ’ga h-innse mar gum biodh e ri taobh an teallaich aige fhéin an Uibhist, agus chan eil mi smaoineachadh gun cuala an luchd-tadhail dad fad na seachdanach a thug a leithid de thoileachadh is a chuir a leithid a dh’ iongnadh orra ri so. Bha iad an so ann an làthair duine air an do ràinig oilean agus ealain a’ chinnidh fhéin, ged a bha a cho-aoisean gu léir, cha mhór, air an call.

Bhruidhinn duine bho dhuine de na sgoilearan a bha làthair, is mhol an t-Ollamh Christiansen, a Oslo, an ealain a bha suainte anns an sgeulachd so, is bha e de’n bheachd gun robh an ealain litreachail so, a bha a’ cur snas air an sgialachd agus air iomadach sgialachd eile an Gàidhlig na h-Albann is na h-Eireann, cho àrsaidh ri ealain sam bith a gheibhte san Roinn Eòrpa, taobh a muigh litreachas na Gréige agus na Ròimhe.

Air an fheasgar sin, agus a rithis air madainn Di-ar-daoin, chuala sinn òrain Ghàidhlig a bha air an recòrdadh ann an caochladh àiteachan air feadh na Gaidhealtachd, agus thug Calum MacGilleathain, Frannsaidh Collinson agus Seumas Ros seachad òraidean. Tha an triùir ag obair fo ughdarras Oil-thigh Dhun-éideann. ’Se Calum MacGilleathain, a mhuinntir Ratharsair, a bhruidhinn an toiseach, agus leig e fhaicinn cho luachmhor is a tha na h-òrain agus na fuinn. B’ e an obair bu deatamaiche an dràsda an cruinneachadh, is dh’ fhaoidte am mìneachadh nuair a bha sinn uile marbh. Bha iomadach rud annta, a thuilleadh air ceòl, a dh’ fhaodadh sinn fhoghlum, oir bha iad a’ soilleireachadh iomadach cùil dhorch ann an caitheamh-beatha an t-sluaigh anns na linntean a dh’ fhalbh. Bha e riatanach


[TD 159]

[Dealbh]
“Dheighinn leat a Mhiabhaig an Uig . . . .”

gum biodh eadhon an aon òran air a chruinneachadh bho chaochladh dhaoine agus an caochladh àiteachan, agus b’ e am prìomh earal a bheireadh e air luchd-cruinneachaidh gun fhacal gun phong atharrachadh, ach a chur sìos dìreach mar a chualas e.

Labhair Frannsaidh Collinson mu dheidhinn feadhainn de’n luchd-cruinneachaidh, mar a bha a’ Bhean-uasal Kennedy-Fraser agus Frangag Nic an Tolmaich. Chuala sinn recòrdadh a rinneadh de ghuth Nic an Tolmaich agus is math gu bheil a leithid sin air mhaireann. Tha Mgr. Collinson de’n bheachd gun robh dòigh air leth aig na seinneadairean anns na h-eileanan, agus nach fhaighte buileach na h-aon phongan air a’ phiàno. Bha e de’n bheachd nach robhas mothachail gu leòir air a so aig na Mòdan, agus gum b’ e call a bhiodh ann nam biodh na subhailcean a bha fuaighte ris an t-seinn nàdurraich air an leigeil a dhìth.

Bhruidhinn Seumas Ros, Sgiathanach a Gleann Dail, air facail nan òran sin a tha air an cruinneachadh, agus labhair e gu pongail, a’ mìneachadh nan seòrsaichean eadar-dhealaichte, agus ag innse beagan de eachdraidh nan òran. Tha còir gum bi móran air a chur ri ar n-eòlas ri linn an obair so, agus dh’ fhaodamaid a ràdh gu bheil tuilleadh dheth a’ dol air adhart ann an Albainn, oir tha daoine mar Fear Chanaidh, agus buidheannan mar a tha Comunn Bial-aithris na h-Albann, agus am BBC, ris an obair so cuideachd, agus bu mhath leinn uile, thu mi ’n dùil, taing chàirdeil a thoirt dhaibhsan anns na h-eileanan agus air tìr mór a tha cho fialaidh agus cho deiseil air a bhith a’ seinn ’s ag aithris nan òran is nan sgeulachdan. Chluicheadh grunn math de dh’ òrain air an dà là sin, agus on a bha grunn ann a


[TD 160]

bha mi fhéin air a chruinneachadh an Leódhas, san Eilean Sgiathanach, agus an Uibhist, thug iad ’nam chuimhne iomadach céilidh aighearach a rinn mi ann an tighean anns na h-eileanan sin. Guma fada mhaireas an ceòl sin, agus na daoine còire aig am bheil e.

Air madainn Di-ciadaoin bhruidhinn Mgr. J. R. C. Hamilton air seann làraichean an eilein, air Tursachan Chalanais, Dun Chàrlabhaigh, làraichean seann tighean a chaidh an dùsgadh san eilean, agus air na seann rudan, mar a tha pristealan agus buinn airgid is seann innealan gearraidh is innealan seilge a chaidh an cladhach as an talamh, no a thug am muir agus na siantan am follais o ám gu ám. Bu mhór an t-soilleireachadh a thug an òraid so dhuinn air fad. Leig e fhaicinn dhuinn gu bheil Leódhas fada nas saidhbhire anns an dòigh so na shaoileadh duine, agus leig e fhaicinn dhuinn cuideachd nach robh an eilean buileach air chùl an t-saoghail anns na linntean fad as, gun robh e air rathad mór na mara co-dhiùbh, agus gu robh tadhal ann, is sluagh a’ tuineachadh ann, o chionn mhìltean de bhliadhnachan.

Air an fheasgair ud fhéin, ràinig sinn Tursachan Chalanais agus Dun Chàrlabhaigh, agus ann an sgoil Shiaboist thug Mgr. Stevenson seachad òraid bheag air criostalan, clachan nathrach, cluig, croisean, bràisdichean, agus rudan eile de’n t-seòrsa sin anns an robh éifeachd, a rèir an t-sluaigh roimhe so, gus eucailean agus galairean a shlànachadh. Tha móran diubh so anns a’ Mhuseum a tha fo chùram Mgr. Stevenson an Dun-éideann. Bha cothrom aig muinntir an àite ceistean a chur, agus cha robh iad fada gabhail cothrom air a’ chothrom.

An so, an Siabost, agus an sgoil Lìonail an là roimhe, agus an sgoil Liurboist an ath là, chuireadh tea—is b’ e an tea i—air bialaibh an luchd-turuis. Fiù nach robh aran eòrna aca, is chòrd e glan riutha. Bha gach duine sa’ chuideachd fo chomain do mhuinntir nan sgìrean. Agus bha sinn cuideachd fo chomain do Mhgr. Niall MacAoidh, a tha air ceann na Comhairle Breatannaich ann an Albainn, air son na thug e dhuinn de a fhiosrachadh fhéin mu’n eilean, is de a thàlantan air fad.

B’ ann aig naoi uairean feasgair a choinnich sinn a rithis a dh’ éisdeachd ris an Ollamh Christiansen a Oslo a’ toirt seachad òraid air a’ bhuaidh a bh’ aig bial-aithris nan Lochlainneach air bial-aithris na Gàidhlig. Bha iomadach comharradh air mhaireann againn, arsa esan, a dh’ fhàg na Lochlannaich as an déidh—ainmeanan àitean, facail a ghabhadh a steach do’n Ghàidhlig, nòsan de gach seòrsa, gun tighinn idir air nithean a ghabhadh làimhseachadh, mar a tha bràisdean agus fir-fòirne (no fir-tàilisg) is a leithid sin. Ach bha esan a’ lorg a mach buntanas eadar sgeulachdan agus bial-aithris an dà chinnidh. Dh’ fheumadh duine bhith air fhaiceall oir tha gu tric <eng>motif<gai> ann an sgeulachd eadar-nàiseanta is gheibhear sna h-Innseachan e cho math ri an Eirinn agus an Lochlainn. Ach cha robh teagamh ann nach do dh’ fhàg na cogaidhean eadar an dà chinneadh an lorg air na sgeulachdan is air na dàin Ghàidhlige. Tha na sgeulachdan mu’n Fheinn làn de dh’ iomradh orra. Dh’ innis e an uair sin mar a thug MacCruimein Leódhais a car a Bànrigh Lochlainn ann am Baile na Beirbhe. Dh’ innis e sgeulachd mu fhear d’am b’ ainm Floki a


[TD 161]

thuinich an Innis Tile (no <eng>Iceland<gai>) agus b’ ann mar so a thagh e’m fearann—leig e fitheach air falbh as an t-soithich is far an do laigh e b’ ann an sin a shuidhich e a dhachaidh. Bha an aon sgeulachd air a h-aithris mu Chlann Dùghaill Latharna. Ach chuir smuaineachadh air—bha duine a Innse Gall air bòrd na soithich aig Floki.

Bha e de’n bheachd gu robh sìthichean na Gaidhealtachd gu tric air an gluasad le gamhlas mar nach robh, am bitheantas, sìthichean na h-Eireann na sìthichean Lochlainn, ach bha e smuaineachadh gu robh an leithid ri ’m faicinn ann an sàga mar an <eng>Grettis-saga<gai>, a Innis Tile. Cha b’ urrainn da bhith deimhinnte, ach shaoil e gu robh càirdeas air chor-eigin aig na h-eich uisge, na glaistigean agus na gruagaichean againne ri creutairean a bha aca ann an Lochlainn cuideachd.

Cha mhór nach robh an ceòl air feadh na fìdhle oidhche Dhi-ar-daoin, an uair a labhair an t-Ollamh Nils Holmer air Gàidhlig na h-Albann, agus a buntanas ri Gàidhlig na h-Eireann. Ma thuig mi ceart e, bha a cumail a mach gu bheil a’ Ghàidhlig Albannach nas fhaisge air Gàidhlige Chaluim Chille na tha a’ Ghàidhlig Eireannach, agus gu robh gu leòir de’n t-seann Ghàidhlig Eireannaich air a h-eagarachadh le sgrìobhadairean an latha sin, gun a bhith idir ann an seann fhreumhaichean na cànain. Bha e cuideachd de’n bheachd gun tugadh Gàidhlig a steach a dh’ Albainn fada roimh’n t-siathamh linn. Cha do chòrd na beachdan so ris na h-Eireannaich, is bha iad air am bonnaibh an tiota, is Daibhidh Greene air an ceann. Chaidh esan calg-dhìreach an aghaidh cha mhór gach nì a thuirt Holmer, is lean an argumaid fad uair a thìde. Ach cha leigeadh Holmer roimhe.

Air Di-haoine, bhathas a’ beachdachadh air caitheamh-beatha an t-sluaigh, is bhruidhinn an t-Ollamh Caimbeulach, as an t-Suain, air seòrsachan arain agus modhan deasachaidh, air tighean is àirighean, is shiubhail e fada is farsuing, a’sealltainn dhealbh dhuinn a thog e thall ’s a bhos gus mu dheireadh thall na rainig e Leódhas, a’ dearbhadh oirnn an dlùth-cheangal a th’ againn anns gach dòigh—’nar biadh is ’nar tighean cho math ri ann ar cànain—ri sluaghan na h-Eòrpa agus nan Innsean. Cha tric a gheibhear sealladh cho farsuing ri so. Air an fheasgair sin thug an t-Ollamh Iseabail Ghrannd dhuinn òraid air tuathanachas air a’ Ghaidhealtachd, a’ nochdadh dhuinn mar nach robh a’ bheag de bhuaidh aig na Lochlannaich air bràighe na dùthcha—air na ceàrnaidhean meadhonach de’n Ghaidhealtachd, timcheall air Cinn a’ Ghiùthsaich, is Bàideanach.

Air an fheasgair sin dh’ fhairich sinn neart na gaoithe air a’ Bhràighe nuair a chaidh sinn a choimhead seann eaglais na h-Aoidhe an sgìre an Rubha, is bha Domhnall MacLeòid a Aignis a’ feitheamh oirnn gus an eaglais a shealltainn dhuinn, is a h-eachdraidh a thoirt dhuinn. Agus mun do sgaoil a’ cho-chruinneachadh fhuair sinn aoigheachd bhlàth is cuirm de dh’ annlan is de dh’ òrain ann an Sgoil MhicNeacail air oidhche h-Aoine.

Chunnaic sinn an t-eilean fo ghaillionn ’s fo fhèath, dh’ fhiosraich sinn beagan mu sheann bhunait a eachdraidh is mu nòsan a chaitheamh-beatha ’nar linn fhéin, thainig oirnn ìota ùr airson eòlais, agus umhlachd as ùr an comhair ar n-aineolais, agus dh’ fhalbh sinn as le tomhas de riarachadh is de shonas.


[TD 163]

Euchdan Neill Mhoir
Le IAIN A. MACDHOMHNUILL.

NACH i bh’ air a dòigh ach Beathag na Càrnaich agus a bràthair Niall Mór air ùr thighinn dhachaidh comhla rithe. Bha dà fhichead bliadhna ’s cóig deug an Earraich so chaidh bho’n dh’ fhalbh e an toiseach agus bha muinntir an àite a’ cur as a leth nach d’ fhuair duine bhuineadh dha sgrìobag litreach no eadhon punnd tea no criomag thombac bhon dh’ fhalbh e. Ach feuch thusa riut an cuireadh Beathag bhochd dad as a leth. Bha Beathag gun phòsadh ’s nach bu mhath dhi Niall a bhith comhla rithe an deireadh a latha.

Cha chuala clann a’ Ghoirtein Eòrna a leithid so riamh—dà fhichead bliadhna ’s a cóig deug air Ghalldachd agus “cha b’ ann” mar as minig a thuirt e fhéin “gun fhios carson.” Is beag a bha dhùil againne gum biodh Gàidhlig aig a leithid so a dhuine uasal agus a chionn ’s nach robh a’ Bheurla againne ach mu làimh an uairsin sheachainn sinn a’ Chàrnach co-dhiùbh fad thrì latha ’s gu dearbh cha b’ àbhaist dhuinn.

Ach co-dhiùbh ’s ann a bha mi a’ dol a thoirt dhuibh cunntais air Niall Mór fhéin, agus abair thusa gum bu sgiobalta am braisiche e agus cha mhór a shaoileadh gun robh e streap ris a’ cheithir fichead agus facal Beurla cha tigeadh as a bheul; cha b’ ionnan sin is bodaich eile a’ bhaile. Bha e càirdeil carthannach ’na nàdur, ’s an ceann dà latha shaoileadh tu, dìreach, nach do dh’ fhàg e a’ Chàrnach riamh, is cha b’ fhada gum b’ aithne dha gach beag is mór, ’s a bhalaich, nan cluinneadh tu a’ sloinneadh e ach dé nach deanadh e, nan creideadh tu e fhéin; ’s gu fìrinneach rinn sinne sin. Shuidheadh e an sud air ceann na séise a’ cur nam both dheth mu chuspair air choireigin, ’s bha daonnan crioman tombac fo chùlaig na a’ phìob chrèadha ’na phluic. Na faiceadh tu e a’ cur na pìoba na spealgan a h-uile ceann tacain co-dhiùbh an uair a thàinig e dhachaidh an toiseach; cha robh e buileach cho bearraideach an ceann na mìosa.

Abair thusa gun d’ rinn a’ chlann taobh ris. Cha robh ceàrnaidh anns nach robh Niall; cha robh cogadh no aimhreit eadar cheithir ranna ruadha an domhain anns nach robh làimh aige, agus cha robh feasgar seachdain no, tha eagal orm, feasgar Sàbaid cuideachd, nach biodh grunnan de chlann a’ Ghoirtein ri ghlùn ag éisdeachd le deòthas an fhìor-chreidmhich ri euchdan Neill Mhóir.

Ged a bha sinne mar sin d’ a thaobh bha cuid eile de mhuinntir an àite nach robh buileach cho earbsach a Niall. Ach bha sinne cinnteach agus seulaichte nach robh air Eachunn Ruadh ’s a sheòrsa ach mullach an fharmaid an uair a theireadh iad le glag gàire nach deachaidh Niall Mór riamh thar sruth na Maoile gun tighinn air cuantan farsuing an t-saoghail mhóir. Bha feadhainn eile a’ faotainn coire dha a thaobh cnocaireachd na Sàbaid, agus cha b’ ann gun fhiamh na slaite a shnàgail sinn iomadh feasgar Sàbaid gu mullach cnoc na mòna gu bhith comhla ri Niall Mór. ’S ’n dìle-bhàite a chumadh Niall aig a’ chagailt an latha ud co-dhiùbh.

Cha robh teagamh nach b’ e Niall Mór curaidh nan curaidh am beachd na h-òigridh. Cha robh ceist chudthromach a chuireadh oirnn san sgoil nach fuasgladh Niall Mór, ’s nam b’ e rud e ’s nach gabhadh


[TD 164]

am maighstir sgoile ri fuasgladh Neill Mhóir, mar as minig a thachair, cha b’ ann air Niall a chuireadh a’ choire.

An uair a bha Niall air anail a leigeil an déidh dha a bhith mìos aig an tigh, cha robh air ach aghaidh a chur ri obair a’ bhaile. Cha robh aig Beathaig ach aon sheann mhart ’s cha b’ ann tric a gheamhraicheadh i i sin fhéin gu math, ach bha muinntir an àite coibhneil agus fialaidh an uair a thigeadh cruaidheag an Earraich. Coma leat, chan fhoghnadh a leithid sin do Niall. Bha ’n geamhradh a’ dlùthachadh ’s am biadh gann, ach ged a bhà, cheannaich Niall gamhnach ge b’ oil le Beathaig. Bidh e coltach gun do thairg e ochd nota deug do Eóghan Tàillear air a’ ghamhnaich dhuibh, ’s ma thairg, cha b’ e Eóghan fear a chumadh bhuaithe i. Cha robh a’ bhathach aig Beathaig ach beag, ach thubhairt Eóghan gum faodte a’ ghamhnach fhàgail sa’ bhàthach aige fhéin gus am faigheadh Niall dòigh air bàthach ùr a thogail, agus bidh e coltach gur h-ann dha fhéin a thigeadh a dhol ri obair làimhe de’n t-seòrsa so. Nach robh e bliadhnaichean am Montana agus an Astràilia!!

Cha b’ eagal do’n chrodh, oir dh’ òrdaich Niall dà thunna feòir is rudan annasach eile a Grianaig. Cha b’ fhada, thoir le Niall, gus am biodh bàthach thioram sheasgair os an cionn. Cha b’ fhada thug Niall a’ tilgeil gach sgrath is cabar ri talamh. Bha seann mhart Beathaig air a h-aineol am bàthach Mairi Eóghain, ach cha bu mhisde Niall each gu bhith a’ tarruing nan clach. Cha b’ e beathach mór trom a bha dhìth air, ’s nach robh cnap gasda de dh’ each Uibhisteach, ceithir làmhan deug air àirde, agus cumadail da réir, aig ceàrdairean na Buaile Chlachaich, agus is iad a reiceadh e agus deagh theisteanas ’na chois.

Cha chualas dé thairg Niall air, ach b’ e ’n cumhnant a bh’ ann gum faigheadh Niall math an eich fhad ’s a bhiodh e tarruing nan clach, is gun toireadh e dhachaidh e cho luath ’s a gheibheadh e a’ bhàthach a réiteach, agus an uairsin cha bhiodh cion bidhe air Niall; nach do dh’ òrdaich e dà thunna feòir a Grianaig.

Fhuair Niall iasad de charn slaoid is de acfhuinn o Dhomhnall Thormoid, is gu moch sa’ mhadainn Di-màirt bha ’n t-each donn an greim aig seann thobhta Mairi Iseabail, is an ceàrd caol e fhéin ’na cheann. Ach moch ’s gun robh iad bha muinntir a’ bhaile a’ dideireachd orra, agus so mar as minig a dh’ innis Ceit Sheòrais sgeul an eich: “Bha ’n ceàrd caol ’na cheann, ach cha do thàrr Niall a’ cheud chlach a chur air a’ charn slaoid an uair a thog an t-each a chasan toisich is an déidh sin a chasan deiridh, is thug e an duibh-leum ud as agus sud ’na spealgan a’ ghreallag agus sud an ceàrd caol air slaisnich a dhroma, agus Niall Mór ’na dheann gu cùl na tobhta.” Sin agaibh mar a thuirt Ceit co-dhiùbh, is cha tric leatha a bhith ri rolaisdean; agus thatar a’ fàgail oirre fhéin bho ’n uairsin gur h-ann a’ ruith a dh’ éigheach a mach air Mòr Uilleam a thug i an droch shiaradh air a cois a tha ’ga ciùrradh gus an là an diugh.

Thug an t-each a chasan leis, chan fhacas sa’ Bhuaile Chlachaich e fad thrì latha is cha d’ fhuaras sgeul thall no bhos air acfhuinn Dhomhnaill Thormoid, agus b’ fheudar dha acfhuinn ùr a cheannach an ath earrach. Chàin Niall an ceàrd caol air son a chlibisteachd ’s a dhì-


[TD 165]

tùir, ach cha tugadh guth tuilleadh air tarruing chlach. Thog na nàbaidhean bothag bheag an ceann na bàthcha agus dh’ fhóghnadh sin mar a thuirt Niall iomadh uair “dìreach gus am faigheadh Niall cothrom a’ bhàthach ùr a thogail.”

Bha beagan iasgaich a’ dol a nise agus fhuair Niall Mór air bàta an Rosaich. Cha robh lìn aige fhéin ach gheibheadh e an Grianaig iad ’s cha b’ fhada bhiodh e ris. Thug Niall iomadh Geamhradh air iollachan iasgaich a’ chuain mhóir ’s chan fhaodadh e bhith gun cuireadh Rubha nam Faoileag na Gob an t-Sìdhein gruaimean air. B’ iad nach cuireadh ’s bha deagh chuimhne aige fhéin cuideachd air gach sgeir is sgor a dh’ fheumte sheachnadh mu chladach a’ Ghoirtein Eòrna. Thug iad dà mhìos air an iasgach ach gu tubaisteach nach do bhuail an lòinidh an Rosach an Geamhradh ud a rithist. Cha robh aig an Rosach ach an sgioba òg, ach Niall fhéin, agus có a ghabhadh air uallach an iasgaich ach Niall am fear do’m b’ aithne. Cha d’rinn Niall móran iasgaich a cheud seachdain, agus mar a bha ’n driod-fhortan an dàn nach ann a chaidh na lìn an sàs air Bogha an Dùnain ri sgal chruaidh de ghaoith tuaith aig toiseach na h-ath sheachdain. Dh’ fhalbh iad bho ’n druim an sud ’s an so, ’s bha iad gu ìre mhóir ’nan sròicean agus ’nan stiallan, ach coma leat cha bhiodh Niall fada ’gan càradh! Bha ’n Rosach an impis a dhol san treas céill ’s mar a thuirt e fhéin “có riamh a chuala a bhith a’ cur lìon air Bogha an Dùnain ri gaoith tuaith?”

Co-dhiùbh na co-dheth nach ann a chaidh Niall an oidhche Mhàrt ud, mar as minig a rinn e, air chéilidh air òsd-fhear an Dùnain, agus ’se bhuil a bh’ ann gun deachaidh Niall le bruaich an rathaid an uair a bha e tilleadh dhachaidh beagan an déidh mheadhon oidhche. Bha’n oidhche rapach, frasach gun teagamh, ach bha cuid de mhuinntir an àite de’n bharail gu robh deur sa’ cheann aig Niall an oidhche ud. ’S minig a chuir Calum Ceistear air a mhanadh gun eireadh na bu mhiosa dhà. Fhuair Niall dhachaidh roimh bhriseadh an latha ach ma fhuair ’s ann air éiginn, agus an uair a thainig an dotair an ceann trì latha nach ann a chualas gun robh Niall air dhol thar na guailne agus gun robh trì de chuid aisnean briste. Mo thruaighe, bha Niall a nise gun fheum an uair a thàinig an t-Earrach.

Cha robh dòigh air bàthach a thogail; cha tainig feur na fodar a Grianaig ’s ma bha mart Beathaig caol an uiridh ’s ann a bha i caol am bliadhna, cho caol dìreach, ’s gur ann am poll an Lag na Mòna a fhuair an cìobair i là de na làithean. Bha Beathag bhochd ’ga caoidh ’s cha bu nàr dhith, oir bha am mart sin aice fad cheithir bliadhna fichead.

Ach bu bheag a chuir bàs a’ mhairt airsan ma chuala e riamh uime. Nach ann a thog Niall còir air a Ghrianaig aig toiseach a’ Ghiblinn a cheannach lìon is ghoireasan eile agus cha chualas bhuaithe bho ’n uairsin. Bha Beathag gun bhó gun bhàthach, chùm Eóghan Tàillear a’ ghamhnach gus am faigheadh Niall i agus bha ’n ceàrd air féill na Bealltaine leis an each ach fhuaradh lìn an Rosaich a chàradh an uair a thainig an gille a b’ òige aige dhachaidh as an arm.

Tha cóig bliadhna deug bho ’n gheamhradh ud, agus nach ann a bha sinn ag ràdh an oidhche roimhe gur h-ann a thug Niall Mór ar car asainn. Ach saoil thusa an tug?


[TD 168]

Gobha na Hearadh

III.

Le RUAIRIDH MAC A’ GHOBHAINN.

BHA daoine tuigseach is léirsinneach a riamh mothachail air comhraig ’nam beatha eadar taobh uasal an nàdur agus an taobh mi-chiatach. A latha ’s a dh’ oidhche bha ’n t-strì ag éirigh ’s a’ tuiteam agus b’ e spiorad an duine an cuspair a bha aon chuid ag éirigh suas no air a lapanachadh san ruaig. Thug Robert Louis Stevenson dhuinn leabhar pongail air a’ chogadh a bha so—<eng>Dr. Jekyl and Mr. Hyde<gai>. Gu tuaireapach ’s e Dr. Jekyl—an duine uasal—a fhuaradh marbh sa’ chath. Cha b’ e sin sealladh Iain Gobha idir. Ghabh esan dòigh bhuadhach an Tiomnaidh Nuaidh leis. Thog e dealbh an Abstoil Phòil mu’n t-seann duine ’s mu’n nuadh dhuine, is tha fhios aig na h-uile neach air gleachd an dithis ’na bhàrdachd.

“Tha duin’ òg is seann duin’ agam,
Tha duin’ òg is seann duin’ agam:
Nach robh ’n seann duin’ air mo chùlaibh
’S an duin’ òg nas mùirnich agam.

Nuair a thàrr an t-òg a m’ ionnsaigh
Fhuair e’n seann duin’ ’na dhùsal,
Le cheud fhàilte rinn e dhùsgadh
Sud fo làirich thugadh braidean.
Chaidh an seana duin’ fo lùirich
’S e’n duin’ òg a rùisg am brat deth.

Air a bhonn do chaidh an còmhraig
Tarruing lann ro ghleusd’ air gheòiread.
Fhuair an seann duin’ buille leònaidh
Nach cuir e ri bheò as altaibh.
Chaidh an seann duin’ gheur chiùrradh
Sheas an t-òg a’ chùis mar ghaisgeach.

Dh’ fhàg sud m’ fhaireachdainn neo-stòlda
Uair ag itealaich sna neòltaibh,
Uair ga m’ iomairt san dùn òtraich
Ri fair’ còmhlamh ’s mi a’ m’ chadal;
’N seana duin’ ’gam fhàgail tonn-luaisgt
’S an duin’ òg mo shuaimhneas caidreach.”

’S e beagan, thall no bhos, shìos no shuas, bàrd no seanachaidh, feallsanach no fear-rannsachaidh, a chunnaic cho fada steach ann an cridhe an duine agus a rinn snìomh cho snasail ’s cho loinneil air na chunnaic e sna cùiltean sin ri Gobha na Hearadh.

’S an dara h-àite ’s e smior na fìrinn—smior na cruithneachd air am bu mhiannach leis a bhith beathachadh. Bha a’ ghuit ’na laimh an gnàth a’ fasgnadh an t-sìl ’s ’ga ghlanadh o’n mholl. Bha deas-


[TD 169]

ghnàthan is riaghailtean blian ’nam plaosgan dha. Aig amaibh bhris e mach ann an aoireachd ’nan aghaidh-san a bha mhàin foirmeil ’nan aideachadh. Dh’ fhairich Seisean Shrannda sin gu trom agus gu sonraichte an t-Urramach Frannsaidh Mac a’ Bheathainn—Moderàtor an t-Seisein:—

“’S ann bhitheas mo dhàn nas déine dha
Gach aon a dh’ fhaodas éisneachd rith’,
Bhith ’g aithris le fìor sgeula dhaibh
Mu bheusaibh sheisein Shrannda.

Mus sgeadaich mi ’nur n-éideadh sibh
Gum b’ fheàirrde sibh bhur séibhigeadh
Do bhrìgh gun d’ fhàs ur feusaigibh
Ro fhad aig meud a seanntachd.

Tha’n Seisean so ’na àilleagan
Cho mór air feadh nan ceàrnaibh-sa
’S gur mór an t-aobhar tàir e neach
Nach sleuchd ’na làthair ceann-ruisgt.”

Thug e sin sgrìob air Maighstir Frannsaidh agus bha e sgaiteach:—

“Nuair chunnaic mi mhór fhoghlum ’s ann
A smaoinich mi gur speuradair
No druidh bho thìr Chaldéa bh’ ann,
’S nach b’ aon fhear ’thréibh nan Eabhrach.

Bha mise baoth ’s cho aineolach
Cho beag do gheall ’s nach b’ aithne dhomh
An luach saothrach ’s am mór cheannach a
Gheall Balak chur ’na làimh-san.

Bha shùilibh-san sna speuraibh ’s e
Ri fàisneachd mu na reultanaibh
Cha b’ ionnan ’s mi oir b’ éigneach mi
Ro chlaidheamh geur na h-ainglibh.

Tha móran rainn san òran-sa ach ’s fhiach e leughadh. Tha suidheachadh a bheatha a thaobh an t-seisein ri fhaighinn chan ann a mhàin sa’ Ghàidhlig ach eadhon sa’ Bheurla:—

<eng>“A key to penetrate the lock
Of Strond Session’s secret plot,
As the roots and fruits thereof
Sprout with force and vehemence:
I could not like their piety,
I loathe to feed on theory,
But rather a pure vehicle—
The Bible’s my true theologue.


[TD 170]

I loathe the lips delicious
When self is so perspicuous,
I loathe the evangelical vice,
The legalist’s pretended rights,
Attentiveness to solemn rites,
Deism and carnality . . . .<gai>

Cha robh sin dona do neach nach robh san sgoil ach aon mhìos de ’bheatha.

Tha aoireachd math gu leòir ’na àite féin ach chan e an t-inneal as cothromaiche ann an lorg na fìrinn no idir ann a bhith a’ toirt breith air cùisean cudthromach. Gun teagamh chùm Iain Gobha aoir ann an iomchuidheachd ged a bha iomadh cuis mhagaidh fa chomhair. Sheall e a threòir ’s a ghliocas as leth còir na fìrinn ann an dòighean eile—dòighean a bha comasach agus iomraideach. Aig àirde meadhon latha a bheatha thòisich stuaghan aimhreit Eaglais na h-Alba a’ bualadh nan cladaichean—aimhreit a bhris an Eaglais ’na dà leth sa’ bhliadhna 1843. Chan eil teagamh nach tàinig iomadh buaidh spioradail an cois a’ bhrisidh-sa ach ’s e mo bheachd-sa gur h-e so brosnachadh cho mì-fhortanach ’s a thàinig air an Eaglais ’nar Rìoghachd ’na h-eachdraidh. Lìonadh cridheachan dhaoine le gamhlas ’s le eud feargach, agus fhuair am milltear cothrom air daoine a bha ’g aideachadh ainm Prionnsa na Sìthe a chur ann an aghaidh a chéile agus am mì-chliù.

Tha mi smaoineachadh na roibhte air beagan foighidinn a chleachdadh air gach taobh gu robh an àirc air i fhéin a’ stiùireadh tré na h-uisgeachan gu àite tàimh is fois. B’ e sin beachd Iain Gobha—co-dhiùbh aig toiseach a’ bhuairidh. Thòisich an aimhreit sna Hearadh—coltach ri iomadh àite eile—fada roimh an bhliadhna 1843. Cha robh am mór shluagh toilichte le ministear Shrannda—an t-Urramach Frannsaidh Mac a’ Bheathainn air na chleachd e aoir cho sgaiteach. Chuireadh air a’ chomh-thional e le làmhachas làidir—b’ e sin aobhar a’ bhrisidh anns gach àite. Cha b’ e mearachd sam bith ann an teagasg na h-Eaglais no faontradh o’n fhìrinn a bhris an Eaglais, ach dòigh suidheachadh nan teachdairean le uachdarain an fhearainn agus cinn na h-Eaglaise. Cha robh a h-uile ministear freagarrach agus thàinig an éiginn sin air na Hearadh mar air àitean eile. Dh’ fhàg mór shluagh na Sgìre Eaglais Stéidhichte Shrannda agus thòisich an ùpraid. Cha robh Iain ’na cheannard no ’na fhear brosnachaidh am measg an luchd-dealachaidh idir. ’S ann a dh’ fhiach e ri toirt orra foighidinn a chleachdadh ach cha b’ e sin a’ chuibhle a chur ’na tàmh.

Bha coire air gach taobh. Thòisich Seisean Shrannda ri laghaireachd agus dh’ fhiach iad ris an fhianuis ’s an còir san eaglais a thoirt o’n t-sluagh a bha ullamh gu dealachadh. Cha do chòrd so ri Iain agus thàinig e steach san eadraiginn le uile bhuadhan inntinn is chuirp. Sheas e gu làidir fa chomhair an t-Seisein mar cheannard a’ guidhe gun iad an t-òganach mì-chùiseach-sa a phòsadh ris an Sgìre. Dh’ fhuiling e móran airson an t-seasaimh-sa. Chaill e stoc is fearann ach cha do chaill e a chreidimh no idir a spiorad agus sheas e gu daingeann. So an t-ám sna chuir e spiorad na h-aoireachd air sheól


[TD 171]

agus thug e dhuinn rainn “Sheisean Shrannda” agus “An Sgiobaireachd.” Nach e bha air fhiachainn leis an Urramach Frannsaidh Mac a’ Bheathainn—

“Ach a Fhrannsaidh chòir,
Sheinn thu ’n ceòl ro fhada;
Leig thu mach an sgòd
Leis an t-seòl gu ’chlaigeann;
Nuair bu chòir an còrs’
Chumail suas air dòigh,
’S fraoch nan stoirm cho mór
Sgiob’ air bòrd cho lapach
Gum faod iad tré chadal
’N ám nan sian ’s na frasachd,
Calldach ’leigeadh oirnn
Nach dìol òr air ais dhuinn.”

Bu làidir mac-meanmna Iain agus bu gheur tionnsgain inntinn. Ach a dh’ aindeoin strì is comh-stri air gach taobh bhriseadh an Eaglais agus shuidhich an luchd-dealachaidh iad féin mar Eaglais Shaoir na h-Alba agus bha an Gobha air an ceann sna Hearadh. Shuidhicheadh e mar cheisdeir ’nam measg agus chaidh e sìos is suas air feadh na dùthcha a’ ceasnachadh ’s a’ searmonachadh. Cha robh an t-uaireadair cho tric fa chomhair dhaoine ’s na làithean sin ’s a tha e an

[Sanas]


[TD 172]

diugh. Ach cha duirt sin nach robh iad aig amaibh sgìth nuair a leanadh an searmonaich ro-fhada. Bha e mar chleachdadh aig Iain a bhith ’toirt fear de na balaich leis do na coinneamhan agus theireadh e ris “Dragh air mo chòta ma leanas mi ro fhada.” Cha robh de mhisneachd aig a’ bhalach na dheanadh so aig ám iomchuidh agus aon fheasgar air do dh’ Iain leantainn car fada thuirt e-féin “Chan eil fhios nach eil an tìm an àirde.” An sin fhreagair fear de’n luchd éisdeachd “A mhic ’s a dhalta, ’s ann tha sin thairis.”

Ach chan ann a mhàin mar fhear ceasnachaidh a chaidh e ’nam measg. Thadhail e air luchd an tinneis le cungaidhean leighis mar le tiodhlaicean spioradail agus rinn e iomadh spàirn chruaidh as leth nam bochd. Chuir e iomadh paipeir aslachaidh gu Bòrd an Iasgaich agus an Fhearainn agus mar roimh-ruithear na <eng>Land Leaguers<gai> dh’ iarr e gu tric gum bristeadh na tuathan sìos nan earrannan do’n t-sluagh a bha gun feannag ’s gun tom.

’S iomadh obair anns na chuir e a làmh, ach saoilidh mi, an taobh a muigh de bhàrdachd gur h-e sàr obair a’ bhàird Hearaich Eaglais Shaor Mhànais a tha an diugh ’na seasamh gu tlachdmhor briagha mar Eaglais na h-Alba. Bha e ’na fhear-riaghlaidh, ’na fhear-inneal, ’na fhear-comhairle agus ’na fhear-oibreach timcheall na h-eaglaise aig an tigh ’s na fhear-aslachaidh airgid is stuth o’n tigh. Cha robh e aig an ám-sa glé mhath ’na shlàinte. Bha mór bhochdainn san sgìre agus bha e ’dol o àite gu àite a’ freasgairt air an t-sluagh le buntàta, min agus salainn, ach b’ e togail na h-eaglaise rùn a chridhe—coltach ri Daibhidh o shean—agus dh’ fhalbh e a Mànais le soitheach mara—Am Breadalbann—a dh’ ionnsaigh an àird a deas a thionail na gheibheadh e de dh’ airgead ’s de ghnothaichean. Leag e ’chùrsa air Abhainn Chluaidh ach air an t-slighe thadhail e an iomadh àite agus chuir e cùis na h-eaglais f’an comhair. Mur do leugh thu riamh “An Cuairt Cuan” a rinneadh leis a’ bhard air dhà tilleadh dhachaidh bho’n taobh deas, na tàmh no cadal gus an dean thu sin:

“Ged ’s dàil cha dearmaid a bhac mo sheanchas
Mu m’ thurus ainmeach san aimsir fhuar,
San chulaidh dhealbhaich do’n ainm ‘Breadalba’
Le gaoith gun anagra dh’ fhàg balbh an cuan;

Gun dhùisg an soirbheas o’n àird an Earadheas
A ghreas air falbh i mar earb air luaths’,
’S nuair dh’ fhàisg i canabhas ’s na tuinn bha barra-gheal
Bha spairn ga’n teannachadh air cainb nan dual.”

Tha rann as déidh rann a’ deanamh sgeul air an turus—air an aimsir, an tìde-mhara, agus gu sònraichte air aoidheachd agus coibhneas nan àitean a thadhail e—

“Chuir i air tìr mi far ’n tric robh m’ inntinn
An caidrimh prìseil ’s le crìdh gun ghruaim,
Am measg nam fìrean, tha cuid na ’n sìneadh
Gu’n crìochnaich tìm dhoibh an sìth san uaigh;
Far an d’ fhuair mi aoidheachd le gàir ’s le faoilteachd
Bho shluagh ’s bho aodhair le gaol gun fhuath,


[TD 173]

’S cha b’ e mo sgìos diubh ’nì ghreas mi dìreach
Gun chas a shìneadh Phort-rìgh cho luath.”

An Dunothainn bha fàilt’ is furan a’ feitheamh air, oir ’s ann a sin a bha a charaid iomraideach—an t-Ollamh Mac-an-tòisich Macaoidh a bha ri thaobh sna Hearadh airson bhliadhnachan—

“An Dunothainn àigh ghabh mi tìr mar b’ àill leam
Far ’n tuig mo chàirdean cion-fàth mo chuairt,
A nochd gun dàil dhomh gun robh ’n gaol bràithreil
Gu dlùth ri ’n àirnibh le bàigh ’s le truas;

’S cha b’ ann a mhàin ann am briathraibh blàtha
Nochd iad an gràdh bhith do chàs an Uain,
Ach fial pailt-làmhach do ’m aois a phàirtich
Gu Eaglais Mhànais a làn chur suas.”

Tha rainn san dàn a tha comasach ann an sùgh ’s ann am facal—co-ionnan ri bàird ainmichte ar cànain—

“Tha bhlàth le neòinein cho taitneach bòidheach
’S a reidhlean comhnard ri bòrdair Chluaidh,
Tha làn gach là de na longaibh seòlaidh,
’S luing theine ’n comhnaidh le ceò dol suas;

A bheanntaibh móra le gorm bhrat òirdhearc,
A raointibh comhdaicht’ le lòn ’s le buar.
Bu shealladh glòir-mhóir do shùilibh feòla
’S bu bholadh sòlais do m’ shròin a chluain.”

Dh’ fhaodadh sinn leantainn mar so gus am bitheadh uile dhuilleagan Gairm loma làn dheth—mar a choinnich e Fear Tullaich Eóghainn an Glaschu. Chuir Fear Thullaich cagair ’na chluais a spàrr e gu rann no dhà fhilleadh mu Dhiùc Earra-Ghaidheal a thog a bhratach an aghaidh na h-Eaglaise Shaoire—’s ann sa’ Bheurla a chuir Iain a smuaintean—

<eng>“Being urged by a friend
Who proposed to me
Something to describe
Of the National
Subject awful vile
The Duke of Argyle
Who wrote against Divines
And their Godliness.”<gai>

Tha Eaglais Mhànais ’na seasamh an sud aig ceann a’ bhàigh—daingeann agus urramach agus tha gach clach is bòrd is tarruing a’ deanamh luaidh air rùn ’s air coisrigeadh Iain Gobha agus a co-chur ris briathran a sheinneadh o chionn fada mu Shalmaidh Israel—“Is math a rinn thu gu robh e ’na do chridhe tigh a thogail dhomhsa.”


[TD 176]

An Airigh
Le DOMHNALL DOMHNALLACH.

AIR feadh na Gaidhealtachd gu léir, ach gu h-àraid anns na h-Eileanan an Iar, tha r’a fhaicinn ri taobh mhóran loch agus an grunnd iomadh gleann, tuim uaine, far an robh, anns na linntean a chaidh seachad, àirighean beaga, grinn.

B’e am prìomh aobhar air na bothain samhraidh sin am meadhon a’ mhonaidh, togail spréidh gach baile air falbh bho’n talamh ionaltraidh dlùth do’n bhaile, gus am faigheadh fiar agus lusan cothrom fàs ann an sin, a bheathaicheadh gach ainmhidh troimh an gheamhradh agus as t-earrach.

Bha gluasad a’ chruidh ’s nan caorach, agus, ann an cuid de àiteachan, na h-eich, deanamh feum, chan e mhàin do’n talamh air cùl a’ bhaile, ach cuideachd, do na beathaichean fhéin, agus do’n t-sluagh a bha cho fortanach ’sa bhith comhla riu air an mhòintich, oir bhà, agus thà, fallaineachd anns a’ mhòintich.

Cha robh anns na h-àirighean ach bothain bheaga far am faigheadh na banachagan agus na buachaillean, dìon o thuiltean an t-samhraidh agus àite cadail air an oidhche—ged nach eil an oidhche shamhraidh ach goirid.

Bha dà sheòrsa tigh samhraidh ann, àirigh bheag agus tigh earraich. Chan fhaighte anns an àirigh bheag ach aon rùm mu dhusan troigh air fhad agus naoi air leud. Bha àite teine ris a’ bhalla aig an dara ceann de’n t-seòmar so, agus leabaidh chloich aig a’ cheann eile.

Bhitheadh dà dhorus air an àirigh. Dhùinte dorus an t-soirbheis nuair bhitheadh feum air, le cip. Bhitheadh comhla anns an dorus eile. Bha an tigh earraich, corr math ’s a dhà uibhir ris an àirigh, oir bha àite ann air son a’ chruidh ri droch ám. Cha robh móran difir eadar an tigh dhubh sa’ bhaile agus an tigh earraich, ach gu robh tughadh comhlaich air an darna fear agus tughadh sgrath air an fhear eile. Bha toll air mullach na h-àirigh ris an cante fàlas (.i. fàrlas) far am faigheadh a’ cheò mach—uaireannan. Bhà am balla a stigh de chloich agus am balla muigh de chip.

Bha an leabaidh cho leathainn ris an àirigh agus mu chóig troighean a leud. Bha bòrd-slios de chloich air beulaibh na leapa, air son cumail an leiteir fraoich, luachair no fianaich, ’na àite, agus an luchd cadail, ’s an t-aodach oidhche, bho thuiteam chun an làir.

Dh’ fhaodadh triùir cadal taobh ri taobh air a’ cheann-adhairt, agus iomadh uair nuair a bhiodh móran dhaoine a’ céilidh, chaidlichte tarsuinn innte—cinn ri cùl na leapa agus casan ris a’ bhòrd shlios.

Bha tuill air fhàgail anns a’ bhalla far an cuirte mìosan bainne air suidheachadh.

Dh’ fheumte na tighean samhraidh a leasachadh a h-uile bliadhna an déidh doinionn agus tuiltean a’ gheamhraidh.

Is ann air a’ chiad Di-luain de’n Mhàigh a bhitear a’ falbh chun nan àirighean. Thabair gu robh ùpraid agus gleadhraich anns gach clachan air an là sud. Bha gach duine, beag is mór, trang. Cha robh


[TD 177]

fiù na beathaichean fhéin nach robh ag aithneachadh gum b’e so là togail a baile, là an àigh, là na mòintich àird.

Bha sean agus òg a’ deanamh aoibhneis agus gàirdeachais. Bha an geamhradh dorch, agus caoil an earraich, seachad, is an samhradh ciùin air teachd. Bha bhith falbh gu àirigh, deanamh ùrachadh do chorp ’s do spiorad gach neach.

Cho luath agus a dh’ fhosgladh an crodh bho’n steil, dheanadh iad air rathad na mòintich. Cha robh feum air buachaille. Chaidh an seann chrodh air toiseach an spréidh, agus chuir iad an aghaidh air rathad na h-àirigh le ceum sgoinneil grinn; lean na h-aighean ’s na laoigh iad—na laoigh òga aig slinnein am màthraichean an déidh dhaibh buiteil no dhà thoirt asda. Cha robh iadsan glé chinnteach mu na sruthain an toiseach, ach mun tigeadh deireadh an t-samhraidh, shnàmhadh iad aibhnichean agus lochan. Am Beàrnaraidh an Leódhas bha aca ri snàmh caolas mara, Caolas Iarsiadair. Air cùl a’ chruidh bha na daoine, òg is aosda, fear agus tè, ’s a h-uile duine le eallach droma, ann an cliabh no ann am poca—praisean, peilichean, soithichean ithe, mìosan bainne, biadh, aodach, ròpan, agus gach nì air an robh feum.

Cha robh an t-eallach cur gruamain air neach. ’Sann a bha e toirt misnich dhaibh air an t-slighe, air rathad-coise caol, bog fliuch na h-àirigh, rathad coise, mar rathad chaorach a chladhaich casan nan aithrichean anns an riasg, ré iomadh bliadhna, ginealach an déidh ginealaich.

Far an robh féith, bha leacan cloich air an cur, leacan a bha glé fheumail nuair a bhiodh ceò ann, air son stiùireadh luchd-turuis gu àite còmhnaidh.

Cha robh stad gu ruigte Tom na h-Analach. ’S ioma tom de’n ainm sin a tha anns a’ Ghàidhealtachd. Nuair a thigeadh an àirigh am fianuis bha gach ceum ’ga mheudachadh. Bha chlann bheag a’ ruith gus am faicte có bhiodh aig an àirigh an toiseach.

Cha b’fhada gus an robhas a’ tilgeadh eallaich aig beulaibh na h-àirigh agus fhad’s a bha teinntean ’ga lasadh air ùrlar na leapa, air an làr, agus air a’ chagailt air son an tigh a thiormachadh, bha bean an tighe deanamh biadh air an lianaig ghorm a muigh agus a’ chlann a’ cruinneachadh fianaich, fraoich no luachair air son leiteir na leapa.

Nuair a bha am biadh deis, chruinnicheadh a h-uile duine cruinn, agus an déidh altachadh dùrachdach, ghabhadh iad e.

An déidh cur gach nì san tigh an òrdugh, thilleadh chun a’ bhaile, gach duine ach na banachagan ’s a’ chlann, agus gu deimhinn cha b’ ann d’an deòin. Bha gach màthair air a fàgail le teaghlach fhéin. Cuid de’n teaghlach nach fhaiceadh an dachaidh gu deireadh an t-samhraidh; cuid eile, an fheadhainn a bha fhathast anns an sgoil, nach fhaiceadh am baile cuideachd cho tric ’s bu chòir dhaibh.

Nuair a dheidheadh an crodh a bhleoghan agus an bainne chur air suidheachadh, agus casan na cloinne a nighe o’n reisg, dheidheadh an t-suipeir a ghabhail; ’na dhéidh sin, le ceann comhdaichte mar dh’àithn an t-Abstol Pòl, ghabh a’ bhean an Leabhar.

Cha mhór gu robh a’ chlann ’nan sìneadh ceart san leabaidh shocair, na bha iad ’nan cadal trom. Dh’aom fàile cùbhraidh an


[TD 178]

fhraoich, agus sgìos an là, seachad iad, ach cha b’e sin do am màthair ’s i ’na laighe ris a’ bhòrd ’s a h-aghaidh air an teine agus a leanabain air a cùl.

Bha iomadh smuain a’ cur dragh oirre. Chitheadh i càil an là troimh an fhàlas. Bha’n teine taisgte ach bha lasair an dràsd ’s a rithist a’ soillseachadh broinn na h-àirigh, lom, clachach, neo-shuaimhneach.

Cha robh glas air dorus. Bha spaid air cùl na comhla gus nach faigheadh beathach mairt a steach. Cho eadar-dhealaichte ’s a bha a h-uile nì bho’n bhaile! A muigh chluinneadh i torman uillt, no uisge loch a’ cluich ri bruaich; mialaich chaorach; fead feadaig; sgriach geòidh; gàgail coilich fhraoich; caoineadh naosg—fuaim as cianaile, ’s as brònaich ’s a chluinnear air mòintich; fuaim neònach, uaigneach, caillte, truagh; fuaim an fhàsaich—ach os cionn gach nì bha osag na gaoithe san fhraoch. Cha b’e an aon fhuaim a bh’aig gaoth a’ bhaile agus gaoth na mòintich idir. Bha ise coimheach, bagarrach, an-iochdmhor, mì-choibhneil. Ach ged a bha sin mar sin, bha mhòinteach shamhraidh càirdeil agus tèaruinnte riamh do cuid chloinne fhéin. Bha beatha anns an àirigh, cha b’e bàs.

B’fheàrr leatha bhith far an robh i na an àite sam bith eile. Dhùin i a sùilean agus chaidil i gu sona sèimh ’na fàrdaich bheag. Bha ’n dorchadas a muigh agus farsuingeachd agus aonranachd a’ mhonaidh, ach bha gràdh agus creideas agus sonas a stigh.

B’e ghrian a’ soillsinn troimh an fhàlas, mar bu tric, a dhùisgeadh an teaghlach sa’ mhadainn.

Bha móran ri dhèanamh fad an latha, eadar obair chruidh is eile. Ma bha bainne blàth no goirt ri chur dhachaidh do’n bhaile, bha e air a thoirt an sin ann an soitheach air choir-eigin, le iomadail de chraicionn caorach mu bheul.

Gu tric dheidheadh na banachagan, na boirionnaich, dhachaidh le cléibh làn do shoithichean bainne, le còineach ’gan cumail gun a bhith gliogadaich r’a chéile.

Bha a’ chaithe-beatha aig cloinn air àirigh cho dealbh-inntinneach ’s a ghabhadh e bhith. Cha robh iad mionaid dìomhain. Nach iomadh rud a bh’aca dhèanadh iad: breacach, falbh ag iarraidh neadan gheòidh, lachan, leirg amaideach, cearcan fraoich, naoisg agus feadagan, le’n casan caola. Cuid de dh’uighean ghabhadh ith. Chuirte uighean ann an lòn gu faicte an biodh isean annta. Na laigheadh iad comhnard dh’fhaodaichte an ith, ach nan éireadh an cruinn aca bhathas ’gam fàgail anns an nid.

Cha robh là gun iad a bhith snàmh agus nach math an t-eathar a dheanadh comhla an doruis, le plaide na leapa mar sheòl oirre.

Bha dearcagan agus curra-mhiagan ri ’m buain cuideachd. ’Se làithean gun bhròn, gun smal a bha aig òigridh na h-àirigh.

Thigeadh gu math tric gillean is caileagan a chéilidh chun na h-àirighean, is nuair a bhiodh grunnan cruinn, nach ann ann a bhiodh an t-seinn, an ceòl, a’ mhire, an t-sùgradh, ’s an fheala-dhà. Nach tric a thill iad gu baile, dìreach mus do thòisich iad air an obair latha gun priobag cadail. Cha chualas a’ phìob mhór a riamh na b’ fheàrr na chluinnte i air an àirigh.


[TD 179]

Ach cha robh an samhradh riamh fada dol seachad, agus air an Di-haoine mu dheireadh de’n t-samhradh bhathas a’ tilleadh dhachaidh. Air oidhche Dhiardaoin, Oidhche na h-Imrich, bha gach duine a b’urrainn a thighinn o’n bhaile muigh air an àirigh. Cha robh cadal do dhuine air an oidhche sud ach do’n chlainn bhig. B’e ith is òl is subhachas òrdugh na h-oidhche. Bha ceòl agus aighearachd ann gu madainn. Tràth air an là, bha na h-eallaich ’gan dèanamh air son an aiseag dhachaidh, ach cha b’ann le aoibhneas mar a bha iad aig toiseach an t-samhraidh. Bha daoine sgìth co-dhiùbh le dìth a’ chadail. Bha dubhachas air gach duine. Bha am Foghar ’s an Geamhradh a’ tighinn: dorchadas agus fuachd an déidh teas is blàths an t-Samhraidh. ’Sann mar sin a chuir iad an aghaidh air an dachaidh, an déidh cur teine ris an leiteir aig ceann na h-àirigh.

B’e so comharradh do na h-ainmhidhean tilleadh dhachaidh cuideachd. Rinn iad air a’ bhaile ’nan deann. Cha robh móran coltais aig na beathaichean brèagha, glan, grinn, sleamhainn sin, ris a’ chrodh caol, trom, cléigeach a dh’ fhàg am baile trì mìosan roimhe so.

Dh’ fhalbh am fasan so ach beag, agus is ann ainneamh a chithear, no chluinnear, mu bhith dol gu àirigh.

Tha mhòinteach mar am muir, ag iarraidh a tadhal. Ach ’sann tha an diugh na seann làraich ’nan àite cianalais dhuinne, ’s ar seòrsa dh’ am b’ aithne ’nar n-òige, glòir agus maise agus coibhnealas am measg an fhraoich.

[Sanas]


[TD 181]

An Sgeilp Leabhraichean

<eng>Scottish Gaelic Studies, Vol. vii, Pt. 2 (Blackwell, Oxford, 1953).<gai>

Chan e mìosachan no ràitheachan a tha an so ach iris a bhios a’ tighinn o’n chló-bheairt an dràsda is a rithist. Dh’ fhoillsicheadh a’ cheud àireamh dheth ann an 1926, agus bhàtar an rùn àireamh a chur a mach gach bliadhna, ach is e so an ceathramh àireamh deug ann an seachd bliadhna fichead. Tha an leabhran so cho feumail fiachail agus gum bu mhath leinn fhaicinn nas trice, ach tha fhios gu bheil bacaidhean ann a bhios a’ deanamh dàlach.

Chan e so leabhran a dh’ fhreagras air na h-uile. Mas e cur-seachad a mhàin a tha anns an amharc agad, seachainn an leabhar so. Feumaidh t’ eanchainn a bhith air ghleus gu dol an car na gheibhear sgrìobhte ann, oir is e so leabhar anns am bi na sgoilearan a’ cur an céill gu mionaideach móran de’n èolas a tha aca agus a’ cur soluis air cuspairean-fòghluim co-cheangailte ri cànain, litreachas, agus eachdraidh na Gaidhealtachd.

Anns an àireamh ùr a tha f’ ar comhair gheibhear an toiseach cunntas tlachdmhor mu’n t-seòrsa luingeis a bha aig na Gaidheil anns na linntean fada air ais. Leis gu bheil a’ mhór-chuid de na facail Ghàidhlig mu ’n mhuir is mu bhàtaichean air tighinn thugainn bho na Lochlannaich, is tric a chluinnear gur ann bho na Lochlannaich, ri linn dhaibh àrd-ùghdarras a bhith aca an Innse-Gall, a fhuair na Gaidheil an eòlas-mara. Gun teagamh, dh’ fhàg na Lochlannaich an comharra air na h-Eileanan agus air na h-eileanaich, an cruth, an cainnt, agus an cleachdadh, ach, fada mus do bhuail long Lochlannach riamh air cladaichean Innse-Gall, bha na seann Ghaidheil ’nam maraichean treuna.

Ged bha bàtaichean fiodha aca, is e curaichean am bitheantas a bha aig na Gaidheil anns na ceud linntean. B’ e curach bàta air a deanamh de shlatan fiodha còmhdaichte le seicheannan bheathaichean. Am bitheantas bha na seicheannan sin air an smiaradh le ìm no le geir gus an deanamh sùbailte. Shaoileamaid gum bu chunnartach ann am fairgeachan garga a’ Chuain Siar bàta sam bith le reangan cho anfhann is le slige cho tana. Ach bha an deagh mheudachd anns na curaichean; dh’ fhalbhadh iad aig an deagh astar le seòl is ràimh. B’ ann an curach a thàinig Calum-cille agus an dusan companach aige a nall á Eirinn gu Eilean Idhe. Rinn na Gaidheil siubhal mór mór air a’ Chuan an Iar anns na curaichean aca, a’ giùlan badhair, a’ bualadh air an naimhdean, agus a’ ruigheachd àitean iomallach le Soisgeul na Sìthe. Tha iomradh againn air soisgeulaichean is manaich na h-Eaglais Cheiltich a bhith a’ seòladh ann an curaichean air feadh Innse-Gall,


[TD 182]

agus cho fada ri Innis-Tile <eng>(Iceland)<gai> fhéin. Tha ar taing aig Mgr. G. J. Marcus air son a leithid de fhiosrachadh a chur ’nar tairgse mu ’n chuspair so.

Tha òraid fhada ann aig a’ bhan-sgoilear ainmeil, Nora Chadwick, anns a bheil i a’ dearbhadh gu robh móran litreachais is aithris am measg nan slògh Ceilteach am Breatainn anns na prìomh-linntean air nach eil lorg idir an diugh, ach a mhàin corr ainm is criomag a gheibhear ann an seann sgeulan is seann bhàrdachd a tha fhathast air mhaireann. Tha i a’ nochdadh gum faod seann aithris is eachdraidh a bhuineadh air tùs do roinn shònraichte de’n dùthaich a nis a bhith co-cheangailte ri ceàrna eile. Mar eisimpleir, tha móran fiosrachaidh an litreachas na Cuimrigh mu ’n Rìgh Artair agus a chuid euchdan, ach tha Nora Chadwick de’n bheachd gur e Gaidheal a bha anns an Artair so, mac Aodhain mhic Ghabhrain, rìgh Dhailriada ri linn Chaluim-chille, agus gur ann an Albainn a rinn e a chuid euchdan, ged as ann an litreachas nan Cuimreach a gheibhear cliù air an diugh.

Car son a bha craobhan no lusan mar shuacheantais air na fineachan Gaidhealach, mar a bha a’ chraobh iubhair aig na Frisealaich, fraoch aig na Dòmhnallaich, raineach aig Cloinn Dhonnchaidh, agus an giuthas aig Sìol Ailpein? Tha W. B. Kermack ag ràdh gu robh na suaicheantais sin aig na fineachan, chan b’ ann idir an toiseach gu bhith mar bhràistean ’gan comharrachadh o fhineachan eile, ach mar sheun orra a chum an dìon bho bhuidseachd is bho chunnairt.

Tha Iain Mac a’ Ghobhann a’ sgrìobhadh gu tùrail, ealanta mu bhàrdachd Ghàidhlig an là an diugh, gu sònraichte obair Shomhairle MhicGilleathain, Deòrsa Chaimbeil Hay, agus Ruairidh MhicThómais. Tha Fear Chanaidh a’ mìneachadh àireamh fhaclan Gàidhlig, mar as maith as aithne dha sin a dhèanamh. Tha na tha aige ri ràdh a’ cur fadachd oirnn gus am faigh sinn ’nar làmhan Faclair Mhaighistir Ailein a tha Mgr. Caimbeul ag ullachadh air son a’ chlò.

Tha ar taing aig Mgr. Iain Dòmhnallach, fear-teagaisg na Gàidhlige an Oilthigh Obar-dheadhain, air son an leabhran so a dheasachadh, agus is e ar dòchas nach fhada gus am faicear an ath àireamh dheth.

Is e leabhran feumail a tha an so, ach bhiodh e cus na b’ fheumaile nan robh iomradh ann air na tha sgrìobhte le sgoilearan Gàidhlig an leabhraichean is irisean eile. Is math leinne nach eil ’nar sgoilearan ach aig a bheil ùidh ann an obair nan sgoilearan, fios a bhith againn ciod ris a bheil iad agus càit am faigh sinn lorg air an fhòghlum a tha iad a’ cur ’nar tairgse. Bidh cuid de na sgoilearan Gàidhlig a’ sgrìobhadh mu chuspairean Gàidhlig ann an irisean Eireannach is Americanach, agus by bhuannachdail dhuinn seòladh fhaotainn air sin.

T. M. MACCALMAIN.


Leabhar a’ Mhòid, bho ’n Chomunn Ghaidhealach,
<eng>65 West Regent Street,<gai> Glaschu.

“Chan ann a h-uile là a bhitheas Mòd aig Mac-an-Tòisich,” tha an t-Urramach Tómas MacCalmain ag ràdh aig toiseach an leabhrain a dheasaich e fhéin air son Mòd a’ Chomuinn Ghaidhealaich. B’ e Mòd sònraichte an leth-cheudamh Mòd, a bh’ ann am bliadhna, agus b’ e leabhran sònraichte a dheasaicheadh air a thàillibh.


[TD 183]

Am bliadhna a’ chrùnaidh, tha e iomchuidh gum bitheadh air aghaidh an leabhrain dealbh de’n Bhàn-Righ Ealasaid, is i an déidh a taic a ghealltainn do’n Chomunn. Is i so cuideachd a’ bhliadhna mu dheireadh aig Niall MacIlle Sheathanaich mar Rùnaire a’ Chomuinn. Có a thomhaiseas na chuir e ris an eachdraidh a tha anns an leabhar so?

’Se eachdraidh a tha anns a’ chuid mhór de’n leabhar, earrannan Gàidhlig is Beurla mu na thachair bho ’n chiad Mhòd, trì fichead bliadhna air ais, gus an là-an-diugh, le dealbhannan is cunntas air an fheadhainn a chuidich leis an obair.

“Sùil air ais agus sùil romhainn”—faclan an fhir-dheasachaidh a rithisd. Meudaichidh an leabhran so cliù a’ Chomuinn an sùilean an t-saoghail. Bheir iomadh Gaidheal sùil ann le tlachd. Cha dean an aois ach cur ri a luach.

DOMHNULL GRANND.


Leabhar Ard-sgoil Steòrnabhaigh, bho’n Sgoil.

Thainig leabhar bliadhnail Ard-Sgoil Steòrnabhaigh (Aitreabh Mhic Neacail) a mach air a’ mhìos so chaidh. Leabhar tomadach, a’ chuid mhór dheth am Beurla. Tha am beagan Gàidhlig a th’ ann cho math is gun iarramaid tuilleadh. A bheil cànain nan Gall a’ cur smàig air an daingneach mu dheireadh?

Tha móran de’n Bheurla coltach ris na gheibheamaid bho sgoil sam bith eile. Tha na sgoilearan òga gu h-àraidh a’ gearain air an Laidionn agus air amannan ceasnachaidh, mar a bha sgoilearan riamh. Ach tha Leódhasaich a’ cosnadh uiread de chliù ann an sgoileireachd ’s gur fheudar gur ann a’ toirt a chreidsinn oirnn a tha iad so. Tha na sgoilearan as sine a’ sgrìobhadh mu chùisean eile, a’ bhùtha agus am posta, a’ mhuir agus an t-iasgach; cuairtean gu àitean cho fad as ri Lunnainn, an Eadailte, agus, có a chreideadh e, Ifrinn.

Tha na sreathan Gàidhlig, Do ’n Bhàn-Righ, pongail an smuain agus snasmhor an deilbh. Có aig nach bi co-fhaireachadh cuideachd ris an tè a sgrìobh an Gàidhlig mu’n là a b’fhaide dh’ fhairich i riamh, a’ chiad là a bha i anns an eaglais aig ám òduighean.

Leabhar bho sgoilearan beothail, inntinneach, ach a rithisd, carson nach sgrìobhadh, canaibh, an dara leth dhiubh an cànain an sinnsearan?

DOMHNULL GRANND.


“Fasgnadh,” le Seumas MacThómais (Bho’n ughdair, <eng>53 West Savile Terrace<gai>, Duh-éideann. 8/6.)

’Se tha an so ach leabhar sònraichte an iomadh dòigh, leabhar anns a bheil fìor chainnt ar daoine a’ cur an céill smuaintean domhainn agus dìomhair a’ chridhe. Tha trì fichead dàn ’s a seachd deug san leabhar so, agus tha feadhainn dhiubh so a leugh sinn roimhe, agus am fìor thoiseach an leabhar tha an dàn eireachdail sin An Dìleab, air an robh a’ mhór chuid againn uaireigin cho eòlach agus cho measail. Chuireadh an clò an dàn roimhe anns an leabharan phrìseil sin An Dileab a dheasaicheadh le Seumas MacThómais fhéin, ach tha e a nise, tha eagal orm, tearc r’ a fhaotainn. Is math an innseadh sin air


[TD 184]

An Dileab ann an seagh, ach bu mhór am beud nach fhaighear clo-bhualadh eile dheth. Anns an leabhar ùr so theirinn gun teagamh sam bith gu bheil an còrr a réir an toisich, agus gum faigh sibh rogha na Gàidhlige agus smior na fìrinne agus a’ ghliocais ag iadhadh làimh mu làimh.

Anns an roimh-ràdh a sgrìobh e anns a’ Bheurla tha Mgr. MacThómais ag innseadh dhuinn gur h-ann o chionn ghoirid a shnìomh e móran de’n bhàrdachd so, agus tha so a’ toirt misnich dhuinn gum faigh sinn an còrr bhuaithe ann an ùine gun a bhith fada, agus fhios againn gu bheil e a nise saor bho ’n dreuchd chudthromach a ghiùlain e cho dìleas fad iomadh bliadhna an eilean àraich—Leódhas.

Mar a thuirt mi, tha trì fichead dàn ’s a seachd deug san leabhar so air cuspairean eugsamhail, ach gach aon diubh a’ foillseachadh tuigse agus mothachaidh air beatha agus air sìorruidheachd, air gaol agus air gràdh, gu ìre a tha tearc r’ a fhaotainn am bàrdachd nan Gaidheal. Coltach ri iomadh bàrd eile tha MacThómais a’ toirt f’ ar comhair nithean briagha agus eireachdail an oibre Nàduir, ach ao-coltach ri móran tha esan a’ faicinn annta so uile rùintean dìomhair a’ chruthaidheachd, bàsmhorachd a’ chinne-daonda an staid nàdurra, agus ar feum air an ìoc-shlaint mhaireannaich a thig tre ghràs a mhàin.

Anns an roimh-ràdh tha e ag ràdh gur h-e prìomh chuspair a dhàin beatha an duine air a shamhlachadh agus air a riochdachadh an lasan na h-inntinne. An uair a chì esan an Dealan-dé, an Sruthan agus an Lios, cha riaraich dealbhachadh eagnaidh a mhàin a chàil; ’sann a tha na cuspairean sin a’ togail aigne agus inntinn gu bhith a’ meòmhrachadh agus a’ feòrach mu dhìomhaireachd na beatha. Mu’n dealan-dé ’se their e:

Air cùl gach aoin diubh tha bith neo-bhàsmhor
A ghluais le mheòir iad am chridhe ’n tràth so,
’Se ’s dìon ’s as tearmunn dhomh féin ’s gach àite,
’Se sheòl air sgéith dealan-dé a’ ghàrraidh.

Agus so agaibh na smuaintean a ghluais an Lios ’na inntinn:

Sonas aig a’ chridhe dhealbh,
Beannachd air an làimh a stiùir,
Moladh dùbailt chaoidh air sealbh
Thug an àilleachd as an ùir.

Anns an dà rann sin fhéin chì sibh cho siùbhlach taitneach is a tha briathran a’ bhàird, agus an tomhas gliocais a th’ air am filleadh annta.

Tha mi a’ smaoineachadh gur h-ann anns na dàin bheaga a tha MacThómais a’ nochdadh a dhàimh ri bàird ainmeil eile an là-an-diugh. Tha Am Blàth, An Iuchair, An Gràdh, A’ Cheisd a’ toirt dhuinn fuasglaidh ceisde am briathran tachraichte soilleir gun fhaoin-bhriathran gun fhaoin-smuaintean ach a mhàin cuspair an dàin agus na shamhlaicheadh leis. Mu’n Iuchair ’se co-dhunadh a’ bhàird:

Le h-òirdheirceas uile
’Si ’n iuchair-sa Gràdh.


[TD 185]

Ged a dh’ fhaodas MacThómais a bhith ann an aon seagh coltach ri bàird eile an là-an-diugh, ann an seagh eile tha a smuaintean air stéidh nas bunaitiche na càch; tha a shealladh nas farsuinge agus nas sòlumaichte agus a rannaigheachd pailt nas siùbhlaiche agus nas taitniche.

Tha e eadar-dhealaichte bho mhóran de bhàird nan linntean a chaidh seachad oir chan ann ri iargain agus ri osnaich làithean a dh’ aom a tha esan ’na chuid bàrdachd. Chan eil e uair sam bith a’ leigeil ruith le a mhac-meanmain a sgeadachadh oibre a’ chruthachaidh am briathraibh gun bhrìgh gun ùmhlachd.

’Se tha againn an so ach saothar an t-sàr bhàird agus thigeadh dhuinne mar Ghaidheil a chuid bàrdachd a leughadh agus ath-leughadh. Chan eil fhios cuin a fhuair sinn luach ochd is sia sgillinn cho math so. Tha sinn an comain Mhic Thómais air son a shaothrach agus aig a’ cheart ám thoireamaid dhà misneach mhath a chum ’s gum faigh sinn móran a bharrachd ’s na tha againn an so. A bharrachd air na thuirt mi cheana gheibhear aig deireadh an leabhair eadar-theangachadh tlachdmhor an rosg Beurla de shia dàin dheug. Bithidh so ’na chuideachadh mór do an luchd-ionnsachaidh agus ’na dhearbhadh soilleir do luchd na Beurla gu bheil ’nar measg fhathast bàird chliùteach agus chomasach.

Anns an dealachadh theireamaid ri Maighstir MacThómais fhéin gu bheil sinn fada ’na chomain agus guma fada bhios a chriathar air ghleus.

IAIN A. MACDHOMHNUILL.

[Sanas]
