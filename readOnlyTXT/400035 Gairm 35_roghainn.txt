[TD 203]

Air An Spiris

THA greis mhór a nis bho thòisich daoine a’ cleachdadh chlàr-sanais, no postairean, gus am beachdan no am badhar a sparradh air an t-sluagh, is tha an saoghal a th’ againn làn de na clàir sin. Anns na bailtean móra chì thu iad ag eubhachd riut bho bhallachan nan tighean, le na dathan ùra a chì thu fada bhuat. Tha feadhainn bheaga a’ sanais riut nuair a bhios tu ’nad shuidhe air do chaoin-shocair ann am bus no ann an trèana. Chì thu feadhainn meadhonach mór ann an stéiseanan an rathaid-iaruinn, a’ sméideadh ort bho na h-ionadan grianach ud a tha air an coisrigeadh do dhia ùr na gréine, Billy Butlin. Ann an tiota bheir na deilbh sin a null do na Bahamas thu, no ’s dòcha do ’n Oban, far a faod thu, mas math ar cuimhne, spéileadh-mara a dheanamh air an t-Sàbaid mas e sin do thoil.

Tha na clàir-sanais ag iarraidh oirnn iomadach seòrsa rud a dhèanamh no a sheachnadh: barrachd a chaitheamh de sheòrsa àraidh de thoiteanan, no sgur dhiubh buileach air eagal an aillse thighinn oirnn; gabhail dh’ an arm, no seasamh gu daingeann an aghaidh armachd an daduim; Times Lunnainn a leughadh ma tha sinn an dùil gu bheil sinn spaideil agus inbheil, no Herald Ghlaschu mur eil a dhìth oirnn ach an fhìrinn. Gabhaidh na clàir-sanais an cleachdadh gu modhail, beusach no gu stròthail, ceannairceach. Tha buaidh aca a chum maith no a chum uilc, a réir miann an luchd-deilbh.

Tha greis cuideachd bho chuala sinn daoine ag ràdh gum bu chòir na clàir-sanais a chleachdadh ás leth aobhar na Gàidhlig, agus is dòcha nach fada gus am faic sinn iad a’ nochdadh.

Nise, tha cumhachd aig iomadach duine air feadh na Gaidhealtachd gnìomh beag de ’n t-seòrsa so a dhèanamh. Baile Gaidhealach sam bith a tha a’ sireadh luchd-tadhail, dh’ fhaodadh Comhairle a’ Bhaile beag no mór de Ghàidhlig a chur anns na clàir-sanais aca, agus bhiodh so ’na annas is ’na thàladh do luchd-tadhail. Duine sam bith a tha a’ cur air adhart chéilidhean no cuirmean-ciùil air a’ Ghaidhealtachd dh’ fhaodadh e barrachd Gàidhlig a chur sa’ chlàr-sanais. Dh’fhaodadh Comhairlean Foghluim clàir Ghàidhlig a chur a mach do na sgoiltean, agus cha chuireadh e iongnadh oirnn ged a chlo-bhuaileadh Oifis a’ Phuist pàirt de na sanasan aca ann an Gàidhlig nan iarrte sin orra.

Tha iomadach dòigh eile mar so anns an gabhadh aire an t-sluaigh a tharraing do an cànain fhéin. Dh’ fhaodadh an Comunn Gaidhealach móran a bharrachd a dheanamh anns an dòigh so. Dh’ fhaodadh agus Gairm.

[TD 205]

An Sgeulachd A Choisinn An Duais

’S e Iain Mac a’ Ghobhainn a choisinn an duais de £20 a thairg sinn air sgeulachd anns an nòs ùr. Cha robh e furasda dhuinn a thighinn gu codhunadh mu ’n chùis. Bha naodh sgeulachdan f’ ar comhair, agus bha grunn ann a bha fìor mhath. Chì sibh cuid dhiubh anns na Gairmean ri teachd.


An Solus Ur
le
IAIN MAC A’ GHOBHAINN

BHA an duine ’na shuidhe air beulaibh na h-iuchrach a bha ag ràdh <eng>OFF.<gai> Cha robh duine anns an rùm ach e fhéin. Ri thaobh bha ceithir telefonan—aon gheal, aon bhuidhe, aon dhearg agus aon uaine mar ghunnachan a dh’ fhaodadh spreadhadh mionaid sam bith. Nuair a thòisich té ac’ a’ seirm thog e gu chluasan i ’s dh’ éisd e.

“Chan eil cinnt agaibh a réisd?” thubhairt e. Chuir e sìos an telefon, ’s chaidh e chun na h-uinneig. ’S e oidhche bhòidheach shamhraidh a bh’ ann, ’s chitheadh e na daoine a’ falbh air na sràidean móra, ’s chluinneadh e an cuid bhrògan a’ tàirneanaich air a’ chloich. Os cionn nan tighean bha an solus uaine, is grian òir anns an adhar. Air oidhcheannan mar so shaoileadh duine gun robh an saoghal gun mheang, mar leug phrìseil. Muillionan de dhaoine a’ gabhail seachad, mar rionnagan anns an iarmailt, muillionan de dhaoine . . . Smaoinich e air an adhar, gun fhios nach robh, aig an àm ud fhéin, rocaidean . . . . ’s an iarmailt a’ coimhead cho neochiontach cuideachd!

Stad e. Bha gnog aig an dorus.

“Thig a steach,” dh’ éigh e, ’s thainig Soames a steach. B’ e Soames a sheirbhiseach pearsanta. Bhe e giùlan sgàl ’na làmhan agus air an sgàl bha cupan cofaidh. Leig e sìos an sgàl air a’ bhòrd bheag ri taobh na h-uinneig. Cha robh móran fuilt air cùl amhaich ’s e lùbadh a chinn.

“Ur cofaidh,” ars esan. B’ e duine àrd tana a bh’ ann ’na aodach dubh. Bha e falbh a mach nuair a chuir am fear-riaghlaidh stad air.

“Soames?”

Sheall Soames ris le ceist ’na ghuth.

“Suidh sìos.”

Shuidh Soames sìos.

Thug am fear-riaghlaidh a mach pacaid thoitean.

“Eil thu riutha?”

[TD 206]

“Chan eil.”

Bha làmhan Shoames ’nan laighe air a ghlùinean.

Carson a dh’ iarr e air Soames fuireachd? Cha robh fhios aige dé chanadh e ris.

“Tha mise cho trang,” thòisich e. Cha dubhairt Soames smid, ach bha e sealltainn ris mar gum biodh e feitheamh ri òrdugh. Cha robh ann an saoghal Shoames ach saoghal òrdughan.

“Tha mi cho trang ’s nach urrainn dhomh . . . .” thòisich e rithist.

“Nach urrainn dhuibh eòlas fhaighinn air mo leithid-sa?” arsa Soames.

“Seadh,” ars esan, “sin e dìreach.” ’S thug e sùil gheur air Soames mar gum biodh e air dol a steach do inntinn airson a’ chiad uair.

“Có ás a thàinig thu,” ars esan,” có thù?”

“Mise?” arsa Soames. “Rugadh is thogadh mi sa’ bhaile so fhéin.”

“Agus mise,” ars am fear-riaghlaidh, ’s e cur ás an toitein cha mhór mus do las e e.

“Eil teaghlach agad?”

“Aon mhac.”

Dh’ fheuch e ri smaoineachadh air mac Shoames ach cha rachadh aige air.

“Tha e anns a’ cholaisd,” thubhairt Soames.

Smaoinich e air a’ cholaisd anns an robh e fhéin uair, agus air na leabhraichean a leugh e. Dante, Vergil, Hómer . . . . Bha iad ann an saoghal eile.

“Dé na leabhraichean a bhios e leughadh?” ars esan, ’s e sealltainn a mach air an uinneig.

“Leabhraichean? Eil fhios agaibh, chan e sgoilear dìleas a th’ ann,” fhreagair Soames, ’s e ’g aomadh chuige anns a’ chathair, ’s aig a’ cheart àm dh’ aom e fhéin air falbh bho Shoames mar nach biodh e ’g iarraidh éisdeachd ris an sgeòil a bha tighinn. Bha cus dhaoine anns an t-saoghal, is mì-rian do-aithris.

“Leis an fhìrinn innse,” arsa Soames, ’s a ghuth a’ fàs na bu treise, “chan eil móran spéis aige de chàil ach ball-coise.”

Stad e ’s thubhairt e: “Ach ’s e dèagh bhalach a th’ ann.’‘

Ball-coise! Cuin a chluich e fhéin air ball-coise?

Bha an saoghal làn de dhaoine mar Shoames ’s a mhac aig nach robh spéis de chàil ach ball-coise.

“An t-seachdain a chaidh,” arsa Soames, “thàinig e dhachaidh ’s e ’g ràdh gun d’ fhuair e tairgse dhol a chluich do . . . . Ach tha gu leòr agaibhse ri . . . .”

“Chan eil, chan eil,” ’s e ’ga mhallachd fhéin airson iarraidh air Soames fuireachd.

“Ach cha cheadaich sinn sin dha idir,” thubhairt Soames. “Tha sinn suidhichte gu lean e an sgoil. Bha trod mhór againn, ’s dh’ fhalbh e mach ’s cha tainig e steach gus an ath-mhadainn. Chan eil fhios càite na chaith e an oidhch’.” Có dh’ aithnicheadh sin air Soames fad na seachdain ud? Có mhothaich an trioblaid sin ’na ghnùis?

[TD 207]

Agus air a shon fhéin, cha robh càil a dh’ fhios aige càit an robh Ealasaid fad na seachdain ud: cha robh tìd’ aige.

“Nach eil sin iongantach,” ars esan.

“Dé?”

“O, bha mi smaoineachadh.”

“’S cha robh fhios aig a’ mhàthair dé a dhèanadh i. An tigh-eiridinn no am polas? . . . . Cha robh fhios. Ach thàinig e mu dheireadh, ’s chan innseadh e càit a robh e. Chan eil e ach seachd deug.”

Dé ’n aois a bha Ealasaid, smaoinich e.

“Tha mi duilich sin a chluinntinn,” ars esan mu dheireadh. Bha Soames mar gum biodh e a’ feitheamh ach an ùine ghoirid thubhairt e:

“’S fheudar dhomh a bhith falbh.”

“Chan fhalbh, chan fhalbh. Suidh sìos, suidh sìos. Tha tìde gu leòr againn.”

An deidh dhà-na-trì mhionaidean thubhairt e:

“Bu chòir dhuibh leigeil leis.”

“Leigeil leis?” arsa Soames mar nach biodh e a’ tuigsinn.

“Seadh. ’S e sin a tha e ’g iarraidh—ball-coise . . . . agus is cinnteach . . . .”

Bha a shùilean a’ sealltainn thairis air Soames mar nach biodh e ’ga fhaicinn.

“Cha leig sinn leis,” arsa Soames, ’s e ’g éirigh ás a’ chathair. “Chan aithnich sibhse am balach ann. Chan eil fhios agaibh. Dé bha e dol a dhèanamh, co-dhiùbh? Thog sinn e, ’s cha leig sinn dhà e fhéin a mhilleadh.”

“B’ fheàrr leam gu suidheadh tu sìos.” Nach e ’n saoghal a bha mì-rianail, daoine mar Shoames a falbh air fheadh le ’n cuid mhuladan.

“Có ris a tha e coltach, do mhac?” ars esan. Gu grad, thug Soames dealbh ás a phòcaid, ’s sheall e dhà e. Bha am balach ’na sheasamh air beulaibh carbaid dheirg ’s bonaid a’ charbaid fosgailt. Bha solus geal a’ dòrtadh timcheall air ’s e ’na léine air latha samhraidh. Nuair a chunnaic e am falt dubh slìobach ’s an t-aodann fosgailte ann an gàire thug e bruadar a choreigin gu inntinn ach cha ghreumaicheadh e air.

“’S e balach grinn a th’ ann,” ars esan, ’s e toirt an deilbh air ais do Shoames. Rinn Soames gàire mar gun còrdadh so ris.

“Ach dé dhèanadh tu nam biodh an saoghal a’ tighinn gu cheann a màireach?” thubhairt am fear-riaghlaidh gu grad.

“A’ tighinn gu ceann?” dh’fhoighnich Soames. Nach e ’n duine a bha slaodach. Cha tàinig an smuain a riamh a steach air!

“Seadh. Nam biodh an saoghal a’ tighinn gu ceann,” thubhairt e rithist. “Dé dhèanadh tu mu dheidhinn do bhalaich?”

Dé dhèanadh e fhéin mu dheidhinn Ealasaid?

“Chanainn ris gu feumadh e leantainn na sgoile an aon rud,” fhreagair Soames leis an aon rag-mhuinealas.

Bha an adhar air taobh muigh na h-uinneig a’ fàs dearg an déidh a bhith uaine.

Smaoinich e air Ealasaid, a nighean fhéin. Cha robh càil a dh’ fhios aige càit am biodh i aig an àm ud ach gun smaoineachadh thog e

[TD 208]

an telefon uaine ’s dh’ iarr e an tigh. Dh’ éisd e airson mionaid ’s bhruidhinn e ri cuideigin ach mu dheireadh chuir e sìos an telefon. Cha robh i stigh. Càit an robh i? Ann am priobadh na sùla smaoinich e gu math dh’ fhaoite nach fhaiceadh e i tuilleadh, ’s dh’ éirich a h aodann mu choinneamh mar dheur. Anns a’ mhionaid so fhéin dé bha a’ dìreadh an adhair mar nathair ann an gàrradh sgòthan? Chuir e làmh air an telefon a rithis airson a thogail ach cha do thog e e. Cha robh rian nach fhaiceadh e i rithis!

“Tha rudeigin a’ cur dragh oirbh,” arsa Soames.

“Chan eil,” ars esan, “chan eil.” Thubhairt e na facail gun smaoineachadh ach an déidh na facail a ràdh dh’ atharraich e inntinn.

“Tha” ars esan, “tha rudeigin a’ cur dragh orm.” Ach ciamar a b’ urrainn dha so innse do Shoames? Thionndaidh e air falbh.

Ann an guth ìosal thubhairt Soames, “cha leig sibh a leas innse dhòmhsa.”

Nach e ’n fhìrinn a bh’ aig Soames: carson a dh’ innseadh? Ach thionndaidh e bho ’n uinneig agus chunnaic e mar gum b’ ann am bruadair Ealasaid ’na seasamh far an robh Soames. Chuir so uimhir de dh’ iongnadh air ’s gun theab e dhol suas gu Soames gu faiceadh e có bh’ ann.

“Tha mi smaoineachadh mu dheidhinn Ealasaid,” ars esan mu dheireadh ’s nuair a thubhairt e na facail dh’ aithnich e gun leum astar gun ainm.

“Ur nighean?” arsa Soames, ’s shaoil am fear-riaghlaidh gun tainig blàths gu aodann Shoames mar theine a’ dèarrsadh.

Chunnaic e airson a’ chiad uair gu robh peann uaine am pòcaid-broillich Shoames ’s gun robh e coltach ris an uaine a bh’ anns an adhar.

“Seadh” ars esan, “Ealasaid.” Agus chunnaic e ’na inntinn tighean a’ losgadh mar chairtean mar gum biodh teine cho luath ri inntinn a’ ruith thairis orra. Chuala e sgriachail dhaoine ’s chunnaic e iad a’ ruith ’s an cuid aodaich a’ slaodadh riutha. ’S chunnaic e Ealasaid mar aon bhoinne bùirn air an talamh.

“An robh do mhac-sa fada gun choiseachd?” ars esan. Cha robh e tuigsinn dé bha e ’g ràdh, ach bha Soames ’ga thuigsinn: gu h-iongantach bha Soames ’ga thuigsinn.

“Bhà,” ars esan, mar gum biodh a’ cheist nàdurrach gu leòr, “bha e cho trom, is ceann mór air. Bhiodh e tuiteam gun sgur,” ’s thòisich e ’g gàireachdainn mar gum biodh e ’ga choimhead.

“Bha Ealasaid mar sin,” ars esan. “Tha cuimhn’ agam aon latha theab i tuiteam do ’n teine. ’S bha mi ’nam shuidhe a’ sgrìobhadh nuair a thachair e. Tha iomadach bliadhna bho ’n latha sin.”

“Bha Tormod an aon dòigh,” arsa Soames. “Ach bhiodh sinne ’ga chumail air falbh bho ’n teine.”

“Bhiodh.”

“Bha e fada gun bhruidhinn cuideachd.”

“Cha robh Ealasaid,” ars esan. “Bha i luath ’na dòighean.”

Stad e ’s an ceann greiseig thubhairt e:

“Tha sibh ceart. Cumaibh ris an sgoil e. Seallaibh ás a dhéidh. Tha sibh ceart.”

[TD 209]

Mus robh na facail ceart a mach ás a bheul thòisich an telefon a’ seirm. B’ e ’n té uaine a bh’ ann ’s cha robh eagal air. Thog e i.

“A,” ars esan, “Ealasaid. Tha thu stigh?” Rinn Soames airson falbh ach stad e e.

“B’ fheàrr leam gun tigeadh tu nuas cho luath ’s as urrainn dhut,” ars esan ri Ealasaid. “. . . . Ceàrr? Chan eil càil ceàrr? . . . . Chan urrainn dhut a thighinn? Carson? . . . . O chan eil difeir ann, ach . . . . Uh, uh . . . . tha thu dol gu . . . . Well, chan eil cothrom air . . . . Cuin a bhios a’ chùirm deiseil? Chan eil fhios agad . . . . Chan eil, chan eil càil ceàrr . . . . Co-dhiùbh chì mi thu . . . . Mar sin leat . . . .” Chuir e sìos an telefon air a’ bhòrd.

“Chan urrainn dhi a thighinn,” ars esan. Mu dheireadh shuidh e sìos air cathair mu choinneamh Shoames.

“Innis dhomh” ars esan, “innis dhomh dé nì mi.”

’Na inntinn chunnaic e Ealasaid a’ dìreadh do ’n charbaid ’s e a’ deàrrsadh tarsainn rathaidean an t-saoghail ’s e fhéin a’ sealltainn ás a dhéidh mar nach tilleadh e tuilleadh.

“Tha thu feitheamh ri rudeigin,” arsa Soames, ’s e ’ga sgrùdadh gu geur.

“Thà” ars esan, “tha mi feitheamh ri fios a bheil rocaidean anns an adhar, ’s ann am mionaidean bidh agam ri . . .” Bhuail smuain air anns a’ mhionaid sin fhéin agus thubhairt e:

“Tha e furasd rocaidean a chur air falbh. Chan eil càil cho furasd ri rocaidean a chur air falbh.”

“Dé nì mi?” ars esan ri Soames.

Ach dé fios a bh’ aig Soames?

“’S fheàrr dhomh cupan cofaidh eile fhaighinn dhuibh,” arsa Soames. Ged a bhiodh rocaidean anns an adhar cha smaoinicheadh Soames air càil ach cofaidh. Cha do dh’ ionnsaich e ’n còrr.

“Dé feum a ni cofaidh?” ars esan. “Tha mi duilich,” thubhairt e an ath-mhionaid. “Bha dùil agam . . . .”

“Mas urrainn mi ur cuideachadh . . . .,” thòisich Soames.

“Tha sin ceart gu leòr,” ars esan, “ach chan eil difeir ann. Co-dhiùbh, “thubhairt e,” tha mi cinnteach gu bheil thu ceart mu dheidhinn do mhic.”

Thòisich an telefon a’ seirm ’s chlisg e, ach chunnaic e gur ann bho ’n telefon uaine a bha an seirm a’ tighinn ’s thog e i gu grad.

“Có tha so?” ars esan. “Ealasaid?” ’S thòisich e gàireachdainn leis an toileachas. “’S urrainn dhut a thighinn a dh’ aindeoin cùis? . . . . Tha thu cinnteach? . . . Cuimhnich nach eil mi ’ga do thoirt air falbh? . . . . Chan eil . . . Tha mi toilicht . . . . Cuin a bhios dùil agam riut? Ann am fichead mionaid? Seadh matà. Fichead mionaid.

“Tha mi cho toilichte gun urrainn dhut a thighinn. Cho toilicht . . . . Dé? . . . . Ha, ha, ha. Cha do chaill . . . . cha do chaill mi mo thonaisg idir.”

Chuir e sìos an telefon.

“Tha i tighinn,” ars esan ri Soames.

[TD 210]

“Tha mi toilicht,” arsa Soames, “tha mi glé thoilicht.”

“Siuthad,” ars esan, “gabh toitean. Ged nach do ghabh thu fear a riamh. Siuthad.” Stad Soames airson mionaid ach mu dheireadh chur e mach a làmh.

“Gabhaidh,” ars esan.

Ghabh e maids airson an toitein ’s thòisich e casdaich, ach cha do chuir sin casg air. Am meadhon na casdaich, thòisich an telefon a’ seirm a rithist. Ruith am fear-riaghlaidh a null, ’s an toitean ’na làimh, ach dìreach air dhà a làmh a chur air an telefon uaine dh’ aithnich e gur e ’n té dhearg a bha seirm.

Mus do thog e an telefon thionndaidh e gu Soames, ’s chan fhac Soames air aodann duine—’s chan fhaiceadh—a leithid de dhoilgheas ’s a chunnaic e a’ bristeadh, mar sholus dallaidh, air an aodann ud.

[Sanasan]

[TD 213]

Rubair
le
IAIN A. MACLEOID (Dun-dèagh)

[Dealbh]
Airson comhfhurtachd air chuibhlichean
(Le cead bho <eng>Dunlop Rubber Co., Ltd.<gai>)

BHA e san dàn dhòmhsa mo bheò-shlaint’ a chosnadh ann an ceàird a tha buileach eadar-dhealaichte o mo cho-aoisean ann an sgoil Tairbeart na Hearadh is Ard-Sgoil Phortrìgh. Anns a’ cheàird so fhuair mi mion-eòlas air an stuth iongantach a tha ’na chuspair labhairt agam an dràsda, agus tha mi an dòchas, anns na mionaidean a bhios sinn còmhla ri chéile, gun teid agam air beagan eòlas ùr, buannachdail, agus a bheag no mhór de thoil-inntinn a thoirt dhuibh.

Gabhaibh beachd airson mionaid no dhà air feumalachd rubair dhuibh féin aig an dearbh mhionaid so ri taobh bhur teine. Is iongnadh leam mur eil paidhir bhòtunnan no dhà an ceann shìos an tighe? An do lìon sibh am botul teth, ’ga chur san leabaidh mun do shuidh sibh? Chan eil móran agaibh ás eugmhais solus an dealain. Tha e a’ tighinn do bhur n-ionnsaigh ann an dà ròp chaol de chopar, ach cha tigeadh e idir ás eugmhais a’ chòta thana de rubair a tha a’ sgaradh an dà ròp chopair o chéile.

Tha daoine a’ deanamh feum de rubair ann an còrr is leth-cheud mìle cumadh. Cha rannsaicheadh iad doimhneachd a’ chuain is doimhneachd na talamhainn ás eugmhais; cha tilgeadh na Ruiseanaich

[TD 214]

an cuid <eng>Sputniks<gai> do ’n iarmailt ás eugmhais—is mór an t-atharrachadh a bhiodh air eachdraidh an t-saoghail so ás eugmhais.

Cia ás matà am faighear an stuth tha so. Anns a’ chiad àite gheibhear e an cruth bainne—bainne nach eil móran eadar-dhealaichte o bhainne bà ri amharc air. Ach a’ faotainn a’ bhainne so tha daoine a’ “bleoghainn” craoibhe—craobh annasach da-rìribh.

Chan ann a mhàin mar choltas fhaicsinneach a chì sinn an co-ionnanachd ri bainne a’ chruidh. Ma dh’ fhàgar ’na sheasamh e, thig uachdar air agus an ceann ùine fàsaidh e goirt agus faodar “càise” a dhealachadh bho ’n uisge. Gu dearbh is ann mar sin a tha rubair tioram air a dheasachadh, ach gu bheilear a’ cur fìon-geur anns a’ bhainne airson an gnothaich a ghreasadh air adhart.

Mun abair mi an còrr air tuathanachas an stuth, bu toil leam facal no dhà innse dhuibh air eachdraidh, oir chan eil ach ùine glé ghoirid bho ’n fhuair an duine eòlas air rubair, taca ri na stuthan eile air a bheil iad a’ cur feum, mar gual, iarunn, gloinne, luaidh, fiodh is leathar.

Gheibh sinn a’ chiad iomradh air rubair ann an criomag de na sgrìobhaidhean aig an t-seòladair sgairteil ud as aithne dhuibh uile Crìosgan Columbus. Anns a’ bhliadhna 1493 lorg esan an Saoghal Ur air taobh thall a’ Chuain Shiar agus am measg gach naidheachd a thug e dhachaidh bha an t-iomradh so air gillean òga Innseanach a’ cluiche le ball coise a’ bhochdadh air an talamh nuair a’ bhreabadh iad e. Sheall iad dha a’ chraobh o ’n d’ fhuair iad bainne a bha a’ tioramachadh ’na chnapan de ’n stuth a bha so. Bha iad cuideachd air uairean a’ spuaiceadh a’ bhainne air an casan agus air dha tioramachadh bha craicionn an sin a dheanadh deagh bhrògan dhaibh.

Am measg gach naidheachd mhór a bh’ aige cha d’ fhuair a’ chriomag bheag a bha so móran aire.

Aig toiseach an t-siathamh linn deug nuair a bha Iompaireachd na Spàinne craobh-sgaoilte air feadh an t-saoghail gheibh sinn iomradh air na saighdearan aca, ann an dùthaich Mexico, a bhith a’ deanamh an còtaichean dìonach bho uisge le bainne chraobhan àraidh.

Ach co-dhiùbh bho ’n chiad iomradh a rinn Crìosgan Columbus air an stuth chaidh faisg air trì cheud bliadhna seachad mun do ghluais daoine ri bhi fiachainn feum a dheanamh dheth agus is ann do na Frangaich a bheir sinn an t-urram airson a’ chiad cheasnachadh a chur air bonn. Thug na fir-ealain aca cnapan de ’n stuth dhachaidh do ’n Fhraing is thòisich iad air cnuasachadh.

Theireadh na h-Innseanaich Dhearga <eng>“cahutchu”<gai> ris a’ chraoibh—ainm a tha ciallachadh sa’ chànain acasan “craobh nan deur” do bhrìgh mar a shileadh am bainne uaithe mar dheur nan sùil. Gus an latha an diugh is <eng>‘caouthchuc”<gai> an t-ainm a tha air rubair anns a’ chànain Fhrangaich agus facal glé dhlùth ris sin aig na Gearmailtich.

Anns an dùthaich againn féin is e am fear ealain ainmeil sin, an Dotair Iòsaph Priestley anns a’ bhliadhna 1770 a fhuair a’ chaid shealladh air criomag de ’n stuth. Bha duilleag phaipear ’na dhòrn air an robh e a’ sgrìobhadh le peann luaidhe agus air dha am paipear a shuathadh leis an stuth so ghlan e ás an sgrìobhadh. Gun dàil thug e an t-ainm <eng>rubber<gai> air—an t-ainm a lean ris anns a’ Bheurla.

[TD 215]

[Dealbh]
Cleasachd airson na Cloinne
(Le cead bho’n <eng>Natural Rubber Bureau<gai>)

B’ e chiad eòlas a fhuair na fir ealain gun gabhadh an rubair leaghadh anns an ola ris an abair sinn <eng>turpentine<gai> agus anns an staid sin bha e glé fharasda a spuaiceadh air anart, agus air dhà tioramachadh dheanadh an tàillear còta dheth a bha dìonach o uisge.

Bha aon tàillear ann an Glaschu air thoiseach orra uile—Teàrlach Mac an Tòisich—tàillear a bha cho ainmeil is gun do lean an t-ainm aige eadhon gus an latha an diugh ri còta aotram a tha dìonach o uisge. Nach eòlach sibh uile air an ainm “Mac” ’ga ghabhail air a leithid sin de chòta.

Ach co-dhiùbh, feumail ’s ged a bha na còtaichean annasach so, bha aon choire mi-shealbhach orra. Ann am fuachd a’ gheamhraidh bha iad ’nan stob cruaidh reòta agus ann an teas an t-samhraidh bha iad a’ fàs bog, leanailteach agus a’ tuiteam o chéile. B’ e so coire a bha anns an rubair gu nàdurra agus gu dearbh cha robh e gu móran feum gus a’ bhliadhna 1844.

Bha dithis dhaoine, Tómas Hencock ann an Sasuinn agus Teàrlach Goodyear an Ameireaga ag obair gu dìcheallach air a’ cheist mhóir a bha so oir bha deagh amharus aca air an fheumalachd a bha anns an stuth nan deidheadh aca air cur ás do ’n aon choire so—an droch dhiòl a dheanadh fuachd is teas air.

Gun fhios da chéile dh’ obraich iad agus gun fhios da chéile ràinig iad an dearbh fhuasgladh agus gus an latha an diugh tha móran deasbad eadar Breatannaich is Ameireaganaich có aca a bha air thoiseach.

Fhuair iadsan an t-eòlas gum faodar rubair a mheasgachadh le pronnasc (pronnasdair) agus air teas a chur ris tha atharrachadh iongantach a’ tighinn air.

[TD 216]

Chan eil móran buaidh tuille aig fuachd a’ gheamhraidh no teas an t-samhraidh air, agus an nì as fheumaile buileach an uair a theid a lùbadh, a shlaodadh no a thoinneamh air a chéile pillidh e gu grad gu chumadh féin.

B’ e so an iuchair a dh’ fhosgail an dorus agus thòisich daoine air tuilleadh is tuilleadh feum a dheanamh dheth. Anns a’ bhliadhna sin, 1844, còrr is ceud bliadhna air ais, thainig luchd dà cheud tunna a steach do ’n dùthaich. Anns a’ bhliadhna 1957 thainig do ’n dùthaich luchd còrr is dà cheud mìle tunna!

Fàsaidh a’ chraobh rubair ann an dùthaich a tha teth agus fliuch eadar seachd ceud mìle tuath is seachd ceud mìle deas air cearcall meadhoin na talamhainn agus aig toiseach ar n-eachdraidh bha a’ chuid mhór de na craobhan a fàs ann an dùthaich Bhrasail ri taobh abhainn mhór Amason. B’ éiginn mhór a bhith a’ slaodadh á doimhne na coille agus le daoine a bhith deanamh tuilleadh feum de rubair cha b’ fhada gus an robh barrachd iarrtas na ghabhadh sàsachadh.

Bha luchd riaghlaidh ar dùthcha fo mhór chùram is chuir iad Sasunnach d’ am b’ ainm Eanruic Wickham air turus gu ruige Brasail air teachdaireachd dìomhair. Aig cunnart a bheatha o ghàbhadh na coille is o shaighdearan na dùthcha thàrr e ás le còrr is tri fichead mìle de shìol na craoibhe rubair.

Rainig e Lunnainn gu sàbhailte is chaidh an sìol a chur an gàrradh Kew. O’n tri fichead mìle sìol dh’ fhàs dà mhìle planndrais agus thugadh iad air bàta gu Eilean Ceylon. Chuireadh san talamh iad is ghabh beagan dhiubh riamhaich is dh’ fhàs iad. Uathasan thugadh sìol ùr gu ruige Malaya agus chuireadh air bonn an tuathanachas mór feumail sin air am bheil an saoghal uile an crochadh. Le dìcheall is deagh aire nan tuathanach cha b’ fhada gus an robh na craobhan fada, fada nas torraiche na bha iad ann an coilltean Bhrasail.

Anns a’ bhliadhna 1888 chaidh innleachd a chur air chois a bha ri atharrachadh mór a chur air eachdraidh ar saoghail agus spàirn mhór a chur ann an tuathanachas an rubair. Bha daoine a’ deanamh oidhirp air siubhal an rathaid air an each iaruinn (no mar a their sinn am <eng>bicycle<gai>). Le chuibhlichean cruaidh air rathaidean creagach gu dearbh b’ éiginn a bhith suidhe air, agus dìreach ann an deagh àm chaidh aig Iain Dunlop air pìob chaol rubair a ghleidheadh gaoth, a cheangal ris a’ chuibhill. Cha b’ e a’ chiad neach a smuainich air a so ach feumar an t-urram a thoirt dhàsan agus tha an t-ainm Dunlop gu minic ri fhaicinn ’s ri chluinntinn san latha an diugh. Is math is airidh e sin, air son an t-socair a thug e do gach fear is té a tha ’nan cabhaig siubhal.

An déidh an eich iarruinn thainig an càr ’s an t-itealan agus is ann sna cuibhlichean acasan a tha a’ chuid mhór de rubair an t-saoghail air a chur gu feum.

Sin agaibh matà eachdraidh an rubair gu h-aithghearr agus bu toil leam a nis facal no dhà a ràdh air an tuathanachas. Tha a’ chraobh air a cur mar phlanndrais—ceud chun an acair. An ceann seachd bliadhna thathar ’gan tanachadh gu ceithir fichead chun an acair agus tha am “bleoghan” a’ tòiseachadh. Aig briseadh an latha ni am fear oibre strìoc an rùsc na craoibhe le sgian air faobhar lannsa lighiche—obair sgileil oir ma theid e mìr na h-òirlich ro dhomhainn cuiridh e

[TD 217]

a’ chraobh o fheum. Aig bonn an t-strìoc tha e a’ ceangal cupan beag a ghleidheas mu dhà unnsa de ’n bhainne a shileas uaithe mun slànaich an gearradh. Theid aon fhear air feadh trì cheud craobh ann an trì uirean de thìde agus an sin tillidh e le cuinneag a’ cruinneachadh a’ bhainne. Their sinn <eng>latex<gai> ris a’ bhainne so. Air an ath latha theid am fear oibre gu craobhan eile ach air an treas latha tillidh e chun nan ciad chraobhan agus ni e strìoc eile fo ’n t-strìoc mu dheireadh. Tuigidh sibh cho sgileil ’s a dh’ fheumas e bhith nuair a their mi gun dean e deich strìochdan fichead ann an leud aon òirleach. Bleoghainnidh e gach craobh gach dara latha airson da fhichead bliadhna mum fàs iad tioram.

[Dealbh]
Bleothann na craoibh rubair
(Le cead bho’n <eng>Natural Rubber Bureau<gai>)

Tha na cuinneagan <eng>latex<gai> air an cruinneachadh ann an tuba mór agus an uairsin air an gortachadh le fìon-geur. An sin theid an rubair ’na chnap slaopach, fliuch, coltach ri cnap gruth no càise a dheanadh bean a’ chroiteir. Tha so air a thaosnadh is air a dheagh nighe ann am bùrn. An déidh sin tha e air fhàsgadh eadar rollan làidir iaruinn ’na leacan tana, geala.

Tha cuid dhiubh air an tioramachadh mar sin is thig iad thugainn mar <eng>crepe rubber<gai> a chì sibh air buinn bhrògan ach tha a’ chuid as motha dhuibh air an crochadh ann an tigh ceotha agus dìreach mar an <eng>kipper,<gai> tha dath òrdhonn a’ tighinn orra. Nas fheàrr na sin, tha buaidh ann an ceò fiodha a ghleidheas rubair o bhith fàs liath mar càise.

Nis, matà, tha na leacan sin air am fàsgadh ri chéile mu mheud ciste-tea agus air an cur do ’n dùthaich so air bàta-smùid. Tha mi cinnteach gu bheil iomadach seòladair ann a tha eòlach air rubair anns an staid so. Tha mi féin eòlach air iasgair no dhà a fhuair cnap rubair ann an lìon sgadain an déidh a’ chogaidh, á bàtaichean a chaidh a chur fodha.

Bu toil leam facail a ràdh air an deasachadh a ni sinn air rubair anns an tigh-ceàird—leithid an àite anns a bheil mi féin ag obair.

Thuirt mi mar thà gur e pronnasdair an nì as fheumaile a tha sinn a’ measgachadh ris an rubair. Tha sinn ’ga theasachadh is ga thaosnadh air rolair làidir iaruinn gus am fàs e bog mar photaidh agus an sin

[TD 218]

cuiridh sinn cuide ris mu thuaiream ceithir puinnd pronnasdair ri ceud punnd rubair. A rèir am feum ris an cuirear e aig a’ cheann thall cuiridh sinn stuthan eile ’na mheasg, crèadh, ola, céir, dathan dearg, liath is buidhe is iomadh stuth eile. Ach is e an stuth as fheumaile dhiubh air fad sùith—sùith mar sùith an teine ach air a dheasachadh o ola, oir chan eil sùith an teine meanbh gu leòr. Smuainichibh air na nithean de rubair a dh’ fheumas a bhith fìor-bhuan agus chì sibh gu bheil iad uile dubh le sùith—is iad sin cuibhlichean charbad.

An déidh na stuthan a mheasgachadh gu cùramach ris an rubair theid e troimh innleachdan a bheir an cumadh ceart air agus mu dheireadh theid fhàsgadh gu teann agus teas a chur ris airson ùine àraidh—is dòcha mu chairteal na h-uaire a rèir tighead is cudthrom.

Their sinn ris an obair so <eng>vulcanising<gai> agus mas cuimhne leibh bhur leabhraichean sgoile bha aig na Ròmanaich a measg an cuid dhiathan aon air an robh ainm <eng>Vulcan<gai>—Dia an Teine.

Anns an dealachadh dh’ fhàgainn agaibh smuain no dhà:—

(1) Smuainichibh air na carbadan a’ siubhal an rathaid. As eugmhais rubair nach ann an sud a bhiodh a’ ghliog ’s a’ ghlag ’s a’ ghlunngaraich.

(2) Smuainichibh air na h-itealan móra a’ siubhal nan speur. Cha b’ urrainn iad an talamh a bhualadh gun rubair a’ gleidheadh gaoithe anns na cuibhlichean.

3) Smuainichibh air na tighean eiridinn agus na h-innealan aig làimh an lighiche.

(4) Smuainichibh air na ròpan caola copair le ’n còta tana rubair a’ toirt thugaibh neart an dealain; guthan air an radio; guth bhur càirdean air an telefon.

(5) Smuainichibh air an òigridh le ball-coise, golf, tennis is gach seòrsa spòrs.

(6) Ma tha fear an tighe a’ toirt thuige na pìob tombaca airson ceò dheireannach na h-oidhche biodh fios aige nach eil an cas chruaidh dhubh na pìoba ach—rubair is pronnasdair!

[Sanas]


[TD 225]

“Tea Feasgair”
RUARAIDH MACTHOMAIS

BHA foinne mhór dhubh air an t-sròin aice. Ged a dh’ fhiachadh e ri aire a chumail bhuaipe dh’ fhairicheadh e a shùilean a’ laighe air an fhoinne a rithist. Bha i mar chloich-tharraing ann an teis-meadhon an aodainn bhàin. Bha e a’ cur seòrsa de nàire air cho mì-mhodhail ’s a bha e. Cha leigeadh e leas. Dh’ fhaodadh na sùilean móra ciùine innse dha nach robh dragh aice. Bha bòidheachas de ’n t-seòrsa sin seachad. Cha robh ionndrain aice air, nas motha na bha ionndrain aig a’ chat stùthach air earball. Ach cha robh fhios aige-san air a sin.

Cha robh ann ach mar gun canadh tu bothan. Bha dà cheann cloiche air gun teagamh, agus ’s e iarunn-lurcach a bh’ air na taobhan ’s air a’ mhullach. Bha e blàth as t-samhradh is fuar, fuar sa’ gheamhradh. Nuair a bhuaileadh fras air dhùisgeadh am fuaim ás do chadal thu, agus cha chluinneadh tu do chòmhradh fhéin nuair a bha na clachan-meallain ann. Cha robh e a leth cho seasgair ris an tigh-dhubh, ach bha iad a’ smaoineachadh gu robh e tòrr na b’ fheàrr.

’S e dà rùm a bh’ ann. Aig an teine bha dreasair is bòrd beag is séir fiodha is dà stòl. Nam biodh barrachd air triùir a stigh dh’ fheumadh cuideigin seasamh. Bha Bìoball Gàidhlig anns an uinneig, is paidhir de speuclairean saora ri thaobh. Bha peile bùirn ri taobh an dreasair, is ceann fiodha ann. Sement a bh’ anns an làr, is bha e corrach, làn thuill, ’s e dubh le smùr na mònach. Bhathas ’ga sguabadh corra uair, ’s ’ga nighe na b’ ainneimhe na sin. Chuireadh Murdag dhith na bòtannan-beaga nuair a thigeadh i steach, is chuireadh i oirre na bonnagan.

’S e an geamhradh a bh’ ann. Thug an aimsir rapach geamhradh eile gu cuimhne Chatrìona. “Sud a’ bhliadhna,” ars ise, “a bha mo mhàthair fo ’n a’ bhàs. Bha gaiseadh anns a’ bhuntàta, agus bha a’ mhin a’ teirigeachdainn. B’ fheudar dhuinn maorach a thoirt ás an tràigh a h-uile latha, is b’ e sin an obair fhuar. Cha robh sinne ach beag, agus bha m’ athair air bàsachadh dà bhliadhna roimhe sin.”

Beag. Og. Thug e sùil air an fhoinne a rithist. Bha i mór, tiugh, trom ’na corp, còta-drògaid oirre, striop an déidh striop de na h-ioma dathan, glas is gorm is buidhe-ruadh is dubh—aon, dhà, trì, ceithir, cóig, striop ghorm eile—chan fhaigheadh e air an cunntadh—is polca de ’n t-seann seòrsa os a chionn, le gorm is dearg ann, is plèada m’ a ceann, cha b’ e currac, cha robh currac an uair sin ach air corra chaillich, ’s i bhiodh air a sheanmhair mar bu chuimhne leis i.

“Bhiodh sinn dìreach air ar lathadh, ’s gun oirnn ach na piullagan co-dhiùbh. Chailleadh tu do mhùn leis an fhuachd.”

“Dé a fios a th’ aig a’ bhalach,” thuirt Murdag, ’s i toirt sùil air a piuthair.

“Nach eil mi ’g innse dha ach am bì fios aige,” ars an t-seann te, ’s cha robh na sùilean cho buileach ciùin ’s a bhà iad.

Bha sradag innte. Dhìricheadh i a ceann air a guaillean uaireannan mar sin, is chreideadh tu an uair sin gu robh i òg uaireigin. Bha falt


[TD 226]

tiugh oirre fhathast, ged a b’ fhada bho liath i, ’s e air a tharraing teann air gach taobh de a ceann, ’s air a chur suas ann an ciutha. Bha maoil mhór gheal oirre gun a bhith preasach idir, is sgraob os cionn na sùla, is laigh a shùil air an sgraob a nis. Cha robh i cho dubh no cho faicsinneach ris an fhoinne, ach thuirt e ris fhéin: “Carson a tha i fàgail sud oirre?”

“So a ghràidh far an deach bior tromham, ’s mi fighe geansaidh dhì-se. Cha deanadh ise fighe a b’ fhiach bruidhinn air, an luidsear grànda.” Thug i an t-sùil mhì-thruacanta sin air a piuthair. “Ach an uair a bha mise falbh na puirt cha robh bheag ann a dheanadh fighe cho grinn rium.”

“Cha robh gu dearbh, a Chatrìona,” ars an t’éile, agus cha b’e brosgul a bh’ aice.

“’S cha b’ e a chuile gille gheibheadh geansaidh snàth bhuam.”

Bha sin ann cuideachd! Gillean, is dibhearsain, is brìodal is dòcha. Air chùl an aodainn bhàin. Mus do dh’ fhàs an fhoinne. Mun deach am bior an sàs.

“Bheil cuimhne agad air a’ gheansaidh a rinn thu do Chalum Dhonnchaidh?” thuirt Murdag, ’s i crathadh a cinn.

“Thà, glé mhath,” ars a piuthar. “Cuir thusa an coire air an teine, is cus còmhraidh a’ ruith ort.”

Bha Murdag an còmhnaidh a’ tarraing feirge oirre fhéin mar sin. Bha iad cus ann an cuideachd a chéile is dòcha.

“Dé seòrsa dhaoine tha sin agaibh anns a’ champa?” ars ise ris a’ bhalach.

“Sasunnaich” ars esan.

“A, nach iad tha grànda grobhail,” ars ise. “Dé tha na coin odhar sin ag iarraidh a so?”

“Chan eil iadsan ag iarraidh a bhith so idir,” ars esan, “ach gu feum iad a bhith ann.”

“Có tha ’gan cur ann?”

“Thà an Rìgh ’s a’ Phàrlamaid.”

“An Rìgh! B’ e sud am buidhean beag eile! ’S a’ Phàrlamaid! Dé am feum a tha iad a’ deanamh a so?”

“Tha iad ’gar dìon, gun fhios nach tig an nàmhaid oirnn.”

“O chuilein ort.”

Bha i ’na tosd. Cha b’ fhiach leatha bruidhinn na b’ fhaide air na rudan grànda sin.

“O chait bhochd! Cha chreid mi gun dh’ ith thu càil an diugh. A Mhurdag, an tug thu iasg dh’ an a’ chat?”

“Thug, an trusdair.”

“Thoir rudeigin dha, ma tha. Tha ’n t-acras air.”

“Tud, a rud grànda. Chan eil e sgur a dh’ ith.” Ach thilg i bloigh scona thuige is chuir an cat a bhus air.

Bha ’n coire mór dubh a nis a’ goil, is sgol i a’ phoit-tea is chuir i ’n tea innte. Dh’ fhàg i a’ phoit ’na suidhe ris a’ ghrìosaich, is chaidh i mach air cheann-gnothaich.

Shuidh iad, a’ coimhead an teine, gun smid a ràdh. Bha ise le a meuran a’ cnagadh a sliasaidean, an còta-drògaid a’ ruighinn nan aobrannan, is brògan àrda oirre, ’s iad fosgailte. Bha stocainnean


[TD 227]

glas oirre, de shnàth nam bobanan—feadhainn chlaiseach. Bha fàd mònach fo gach cois: ’s iad bu bhlàithe na an làr sement.

“Nuair a dh’ fhalbhas so,” ars ise, “cha bhi sibh ach mar a tha càch.”

“So?” ars esan. “Tha mi duilich—chan eil mi a’ tuigsinn dé tha sibh ag ràdh.”

“Seadh, so,” ars ise. “A chuile càil a tha ’gar ceangal ris an àite so, is ris na daoine bho ’n tàinig sinn. ’S e galair gabhailteach a th’ anns an adhartas. Nuair a thainig sinne dh’ an an tigh tha so, có bh’ ann ach sinn. Cha b’ fhiach an tigh-dubh ’s cha b’ fhiach an t-slabhraidh. Cha b’ fhiach an t-aran-eòrna ’s cha b’ fhiach a’ chòcaireachd a bh’ againn. Ach cha robh clann againn a chumadh an t-adhartas a’ dol is dh’ fhàs sinn coma dheth. Ach far a bheil teaghlaichean tha an t-adhartas a’ cumail roimhe. Tha làr fiodha a’ dol an àite an làir sement, is stòva dol an àite na cagailt, is rud nas fheàrr na sin a’ dol an àite na stòva.”

“Chan eil mise smaoineachadh,” ars esan, “gu bheil an teine-dealain dad nas fheàrr na an teine agaibh-se.”

“Tha thu air do mhealladh ma tha, a ghràidh”, ars ise. “Thà, fada nas fheàrr. Chan e gu bheil mise ’ga iarraidh. Bha mi ro chleachdte ris a rud eile. Ach tha mi ’n dòchas nach fhàs sibh ro choltach ris na Sasunnaich.”

“Tha bith uabhasach agaibh dha na Sasunnaich,” ars esan.

“Chan eil,” ars ise. “Tha iad mar a chruthaicheadh iad, ’s chan eil cothrom aca air, ’s tha math is dona ’nam measg, mar a tha ’nar measg fhìn. Ach cha bhiodh e nàdurrach dhuinne bhith coltach riutha. Bithidh e a’ cur cais orm nuair a chì mi gu bheil sinn a’ fiachainn ris, is cha mhotha orm an uair sin iad na na coin.”

“Thug mi ’n aire dh’ an a sin,” ars esan.

“Ach is dòcha,” ars ise, “gu bheil dòigh ann air sinn fhìn a chumail beò ged a gheibheadh sinn tighean geala is teineachan is biadh mar a th’ aig na Sasunnaich. Fiach thusa a faigh thu mach dé an dòigh tha sin.”

Thug e sùil a mach air an uinneig. Bha a’ mhòinteach m’an coinneamh, ’s i fliuch riabhach, le feur beag goirid an réisg a’ fàs oirre, ’s na caoraich ’ga chriomadh lom. Laigh a shùil air a’ Bhìoball san uinneig, is shaoil e gu robh e cho dubh ris an fhoinne air a sròin.

Chunnaic i far na laigh a shùil. “Ath-ghineamhainn tha dhìth oirnn,” ars ise, “chan e teaghlaichean idir ach ath-ghineamhainn.”

Bha e ro anmoch dhìse.

Leig e beannachd leatha ’s chaidh e mach gun a thea a ghabhail.

[Sanas]

[TD 229]

Leasachadh Innis le Siol-Chur Uachdrach

(Air a dheasachadh le Colaisd Tuathanachais Ceann-a-tuath Alba, agus air eadartheangachadh le Iain M. MacIlleMhaoil agus le Iain M. MacLeòid, Sgoil Liurboist.)

B’ E Mgr. Alasdair Ailein, Murfad, an Dotair Clouston agus Mgr. Aonghus MacLeòid, ball de Cholaisd Tuathanachais Ceann-a-tuath Alba, a chuir air bonn roimh ’n chogadh mu dheireadh an dòigh air an innis a leasachadh le bhith a’ cur feòir an uachdar na talmhainn. Cha deachaidh móran a dhèanamh aig àm a’ chogaidh, oir cha robh an luchd-ùghdarrais a’ brosnachadh an t-sluaigh gu bhith a’ cur na talmhainn fo fheur gun bhith ’ga threabhadh. Gu o chionn glé ghoirid ’s ann sa’ Ghaidhealtachd agus anns na h-Eileanan an Iar a chaidh a’ chuid bu mhotha de shìol-chur uachdrach a dhèanamh o dheireadh a’ chogaidh.

Airson feum na h-obrach a dhearbhadh cha robh móran éifeachd ann a bhith a’ cur achaidhean beaga le croitearan fa leth. Ann an 1947 dh’ atharraich Mgr. Grannd, Fear-seòlaidh na Ceàrnaidh, agus Mgr. Aonghus MacLeòid, ball de ’n Cholaisd, an gnàthachas so, gu bhith ag obair ann an co-bhuinn ri bailtean iomlan air còirichean nam bailtean; mar bu bhitheanta a’ cur mu fhichead acair gu ìre còmhla. Dhearbh so do na croitearan an luach a bh’ ann an leasachadh innis.

B’ ann am Barbhas Leódhuis a chaidh a’ chiad achadh de fhichead acair a stéidheachadh airson luach na h-obrach a shealltainn; thug Mgr. Boots seachad an t-airgead a chosg oirre. Chaidh achaidhean eile co-ionnan ri so a shuidheachadh ann an sia ionadan sna h-Eileanan an Iar agus air Taobh Siar na Mórthir—a’ chosgais air a tarraing á Ionmhas Comunn Leasachadh na Talmhainn. ’Na dhéidh sin thainig cosgais achaidhean-dearbhaidh á Ionmhas MhicAmlaidh—ann an Dail-bho-thuath, Ceann-a-tuath Bhradhagair, Siadair an Rubha, Suaineabost, Breascleit, Grabhair, Cearsiadair, Cromór, Leumrabhagh, Lacasaidh agus am Baile an Truiseil. Chosg a’ Cholaisd fhéin air achaidhean na bu lugha, ann an caochladh bhailtean. Air tàille Ionmhas MhicAmhlaidh bha e comasach barrachd de achaidhean-dearbhaidh a chur air chois an Leódhus na an àite air bith eile.

Thug na croitearan greis mun do lean iad an eiseamplair so, ach a nis tha iad glé dheònach air còirichean am bailtean a leasachadh. Cha mhór nach eil 4,000 acair an diugh fo shìol-uachdrach an Leódhus.


Croitean agus Croitearan Leódhuis

Tha croitean Leódhuis bochd—chan eil móran de thalamh-àitich ann. Mar as tric ’s e mòintich staoin le fraoch a’ fàs air uachdar an réisg a tha ann an còirichean nam bailtean. ’S e riasg rùisgte th’ ann an cùl a’ mhórchuid de na bailtean. Mar as bitheanta tha uachdar na talmhainn fliuch.

Chan eil an Leódhusach a’ cur seachad ach cuid de thìde ag oibreachadh na croit. Mar as tric cha ghabh e gnothach ri leasachadh innis ach mar fhear-pàirt ann an obair baile, ged a tha grunn chroitearan

[TD 230]

[Mapa]
STEÒRNABHAGH AGUS NIS.
EÒROPAIDH (40 Ac.)
Cóig Peighinean (28 Ac.)
Cnoc Ard (40 Ac.)
EÒRADAL (30 Ac.)
LÌONAL D. (35 Ac.)
Sgiogarta (34 Ac.)
TÀBOST (70 Ac.)
Suaineabost (80 Ac.)
CROS (50 Ac.)
DAIL FO TH. (40 Ac.)
DAIL FO DH. (30 Ac.)
GABHSUNN (83 Ac.)
BORGH (11 Ac.)
BORGH (100 Ac.)
SIADAIR (110 Ac.)
BAILE AN TRUISEIL (100 Ac.)
BARBHAS (37 Ac.)
BARBHAS (40 Ac.)
BRÙ (37 Ac.)
TOLSTADH (75 Ac.)
BHATASGEIR (40 Ac.)
COL (22 Ac.)
TUNGA (100 Ac.)
LACASDAL (90 Ac.)
STEÒRNABHAGH
STEINIS (43 Ac.)
GARRABOST (30 Ac.)
SIADAIR (32 Ac.)
AN CEANN BEAG (5 Ac.)
NEWLANDS (30 Ac.)
PORT VOLAIR (35 Ac.)
AN ÀIRD (40 Ac.)
SEISIADAIR (25 Ac.)
PABAIL (100 Ac.)
SUARDAIL (25 Ac.)
AN CNOC (40 Ac.)
RARNIS (11 Ac.)
LIURBOST (57 Ac.)

• Achaidhean-feòir
Ac. – Acair fearainn
----- Ròidean

[TD 231]

air pàirt de ’n croitean a leasachadh. (Tha mu shia ceud acair air a chur anns an dòigh so).

’S e an fheadhainn a leanas, mar as trice, a tha a’ gabhail os làimh Obair Leasachaidh air Innis:—

l. Breabadairean a tha a’ cosnadh mu £10 san t-seachdain nuair a tha féill air a’ chlò, no £3—£5 nuair nach eil cùisean a’ soirbheachadh. Chan eil iadsan a’ faotainn tiodhlac-airgid nuair a tha iad dìomhain. Tha a’ chaochlaideachd so ’nan teachd-an-tìr ’na deagh aobhar gun leasaicheadh iad an talamh ach tha i cuideachd ’gam bacadh.

2. Luchd-obrach sna mùillean a tha cosnadh, sa’ chumantas, faodaidh e bhith £10 san t-seachdain. Tha an teachd-an-tìr-san nas cinntiche co-dhiùbh tha iad ag obair no tha iad dìomhain, ach tha iad a’ frithealadh uairean agus tha iad a’ call móran tìde a’ siubhal eadar an dachaidh ’s an obair. Chan eil móran tìde aca dhaibh fhéin anns a’ gheamhradh.

3. Iasgairean, seòldairean agus luchd-tòir na muice-mara.

4. Am fear aig a bheil carbad-slaodaidh, ceannaiche 7c. sa’ choimhearsnachd—daoine bheir seachad rudan air dàil: rud a tha glé chudthromach.


Dòighean air Rian a chur air Obair Leasachaidh Innis.

Tha trì nithean ann a tha a’ deanamh Leódhuis freagarrach airson sìol-chur uachdrach:—

1. Tha an aimsir blàth agus fliuch.

2. Chan eil sa’ mhòintich ach sgrath thana le fraoch a’ fàs oirre.

3. Tha tiùrran math de ghainmheach shligeach ann.

Tha an obair a’ dol air adhart mar so:—

Theid deich tonna chun na h-acair de ’n ghainmheach shligeach a thoirt le làraidh ás an tiùrr as fhaisg—eadar l agus 35 mìltean air falbh—agus theid sin a dhòrtadh ri taobh an rathaid. Tha i an uair sin air a toirt troimh mhòintich a’ bhaile chun an làraich le tractair, le bara-cuibhle, le eathar no le na croitearan fhéin ann am pocannan air am muin, a réir càite a bheil an làrach, agus theid a dòrtadh ’na tiùrran beaga. Chan fhaigh tractair gu cuid de na làraich agus tha an rathad cho briste gu feadhainn eile is nach gabh luchd nan tractairean an obair os làimh. Gu ruige so tha am baile ag obair mar-aon. An déidh sin tha an làrach air a roinn ’na earrannan, agus thatar a’ cur croinn air na h-earrannan. As déidh sin tha e air a dhleasadh air gach fear aig a bheil co-roinn san obair, an aol, a’ ghainneamh, an todhar is an sìol a sgaoileadh air a’ chuibhrionn a thainig air. Tha e an uair sin furasda gu leòr fhaicinn càite bheil dearmad agus obair rapach, agus tha farmad a’ nochdadh a cinn. A chùl air sin tha buidheannan eadar 3 agus 5, le ceannard, air an suidheachadh agus gabhaidh iadsan a rithist os làimh cuibhrionn de ’n obair-lann leis an aon toradh. Tha an todhar is an sìol air an cur aig àm sam bith eadar a’ chiad latha de ’n Ghiblein agus an latha mu dheireadh de ’n Iuchair, agus ma ghabhas e bhith dèante theid eadar 30 agus 50 caora chur air an talamh gun dàil, ach an stàmp iad e.

[TD 232]

[Mapa]
Uig agus An Taobh Siar
Bhaltos (20 Ac.)
Crùlabhaig (20 Ac.)
Eilean Bheàrnaraigh
Tobson (17 Ac.)
Hacleit (30 Ac.)
Breacleit (25 Ac.)
Loch a’ Ghainmhich (40 Ac.)
Breascleit (150 Ac.)
Tolstadh a’ Chaolais (50 Ac.)
An Cnoc (40 Ac.)
Càrlabhagh
Siabost (140 Ac.)
Bradhagair (Ceann a deas) (65 Ac.)
Bradhagair (Ceann a tuath) (60 Ac.)
Arnoil (50 Ac.)
Brù (37 Ac.)
Barbhas (40 Ac.)

Tha an ùine bheirear ris an obair ’s gach àite glé eadar-dhealaichte—eadar 3 agus 8 mìosan—agus tha iomadh aobhar air sin. Ann am baile iomallach far a bheil iasgairean, seòldairean agus luchd-tòir na muice-mara a’ còmhnaidh, faodaidh e bhith gun dèan iad an obair còmhla agus ann an ùine glé gheàrr. Ann am baile anns a bheil a’ mhór-chuid ’nam breabadairean a dh’ fheumas na h-uimhir de chlòitean a chumail ris na mùillean, math-dh’ fhaoite nach bi e comasach dhaibh obair a dhèanamh ach an déidh trath-dìnneir Di-Sathuirn anns a’ Gheamhradh, agus san fheasgar san Earrach agus san t-Samhradh. Tha an oidhirp as motha, acair air an acair, air iarraidh o na bailtean far a bheil na daoine a’ siubhal gu mùillean Steòrnabhaigh a h-uile latha. Tha iad a’ fàgail na dachaidh tràth agus a’ tilleadh anmoch, agus gu minig tha e duilich dhaibh an obair-innis a chrìochnachadh. Tha e duilich do chuid de bhailtean air na Lochan làrach còmhnard gu leòr a lorg, agus uaireannan ’s fheudar do gach duine uimhir ri deich tonna gainmhich a làimhseachadh o thaobh an rathaid chun an làraich.

Feumaidh gach duine mu £5 a liùbhraigeadh do ’n Chléireach agus feumar rudan eile fhaighinn air dàil sa’ choimhearsnachd gus am faigh iad an subsadaidh.* Bithidh iad a’ fiachainn ris a’ ghainmheach fhaighinn air dhàil o ’n fheadhainn aig a bheil làraidhean agus tractairean. Bithidh iad a’ faighinn ghnothaichean-lann, todhar agus sìol air dhàil o luchd-malairt ghnothaichean-fearainn sa’ choimhearsnachd, o bhancaichean agus gu dearbh aig amannan o dhuine sam bith san àite a tha math dheth. Anns a’ cheann thall cosgaidh e eadar £3 agus £5 agus leth-cheud uair a thìde dh’ obair gach acair, do ’n chroitear.


* Tha an subsadaidh a’ tighinn o Choimisean nan Cmitearan agus o ’n <eng>Agricultural Lime Department.<gai>

[TD 233]

An Dòigh air Leasachadh Innis a chur air Chois

Tha Comhairlich na Colaisd a’ tadhal air gach Cléireach is ’ga sparradh gu ionnsaigh chur air na croitearan a thighinn gu coinneamh-baile. Aig a’ choinneamh so bithidh Comhairliche na Colaisd a’ mìneachadh gach nì tha an cois na h-obrach agus tha gach neach a tha a’ gabhail pàirt air a mhisneachadh gus a bheachdan a thoirt seachad. Thatar a’ fiachainn ri lorg fhaighinn air neach sam bith a tha an aghaidh na h-obrach agus gheibh esan eisdeachd cuideachd. Tha bhòt an uair sin air a gabhail, gun an Comhairliche bhith làthair, agus ma rùnaicheas am baile dhol air adhart leis an obair cuidichidh an Comhairliche ri a cur air chois agus a cumail suas.


Cumail Suas na h-Obrach

Faodaidh e bhith nach eil càil ann as cudthromaiche bliadhna sam bith na cumail suas nan achaidhean-feòir a chaidh a chrìochnachadh anns na bliadhnaichean a chaidh seachad. Ma theid aon dhiubh so a dholaidh millidh e càch uile. Tha e air a chur air na Cléireachan gun cruinnich iad an t-airgead bhuapasan a tha a’ gabhail pàirt, airson todhar gach bliadhna agus airson ionaltraidh gach beathaich a tha aca air na h-achaidhean-feòir. 


Toraidhean

Anns gach baile aig a bheil achaidhean-feòir a tha co-dhiùbh trì bliadhna a dh’ aois, tha an àireamh cruidh a’ meudachadh. ’S e as aobhar do ’n so gu bheilear a’ cumail nan laogh ’s nan aighean. ’S e 

[Mapa]
NA LOCHAN
Airigh a’ Bhruthaich (10 Ac.)
Bail’ Ailein (56 Ac.)
Lacasaidh (40 Ac.)
Ceòs (12 Ac.)
Clìb Cheòis (31 Ac.)
Gearraidh a’ Bhàird (21 Ac.)
Cearsiadair (20 Ac.)
Grabhair (30 Ac.)
Leumrabhagh (10 Ac.)
Cromór (30 Ac.)
Rarnis (11 Ac.)
Liurbost (57 Ac.)
A Steòrnabhagh

[TD 234]

glé bheag de bheathaichean th’ air an ceannach, oir chan eil ach na h-uimhir ri ’m faotainn sa’ choimhearsnachd.

Tha an fheadhainn a tha a’ strì ris an obair-sa mothachail gu bheil beathaichean nas fheàrr aca airson na margaidh, agus tha am mnathan a’ faicinn gu bheil barrachd bainne aig a’ chrodh—’s e am barrachd feòir prìomh aobhar air so. Tha cothrom aca air gréigheireachd nas fheàrr a dhèanamh—cumail uan-reithean fo smachd, a’ geamhrachadh othaisgean, àite-breith airson nan caorach, muilt an òrdugh nas tràithe 7c.

Tha an sean-fhacal ag ràdh “’S e farmad a nì treabhadh,” agus tha e fìor gur h-e còmhstri eadar bhailtean a nì sìol-chur.


Obair ri Teachd

Faodar an t-uabhas obair a dheanamh fhathast an Leódhus a leasachadh innis, agus bithidh na croitearan air am misneachadh gu leantainn air an adhart a’ cur feòir air a’ mhonadh. Ach ’s e a’ chùis as cudthromaiche a th’ ann gun teid faicinn gum bi a’ ghréigheireachd nas fheàrr, gus am bi am feur math a tha ri fhaotainn air a chur gu feum mar as fheàrr a ghabhas.

Feumar fuil nas fheàrr fhaighinn anns an stoc, agus feumar am beathachadh as fheàrr a thoirt do na beathaichean. ’S e an aon dòigh anns am pàidh a’ ghnothaich do ’n chroitear gum bi stoc fallain agus tarbhach aige.

[Sanasan]


[TD 243]

An Tul Fhirinn
TORMOD MACLEOID (Nis)

ROIMH an chiad chogadh mhór bha gille òg ann am fear de bhailtean na sgìre a bha buailteach do ’n tinneas-air-ais, agus mar bu shine bha e fàs ’s ann bu truime ’s bu trice bha na cuairtean a’ tighinn air. Dh’ fhairtlich air gach lighiche thug iad d’a ionnsaigh faochadh sam bith a thoirt dha agus bha a chàirdean fo throm mhulad air a shon, oir bu ghille tapaidh eireachdail e.

Mar a bha eòlas sgoile a’ sgaoileadh a measg an t-sluaigh bha na seann leigheisean, a bha cho freagarrach ’s cho feumail ’nan latha, a’ call am buaidh, ’s cha robh daoine ri cur móran géill annta, gu h-àraidh an òigridh. Co-dhiùbh bha an gille so air a bhuaireadh cho mór le a thrioblaid ’s gun do cho-dhùin a chàirdean gu fiachadh iad seann seòl an athraichean ’s gun tilgeadh iad a chridhe.

Thachair gu robh bodach anns an sgìre aig an robh eòlas os ìosal air an dòigh air an gabhadh so a dhèanamh, agus na briathran a bha ri an labhairt ré na seirbheis. Chaidh am bodach a ghairm gu tigh a’ ghille, agus aon oidhche ann an dubh na gealaich—a’ chiad oidhche de ’n ghealaich ùir—thàinig e.

Bha gach nì ullaichte roimhe. Gun solus san tigh ach solus an teine air an tionndaidhte fàd mar a bha feum, chaidh cumadh cridhe a’ ghille a chladhach a mach á fàd, agus luaidhe leaghte a dhòrtadh ann, aig a’ cheart àm am bodach a’ labhairt fo anail na briathran gisreagach a bha chum feuma. Nuair a chruadhaich an cridhe luaidhe so thogadh ás an fhàd e ’s chaidh a thoirt deiseal timcheall an teine, a mach air an dorus agus sìos chun a’ chladaich. Bha an t-eathar a cheana air bhog ’s chaidh an sgioba air bòrd. Shuidh am bodach air an sguit ’s chaidh na ràimh gu faram. Thog iad orra a mach gu doimhne mhór ’s cha robh fios aig neach air bòrd ach aig a’ bhodach, ma bha fios aige fhéin air anns an dorchadas, càite an do leigeadh an cridhe sìos. Ann an càinealachadh an latha thill an t-eathar gu tìr.

Bho ’n oidhche sin cha robh duine anns an sgìre nach do chuir umhail gu robh atharrachadh agus atharrachadh chum slàinte air a’ ghille. Chaidh bliadhnachan seachad ’s bha e air a thigheadas fhéin pòsda, le a theaghlach mu a chasan, ’s cho fallain ris a’ bhreac toirt a bheòshlainte á iasgach an sgadain. Bha e ’ga fhaicinn fhéin air mullach na beinne da-rìribh.

Bha e air a thighinn gu greis latha nuair a thòisich seòrsa de chuairtean a’ tighinn air an dràsda ’s a rithist. Bhuaileadh iad e aig amannan fada o chéile agus ged nach robh e uair sam bith aig an àm sin a’ call a mhothachaidh leò bha iad a’ cur iomagain gu leòr air. Ach am beagan bhliadhnachan eile thòisich iad ’ga bhualadh le truimead is bitheantas làithean òige, ’s cha robh teagamh a nis aig duine nach robh an tinneas-air-ais air tilleadh ris.

Chuir so iongnadh gu leòr air a cho-aoisean. Cha chuala iad a riamh aig an athraichean gun do thill an tinneas so air duine bho rachadh a chridhe a thilgeil. Thug iad greis a’ beachd-smuaineachadh


[TD 244]

air ciod a b’ aobhar de so, agus mu dheireadh thainig iad gu co-dhunadh a riaraich iad fhéin agus na chuala e.

’S ann aig an àm mun tainig na cuairtean tearc agus fad o chéile air, a thòisich a’ chiad tràlairean a’ sgrìobadh a’ ghrunnd faisg air an fhearann. Cha robh na h-innealan-sgrìobaidh acasan a’ dearbh sgrìobadh a’ ghrunnd, ach bha na rothan a bha orra a’ cur dragh air a’ chridhe anns an doimhne, agus b’ e sin a dh’ aobharaich na cuairtean aotrom tearc a bha tighinn air. Ach nuair a thainig na <eng>seine-netters<gai> sgrìobadh iadsan eadhon cìoch-na-mna-sìdhe feir cloich air grunnd an aigein, ’s cha robh teagamh sam bith aig duine nach b’ e te dhiùbhsan a thug an cridhe gu tìr an lùib an lìn. Dhìoghail an t-euslainteach bochd air a sin gus an latha air an do chrìochnaich e.

Cha b’ e a mhàin gun tugadh tilgeil a’ chridhe furtachd agus beatha nuadh dhaibhsan a bha ri creidsinn ann, ach nochdadh e air uairean nì a bha falachaidh san àm. Bha leth-sheann mhaighdean ann an sgìre eile bh’ air a claoidh leis an trioblaid so, agus chuir ise a h-earbsa anns an aon leigheis a bh’ aig daoine air a shon. Nuair a thogadh a cridhe luaidhe ás an fhàd chunnacas gu robh cridhe beag cumachdail bòidheach an crochadh ris. Chaidh an tilgeil mar a bhà iad—agus fhuair a’ mhaighdean fois bho a trioblaid ré a beatha. Mìos no dhà an déidh sin bha e nochdte do ’n sgìre gu robh a’ mhaighdean a bha so gu bhith.

[Sanas]

[TD 247]

Gnothaich Bhoireannach
MURDAG NICCOINNICH

THA lainnir gloinne fhìnealta cho maiseach ri lasair is boillsgeadh sheud phrìseil. Có an té nach do chuir sùil ann an cuaich chriostail uair no uaireigin! Ach tha criostal car daor, agus chan eil té a bheir sgrìob troimh ’n ionad-ceàirde, ann an Dun-Eideann, far a bheil a’ ghloinne àillidh-sa ’ga dèanamh, nach tuig glé luath carson a tha an criostal deònach air leantainn daor. Tha a’ mhór-chuid dèanta gu h-iomlan leis an làimh, agus chan eil aon bhall nach eil suas ri deichnear a’ làimhseachadh, air dhòigh air choreigin.

Cluinnear bho àm gu h-àm còineal mu na tha de cheàirdean aosda ri dol bàs, mu bheairtean-innleachd a bhith a’ cur sgil na làimhe an dìmeas, agus mar sin air adhart. Tha treallaich mhath de ’n fhìrinn an so cuideachd, ach cha chreid mi gu bheil càil a chunnairt gun séid gaoth sgairteil sam bith le atharrachadh troimh Obair Chriostail Dhun-Eideann agus Lìt—oir tha luchd-ceàird, le mór sgil agus dìchill, gu daonnan a’ séideadh an so, gloinne cho àlainn ’s a gheibhear air saoghal mór.

’S ann tac an doruis do Sgoil Pàirc Nortain a tha an t-ionad-sa. Mar fhear-riaghlaidh tha Calum Tulloch. B’ e eileanaich a bha ’na phàrantan, ach thogadh esan ann an Grianaig far an robh e a’ seinn anns a’ choisir-chiùil Ghàidhlig. Tha beagan de ’n Ghàidhlig aige agus móran spéis do nithean Gaidhealta. Bha a mhac a’ gabhail na Gàidhlig ann an sgoil mhór Ghrianaig. ’S e obair Albanach a tha so, agus tha Calum Tulloch an làn dùil a cumail mar so.

Ged nach deachaidh an t-ionad so a stéidheadh san lagh gu 1868, aig Pàirc Nortain, bha iad a’ deanamh ghloinneachan soilleir, agus ’gan reic, ann an 1811. Ach bha a’ cheàird-sa am bitheantas an Alba dà chead bliadhna roimhe sin.

Thòisicheadh air obair gloinne ann an Wemyss, an Siorrachd Fìobh, ann an 1610, oir bha am pailteas guail an sud agus feumar tòrr teas gu gloinne a leaghadh. Bha e cuideachd furasda na soithichean a thoirt thar aiseag gu Lìt, oir b’ e turus mara gu math bu shàbhailt air nithean cuglaidh, na turus air ròidean nan làithean sin.

Co-dhiùbh, mar as deònaich anns gach rè, cha robh e fada, mu fhichead bliadhna, gus na thog an luchd-ceàird orra gu na bailtean a bha fàs na bu mhotha gach latha, agus thòisich obraichean gloinne an Dun-Eideann, an Glaschu, am Peairt, an Dun-dé agus an Alloa. Bha móran féill air fìon, oir b’ e so an deoch nàiseanta aig an àm-sa, agus feumaidh fìon botuil.

Troimh riaghladh nan rìghrean Stiùbhartach bha na h-obraichean gloinne a’ dol aig am peileir, agus is e gloinneachan bho ’n àm-sa cuid cho prìseil ’s a tha r’ am faotainn an diugh. Ach thainig Cuil-lodair agus sgrios air iomadh cùis Albanaich. Chaidh cìs-rìgh cho trom air gloinne <eng>(Glass Excise Act)<gai> ’s nach mór nach do chuir e ás do ’n cheàird gu bithbhuan.

Mar as tric a thachras aig amannan mar so, chùm cròileagan an sgil a’ dol gu dìomhair, agus is iomadh gloinne a chaidh a shéideadh ann an cùil dhorch.

[TD 248]

[Dealbh]
Séideadh gloinne

Thòisich am buidheann air a bheil sinn a’ bruidhinnn, gu follaiseach, an uair a chaidh a’ chìs a thogail. Is e criostal bùird am prìomh obair, agus chan eil aon ionad eile de ’n t-seòrsa an Alba.

Bu dualach, a cheana, gloinne a dheanamh le bhith leaghadh gainmhich a measg aol na sòda na luath-luibhean <eng>(potash),<gai> agus tha e coltach gu bheil cuid de ’n ghnè-sa ’ga toirt a mach fhathast. Bho chionn trì ceud bliadhna fhuair Sasunnach d’ am b’ ainm Ravenscroft dòigh ùr, a b’ fheàrr. B’ e sin a bhith leaghadh grinneal ailbhinn <eng>(flint)<gai> measgaichte le luaidhe. ’S ann a bha e ’na fhìor mhìorbhail a bhith a’ coimhead an deàrrsaidh agus an t-soillseachd a bh’ air a ghloinne ùir.

Anns an ionad-leaghaidh tha àmhuinn chruinn, le deich dorsan beaga m’ a timcheall. Tha gainmheach ailbhinn, luaidhe agus potassium carbonate ’gam measgachadh ’s ’gan leaghadh. Tha an stuth a nis, còmhla ri gloinne bhriste, ’ga chur a steach do ’n àmhuinn, ann am poit-leaghaidh, no suacan criadha, ’s’ga thoirt gu teas cho àrd ri 1300°C.

An uair a tha a’ ghloinne teth gu leòr tha cnap ’ga thogail a mach air ceann iarunn-séididh. An sin thatar ’ga luasgadh chuige is bhuaithe, air lic shleamhainn, ris an abrar <eng>marver.<gai> Tha so ’ga dheanamh còmhnard, réidh ’s a’ cur craiceann tana air, agus cumaidh e nise cruth. An sin cuiridh am fear-ceàird an t-iarunn-séididh ’na bheul agus séididh e a’ ghloinne an àirde gu cruth sònraichte. Bheir e an sin do ’n phrìomh fhear-ceàirde e. So am fear a chuireas an cruth deireannach air, le maide-tomhais, siosar mór, seòrsa de chlobha no clabar-muillein—buill-acain cho sean-fhasanta ’s a chunnacas a riamh.

’S e obair sgileil da-rìribh a tha so, fir-ceàirde ealanta, ach chan eil càil de bheachd air meud na sgil ’ga fhaotainn le bhith ’gan léirsinn aig an cuid obrach. Bheir gille cóig bliadhna a’ toirt a mach a cheàird, agus am beachd an fhir a bha a’ còmhradh rium chan eil ach tòiseachadh.

Tha an soitheach a nis ’ga bhriseadh bho ’n iarunn-séididh ’s ’ga thoirt, mar a thà e, do sheòmar far an teid a theas a leasachadh uidh air n-uidh gus an ruig e staid riaghailteach nàduir. (’S e <eng>Annealgin Room<gai> a their iad ris an t-seòmar so).

As déidh so tha sgrùdadh dlùth ’ga dheanamh air gach gloinne, ’s ma tha nì air domhain ceàrr thatar ’gam briseadh ’s ’gan tilleadh air an ais gu an ath-leaghadh.

[TD 249]

Tha na h-oirean air an lomadh sìos le cuibhle copair làn dhaoimeanan, agus tha iad deiseil gus an gràbhaladh le cuibhle eile de chloich no de charborundum—obair ealanta gun cheisd. Tha cumadh air a chur air gach soitheach, le peant, agus tha am fear-gràbhalaidh a’ gearradh a mach nan cruth ás a’ chriostal. Fàgaidh so cneas geal air a’ ghloinne agus feumar a chur am bogadh ann an stuth eile—<eng>sulphuric acid<gai> agus <eng>hydrofluoric acid<gai>—gu lìomh maireannach a chur oirre.

Tha ceangal dlùth aig cuid de ’n obair a tha dol air adhart an so ri eachdraidh Alba: ’s e sin a bhith séideadh ’s a’ toirt a mach mhic-samhail gloinneachan nan Stiùbhartach.

Is ann anns a’ ghràbhaladh, ’s chan ann anns a’ ghloinne fhéin, criostal fìnealta ’s ged tha innte, a gheibhear luach nan cuachan-sa. Ged nach robh an gràbhaladh cho ealanta ’s a tha e ’n diugh b’ e osmhalachd a bha anns a’ chuid mhór dhiubh.

Tha riochd na ròis air an fheadhainn ris an abrar Cupanan a’ Phrionnsa Teàrlaich. B’ e an ròs cosamhalachd a’ chrùin. A mach ás an ròs bha dà ùr-ros bheag a’ fàs, aon diubh leis an fhlùran mheanbh dìreach air briseadh a mach. B’ e sin am mac bu shine. Nuair ghabh am Prionnsa Eanruig, bràthair Theàrlaich, beatha manaich os làimh, sguireadh de ghràbhaladh nan geugan, agus b’ e an ròs a mhàin a bha corra bho ’n àm sin.

[Dealbh]
Gloinneachan ‘Lochnagar’ a thugadh do’n Bhan-phrionnsa Mairead nuair a phòs i.

[TD 250]

[Sanas]


[TD 251]

Ach ’s ann bho linn athair Theàrlaich—an t-ochdamh Seumas—a thainig na gloinneachan as luachmhoire idir, na gloinneachan Amen. Chan eil ach mu fhichead dhiubh air mhaireann. Tha “I.R.8” gràbhaichte orrasan, agus facail na laoidhe, a bha an toiseach aig na Stiùbhartaich, agus a tha an diugh le atharrachadh an sud ’s an so, aig Breatainn mar laoidh nàiseanta.

Tha cruth a’ chluarain tric air a’ chriostal, agus ainmeannan Gaidhealta air na cruthan mar a tha iad a’ tighinn a mach—Glenfinnan, Appin, Lochnagar—.

Nuair a thatar an tòir air gibht a bhios air leth bho chàch prìseil, àlainn, sàrmhath—leithid na thugadh do ’n Bhànrigh agus do a piuthar aig àm am pòsaidh; no mar fhuair Khrushchev nuair bha e an Dun-Eideann; no mar thugadh do Real Madrid agus Eintracht nuair thainig iad a chluich an so, is ann air criostal Dhun-Eideann a thig smuain.

Tha an leómhan Albanach, ann an òr, air dath gorm na h-Alba, aca mar shuaicheantas. Chan eil san ionad gu h-iomlan ach sia deug thar fhichead de luchd-ceàird, agus uimhir eile de ghillean ionnsaich, ach ’s e luchd-ceàird a tha so air nach eil a bhith ’g obair ann an ionad dorch, blàth a’ cur stad, oir tha an ùidh ann a bhith a’ cruthachadh le ’n làmhan bòidhchead agus òirdhearcas a tha a’ cumail Alba air thoiseach air an t-saoghal mhór ann an cruthachadh criostail bùird.


[TD 253]

An Gradh Nach Searg
RUAIRIDH MACLEOID

DHUIN e an leabhar is rinn e mèaran. Chuala e cloc na h-Eaglaise Móire ri bùireanaich dusan turus—bha am meadhon-oidhche ann agus làn àm aige leigeil dheth a bhith a’ leughadh bàrdachd na Ròimhe. Thug e sùil a mach air an uinneig agus chunnaic e na mìltean de reultan a’ deàrrsadh ’s a’ deàlradh anns an iarmailt. Bu bhriagha an oidhche a bh’ ann agus shaoil leis gun toireadh e ùrachadh do inntinn cuairt a ghabhail roimh àm cadail.

A muigh air an t-sràid bha carbad a’ sitheadh seachad le cabhaig ’s a’ dol a mach á sealladh cho luath ri peileir á gunna. Bha am baile mór aig fois agus sàmhchair air tuiteam mar bhrat air gach sràid agus togalach. Bha na soluis mhóra bhuidhe a’ sìneadh a mach an soillse ghrànda a’ còmhdach a’ chabhsair le trusgan mì-nàdurra. Choisich e air a shocair sìos an rathad, a làmhan ’na phòcaid, agus a bhrògan a’ dèanamh frig-frag air na leacan-cloiche. Bha sràidean a’ bhaile ’nan tàmh ’s ’nan tosd ach cha robh fois aig inntinn luasganach Alasdair.

Ràinig e ceann na sràide agus chuala e fuaim a’ chiùil a’ tighinn o thaobh eile an rathaid. Bha tigh-bìdh an sin a bha fosgailte a latha ’s a dh’ oidhche agus ar leis gum bu chòir dha dhol a null agus cupan tì a ghabhail a bheireadh air cadal na b’ fheàrr. Bha an tigh-bìdh làn ach aig a’ bhòrd ri taobh an doruis cha robh ach caileag òg ’na suidhe a’ leughadh pàipear-naidheachd. Shuidh Alasdair sìos f’ a comhair. Cha b’ ann sa’ bhaile mhór a bha aigne agus a smuaintean. Chaidh a mhac-meanmna air iteig air ais troimh na mìosan, thar bheann, thar fairge . . . . . .

Cha dìochuimhnicheadh e gu bràth an oidhche a thug e an aire do Shìne airson na ciad uaire. Chunnaic e i iomadach uair roimhe sin ach ’s ann air an oidhche bhriagha samhraidh ud a thug e fainear an toiseach nach robh aingeal o nèamh a thug bàrr oirre ann am maise ’s ann am mìlseachd. Bha a falt camagach dualach òr-bhuidhe a’ tuiteam sìos air a gualainn mar eas drillseanach copach a’ sruthadh sìos aodann na beinne. A sùilean mar na seudan a dhannsas ’nan ceudan an uair a bhoillsgeas gathan na gréine air aghaidh lìomhta a’ chuain; nas guirme na an dearcag fo dhealt na h-oidhche. Fiamh a gruaidhean mar an speur mu fheasgar an déidh do ’n ghréin a bhith air a bàthadh ann an uisgeachan a’ Chuain Shiar. A bilean dearg nas bòidhche na an ròs as cùbhraidh a dh’ fhàs riamh. A deud cho fìor gheal ri sneachd na h-aon oidhche. A guth cho binn ri teudan na clàrsaich; a cumadh, a cruth, a còmhradh gun smal, gun bheud. O dhuine, cha robh rìgh riamh air thalamh cho sona ri Alasdair an oidhche ud. ’S ann a shamhlaich e i ri Eilidh á Tróas, ri Cleopatra, ri Deirdre, ris a’ Mhàiri Bhàn Og aig Donnchadh Bàn . . . .

Cha dìochuimhnicheadh e ri bheò a’ chiad uair a ghabh e fhéin is Sìne cuairt troimh ’n choille. Rinn iad suidhe air a’ bhruaich uaine ri taobh na h-aibhne a bha ri coireal ’s ri crònan làmh riu. Os an cionn bha na h-eòin bheaga a’ gleusadh an rann agus ag innse do ’n t-saoghal


[TD 254]

uile gu robh an samhradh air tighinn. Bha fàile ùrail an fhraoich ’s nan dìthean a’ tighinn uca thar na h-aibhne—bha gach nì mar a b’ àill leo. Cha robh mothachadh aig Alasdair no Sìne air nithean tìmeil ’s iad an glacaibh a chéile ann am flaitheas nach iarradh iad fhàgail . . .

’Na chridhe fhathast bha e a’ cluinntinn an òrain a bhiodh a leannan a’ seinn ’s iad a’ coiseachd air a’ mhachair ann an ciaradh an fheasgair. Bhiodh tiamhaidheachd an fhuinn daonnan a’ tighinn air ais thuige an uair a bhiodh e ’na aonar:—

Mo ghaol ’s mo luaidh, thug buaidh air càch
Am maise aodainn ’s deise com,
Mo ghràdh ’s mo mhiann cha chrìon gu bràth,
A laoich as bòidhche measg nan sonn.

Bha cuimhne aige air an latha a fhuair e an litir a dh’ innis gu robh àite dha anns an Oilthigh agus gum biodh aige ri aghaidh a chur air a’ bhaile mhór. Le aigne shùnndach rinn e air tigh Sìne a dh’ innse an naidheachd. “A ghaoil,” ars ise, “nach mi tha toilichte. Ach dé a nì mise ’s tu fada bhuam ann an dùthaich nan Gall?”

Mar gum biodh ann am prioba na sùla chaidh an samhradh le shùgradh ’s le shubhachas seachad; bha an latha a’ sìor sheargadh agus an oidhche a’ fàs fada. Thàinig an oidhche bhrònach ud, an oidhche mu dheireadh air am biodh iad còmhla, agus an dithis aca miannachadh nach tigeadh i gu crìoch. Bu ghoirt an cridheachan ’s bu throm an ceum air an t-slighe dhachaidh. Dh’ fhan iad air an starsaich gun fhacal a’ tighinn ás am beul. “O Alasdair, a leannain,” arsa Sìne mu dheireadh, “na bi fo ghruaim. Bidh mise cho dìleas is a bha caileag riamh agus cha tig latha nach sgrìobh mi litir.” Phòg e na bilean blasda blàth agus sguab e air falbh a’ chiabhag-fuilt a bha air tuiteam ’na sùilean. “A chagair, tha fhios agam nach inniseadh tu breug. Tha mise a’ gealltainn nach dèan mi fiù ’s coimhead air t’ éile gus an till mi a rithis.” Leis na deòir ’nan sùilean dhealaich iad agus ghabh Alasdair an t-slighe troimh ’n choille air an robh e cho eòlach.

Bhiodh cuimhne aige gu bràth a bhith ag éirigh tràth air madainn an ath-latha. Bha a’ ghrian air a turus troimh ’n speur ’s cha robh oiteag gaoithe ann. An uair a chaidh e air bòrd a’ bhàta chunnaic e Sìne ’na seasamh ’na làn àilleachd air a’ chidhe, a’ suathadh a neapaig ri a sùilean. Ghluais am bàta o’ n lamairig agus fhuair e an sealladh mu dheireadh air annsachd ’s i a’ smèideadh ’s a’ guidhe gun tilleadh e gu sàbhailte . . . .

Bu mhór an toileachadh a thug e dhà a bhith a’ tighinn air ais o ’n Oilthigh gach latha agus a bhith a’ leughadh nan litrichean aig Sìne. Dh’ éireadh a chridhe a rithis agus ann an tiotan bhiodh e air ais aig bruaich na h-aibhne is Sìne ri thaobh. Mus tilleadh e air ais do a chuid leabhraichean shuidheadh e sìos agus sgrìobhadh e litir. “A Shìne a ghràidh, O mar a tha mi ’gad ionndrain an nochd ’s tu cho fad air falbh . . . .”

Cha robh fhios aige ciamar a thachair an té Shasannach ris. Bha i a’ fuireach glé fhaisg air an tigh far an robh e fhéin a’ gabhail còmhnaidh agus glé thric bhiodh iad a’ coiseachd air ais còmhla o ’n Oilthigh. Aon oidhche chaidh iad le chéile do ’n tigh-dhealbh, agus bha Alasdair


[TD 255]

a’ faireachdainn lasadh beag ’na chridhe agus aoibhneas ’na cheum . . . . .

An ceann seachdaine thàinig litir o Shìne agus dh’ aithnich Alasdair mus do dh’ fhosgail e i gu robh nì-eigin ceàrr. “Fhuair mi litir o nighinn Dhòmhnaill Mhóir an dé,” leugh e, “agus tha i ag ràdh gu fac’ i thu fhéin is t’ éile a’ tighinn a mach as an tigh-dhealbh. Thusa a’ gealltainn nach coimheadadh tu air t’ éile gus an tilleadh tu! Chan eil mi dol a ghabhail gnothach riut tuilleadh agus cha ruig thu a leas sgrìobhadh air ais le leisgeul oir cha dèan mi ach an litir a shadadh air mullach an teine gun a fosgladh.” Chaill làmh Alasdair a lùths is thuit an litir chun an ùrlair. An fhaodadh e bhith gu robh e fìor? Sìne, an aon té dh’ an tug e gaol riamh air fhàgail, air a thréigsinn. Och, carson a ghéill e do mhealltaireachd na té Sasannaich? Le ghòraiche ’s le amaideachd fhéin bha e air briseadh-dùil is briseadh-cridhe fhaighinn . . . .

Ach a nis bha Alasdair agus a smuaintean air ais anns a’ bhaile mhór. Cha robh ann ach dìomhanas a bhith a’ caoidh nithean air nach robh leigheas. Dh’ òl e balgam tì is thug e sùil airson na ciad uaire air an té a bha air taobh eile a’ bhùird. Chuir i bhuaipe am paipear-naidheachd agus choimhead i air gu mionaideach.

“Chan e . . . . ? Alasdair!”

“Sìne!”

Cha robh feum air facal. Bha am Freasdal a sgar iad o chéile a nis air na cridheachan briste a chàradh.

[Sanasan]

[TD 256]

Air Slainte Na Waiterean

[Dealbh]

THOGADH an dealbh so aig suipeir de bhuntàta is sgadan an Lunnainn. ’S e Coinneach a tha leis a’ bharaill, ged as e port-a-beul as trice a tha aige. Math-dh’ fhaoite gun aithnich sibh feadhainn eile a tha san dealbh. Bha iad ann á Póland ’s á Poll-iù, á Eirinn ’s á Eirisgeidh, á Ceann-a-deas Ameireaga ’s shuas o thaobh Cheann Phàdruig. ’S ann ás an “Argentine” a tha an te a tha ri taobh Choinnich;’s e Barabal as ainm dhi is tha Gàidhlig gu leòr aice

[TD 257]

’s Beurla ’s cainnt a’ Spàinnich cuideachd. Cha mhór a shaoileadh gura h-e àrd fhear teagaisg ann an Colaisde a tha ann an Iain Choinnich Ruaidh, nuair a chì sibh e leis an aparan.

Bha cóig chiad gu leth sgadan ann gu léir, ach ’s ann bho Chalum M. Thormoid Chaluim Mhóir ann an Dun Eideann a thainig am baraille-sa. Cha chuala sinn dé a thug e orra fhathast. Tha sgadan saillt uabhasach gann sa’ bhaile so ’s nach ann a thachair dithis rium dol sìos gu sràidean “Shoho” a lorg sgadan. Tha móran ag imeachd sràidean “Shoho” a latha ’s a dh’ oidhche, ’s chan e sgadan saillt a tha iad a’ sireadh. Cheannaich an dithis so dà sgadan a bha ochd sgillinn am fear ’s chuala mi gura h-ann glé phronn a bha iad nuair a bhruicheadh iad. ’S e sgadan Iùdhach a fhuair iad, ’s dé feum a dheanadh iad sin do na Barraich ’s na Sgitheanaich—b’ eòlach an seanair air! Cha robh sgian neo greumaire air a’ bhòrd, ach bha nighean òg ann á Steòrnabhagh aig an robh ìnean fuadain. Bithidh iad a’ glaodhadh nan ìnean fuadain so air uachdar nan ìnean nàdurra agus cha robh iad glé mhath air lannadh a sgadain idir.

Chaidh seòrsa de dh’ òran a dheanamh mu ’n oidhche, ’s bha Ceit glé thoilichte gun deach iomradh a thoirt oirre fhéin ’s air na h-ìnean fuadain san oran. Tha dusan rann ann is ’s e so an deireadh aige.

“Chan eil maraichean gu leòr
An diugh ann chuireas bàt’ fo sheòl,
’S chan fhaic mi iad ’nam peitean mór
’S le briogais chlò a’ Bhucaich orr’,
Ach càite an deach a sgadan saillt.

Chan eil fhios nach fhaic sibh an còrr de ’n òran an clò an Gairm uaireigin, ma gheibh iad oisean beag dha.

Bha mi faicinn tòrr lasraidhean aig na “Cameras” a’ togail dhealbh air feadh an àite, ach roghnaich Rùnaire Comunn Eilean An Fhraoich Lunnainn an dealbh-sa a chur gu Gairm.

Mise a bha ann ’s a chunnaic,

RUAIRIDH MACGILLEATHAIN.

[TD 259]

Troimh Shuilean Nan Oileanach

(O chionn ghoirid chaidh iarraidh air na h-oileanaich Ghàidhlig air a’ chiad bhliadhna an Oilthigh Obair-Dheadhain sgrìob a thoirt air a’ bhaile agus cunntas a dheanamh air na nithean annasach a chunnaic iad. Chaidh cuid do Mharcaid an Eisg, do Chomunn Cheilteach nan Oileanach, do Chùirt an Lagh is do na sràidean cùil. Chunnaic feadhainn eile daoine neònach a’ reic phaipearan-naidheachd, na h-aoighean a’ sgaoileadh á eaglais as déidh seirbheis pòsaidh, agus sluagh air chaothach aig <eng>sales<gai> na Bliadhna Uire. Agus so na chunnaic is na smaoinich ceathrar dhiubh.)

1
Is iomadh rud a tha an cois an fhoghluim

Cha robh mi riamh ann an co-chomunn ri oileanaich ar dùthcha gus an tàinig mi air a’ bhliadhna so gu Obar-Dheadhain. Tha am baile fhéin gun teagamh air thoiseachd ann am bòichead agus ann an gloinead air baile sam bith eile a thadhail mi ’nam chuairt, ach chan ann air a sin a tha mo sheanchas.

Air dhomh a thighinn gu Obar-Dheadhain cha b’ e idir am mór-shluagh dh’ an tug mi m’ aire, ach an oigridh a chruinnich ann, á ceàrnaidhean iomallach an t-saoghail, co-dhiùbh tha iad an so dubh agus buidhe. Le sin tha e furasda a thuigsinn gu bheil iomadh caochladh dòigh a measg an grunnan cheud tha so agus iad ann ás gach treubh agus fine, á Africa agus Aràbia, ás na h-Innseachan agus na Hearadh.

Is fhada bho chuala mi ann an amhran gu robh cofaidh gu leòr ri fhaotainn ann am Brazil. Ma thà cha chreid mi nach iarr iad a h-uile gràine dheth dha na daoine pàiteach sin. Fireann agus boireann, tha iad an sud ag òl a’ chofaidh bho mhoch gu dubh. Ach tha nas miosa na sin air a’ chùis. Cha robh barrachd deathaich ann an Tigh nan Cailleachan Dubha ann an Uig na tha anns an fhàrdaich ud aig biasdan phàisdean òga smùideadh air tombaca, no mar a chanadh cailleach a dh’ aithnichinn fhìn: “a’ smùideadh air fagaigeadh.” Co-dhiùbh tha am fasan sin an diugh air a chleachdadh aig an tigh agus bho ’n tigh.

Rud eile a chuir fìor iongantas orm, ’s e sin na trusgain neònach a bhios air a’ chlann-nighean. Chì mi cuid dhiubh le sgiortaichean cho teann mu ’n tòin agus cho cuibhrichte mu na glùinean agus gu mionnaicheadh duine nach tigeadh an latha a gheibheadh an dàrna glùin seachad air an t’éile. An uair a ni iad ceum, is e fear glé ghoirid. Saoilidh mi fhìn gum biodh a’ cheart uiread a shaorsainn aca ceangailte ann am buarach. Tha cuid eile dhiubh calg-dhìreach an aghaidh sin. Tha cuairt mhór ann an earbaill nan sgiortaichean acasan agus iad làn mar siùil le deagh shoirbheas, ach cha chreid mi gur e gaoth tha ’gan lìonadh ged nach do thuig mise riamh dé th’ ann. A mach air a sin tha na stocainnean an diugh air dath dearg, gorm, glas agus dubh. ’S ann a bha ’mheas air an t-sìoda. Cha bhi fios aig balach a bheil na cuislinn cnapach tha sud anns na casan aca no nach eil. Chan eil fiù ’s cnapan nam bròg nach eil air caochladh. Tha dèanamh nàmhadach orra, àrd agus cho biorach ri ceann na taraig; mo thruaighe fear a gheibh e

[TD 260]

[Sanas]


[TD 261]

fhéin fo shàil té dh’ an fheadhainn ud. Co-dhiùbh is beag feum a dheanadh iad air té a’ tional biathadh maoraich.

A thuilleadh air an aodach agus air am brògan tha na h-ìghneagan ag atharrachadh dath an craicinn agus cumadh falt an cinn gus am feumadh fear sealltainn dà uair ri té aca mus biodh e cinnteach có tha aige. Chì mi falt té aon latha ’na chuibhleachan air mullach a cinn, agus ’s maithid an ath latha gum bi e mar earball gearrain ’na leth-sheasamh a mach bho chùl a cnuacainn. Tha cuid eile aca agus chan eil mi smaoineachadh gu bheil iad a’ cur cìr ris uair sam bith. Bithidh na dosain sìos m’ a sùilean agus an còrr dheth a’ tuiteam ’na pheallagan an sud ’s an so.

Tha na tha sin glé mhì-thlachdmhor, ach ’s e tha cur a’ ghoirreiseachadh buileach orm na spuirean ìnean fada dearg a chì mi air cuid dhiubh, agus na bilean air an dearbh dhath. Chan eil cupan air an cuir iad gab air nach bi cruth agus cumadh am bilean ’na ràth dearg. Tha mi faicinn a nis gu bheil fasan ùr eile aca, agus ’s e sin a bhith a’ cur guirmein air rasgan an sùilean. An àite so snas a chur air an dreach ’s ann a tha e a’ fàgail rang dubh-ghorm mu na sùilean aca mar gum biodh iad air a bhith ’nan caithris bho raoir, air a neo air galair am bàis fhaighinn an àite-eigin. Co-dhiùbh sin an latha air a bheil iad.

Nach ann air an t-saoghal a thainig an dà latha? Ach ged tha mise sgrìobhadh so mar cheithir-cheàrnach chan eil fios nach dean iad <eng>beatnik<gai> dhiom fhathast.

CALUM MACLEOID (Nis).


2
“Orduighean Pittodrie”

Latha bha sud, bha mi gabhail orm gu socair sìos Sràid an Rìgh an Obar-Dheadhain is a’ mealtainn àile shoilleir an latha, ’s gun aon nì anns an t-saoghal a’ cur dragh orm ach cho cruaidh, trom ’s a bha na cabhsairean air mo chasan bochd, seach am fraoch eutrom a b’ àbhaist dhomh a bhith a’ saltairt air a leithid so de latha brèagha.

Is e Di-Sathuirne a bh’ ann, mu dhà uair feasgar, agus mar a bha mi a’ dol sìos an rathad thug mi ’n aire gu robh móran sluaigh air feadh nan sràidean agus gu robh iad gu math cabhagach ’nan ceuman. Mar a chùm mi orm thainig e a steach orm gu robh iad a’ fàs na bu lìonmhoire agus na bu phailte. Chuir so iongnadh orm agus thòisich mi air smuaineachadh càite idir bha iad a’ dol. An sin smuainich mi gu robh òrduighean a choreigin ann, agus gur ann an sin a bhitheadh iad a’ gabhail orra; oir chan fhaca mise àireamh cho mór de dhaoine bho Di-Sathuirne Orduighean Bharbhais. Leis a sin chuir mi romham dol cuide riutha, oir bha mi de ’n bheachd gur e ministear sònraichte maith a bha toirt a mach na bha so de dhaoine.

Co-dhiùbh, lean mi iad gus mu dheireadh thall ràinig mi an t-àite far an robh na ceudan dhiubh a’ dol a steach. Chuir e iongantas mór orm gu dé seòrsa de eaglais a bh’ ann, oir cha robh mise faicinnn ach

[TD 262]

gàrradh mór le dha no trì de gheataichean innte. Thainig e thugam gum biodh an eaglais air an taobh a stigh de ’n ghàrradh so, agus chùm mi orm a steach.

Bha duine ’na sheasamh anns a’ gheata so, agus thuig mi gu gasda gur e dèacon a bh’ ann, oir bha e glé choltach ri fear a dh’ aithnichinn anns a’ bhaile againn féin, seach nach robh aodach no ad dubh air.

Chunnaic mi gun robh na daoine a bha air thoiseach orm, mar a bha iad a’ gabhail seachad air an duine so, a’ toirt airgid dha, agus an uair sin gu robh iad air an leigeil a steach air geata beag iaruinn de sheòrsa nach fhaca mise riamh roimhe, oir bha e dol mun cuairt ann an leithid de dhòigh agus gun robh e na bu choltaiche ri cuibhle na ri geata; ach, airson sin, ’s e geata a bh’ ann.

Chuir mise mo làmh ’nam phòcaid, is rug mi air sé sgillinn, agus a dhuine, ’s ann a dh’ amhairc e orm gu geur agus thuirt e gu maith dalma: “Dà thasdan, ille, dà thasdan.” “A Rìgh beannaich mi,” thuirt mise rium féin, “dà thasdan, nan robh Dòmhnall Camshroin a’ deanamh so cha rachadh duine beò a dh’ éisdeachd a’ mhinisteir mhaoil a th’ againn san Eaglais Shaoir.” Ach biodh sin mar a thà, thug mi dhà dà thasdan agus leig e a steach air a’ gheata mi.

Chan fhaca mise eaglais no eaglais nuair a chaidh mi steach, ach bha staidhre air mo bheulaibh agus a suas ghabh mi. Thainig mi mach air a ceann, agus is ann an sud a bha ’n sealladh.

Bha mi ann an seòrsa de choire mhóir coltach ri Coire na Féidh ann am Mùideart, agus bha na bruaichean làn daoine. Ma bha na ceudan dhiubh a muigh air na sràidean, bha na mìltean dhiubh a stigh an so. Bha dail beag air ùrlar a’ choire mu dhà acair de mheud, agus bha mu fhichead balach a’ ruith ’s a’ réiseadh a thall ’s a bhos ás déidh bàlla beag, a’ fiachainn ri bhreabadh. An dràsda ’s a rìs bheireadh fear aca air, is bheireadh e breab air a chuireadh do cheann eile na dail e, agus an sin dh’ eubhadh na h-uile a mach agus thilgeadh iad an adan an àird. Bha feadhainn de na balaich gu math sgiobalta, agus nuair a bha am bàlla an àird anns an adhar, leumadh iad agus bhuaileadh iad le an cinn e. Bha seòrsa de àite, air a dhùnadh a stigh le lìon, aig gach ceann de ’n dail, agus rinn mi mach gu robh feadhainn de na balaich a’ fiachainn ris a’ bhàlla a chur a stigh do ’n lìon, agus feadhainn eile a’ fiachainn ri chumail a mach. Mu dheireadh thall fhuair fear dhiubh a stigh e, agus ’s ann an sin a bha ’n ùpraid uabhasach! Shaoil leamsa gun deach iad ás an ciall, oir bha a h-uile neach sa’ choire a’ glaodhaich ’s a’ sgriachail “gaol, gaol, gaol,” ’s gun mi fhéin fhaicinn móran de ghaol no de ghràdh idir san àite ud, oir bha na balaich air an dail na bu choltaiche ri muinntir a bha mach air a chéile.

Ged a bha ’m bàlla coise a’ cordadh glé mhath leam, cha robh mise faicinn gu robh móran feum ann, agus a chionn agus nach robh ministear ri fhaicinn, no searmon ri chluinntinn, thog mi orm dhachaidh. Mar a bha mi a’ gabhail an rathaid bha mi a’ beachd-smuaineachadh air cleachdaidhean agus dòighean muinntir Obair-Dheadhain, agus gu sònraichte air “Orduighean Pittodrie.”

“ADHBHAR SAGAIRT.”

[TD 263]

3
Sabaid nan Oileanach

Thachair gur ann air a’ bhliadhna so chaidh a dh’ fheumadh ceannard ùr air an Oilthigh a thaghadh an àite Iain Mac Ille na Brataich, agus is àbhaist sabaid a bhith ann eadar na feachdan a tha cumail taobh ri fear seach fear de na daoine a ghabh orra seasamh airson Taghadh a’ Cheannaird. Is e an t-sabaid so an rud a b’ annasaiche dhòmhsa de na nithean a chunnaic mi bhon thainig mi gu Obar-Dheadhain, agus bha dùil ri spòrs gu leòr mun faiceadh sinn có a ghabhadh, de na cóig buidheannan a bha fiachainn an aghaidh a chéile.

Cho luath ’s a bha àm bidhidh seachad air feasgar Di-ciadain, theann an fheadhainn nach robh gabhail gnothaich anns a’ chòmhstri ri cruinneachadh ann an ceithir-ceàrnaig té de na colaisdean: cha robh uinneag mun cuairt air an àite nach robh lìonta le gillean is caileagan a’ fiachainn ri sealladh math fhaighinn air na bha dol gu h-ìseal. Cha b’ fhad bh’ againn ri feitheamh gus an tainig a’ chiad bhuidheann san t-sealladh—iad a’ seinn aig àirde an clagainn agus coltas an duine dhuibh air a h-uile duin’ aca. Ach mas e sin an coltas a bha orra an uair ud, bha iad buileach dubh mun do sguir iad.

Chuir na balaich cuid mhath de ’n latha seachad a’ rùileach anns na cùil thall ’s a bhos far am faigheadh iad piollag bhriogais no léine no peitean a dheanadh a’ chùis an àite a bhith salach an aodach ceart. Bu choma dhut ged a bhiodh toll air do léine no air do mhuilichinn ann a shud, oir cha b’ fhada dh’ aithnicheadh tu dath nan sùl fhéin leis na bh’ ann de shalachar.

Bha a h-uile fear diubh a’ giulain uiread ’s a rachadh aige de àirneis-shabaid, a bharrachd air na bocsaichean agus na pocannan làn de ’n stubh a bu mhì-thlachdmhoire na chéile, a bha aig gach buidheann. Am fear aig nach robh stocan càil ’na làimh, bha seann trosg air ghréim aige no stamh bog air choreigin, ris am faigheadh e buille fhiachainn air duine sam bith a thigeadh ’na aghaidh.

Bha cus cabhaig air na balaich gu tòiseachadh, agus fada mun do gheàrr am fear-breithimh fead air an fhìdeig, bha steall de bhuntàta agus uineanan groda, agus uighean agus iasg lobhta gun stad a’ dol o thaobh gu taobh de ’n cheithir-cheàrnaig. An dràsda ’s a rithis shadadh lasair fùdar-teine a measg an luchd-amhairc air eagal ’s gun tuiteadh sinn ’nar cadal, agus fhuair fear no dhà ploc salach mu chùl an h-amhaich.

Cho luath ’s leigear cead leo, theann na buidhinn air màileidean làn min agus sùith a thilgeil air a chéile agus is iongnadh leamsa nach robh na h-innleachdan so aig ceàirdean Steòrnabhaigh o chionn fhada, nuair a bhiodh iad ri sabaid sràide air oidhche Dhi-Sathuirne—cuiridh mi geall gur iad fada a b’ fheàrr na na botuil. Eadar min agus smùid an t-sùith agus ceò nam bomaichean fàilidh, pronnaisg, chaidh roinn mhath de ’n bhlàr-talmhainn ás ar sealladh fo ’n sgò-smùir so.

Bha bratach gach buidheann air am bualadh suas ris a’ bhalla air an taobh fhéin, agus am buidheann a gheibheadh gréim air bratach na nàmhaid agus a dheanadh an gnothaich air a chur suas air a’ bhalla aca fhéin, is iad a ghabhadh. Chaidh an ceòl air feadh na fìdhle buileach

[TD 264]

glan, nuair a rinn gach buidheann deann-ruith an aghaidh a chéile; eadar sabaid is carachd is putadh is breabadh is bualadh cha robh fhios có bha ’n aghaidh có mu dheireadh thall.

Chunnaic mi dithis no triùir air a dhol ’nam mucan buileach glan le mire-chatha, agus iad a’ slaiceadh air a chéile le na dùirn, gun ghuth air fiachainn ri bratach an taoibh eile fhaighinn. Sud agad fear eile ’na roid, ’s e a’ siapadh stéice-bràghad bà (air a dhathadh le dath fala agus an sgamhan a’ crochadh ris fhathast) os cionn a chinn, agus e toirt brag air a’ chluais a b’ fhaisge thigeadh air.

’S ann mar sin a lean an t-sabaid, agus is coma co-dhiùbh dé am feachd a thug a mach a’ bhuaidh, fhad ’s a chòrd an latha ris a h-uile duine. Is iomadh briogais agus léine a fhuair cùl an teine an oidhche ud, oir cha chathadh ceàrd fhéin iad, le salachar, samh agus fàileadh sabaid nan oileanach.

DOMHNALL MACAOIDH (Cataibh)


4
Tigh-bidhe nan Daoine Buidhe, agus Tigh nan Annasan Luachmhor

Nach iomadh sealladh iongantach a chì balach air aineolas sa’ bhaile mhór. Goirid dhuinn an déidh a thighinn a dh’ Obar-Dheadhain, bha mi fhìn ’s mo charaid a’ gabhail cuairt air àird-shràid a’ bhaile agus a chionn gu robh sinn air iomradh a chluinntinn air tigh-bidhe nan daoine buidhe, dé b’ fheàrr na dhol a steach.

Is e a’ chiad rud air an do laigh mo shùil, na deilbh neònach a bha air a’ bhalla. Chunnaic mi an uair sin na fir-frithealaidh, ’nan deiseachan dubha, le clùd beag, geal air an gàirdean, ’nan ruith bho bhòrd gu bòrd. Cha b’ ann idir sa’ bhaile mhór a shaoil leam a bha mi nis, ach an dùthaich céin. Bha na bha sin a sheirbheisich cho coltrach an dàrna fear ris an fhear eile. Cha robh gàire na gruaim, na fiamh air domhain, a’ tighinn air an aodann. Agus a bharrachd air a sin, cha chluinninn fuaim an cas air ùrlair. Bha na h-aghaidhean buidhe aca a’ coimhead cho marbh, agus an uair a thainig fear orm gun fhios bho mo chùlaibh, chuir e briosgadh gu leòr orm. Dh’ fheòraich e gu solt, modhail, ann am Beurla bhrògach, dé bha sinn a’ raghnachadh ithe.

Co-dhiùbh, ged bu daor leinn e, dh’ iarr sinn air an duine chòir, cas circe, gràn, agus cuilc Innseanach. Dh’ fhalbh e mar a thainig e, mar an cat, ach cha robh mo laochan fada tilleadh leis na dearbh ghoireasan a mhiannaich sinn. Bha pailteas dh’ an ghràin ann, agus bha e blasda gu leòr. Ach cha deanainn càil ris a’ chuilc. Cha chreid mi fhathast nach e gasan buaghallain a fhuair sinn an riochd na cuilc. Shaoil sinn daor dha-rìribh am biadh, ach airson gun cuireadh sinn crìoch cheart air ar turus, smaoinich sinn gum blaiseadh sinn air an tì annasach a bha iad a’ reic, agus air an cuala sinn iomradh. Rinn sinn sin, ach mo chreach, ’s ann bu choltaich i ri bùrn a’ bhuntàta na ri tì. Dh’ fhalbh sinne ás an tigh-bidhe, agus cha chreid mi gun cuir sinn dragh air na daoine buidhe tuilleadh.

B’ e tigh nan annasan luachmhor an dara àite air an do ghléidh mi cuimhne. Is e togalach mór brèagha tha so, air a shuidheachadh mu

[TD 265]

mheadhon a’ bhaile. An uair a thig thu steach air an dorus, chì thu ìomhaighean dhaoine, fireannaich is boireannaich, a bha sònraichte ann an eachdraidh air dhòigh na dòigh a choreigin. Tha iad air an snaidheadh cho ealanta á carraig cloiche agus nach urrainn dhut ach smuaineachadh air na làmhan sgileir agus an fhoighidinn mhór a bha aig na snaidheadairean.

Anns an ath sheòmar tha corra chlaigeann bristeach dubh, le fiaclan buidhe-ruadh air nach deach <eng>toothpaste<gai> a riamh, agus dha na thrì chroisean Ceilteach, agus gràbhaladh co-dhualach air obrachadh sa’ chloich. Nach mór an t-saothair a ghabh bodach bochd a choreigin bho chionn fhada, a’ toirt cumadh snasail air aon de na clachan sin, le sgeilb is òrd.

Bu chòir do ’n fheadhainn a bhios a’ rannsachadh gnè nan creag, turus a thoirt a thigh nan annasan luachmhor. Tha pìosan creig dh’ an a h-uile seòrsa—dubh, geal, dearg is dath an òir, air cùl gloinne, agus e air innse dé ’n ceàrnaidh de ’n t-saoghal ás an tàinig gach aon dhiubh.

Tha an uair sin faoileagan is fulmairean is a leithid sin, agus an iolaire rìoghail, mhosach, le uan air ùr-bhreith fo spuirean. Air an taobh eile de ’n t-seòmar tha na bàtaichean-siùil a bha aig ar sinnsrean air an deilbh gu grinn ann an cumadh is ann an cruth, gun chearb air bith.

Tha an sin innealan-cogaidh a bha aig na Gaidheil, linn an déidh linn, an sud am follais—dagaichean is biodagan is claidhnean. Chan eil càil air am buail do shùil anns an talla mhór so nach eil a’ buntainn ri eachdraidh is caithe-beatha nan linntean a chaidh seachad. Sgoil ann na ás, saoilidh mi gum bu chòir do gach duine ceum a thoirt timcheall nan annasan so.

DONNCHADH MACGILLEIOSA (Nis).

[Sanasan]

[TD 268]

Ju-jitsu
AILEAN MACGILLEATHAIN (MUILE)

AN do dh’ fhiach thu riamh cearc a chur ás an amhaich? Bha mi uair anns an Eilean Dubh faisg air àm na Nollaige agus chaidh mi oidhche chéilidh air fear aig a bheil sgaoth chearcan. Mas deach an oidhche seachad thuirt bean-an-tighe gu robh dhìth oirre cearcan a mharbhadh airson an cur air falbh anns a’ mhadainn. Chaidh sinn le solus a steach do thigh nan cearc. Thòisich a’ chailleach a’ taghadh nan cearc bu rimhe a bha air spiris agus té mar a shìneadh i do ’n bhodach bheireadh e fàsgadh oirre an cùl a’ chinn agus bha i cho marbh ri sgadan am brioba na sùlach.

Ach chunnaic sinn feadhainn eile a’ fiachainn ri circ a chur ás an amhaich agus bhiodh blàr ann mar gum biodh abhagan an caraibh a’ chéile—toinneamh a’ dol an amhaich an eòin mar a chunnaic mi iad a’ fiachainn ri càraichean a chur a dhol an uair a thainig iad do Na Hearadh an toiseach. Uair a chanadh tu bhiodh a’ chearc marbh, agus uair a thigeadh i cho beò ri cat-fiadhaich. Mu dheireadh bheireadh i suas an deò; dheadh a tilgeadh air an ùrlar agus an uair a shùigheadh a’ murtair fhallus bheireadh e làmh air a phìob agus e cho uailleil ás fhéin agus ged do bhiodh e air Joe Louis a chur air slaisnich a dhroma. Ach an uair a bha an tumbaca air a ghearradh ’na dhòrn bheireadh a’ chearc plabadh aisde; bheirteadh oirre mas toireadh i a mach am blar-a-muigh—agus thòisicheadh Ju-jitsu a rithist.

Có nach cuala iomradh air circ a chaidh a thoirt a steach an tigh rag-mharbh airson na poite agus a chuir an tigh bun-os-cionn an uair a fhuair i a h-anail air ais far a deach a cath a steach fo ’n bhòrd.

Is tric a chualas, “Chan eil lùths circe ann.” Chan i creutair gun lùths a tha sa’ chirc idir. Tha ceann agus amhaich air a’ chirc cho cruaidh ris na gadan—gu math nas cruaidhe na tha air a bhuileachadh air mac-an-duine.

Bha coileach cho briagha agus a chunnaic mi riamh aig feadhainn a chleachd a bhith fuireach an ath dhorus ruinn; bha e cho spaideil ris an fhear a chì thu air Gairm, no am fear a tha aig <eng>“Pathe”<gai> anns na dealbhan. Chan e mhàin gun robh e spaideil ach bha e cho seòlta ri sionnach agus cho olc ri sàtan. Cha tigeadh cat no cù mu astar dha. Cha robh coileach anns a’ choimhearsnachd ris an deanadh e sabaist, agus ’s e an cur-seachad a bha aige a bhith a’ leum air a’ chuile duine a thigeadh an rathad. Duine gun diù dh’a bheatha a dheadh air àrainn gun arm ’na làimh. Bha eagal mo bheatha orm gun toireadh e na sùilean ás a’ chloinn; agus chan eil teagamh nach do rinn e sin nan d’ fhuair e an cothrom. Seòlta! An uair a chitheadh e a’ tighinn thu thigeadh e cho dòigheil ’na do choinneamh agus ghabhadh e seachad ort air a thaobh fhéin de ’n cheum cho modhail ri morair agus cho neo-chiontach ri manach. Ach cho luath agus a gheibheadh e cùl do chinn ris chuireadh e làn char dheth air do shàil, a ghob ri làr agus e ag at leis an olc uimhir ri coileach-frangach. Cho luath agus a gheibheadh e an t-astar a bha a dhìth air bhuat leumadh e ’nad chìrein.

Latha bha so chaidh mi seachad air a’ choileach agus cho luath

[TD 269]

agus a chaill mo shùil e thionndaidh mi ris. Bha e a’ dèanamh orm. Dé a thachair a bhith ’na mo làimh ach sàbh. An uair a leum esan thug mi dhà oir an t-sàibh le mo theann neart mu ’n amhaich. Thuit e cho marbh ri coileach-dubh. Chaidh mi a steach an tigh agus thuirt mi gun robh mi air mo nàrachadh gun do mharbh mi an coileach aig na daoine eile mu dheireadh—cha b’ i sin a’ chiad sgal a fhuair e bhuam; agus cha b’ i an té mu dheireadh. Sheall mi a mach an ceann tacain agus bha an coileach còmhla ris na cearcan. Taing do Shealbh!

Tha eòin eile ann nach eil cho dalma sin. Marbhaidh tu a’ chorra-ghriodhach leis an eagal. Tha feadhainn eile ann gu math nas seòlta na an coileach. Ma loisgeas tu air a’ bhuna-bhuachaille agus a shùil ort theid e fodha mas ruig an urchair e—nì ròn a’ cheart rud. Tha an giadh-glas cho pongail agus gum bi fear aca air faire eagal gun tig dad orra gun fhios daibh an uair a tha iad ag ionaltradh faisg air baile—agus creid thusa nach e “amadan gun eòlas” a gheibh a steach air a’ ghiadh-ghlas.

Tha ian eile againn agus tha còrr is dà cheud bliadhna bho dh’ fhiachadh ri cur ás dha—eadar An t-Arm Dearg, Urracha Móra na Rìoghachd, Mithean is Maithean na Gaidhealtachd, ministirean, lighichean, bàilidhean, siamalain-sitig agus maighistirean-sgoile, shìos is shuas, thall is a bhos chaidh fiachainn ri cur ás da. Chaidh ceud car a chur ’na amhaich. Ghearradh na sgiathan aige. Spioladh an t-earball ás. Dh’ fhiachadh ri cur ás da leis an acras. Fhuair e puinsean nan radan. Agus a liuthad duine an diugh leis am bu mhath stùr de na h-itean a chur ás. Tha còrr agus ceud bliadhna bho sgrìobh fear le mór uaill agus mór dhòchas gun robh an t-ian so an imis dol ás am Muile. Is iomadh matrachd a chaidh a dheanamh air bho ’n latha sin. Ach tha e beò fhathast—agus tha e a’ neadachadh an déidh a’ chuile rud. Tha mios aig na ceardainean air; agus tha cuid eile ann—feadhainn nach deach an coguis a mhùchadh le beagan foghluim—aig a bheil mios air cuideachd. Their An Comunn gu bheil iad fhéin air a thaobh. Neo-ar-thaing nach toigh leotha air fad an ceilearadh aige. Agus ged tha na nàimhdean lìonmhor cha chan mi fhéin gun do rinn e mì-thalachd air duine riamh.

Innsidh sinn uair eile ciamar tha dol dhà.

[Sanasan]

[TD 271]

Parlez Vous A’ Ghaidhlig?
FIONNLAGH MACNEILL

[Dealbh]
Tha ’n tigh-òsda anns na dh’ fhuirich sinn gu h-àrd air a’ chnoc. Airhùl sin tha a’ bheinn, an Stanserhorn

IS fhada bho bha fios againn gur h-e dream àraidh da-rìribh a bha an luchd-teagaisg nan sgoiltean—co-dhiùbh bha fios aca fhéin air, ma bhà gur an robh aig càch. Chan eil nì a thachras do ’n mhaighstir-sgoile as doirbhe dha na nuair chanas truaghan de dhuine ris: “Nach ann agad fhéin a tha an là dheth! Seall na <eng>holidays<gai> a tha agad” (ann an Gàidhlig mhath Leódhusach.) <eng>Holidays,<gai> gu dearbh! A bheil fhios agad, a charaid, mu ghòraiche cuid de mhaighstirean-sgoile, nuair dhùineas an sgoil is a gheibh iad cothrom air an dorus a dhùnadh greiseag air a’ ghràisg a tha gus an cur ás an ciall? Bithidh iad uaireannan a’ falbh leis an dearbh bhuidheann a tha sin air chuairt do ’n Roinn-Eòrpa, gus cothrom ceart a thoirt dhaibh airson an cluiche fhéin.

An dearbh là a dhùin Ard-sgoil Ghrianaig, dh’ fhàg ceud de chloinn mhóir na sgoile—còrr agus tri fichead caileag agus suas ri da fhichead balach—Grianaig air an t-slighe fhada do ’n Eilbheis. Chaith sinn a’ chiad oidhche a’ gliogadaich agus a’ crathadh anns an trèan eadar Glaschu agus Lunnainn. Uine ghoirid an sin anns am faca sinn a h-uile nì a bu chòir do dhuine fhaicinn nuair bheir e a’ chiad sgrìob do’n bhaile ùpraideach sin, agus bha sinn air an ath thrèan, eadar Lunnainn agus Folkstone. Cha tharraing an astar so ach mu uair a thìde gu leth, ach glé thric bithidh am fear-siubhail cho sgìth claoidhte mu ’n àm so agus gun caidil e móran nas fheàrr na nì e anns na deich uairean eadar Glaschu agus Lunnainn.

An uair sin, na <eng>customs,<gai> no an <eng>douane<gai> mar a chanas na Frangaich (chan eil Gàidhlig air an fhacal o sguir iad a rannsachadh nam màileidean ann am Mallaig—agus tha sin feumail. Smaoinich fhéin a’ dol a Leódhus gun agad ach leth-bhotal air a lùbadh gu cùramach am broinn tubhailt!) Greiseag bheag anns a’ bhàta gu Calais, agus an déidh sin rinn sinn air an trèan gu Basle, agus bha spòrs gu leòr againn

[TD 272]

[Dealbh]
Clann-nighean na sgoile againn fhìn

mus do dh’ fhalbh i. An do dh’ fhiach sibh a riamh ri ceud duine a bhruthadh a steach far nach eil àite ach airson ceithir fichead? Tha e feumail gu dearbh nach e na Frangaich a tha an ceann gnothaich anns an Loch Sìfort aig Féill Ghlaschu.

Mu dheireadh fhuair sinn àite—anns an tigh-nighe, no shuas air an spiris far am bi na màileidean, gus an tainig Frangach beag fiadhaich a steach ag eubhachd <eng>Descendez!<gai> (“Thig a nuas man do bheath”). La-arna-mhàireach ràinig sinn ar ceann-uidhe, baile beag de ’n ainm Fùrigen, shuas gu corrach air beinn os cionn Loch Lucerne, agus gu dearbh b’ fhiach a’ chiad sealladh fhaicinn—air an loch fhéin, air na beanntan móra mu thimcheall, agus gu h-àraidh air a’ bheinn ro-mhór ud, Pilatus, far an d’ fhuair, a réir sgeòil, corp Phìlat fhéin fois mu dheireadh.

Chuir sinn seachad seachdain anns an Eilbheis, a’ toirt sgrìob air àiteachan an sud ’s an so, agus is iongantach gu bheil aon cheàrn de’n dùthaich sin nach fhiach fhaicinn, dùthaich a tha coltach agus aig a’ cheart àm eu-coltach ris an dùthaich againn fhéin. Tha na beanntan ’s math-dh’ fhaoite, nas àirde agus na glinn nas doimhne na tha iad air Gaidhealtachd na h-Alba, agus tha tighean shuas cho àrd air sliosan nam beann agus gun cuireadh iad dearg uabhas air bodach Gaidhealach sam bith a chitheadh iad. An déidh sin ’s ’na dhéidh chan eil sealladh a theid fa chomhair na sùla a bheir buaidh air iomadach sealladh an

[TD 273]

Ceann t-Sàile no an taobh-siar Siorrachd Rois. Rinn sinn tadhal air baile Interlaken, baile a tha glé mhór aig luchd-turais ás a h-uile ceàrn de’n t-saoghal, agus chan eil sin idir ’na iongnadh, oir tha e air a shuidheachadh ann an àite cho brèagha agus a chunnacas riamh, eadar dà loch (mar a tha an t-ainm a’ ciallachadh) agus fo sgàil nam beann móra, còmhdaichte an trusgan lainnireach geal.

Chan eil diofar càite an téid duine, ach saoilidh e gu bheil an t-slighe dhachaidh gu math nas giorra na an t-slighe a mach bho ’n tigh. Sin mar bhitheas e gu nàdurrach, agus sin mar bha e againne cuideachd, ach a bharrachd air sin, chan eil teagamh nach robh seòrsa de dh’ eagal air gach fear nuair chuireadh e a làmh ’na phòcaid agus a dh’ fhairicheadh e an sin an t-uaireadair beag snog no an camara a bha e a’ toirt dhachaidh leis. Cha mhór nach mionnaicheadh sinn gu robh gach trèan agus bàta ’nan deann chabhaig gus ar faighinn dearg-rùisgte air beulaibh fir nan <eng>customs.<gai>

Rinn sinn Grianaig dheth mu dheireadh, gun duine dhol ás an rathad no ás a chiall, agus cha robh sinn càil ach air cas a bhualadh air sràid an sin nuair thachair deagh nàbaidh ruinn. “Well, well, matà,” ars esan, “Tha thu air tilleadh. Nach ann agad fhéin a tha . . . . . !”

[Dealbh]
Clann Eilbheiseach a mhuinntir Stansstad, baile ri taobh Loch Lucerne.

[TD 275]

Sean Eolas-Luibh

(15) AN T-SEAMRAG

ALASDAIR MAC’ILLEMHAOIL

[Dealbh]

“Le seamragan is le neòineinean,
’S gach lus a dh’ fheudainn ainmeachadh,
Cur anbharra dhreach bòidheach air.”

B’ aithne do dhaoine san linn a dh’ fhalbh an t-seamrag fo ainmeannan eile mar samh, biadh-an-eòinean, agus feada-coille.

“Timcheall thulmanan diamhair
M’ am bi am biadh-eòinean a’ fàs.”

Is dòcha gur e so an lus a thagh an Naomh Pàdraig mar shamhla, nuair a bha e a’ teagasg sluagh Eirinn mu dheidhinn na Trìonaide. Co-dhiùbh, tha e tri-bhileach, agus eadhon roimh àm an Naoimh bha e air a mheas mar luibh seunta. Theirear cuideachd gur ann le a chumhachd a chaidh na nathraichean fhuadach ás an tìr.

Bha e ’na chleachdadh aig saighdearan o shean dos seamraig a cheangal mu thimcheall a’ ghàirdein a bha giùlan a’ chlaidheimh, anns a’ bheachd gun deanadh so a’ bhuaidh cinnteach dhaibh.

A chionn ’s gu bheil an duilleag air cumadh a’ chridhe, bha i air a meas mar leigheas air gach eucail cridhe.

Tha na duilleagan maoth anabarrach mothachail air atharrachadh sìde, agus dùnaidh gach té a bileagan ri chéile ann an aimsir dubharach no roimh fhrasan uisge. Tha an seann ràdh a’ toirt teisteis air a so:—

“Tha ’n t-seamrag a’ pasgadh a còmhdaich,
Roimh thuiltean dòirteach.”

[TD 279]

An Sgeilp Leabhraichean

Bùrn is Aran, le Iain Mac a’ Ghobhainn (Gairm, 5/6).

RUGADH is thogadh Iain Mac a’ Ghobhainn ann am Pabail an Leódhus, ’s chaidh oileanachadh ann an Ard-sgoil MhicNeacail agus an Oilthigh Obar-Dheadhain. Tha e a’ sgrìobhadh an dà chuid ann am Beurla is ann an Gàidhlig, ’s tha a’ bhàrdachd a rinn e am Beurla air deagh chliù a chosnadh cheana. Ach cha do leig e a’ Ghàidhlig air chùl, agus tha e air earrannan de bhàrdachd is sgeulachdan goirid an Gàidhlig a chlo-bhualadh ann an Gairm, is a chraobh-sgaoileadh air an ràdio, ach so a’ chiad uair a chaidh an cruinneachadh còmhla san aon leabhar. Gu dearbh, fhad ’s as fhiosrach dhòmhsa so a’ chiad leabhar de sgeulachdan goirid a th’ againn idir ann an Gàidhlig, mura meas sinn na sgrìobh Caraid nan Gaidheal, Dòmhnall MacFhionghuin is ùghdairean de ’n t-seòrsa sin mar gheàrr-sgeòil. Tha naoi sgeul is fichead dàn anns an leabhar so.

Chan eil e idir cho furasda ’s a shaoileadh duine naidheachd ghoirid a sgrìobhadh, oir chan eil ùine no farsaingeachd aig an ùghdair nochdadh dhuinn gnè nan daoine ’s an suidheachadh anns a bheil iad. Tha sgil àraidh air iarraidh air an duine a dh’ fhiachas ri so a dheanamh, ach tha alt aig Iain Mac a’ Ghobhainn air. Ann am facal biorach no dhà tha e ag innseadh dhuinn na tha feumail mu na daoine san sgeul. Chì sinn so ma sheallas sinn air Turus Dhachaidh—2. So sgeulachd mu dhà bhràthair a bha ’g obair air croit an athar. Dh’ fhalbh aon diubh gu New Zealand, agus an déidh dà bhliadhna dheug tha e a’ tilleadh do ’n tigh. Air an t-slighe tha e a’ sealltainn air ais—innleachd a tha Mac a’ Ghobhainn ag ùisneachadh gu tric—’s a’ cuimhneachadh an latha dh’ fhàg e an tigh. Bha athair a’ guidhe air fuireachd, coltach ri bhràthair, ’s cha robh a bhràthair ag ràdh smid ach

“’na sheasamh le dhà bhròig mhóir a’ fàs ás an talamh.”

Sa’ chaigeann bhriathran sin, tha dealbh againn do shlaod mór de dhuine, gun mhac-meanmainn, gun mhothachadh, mall anns gach dòigh, gun iarrtas sam bith air siubhal no atharrachadh.

Tha móran de na sgeulachdan ag innseadh mu dhaoine a chaidh am mealladh san t-saoghal; a thòisich air an t-slighe am blàth an òige, làn dòchais is smuainteanan faoine, ’s tha sinne a’ coinneachadh riutha nuair a tha iad nas aosda ’s nas glice. San sgeulachd An Coigreach chì sinn duine a dh’ fhàg a dhachaidh nuair nach robh e ach ’na bhalach, ’s a chaidh a Chanada a dheanamh fhortain. An déidh cóig bliadhna deug tha e tilleadh. San t-seanchas eadar e fhéin ’s a mhàthair tha sinn a’ faicinn mar a bha e ’na bhalach, mar a bha rudan eadar e

[TD 280]

[Sanas]


[TD 281]

fhéin ’s a phàrantan, an reusan a dh’ fhàg e an tigh, agus na beachdan tha ruith troimh inntinn mu thurus.

Tha Iain Mac a’ Ghobhainn a’ nochdadh tuigse psychology agus ùidh ann am féin-fhiosrachadh dhaoine sna sgeòil ghearra. Ann am Bùrn, chan eil nì cha mhór a’ tachairt, ’s chan eil againn ach eachdraidh smuaintean saighdeir ’s e ’na sheasamh a’ coimhead Gearmailteach, ’s a’ cumail gunna dìreach air a bhroilleach.

Anns na sgeulachdan aig Iain Mac a’ Ghobhainn tha sinn a’ faireachdainn gu bheil sinn a’ cur seachad uair no dhà le cuideigin, a’ leughadh an smaoinean, no mar gum biodh a’ sealltainn a stigh troimh uinneig, ach aig deireadh na sgeula tha fhios againn nach e sin uile. Chan eil an deireadh a’ dùnadh dorus ach a’ fosgladh fear, ’s tha so a’ toirt biadh do mhac-meanmainn an leughadair, ’s a’ toirt air smaointinn.

Is annamh a gheibhear duine a sgrìobhas bàrdachd ann an dà chànain, oir tha gach cànan ag iarraidh gnàthachadh sònraichte dha fhéin. Gus an so, b’ e bàrdachd Bheurla d’ an tug Iain Mac a’ Gobhainn aire, agus leis a sin chan eil mi smaointinn gu bheil e fhathast cho ealamh sa’ Ghàidhlig. Chan eil brìgh a bhàrdachd ri fhaighinn ri bhith ’ga leughadh aon uair, ’s feumaidh an leughadair beagan oibreach a dheanamh cuideachd, ach ’s fhiach i sin. Tha ’n dòigh smuain aige duilich a leantail, tha na samhlaidhean neo-ghnàthach, buadhach, is am measg nan cuspair tha rudan cho deifirichte ri Am Buachaille ’s a Leannan, An Déidh an Dealbh “Dunkirk” Fhaicinn, Do Sheonag Nic Coinnich a’ seinn “Milleadh nam Bràithrean,” Tha thu air Aigeann m’ Inntinn, agus tha e a’ sealltainn air gach aon ann an dòigh ùr, neo-choitcheann, a bheir oirnn smaointinn a rithis mu na beachdan againn fhéin. Tha Eòghann MacDhiarmaid a’ deanamh a mach nach do ràinig ’s nach ruig bàrd Albannach a’ phrìomh inbhe le bhith sgrìobhadh am Beurla. Feumaidh e bhith dìleas do ’n chànan a labhair ’s a chuala e nuair a bha e ’na phàisde ma tha iarrtas air bàrdachd as fhiach a sgrìobhadh. Ma tha so fìor, dh’ fhaoidte gun toir Iain Mac a’ Ghobhainn barrachd de dh’ ealantas a làimh dhuinn an déidh so ann an Gàidhlig, ’s gun lorg e gu bheil nithean ann nach gabh cur an céill am Beurla. Co-dhiùbh, so leabhar a bheir uairean de thlachd ’s de thoil-inntinn do neach sam bith a leughas e.

CATRIONA NICFHIONGHUIN.


<eng>From Barbour to Burns, An Anthology of Scots Poetry,<gai> deas. le Raibeart Scott, agus <eng>Scottish Harvest, An Anthology of Scottish Prose,<gai> deas. le Iseabail NicPheidearain agus F. Philip Kitchen (Blackie agus a Mhac, Lunnainn agus Glaschu, 1960.)

Anns na cóig bliadhna deug roimh ’n chogadh mu dheireadh agus ré a’ chogaidh sin bha dùsgadh mór ann an Albainn a thaobh nithean litreachail agus phoiliticeach. B’ ann anns an linn sin a thainig móran de na comunnan nàiseanta poiliticeach gu fearachas, no seòrsa de fhearachas, agus b’ ann aig an àm sin cuideachd a ghabhadh ri sgrìobhadh nan ùghdairean ainmeil sin Uisdean MacDhiarmaid agus Niall Gunn agus Edwin Muir. Bha gu leòr a bharrachd orra sin ag obair thall ’s a bhos, mar a bha Bridie a’ sgrìobhadh dhealbh-chluichean,

[TD 282]

Uilleam Power air na paipearan-naidheachd, Iain Grierson a’ cur filmichean ri chéile, Dewar Gibb, am fear-lagha ainmeil, a’ sgrìobhadh mu staid na h-Albann, agus bha a’ chuid mhór de ’n t-saothair aca air a stéidheachadh air an dòchas a bha aca a thaobh an dùthcha fhéin.

Tha gu leòr an Albainn nach do thréig an dòchas sin fhathast, ged a tha cus ann a chaidh a thoirt a thaobh le geallaidhean fàsa nan comunnan móra poiliticeach agus nam paipearan-naidheachd. Bha grunn bhliadhnachan ann an déidh a’ chogaidh nuair a shaoileadh duine gun deach an dùsgadh mór sin bàs, ach tha e a cheart cho dòcha gur h-ann a bha an sluagh a’ leigeil an anail. Tha comharradh no dhà ann a bheir oirnn a chreidsinn gun cluinn sinn tuilleadh a dh’ aithghearr.

Goirid an déidh a’ chogaidh bha e aithnichte air Roinn an Fhoghluim an Dun Eideann gu robh an dùsgadh sin air àiteachan àrda a ruighinn. Bha sin aithnichte cuideachd, ann an tomhas, air na h-Oilthighean, agus thòisich iad a’ cur barrachd ùidhe ann an litreachas agus ann an eachdraidh na h-Albann, agus anns a’ Ghàidhlig cuideachd. O chionn grunn bhliadhnachan tha toradh na h-ùidhe sin ’ga nochdadh anns na sgoiltean, agus bhiodh e nàdurrach gu leanadh an toradh sin greis fhathast. Tha an dà leabhar ùr a tha fo ar comhair an so mar phàirt de ’n toradh sin, agus anns an aon dòigh tha leabhar bho leabhar mu eachdraidh na dùthcha a’ tighinn am follais agus ’ga chleachdadh anns na sgoiltean. Tha a’ Ghàidhlig an còmhnaidh beagan air deireadh anns na cùisean so, ach chan eil i ro fhada air deireadh an turas so.

Tha e feumail agus iomchuidh gum biodh an dà leabhar so air an cur an tairgse nan sgoiltean, ach am foghluim a’ chlann barrachd mu dhòigh-beatha agus mu rian-smuain an co-luchd-dùthcha. Gheibh iad an so taghadh grinn de bhàrdachd na h-Albais, air a chur ri chéile leis an duine tha teagasg Beurla ann an Ard-sgoil Steòrnabhaigh. Cha bhi a’ chuid as sine dhith furasda a leantainn gun chòmhnadh o ’n fhear-teagaisg, ach cha mhotha tha bàrdachd Chaucer, a tha gu cumanta air a leughadh anns na sgoiltean. Cha robh eagal air an fhear-deasachaidh roinnean móra fada a thoirt seachad de ’n bhàrdachd aig Henryson, fìor bhàrd a bha beò anns a’ chóigeamh linn deug, agus a sgrìobh an dàn fada, <eng>The Testament of Cresseid,<gai> bàrdachd a dh’ fhaodar a coimeas ris na sgrìobh Chaucer agus Shakespeare air an aon chuspair. Tha e cuideachd a’ taghadh bho ’n bhàrdachd aig an Rìgh Seumas a h-Aon, Uilleam Dunbar, Gavin Douglas, Allan Ramsay agus feadhainn eile, gus an ruig e Burns.

Chan eil ach aon ghearain againn an aghaidh an leabhair so, agus ’s e sin nach eil gu leòr de mhìneachadh ann air facail a tha air a dhol a mach á cleachdadh. Ach tha an taghadh ealanta, agus tha an leabhar gu fìor ghrinn air a chur an clò, agus bheir e toileachas do dh’ iomadach fear, anns an sgoil agus aisde.

Bithidh <eng>Scottish Harvest<gai> gu math nas fhasa a leughadh do ’n mhór-chuid. Tha an dà chuid Albais agus Beurla ann, agus ’s ann Gaidhealach a tha cuid mhath de na cuspairean. Bheir e gu ar cuimhne a rithist turus an Ollaimh MhicIain agus Sheumais Boswell do ’n Ghaidhealtachd, Murt Ghlinne Comhann agus a’ mhì-thruacantachd sgriosail sin

[TD 283]

a chuir fuadach air na Gaidheil anns an ochdamh linn deug agus gu h-àraidh anns an naodhamh linn deug. Ach bheir e fo ar comhair cuideachd an latha-an-diugh, beatha is bàs a’ strì ri chéile ann am baile mór Ghlaschu, agus bòidhchead na dùthcha so air taobh muigh nam bailtean móra. Tha eachdraidh agus sgeulachdan an latha-an-dé agus an latha-an-diugh ann. ’S e leabhraichean de ’n t-seòrsa so bonn-stéidh an dùsgaidh ùir a thig, is dòcha, roimh dheireadh na linne so.

R. McT.


<eng>“Stories from South Uist.”<gai> Eadar-theangaichte le Iain Lathurna Caimbeul. Clo-bhuailte le Routledge & Kegan Paul (30/-).

Is e rud cho duilich ’s a tha air an t-saoghal sgialachd no bàrdachd a chur ás aon chànain gu cànain eile a’ cumail brìgh agus fuaimneachadh (no rannaigheachd) na ciad chànaine. Chan eil a’ bhrìgh cho duilich, ach tha an còrr deamhnaidh.

Sin an gnìomh a ghabh Fear Chanaidh os làimh anuair a thug e làmh air còrr agus da fhichead sgialachd a chaidh a recòrdadh dha ann an Gàidhlig fharumach Uibhist le Aonghus Mac’ Ill’Fhaolain, no Aonghus Beag mar as fheàrr as aithne dhuinn e.

Tha trì beannachdan a’ tighinn còmhla anns an leabhar so. Tha an sgialaiche math; tha an t-eadar-theangaiche sgileil thar tomhais; chuir na clò-bhualadairean a mach leabhar a tha cho furasda a leughadh agus a tha e taitneach r’ a làimhseachadh.

Rugadh Aonghus Beag ann am Poll an Torrain ann an 1869. Bha e ’na bhalach anns na làithean anns an robh an tigh-céilidh aig àirde. Bhuilicheadh cuimhne air leth air agus ri linn ’s gun robh e eòlach air móran de na sgialaichean a b’ fheàrr ann an Uibhist thaisg e beairteas iongantach de sheann sgialachdan ’s de bhial-aithris. Chuir e seachad cóig bliadhna diag ’na ghille tuathanaich air tìr mór agus, mar sin, thog e móran sgialachdan bho thaobh eile a’ Chuain Sgìth.

Bho 1949 recòrd e an saoghal bràth de ’chuid sgialachdan do Fhear Chanaidh agus do Chalum Mac’Illeathainn nach maireann, agus tha sinn an dòchas gu faic sinn iad uile an clò. (Chunnaic sinn feadhainn dhiubh mar tha; ’nam measg Táin Bó Cuailnge a chlò-bhuail Calum Mac’Illeathainn).

Roghnaich an Caimbeulach an leabhar so a chur a mach ann am Beurla anns an dòchas gun leughar e le feadhainn a dh’ fhaochnaicheas an Riaghaltas gus cuideachadh a thoirt do na buidhnean a tha a’ strì, agus an ùine ’nan aghaidh, gus bial-aithris na Gaidhealtachd a thrusadh agus a thasgadh mus caillear móran a tha luachmhor. Ge be dé a thachras a thaobh sin leughar an leabhar so, no tha mi air mo mhealladh, le na mìltean do ’n toir e toileachas-inntinn agus cur-seachad agus ùidh ás ùr anns a’ Ghaidhealtachd.

Tha an leabhar ann an seachd earrannan, a’ tòiseachadh le “Sgialachdan na Féinne agus Seann Sgialachdan eile” agus a’ crìochnachadh le “Sgialachdan Siubhail agus Gàbhaidh.” Tha feadhainn de na sgialachdan aig am bheil an leithidean air feadh an t-saoghail agus ann an iomadh cànain. Tha móran dhiubh a chuala mi fhéin aig glùin fear seach fear de mo sheanairean.

[TD 284]

Bha sinn eòlach air Boban Saor anns na Hearadh, mar chuspair sgeòil, agus tha iomadh saor air ainmeachadh (no fhar-ainmeachadh) as a dhéidh fhathast. Chuala sinn cuideachd mu bhuidsichean Chinn t-Sàile agus mu MhacMhuirich. Agus chuala sinn carson a tha am muir saillte.

Chan eil sin r’ a ràdha gur misde an leabhar seann eòlaich a bhith air an tasgadh ann. Is e neart agus cudthrom nan sgialachdan sin gu bheil iad de ghnè a lorgar ann an iomadh eilean agus a measg iomadh sluagh air feadh an t-saoghail.

A thuilleadh air na sgialachdan tha roinn mhór de ’n leabhar a’ toirt cùnntas air eachdraidh nan sgialachd, cho fad ’s a ghabhas sin lorg, air facail neo-àbhaisteach a tha a’ nochdadh annta, agus air ràdhan a tha dual ann an Uibhist ged nach eil sinn eòlach orra ann an àiteachan eile. Tha fios againn gur e brod an sgoileir a tha ann am Fear Chanaidh, agus tha sinn ’na chomain airson cho mionaideach agus a tha e ann an so. Tha mi toilichte nach eil e a’ deanamh strì gun bhrìgh gus na h-earrannan Gàidhlig aig deireadh an leabhair a chumail <eng>“pure.”<gai> Tha e ’gan toirt dìreach mar a thainig iad far bilean Aonghuis Bhig, agus mar sin, tha sinn a’ faicinn ciamar agus càite a thainig buaidh na Beurla eadhoin air deagh Ghàidhlig Uibhist.

Aig toiseach an leabhair tha cùnntas air beatha agus òige Aonghuis dìreach mar a dh’ innis e fhéin i. Cha bu chòir do dhuine sam bith a dhol an luib nan sgialachdan gun a’ chùnntas so a leughadh an toiseach oir, ann am brìgh agus ann an siubhal, tha i a’ soillseachadh an dubhaidh agus an dathaidh a tha an sgialaiche fhéin a’ cur air na seann sgialachdan.

Tha e coltach gu bheil teip an làthair a rinn Aonghus Beag ag ìnnse eachdraidh a bheatha fhéin. Tha sinn an dòchas gun cuirear an clò i a dh’ àithghearr ann am Beurla agus ann an Gàidhlig.

Mar a thubhairt mi is ann am Beurla a tha na sgialachdan air an cur sìos, ged a shaoileas an leughadair gu bheil e a’ cluinntinn srann agus farum na Gàidhlige mar a tha e ’gan leughadh. Anns an t-saoghal anns a bheil sinn beò tha daoine a’ fàs sgìth de ’n mhurt ’s de ’n t-salachar a tha cho bitheanta anns na leabhraichean a gheibhear an diugh. Mar sin tha féill air leabhar a tha rudeigin eadar-dhealaichte agus fallain agus glan. Tha mi air mo làn mhealladh mura bi féill do-chreidsinn air an fhear so. Ceannaichibh e fhad ’s a tha e fhathast anns na bùthan.

F. McD.


Leabhar Bliadhnail Sgoil MhicNeacail an Steòrnabhagh (1960)

Mar a tha duine a’ fàs nas sine agus a chuimhne air làithean sgoile ’ga fiaradh is dòcha le luasgan nam bliadhnachan, tha e dualtach nach toir sgrìobhadh nan sgoilearan òga uiread de thlachd dha ’s a thug obair a cho-aoisean nuair a bha e fhéin ’na ghlas-ghille. Tha mi anabarrach taingeil aideachadh nach b’ ann mar sin a thachair dhomh idir nuair a leugh mi leabhar na bliadhna so. ’S ann a dh’ fhairich mi snuadh na h-òige air mo sheann ghruaidhean, agus buille-cuisle a bha mi ’n dùil a

[TD 285]

bha mi air fhàgail anns an t-seann aitreabh sin air Springfield a’ bhliadhna a thòisich an cogadh.

Tha an leabhar bliadhnail so mar bhann a tha a’ ceangal nan seann eòlach ri sgoil na cuimhne, agus gheibh iad criomag an sud ’s an so a bheir an co-aoisean agus uaireannan an seann luchd-teasgaisg gu an smuain a rithist. Bithidh móran ann a ni toileachas ri aodann Alasdair Urchardain fhaicinn, agus ri leughadh na th’ aig Iain MacArtair ri ràdh mu dheighinn. Tha na <eng>“Highers”<gai> fhathast ’nan trioblaid mar a bha iad riamh, agus bithidh gu leòr ann nach gabh an deagh chomhairle a tha air a tairgse le M. McL.:—

Nise sibhse tha fhathast òg innt’,
Obraicheadh sibhse mar is còir dhuibh:
Is e mo dhùrachd is mo dhòchas
Nach tachair dhuibhs’ mar thachair dhòmhsa.

’S e bu mhotha a chuir de mhoit ’s de thoileachas orm fhaicinn na th’ anns an leabhran de Ghàidhlig agus de dheagh Ghàidhlig. Tha facal ann bho ’n mhaighstir-sgoile fhéin, agus an déidh sin rosg is bàrdachd, araon aotrom agus sòluimte, ann an deagh chumadh agus le brod a’ bhlais. Chan eagal do ’n Ghàidhlig fhad ’s a sgrìobhas clann na sgoile i anns an dòigh so.

R. McT.

[Sanas]
