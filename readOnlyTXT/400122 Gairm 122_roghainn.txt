[TD 111]

A’ TIGHINN GU CALA
le Eilidh Watt

Chionns gun robh Aindrea beag, meanbh, le falt tiugh òr bhuidhe is sùilean mòra, liath, ar leis fhèin gun dug sin air a bhith coimhead fada na b’òige nan dà fhichead bliadhna a bha teist a bhreith a’ cur às a leth. As an cheàrn den bhaile far an robh e an ceartuair cha robh neach nach robh coma dè ’n aois a bha e oir cha b’e seo ceàrn den bhaile anns an robh Aindrea ri fhaicinn am bitheantas; cha b’e seo an sears’ aodaich a bha e ’m bitheantas a’ cleachdadh. Bhon bhàsaich a mhàthair bha e leis fhèin agus ann a seadh toilichte gu leòr ged bha cnabhadh annasach dhasan ’na inntinn. Bha easbhuidh air choreigin air ach chionn is nach do thuig e dè ’n easbhuidh a bha ga chnabhadh cha robh dòigh aig’ air a sàsachadh.

Feadh an latha, feadh na seachdain, bha e ag obair ann am bùth a bha reic aodach fhear; ach b’iad fir leis am bu mhath a bhith cosg aodach daor, toirteil, a bha gan tadhal, fir air an robh falt, a bha air fàs tana, air a bhearradh gu snasail, fir a bha air am bilean fhàsgadh gu teann cronachdail, air an sùilean fhosgladh gu cruinn, mun falbhadh iad gus am barail a thoirt gu seirbh gu fear-riaghlaidh na bùtha, nan robh Aindrea air a bhith air cùl cunntair na lèintean is e air a chòmhdach mar a bha e ’n ceartuair.

Cha b’e gun robh dad ceàrr air an aodach a bha Aindrea a’ cosg air feasgar Dhihaoine oir bha briogais theann air cho liath-ghorm ri adhar an t-samhraidh, seacaid den aon dath ach gun robh an lìnig de shìoda scàrlaid a’ nochdadh aig a’ mhuineal; fon t-seacaid seo chìte peiteag mhìn, clòimhe, cho buidhe ri ìm foghair; bha a h-uile bad am bàrr an fhasain is cha do cheannaich e bad dhe anns a’ bhùth far an robh e ag obair. Bha e comh-dhreachta ri fir òga.

Aig an àm seo, mu sheachd uairean air feasgar Dhi-haoine, bha e ’na sheasamh aig uinneig taigh-bidhe. Cha b’e seo a chiad turas dha seasamh ’n seo is bha fios aige dè bha roimhe: ceòl binn, sgreadach, a’ dol gun sgur; gillean is gu h-àraidh nigheanan òga is ach ainneamh duin’ a bha còrr is sia bliadhna deug; mun ruitheadh dà uair a thìde bhitheadh iadsan air falbh is daoine na bu shine air an àite a ghabhail; air chùl a’ chunntair ghloinne cha robh an ceartuair ach triùir neo cheathrar a’ frithealadh oir

[TD 112]

aig an àm seo b’ainneamh an neach nach robh riaraichte leis na bha air dheasachadh a cheana is air fhàgail air na sgeilpean gloinne gus an robh feum air,

Ghabh Aindrea a-staigh, pàipear paisgte fo achlais, is thog e leis sgùl aotrom air an do chuir e truinnsear air an do chàraich e aon leth dusan seòrsa cèic mhilis, is nar chaidh cupa cofaidh a lìonadh dha rinn e air bòrd far an robh dithis ghogaidean ’nan suidhe a’ bruidheann gun sgur le iomadh frith-ghàire. Thug iad sùil shuarach air Aindrea oir cha bu diù leothasan, nach robh ach còig bliadhna deug, fear a bha cho sean ri’n athair. Dhaibhsan dh’fhoghainn aon sùil gus sin innse. B’fhada bhon chaidh an earaladh air a leithid is leig iad cead dha.

Cha do chuir Aindrea dragh orra is, a’ cur a-mach làmh rannsachail airson a’ chupa bho chùl a’ phàipeir, ghabh e balgam an dràsda is a-rithist ag èisdeach an goileam fhaoin. Bha na h-igheanan air a dhìochuimhneachadh gus an do leag e am pàipear is a’ toirt starradh às choimhid e sìos air an truinnsear far an robh na cèicean, gach tè air a còmhdach gu tlachdmhor, ann am pàipear-glas tana a bha meudachadh càile. Le faoin-ghàire beag thug e sùil air na h-ighnean a bha air stad a bhruidheann is thuirt e gu modhail ciùin, “Ach a chaileagan, is ann a dhìochuimhnich mis’ cò ris a bha mi, agus aonan fhèin de na cèicean seo chan eil a dhìth orm. Nach gabh sibhse iad?”

Choimhid e bho aodann gu aodann gu dòchasach ach mun d’fhuair e pàipear dìon a thogail chunnaic e bilean boga, dearga air am fàsgadh ri chèile gu tàireil, rosgan shùilean air an leagail, malaidhean air an àrdachadh, is cha robh feum air briathran obaidh.

Ach bhruidhinn an t’èile. “Chan eil iarraidh againn orra,” ars ise; is an uairsin lean i oirre, “Tapadh leibhse” is sin ann an guth a reothadh smior sa’ chnàimh. Ged thainig rudhadh ann gu bàrr nan cluas is sìos gu lagan a bhràghaid — is na b’fhaide — cha do thog Aindrea am pàipear ach ghabh e dà bhalgam bheaga den chofaidh. Bha na h-igheanan a’ bruidheann is a’ braoisgeil mar a bha iad roimhe ach ann am beagan mhionaidean rinn iad air an doras far an do sheas iad ag argamaid is ann an tiotan thill an tè a bhruidhinn gu cabhagach far an robh Aindrea is, gun an còrr cead, sguab i leatha na cèicean a bh’air truinnsear Aindrea, a h-aodann làn mire is i ag ràdh, “Cha deanadh iad ach a dhol a dholaidh.” Dh’fhalbh i cho sgiobalta is a thàinig i is aig an doras roinn iad a’ chreach gu sona. Bu mhath nach robh a mhàthair a’ faicinn an tàmailt a chaidh a chur air Aindrea is nach cluinneadh i na facalan a thuirt e fo anail, facalan a bha balaich na bùtha a’ cleachdadh.

An ath Dhihaoine bha Aindrea anns an aon snasachd le dheise liath is a shùilean mòra gu cianail ach cha do ghabh e rathad nan nigheanan air an robh a-nis coltas aoidh, gus an do mhothaich tè nach robh ach cupa cofaidh lom air an sgùl aige. Cha robh an t-àite làn ach rinn e air suidhe aig bòrd far an robh boireannach òg leatha fhèin; is cha b’e cion coltais a

[TD 113]

chuir mar sin i. Cha b’fhada gus an robh Aindrea a’ bruidheann rithese ged bu ghann a bha fios aige dè bha e ag ràdh rithe oir bha oisean den sgùl aige air a cupa a thaomadh. Cha be mhàin gun do dh’iarr e leisgeul oirre ach thathann e a chupa fhèin oirre. Bha e cho sìor aithreachail is ged bha i sgailte aige. Cha d’fhoghainn leis faighneach an gabhadh i cupa an àite an fhir a chaidh a dhòrtadh ach chuir e a’ cheist turas an dèidh turais gus an duirt am boireannach facal goirid crosda is shuidh i leatha fhèin le cup’ eile. Ma bha i a’ feitheamh cha b’ann ri Aindrea. Cha robh cothrom air.

Choimhid Aindrea mun cuairt is mhothaich e gun robh boireannach a’ beachdachadh air le sùilean làn mire. Bha ’n tè seo sean, a h-uile latha de dhà fhichead bliadhna: bha i mòr is bha i reamhar, cruinn le saill is mur bitheadh i air a faiceal cha b’e dà ach trì sproigeallan a bhitheadh oirre mun ruitheadh dad a dh’ùine. Cha robh greann no gruaim air a h-aodann rudhach a bha deàrrsadh le gloine. An robh i a’ magadh air? Co-dhiù b’e seo cuideigin a bha gabhail diù dhe. As oir a shùla chunnaic e gun robh i ag uidheamach a bhith falbh ach cha robh sùil aige gun tigeadh i rathad a bha e; ach thàinig. Dh’fhairich e an fhuil ag èirigh ri ghruaidhean mun do leag i airson leth na mionaide barra meòir air a’ bhòrd is a thuirt i, “Dòcha gum bi sealbh nas fheàrr ort an ath turas . . .”

Bha fios aig Aindrea gun robh a bheul leth-fhosgailte le iongnadh ach le shùilean lean e i chun an dorais, a’ mothachadh cho caol grinn is a bha a h-aobrannan, cho cumadail is a bha na calpannan cruinn; cha deach na tolgannan beaga air chùl nan glùn seach a shùil oir cha robh na stocainnean na bu tighe na sgàile; is fad an dèidh dhi dhol às a shealladh chitheadh e le sùil inntinne na meidhinnean sultmhor a ghluais gu cothromach fon aodach dhubh ghleansach. Cha dug i sùil air ais.

Cha robh Aindrea fìor chinnteach ciamar a chaidh an t-seachdain seachad. Air feasgar Dhihaoine bha e gu balachail ’na dheise liath le cupa cofaidh ’na làimh. Bha ise leatha fhèin, a sùilean crom air a’ bhòrd. Rinn e oirre.

Ged nach robh aithne no aoidheachd ’na h-aodann bha e air suidhe mun duirt e, “Cha chuir e dragh ort mi shuidhe ’n seo.”

“Cha chuir ormsa,” ars ise gun bhlàths ’na guth.

“Is math faotainn a-staigh às an fhuachd,” ars Aindre gun chuimhne gun robh feasgar blàth, ciùin a-muigh.

Ach dh’aontaich ise ris is bhruidhinn iad air sìde. Gu nàdurra lean a’ bhruidheann ach cha b’aithne do dh’Aindrea e fhèin a bhith cho eirmseach bhon bha a mhàthair a’ gàireachdaich is e ri fealla-dhà is e aig aois chòig bliadhna. Mun robh e idir buidheach den chòmhradh thug ise sùil ealamh air an uair is thuirt i, “Is eudar dhomh bhith falbh”. Gun bheannachd gun ghealladh an còrr bhuaipe bha e ga h-amharc a’ dèanamh air an doras. Cha dug i sùil thar guailne.

Shuidh e air ais ’na sheidhir is dh’fhosgail e pìos a bharrachd de

[TD 114]

sheacaid gus an robh an sìoda scàrlaid ’na shruth deàlrach mar buaidh-bhratach. Air aodann bha plìon às-creideach. Fhuair e cupa cofaidh eile is shuidh e, a shùilean air an doras. An ceann greiseig thug e sùil mun cuairt is dh’fhalbh e, a chupa làn.

Ged dh’fhàg i e cha robh e a’ faireachadh gun do thrèig i e. Bha e cinnteach nach b’e seo faireachaidhean a bha aig na balaich anns a bhùth a bhitheadh a’ deanamh iomradh air nigheanan air an do chuir iad eòlas. B’e bha seo ach rud nach do thachair do neach eile a riamh: às a sin bha e cinnteach. Is ann a bha e a’ faireachadh mar dh’fhairicheadh dràibhear is an càr a’ siubhal gu math is rathad fads rèidh roimhe; neo mar dh’fhairich e turas ann an taigh-tasgaidh-ealdhain nuair a bha ’n dànachd aige a làmh a chur air ìomhaigh a bha a’ dealbh ‘bean-ròin’, ìomhaigh a bha air a dealbh ann a stuth a bha blàth, bàigheil, fo làimh chniadaich: neo nar dh’amhairceadh e air siùil bhàtaichean air an lìonadh le gaoith; neo air raoin eòrna, abaich fo ghrèin, is gaoth ga gluasad gu socair gun luasganaich. Bha gach nì air an do choimhid e cho ùr, cho glan. Is bha a h-uile faireachadh ’na inntinn aig an aon àm. Bha ’s faireachaidhean air nach robh coimeasan.

Bha i air innse dha gum b’e Ceit a b’ainm dhi-“Ceit gun fal-de-rals” man duirt i fhèin; gun robh i leatha fhèin; gun robh i ag obair ann am bùth. Dh’fhoghainn sin da. Cha do chuir e ceist ri neach. An ath Dhihaoine bha i a’ feitheamh ris is lean iad orra far an do stad iad. Ach bha atharrachadh ann an oidhche ud. Thug Ceit sùil air an uair is bha i air a casan; cha do ghabh i beannachd leis is cha do gheall i fhaicinn a-rithist; b’e rinn i a ràdh, “Am bheil thu tighinn?”

An còrr fiathachadh cha tug i dha le facal eile no le bhith feitheamh freagairt. Dh’fhalbh i gun sùil air ais is bha i aig an doras mun d’rinn Aindrea gu cabhagach suas oirre. Cha d’fhaighnich Aindrea càite an robh’ i dol is cha duirt ise, is iad a’ bruidheann gu còmhraideach mar nach robh sin ’na cheiste. An ceann mhionaidean bha iad air tighinn gu sreath thaighean mòra far am b’àbhaist aon teaghlach a bhith ’s gach fear; an ceartuair bha iomadh duine a’ fuireach ann an rùm dha fhèin, a’ tighinn is a’ falbh mar a thogradh e fhads nach robh dragh ga chur air neach eile agus gun nì a’ dol thar sùilean na càraid dheagh-bheusach leis am bu leis an taigh.

Sheas Ceit aig doras fear de na taighean is tharraing i a h-anail gu domhainn mun duirt i, 
“Seo far am bheil mise fuireach.”

“Chan eil an seo ach àite lom, fuar,” ars Aindrea a’ toirt sùil suas oirre.

Choimhid iad air a chèile is Ceit a’ gabhail a thomhas. Rinn iad gàire is dh’fhosgail Ceit an doras mòr is lean e i gu modhail suas staidhre leathann gus an do dh’fhosgail i doras eile air am fac e a h-ainm air cairt gheal. Cha duirt iad guth gus an robh iad taobh a-staigh an dorais is ann an rùm mòr le dà uinneig mhòir air an robh cùirteanan troma a’ dùnadh a-mach an

[TD 115]

t-saoghail, a ghleadhraich, is fhuachd.

Fads a bha Ceit ann an cùil bheag far an ruma seo a’ deasachadh na suipeire thug Aindrea sùil mun cuairt. Ar leis gun robh e gu dearbh air tighinn gu cala. Bha Ceit air solais ìosal fhàgail air gus an robh iomallan an t-seòmair gann de shoilleireachd ach ag èirigh a-mach às an doilleireachd seo bha leabaidh mhòr, leathann, shòghail, is i air a còmhdach air chòir a leithid. Ged bha ’n t-suipeir blasda bheireadh Aindrea sùil às-creideach air an leabaidh rìoghail seo.

Nuair a thill Ceit bho bhith a’ sgioballachadh thraoigh an còmhradh gus an do stath ise i fhèin is an duirt i, “Tha ’n cadal orm, Bheil thusa falbh neo fuireach?”

Dè bu chiall don bhoireannach is gun ann ach an aon leabaidh? Thàinig stad ann an Aindrea mun duirt e gu sòlamaichte, “Bhithinn airson fuireach.”

“Chan eil ann ach an aon leabaidh is chan eil mise dol a chadal air an làr,” arsa Ceit a bha a cheana a’ stialladh dhith a h-aodach.

“Chan eil,” ars esan is a chridhe a’ bualadh cho làidir is gun robh e ions ga thachdadh. Chuir e dheth a sheacaid is phaisg e gu dòigheil i.

“Chan eil aodach oidhche agam leam,” ars Aindrea.

“Ma tha, caidil nad lèine,” a fhreagair Ceit, a’ toirt buille air cluasaig bhog.

“Chan eil mi cosg lèine,” ars Aindrea.

“Ma tha sin mar sin, theagamh gum feum thu bhi dearg rùisgte mar bhitheas mi fhèin,” ars ise ga amharc bho shòghalachd na leabaidh.

“An cuir mi às na solais?” dh’fhaighnich Aindrea gu soidealta.

“Fag air iad,” thuirt Ceit car goirid.

Nuair a dhùisg Aindrea bha dà cheist ’na inntinn: càit ’n robh e, ciamar a fhuair e gu cùl na leabaidh. Ged fhreagaireadh e a’ chiad cheist cha d’rinn e oidhirp mòr air an dàrna ceist a fhreagairt is e gu sona far an robh e. Bha Ceit ’na cadal fhathast is gheur bheachdaich e air a h-aodann. Bha i na b’òige na bha e ’n toiseach an dùil, a h-aodann pàisdeil, ciùin, le cadal. Dh’fhosgail Ceit sùil chadalach, thàinig fiamh gàire oirre is dh’ioma-ghlac i Aindrea nach do tharraing air falbh ach a chaidh a chadal gu suaimhneach ’na h-achlais.

Nuair dh’fhàg Aindrea ged bha bruidheann gu leòr aca cha robh guth air an ath-choinneachadh. Diluain bha e gu stòlda ’na aodach obrach dorcha. Ged bha mèinn aodainn stòlda b’ann mar sin nach robh inntinn anns an do dhùisg ioma sgeum annasach: bha e a riamh measail air ceòl is a-nis cheannaicheadh e ‘<eng>records<gai>’ ùra; ’na bhalach bhitheadh e ri dealbhan a pheantadh is, ’s t-earrach, is ann a chuireadh e cumaidhean is dathan brèagha air pàipear oir bha ’n saoghal làn diubh; mhothaich e do bhalach òg le deise le sròlan flùranach mu ghuailnean is bha e ’m beachd a leithid a cheannach dha fhèin. Cha d’rinn e nì dhe sin. Air feasgar Dhihaoine, gu spaideil ’na dheise liath, bha e fhèin is Ceit a’ brìodal; air oidhche ’Haoine,

[TD 116]

dearg rùisgte, bha e fhèin is Ceit san leabaidh leathann.

Chaidh seachdain ri seachdain gu sona ach bha Ceit am beachd gun robh atharrachadh air tighinn air Aindrea is mar sin bha i gu faireachdail nuair a thàinig i air ’na ghurraban is e fiachainn ri tarrag a chur ach le dìth amais ghoirt. Thilg e bhuaidhe an t-òrd, shuidh e air ais air a shàilean, dheoc e òrdag, is thuirt e, “A Cheit, nach b’fheàrr dhuinn fuireach anns an taigh agamsa?”

“Uh-huh?” arsa Ceit, eu-cinnteach às a grùnnd. Shuidh i is thug i sùil mun cuairt air an rùm bu leathase, air an àirneis thlachdmhor a bha cho doirbh dhi chur ri chèile. “Dh’fhaodamaid,” ars ise nar chunnaic i gun robh e a’ feitheamh ri freagairt.

“Tha rud eile ann,” is thàinig stad ann is sheas e suas aig làn àirde is choimhid e sìos air Ceit aig nach robh fios dè ’m maoidheadh a bha e dol a dhèanamh, “bu mhath gum bitheamaid pòsda mun rachamaid a dh’ fhuireach cuideach.”

Cha robh aithreachas air Ceit is i a’ toirt sùil mun cuairt ach mun deach aice air aontachadh ris thuirt esan, “Is bheir sinn leinn an leabaidh.”

Phòs iad is cha do cheannaich Aindrea ‘<eng>records<gai>’ ùra no deise le sròlan, is cha deach e ri dealbhan a pheantadh; ach bha atharraichean ann. Air DiSathairn is Aindrea a’ bruisigeadh an fhuilt thiugh òr-bhuidhe mhothaich e do ghaoisdean geal a’ deàlradh; shlìob e sìos e gu sona ach bha a’ bhruis fhathast ’na làimh nar thàinig Ceit a-staigh. Thionndaich e rithe, lan cùram is thuirt e, “A Cheiteag, mo mhùirneag, bheil thusa toirt an aire nach eil thu gad shàrachadh fhèin?”

“Tha mi toirt an aire,” thuirt Ceit a bha air an rabhadh seo fhaotainn iomadh turas anns na mìosan a chaidh seachad.

“Saoil am faigh thu cuidhteas den deise liath ud nach eil mi cosg a-nis?”

[Sanas]

[TD 121]

[Dealbh]

LATHA AIG CUL-NAN-GLEANN
le Aonghas Mac a’ Phì

Tha port an Ceòl-mòr na pìoba ris an abrar “Spìocaireachd Iasgaich”. Cha robh mi idir, idir a’ tuigsinn an t-sean-fhocal ‘spìocaireachd’, a’ chiad uair a leugh mi e an leabhar-chiùil Chaimbeulaich Chillebheiridh, ach thuig mi car tamall gum b’e gainne a bha e a’ ciallachadh . . . Nuair a bha mise ’nam bhalach beag an Eilean-a-Cheò, cha robh spìocaireachd neo gainne èisg a sheòrsa sam bith air muinntir Sgìre Dhiùrinis, gu h-àraidh iadsan a bha a’ còmhnaidh air cladaichean Loch Bhràcadail.

Coltach ri eileanaich a’ Chuain Sgìth ’s an Taoibh Siar air fad, bha tuath na sgìre seo cho eòlach air a bhith toirt biadh às a’ mhuir ’s a bha iad air a bhith ga fhaotainn air tìr. Bha foghar-abachaidh na mara ann gu math na bu trice na foghar-na-croite, ’s gu dearbh ’se iasg na doimhne agus maorach-na-tiùrra a thog iomadh Gaidheal foghainteach sna linn a dh’fhalbh.

Bha gach seòrsa iasg ri fhaotainn sna làithean ud, ma bha duine deònach a dhol air an tòir . . . ’s bha iad pailt cuideachd. Bhiodhamaid nar gillean beaga a’ dol a-mach le slat chun nan creagan ’s a’ slaodadh fichead saoithean is mucan-creige às a’ mhuir, ann an uair a thìde. Bhiodh na fir a’ dol a-mach glè thric sa’ mhadainn mus dèanadh iad obair na croite (’s tha iad a’ fàgail air croiteirean nan eilean gum bheil iad leisg!) ’s a’ cur lìn-bheaga a bhiadh na boireannaich an oidhche roimhne-sin le fiasgain. Dh’fhàgadh iad na lìn-bheaga airson uair neo a dhà fhads a bha

[TD 122]

iad a’ togail chlèibh-ghiomaich, ’s mar a bu trice, bhiodh a trì neo a ceithir de bhàtaichean a’ tighinn gu tìr aig àm bracaist, ’s dòcha dà-cheud adag an duine aca. Bha na h-iasgairean cuideachd a’ sealg truisg, liùthannan, sòrnain, is sgait, bradain is bric, gealagan neo bànagan, mar a their chuid ’s bhiodh a’ chlann a’ falbh le gràpa aig muir-tràigh a’ siubhal lèabagan anns a’ ghainmhich-mhìn ’s iad cas-rùiste.

Nach toir an toradh ’s am pailteas seo smaointean ort an-diugh, sa’ bhaile-mhòr, ’s tu a’ coimhead an uinneag bùth-an-èisg, far am bheil iad a’ reic pùnnd de chudrom adaig air pùnnd chruaidh Shasannach . . . gu dè a chanadh do sheanamhair?

Co-dhiù, “nam b’e ’n-diugh an-dè” mar a thubhairt am bodach, bhiodhmaid uile beartach . . . ach ’s iad na giomaich ghorma air am bu mhiann leam bruidheann an dràsda, oir ’sann orra a bha mo theaghlach eòlach riamh, ’s air an d’rinn iad tuarasdal ’nan latha, ged a b’ann glè ainneamh a dh’ itheadh sinn-fhìn iad.

“An giomach an runnach ’s an ròn . . . trì seòid a’ chuain” . . . uill ’sann mar sin a dh’ainmich am bàrd iad. ’S tric mi-fhìn a’ smaointean, carson a thagh e na trì ud? . . . tha eadar-dhealachadh mòr eatorra nach eil?

An giomach sligeach, gorm-dhubh ’s e a’ falach an tuill ’s a-measg feamainn nan creagan ’s fo chlachan nan cladaichean . . . mar as trice leis-fhèin a’ snàgail mun cuairt air a shocair ach gu dè gheibh e ri ithe, ’s dòcha an dràsd ’s a-rithist gun geàrr e leum às air astar, a’ falbh an corr-a-chùil le breaban luath dhen earball làidir aige. ’Sann a tha e coltach ri sneangan mòr a’ falbh air a shocair anns gach cùil a gheibh e.

Ach an runnach . . . cho eadar-dhealaichte gu lèir. Tha fios agaibh cho luath ’s cho làidir ’s a tha ’n gille seo. Nach e a bheir an slaodadh air an driamlach nuair a bhuaileas tu air sgaoth dheth ’s e a’ siubhal fras-na-mara a-steach dhan loch. Chan ann idir a’ snàgail a tha ’n runnach brèagh-gheal ’s e a’ strìochadh a-nuas, le sgrìob a-null ’s a-nall, an ear ’s an iar ’s e fiachainn ri teicheadh, ’s e mar an dealanach a’ lasradh le airgead gorm is uaine is liath-phurpur. Mar as trice, tha barrachd air aona runnach agad air ‘<eng>darrow<gai>’ agus tha ’n dannsa aca cho fìor-chalma aig bàrr na mara, a’ tighinn a-steach dhan bhàta ’s gum feum thu a bhith glè fhaiceallach, neo theid iad triulain ort ’nan snaimeannan air feadh do chasan. ’Se fìor mhìol-chù-na-mara a th’anns an runnach ’s nuair a tha e ri siubhal ’s cabhag air, tha astar cho luath ’s gur gann a chì thu idir e.

’S an ròn . . . gu dè their sinn mu dheidhinn-sa.

Tha e an dràsd sna pàipeirean-naidheachd cha mhòr gach là ’s air dealbhan-naidheachd an teilibhisean gach oidhche, ’s iad ag innse ’s a’ sèalltainn dhuinn cho brùideil ’s cho fuilteach ’s a tha am marbhadh, a tha luchd Eileanan Arcaibh a’ dèanamh le cead na dùthcha, a bhith a’cur

[TD 123]

às do àireamh-chunntais ròin òga, air sàileabh ’s gum bheil na ròin ro-phailt mu na cladaichean aca. Tha iasgairean nan eilean ud ag ràdh gum bheil an ròn fìor-mhillteach air iasg ’s gu tric a’ marbhadh iasg ’na chluich ’s gun acras idir air. Tha iad ag ràdh gum bheil tuilleadh ’s a’ chòrr ann do ròin ’s nach eil dòigh eile ann air an cumail sìos ach an fheadhainn òga a mharbhadh.

Tha cuid do dhaoine den bheachd gur e murt eagalach a tha ’n seo ’s nach eil còir aig an rìoghachd a leithid do mharbhadh a leigeil air adhart. Chan eil teagamh nach eil e uabhasach, a bhith a’ faicinn fir a’ falbh air na sgeirean-breith aig na ròin a-measg truaghain bheaga nach eil comasach an seachnadh, ’s iad gam marbhadh gun truas . . . a-nis le gunna, ach bha uair le sgailc sa’ cheann le cuaille . . . ’s their iad seo sealgairean riutha fhèin . . . ’s an uairsin na beathaichean brèagha seo fheannadh airson an craiceann aca fhaotainn ri chur ’na chòta air druim boireannach faoin air chor-eigin, na eadhon, mar a chuala mi bho chionn ghoirid, airson a bhith a’ deànamh ròin bheaga ri reic ’nan gibhtean ann am bùthan-samhraidh ri luchd-turais. ’S gann gun gabh siud creidsinn, ach tha e fìor gu leòr.

Tha feadhainn a’ feuchainn ri stad a chur air an obair seo uile-gu-lèir ach tha ’n lagh ’nan aghaidh aig an àm seo . . . chan eil teagamh air nach eil dà thaobh ris a’ ghnothaich ’s gum bheil e deuchainneach a ràdh cò è tha ceart.

Cha robh ròin Loch Bhracadail cho pailt ’s gum feumadh daoine a bhith gam marbhadh sna làithean air a bheil mise a’ bruidhinn, agus bha taobh mòr aig na h-eileanaich riutha . . . nach eil eachdraidh ag ìnnse mu Chlann ’Ic Odruim nan Ròn an Uibhist aig an robh càirdeas mòr ris na ròin,

. . . “na trì seòid” . . . ach mar a thubhairt mi ’sann air a’ ghiomach treun a bha mi airson bruidhinn.

Cluinnidh tu mòran san là-an-diugh, air feadh na Gaidhealtachd, mu iasgach annasach far am bitear a’ togail gach seòrsa, bho fras bheaga gu ìre-abaichead, ann an innealan mòra, far am bheil daoine gam biadhadh. Tha seo gu dearbh a’ dèanamh cinnteach gum bi iasg ri fhaotainn dhan t-sluagh aig àm sam bith, mar a dh’iarras iad e. Chan e iasgairean a tha ris an obair seo le ceartas, ach tuathanaich agus gu dearbh ’s e sin an t-ainm a thàtar a’ cleachdadh airson an t-iasg ach seo . . . chan eil fhios agam idir gu dè ’m barail a bhiodh aig na seann laoich an Diùirinis ris a seo, ach cha robh guth air a leithid a dhèanamh ri giomaich co-dhiù. Chan e nach fhaca mi uair neo a dhà, an diofar àitean a bhiodh a’ reic ghiomaich, gum biodh iad gan cumail as t-Samhradh nuair a bhiodh iad pailt ann an lochan staoin, an seadaichean mòra ’s gan reic sa’ Gheamhradh nuair bha iad gann. Tha mi cinnteach gur dòcha gum fàsadh iad beagan fhads a bha iad anns na lochan oir bhàtar gam biathadh.

Ach cha robh a leithid do dh’ àite aig an teaghlach againn airson an

[TD 124]

obair seo agus nuair a bha na giomaich pailt, bhàtar gan reic gach seachdain neo colladeug.

B’e naidheachd thoilichte a gheibheadh balach beag bho athair, neo bho a sheanair, gum biodh e ceadaichte dhà a dhol cuide riutha gu Cùl-nan-Gleann an ath là gu na giomaich . . . cha bhiodh an cadal ach mì-fhoiseil an oidhche ud leis a’ bhrosnachadh.

Tha Loch Bràcadail farsaing, eadar Rubha-nan-Clach taobh Thalasgeir agus Stac Rubha Idrigil, le iomadh eilean beag far am bheil sgeirean is boghaichean a’ beathachadh nan giomach, ach tha e mar fhasan aig iasgairean an àite a bhith a’ fàgail seo airson iasgach Geamhraidh nuair bhios droch thìde air Chùl-nan-Gleann.

B’e seo an t-ainm a bh’againn air a’ chladach chreagach, fhiadhaich eadar Rudha Idrigil is Stacan Mhaighdeannan MhicLeòid sìos gu Taigh-Solais is Aigeach-an-Eist . . . is aodann ris a’ Chuan Sgìth is iomadh gaillean a bhiodh a’ ghaoth an iar-dheas a’ tilgeil a-nuas bho Eirinn.

[Sanasan]

[TD 125]

Cladach fìor-chunnartach làn sgeirean, boghaichean, tanalachd is creagan àrda far nach robh duine a’ fuireach ’s gun chreutair idir ri fhaicinn ach corra chaora is eòin na mara. Ach a-measg a’ chunnart, bha seo ’na fhìor-ghrùnnd iasgaich le gacha seòrsa pailt don t-sealgair a rachadh às an dèidh. Choimheadadh iasgair le clèibh mhatha ri còrr is leth-cheud giomach (is uairean ceud) a thoirt às gach là a gheibheadh iad ann, . . . ’s b’e iasgach mòr a bha ’n siud nuair a bha giomaich gan reic air tasdan am fear.

* * *

Bha’n là a b’àill ann nuair a ghabh sinn sìos bho thaigh mo sheanar gu cladach a’ Chamais Bhàin far an robh bàtaichean bhaile-Heàrrlois gan cumail. Bha na h-eòin ri ceileireadh mu thimcheall oirnn ’s “an uiseag riabhach àrd sna h-iarmailt” le òran ceutach mar a thubhairt am bàrd. Latha socair, blàth le grian na maidne a’ gluasad thar slios-na-beinne ’s a’ cur sgàilean na h-oidhche ’nan deann far chlachan a’ chladaich.

Bha còta-buidhe oilisgin agus canastair ola aig mo sheanair fo achlais ’s na bòtannan-mòra, mara aige air an lùbadh sìos fo a ghlùinean airson comhfhurtachd, ’s “<eng>fleep-flap<gai>” aca gach ceum a ghabhadh e.

B’e Alasdair, bràthair m’athar a bha cuide ruinn ’s bha esan le ultach do bhocsaichean is innealan einnsean aige leis . . . b’esan a bha a’ coimhead ri einnsean na sgotha ’s bha e gu math cùramach mu dheidhinn. B’e Nal am farainm a bh’aig an teaghlach air. Cha chreid mi nach e seo a bh’aige air fhèin ’na phaisde a’ feuchainn ri Alasdair a ràdh. Bha mise ’nam sgalag a’ giùlain biadh an latha oir b’e obair latha a bh’ann a dhol gu Cùl-nan-Gleann ’s mar sin bha bocsa mòr agam làn sgonaichean is bonnaich aran-coirce, ìm is càise, botall bainne agus flasga de thi-teth.

Stad sinn tiota aig bruaich a’ chamuis, far an robh na baraillean-biadha gan cumail. Cha robh agad ach do shròn a leantainn airson iad seo a lorg. Ceithir casgaichean fiodha le cearcaill teann gan dion agus gach fear dhiubh luma-lan do runnach neo sgadan am peicill-saillte. Cha robh an t-iasg seo freagarrach airson gun itheadh daoine e, ’s gu dearbh bha e uairean gu math grod, ach b’e seo am biathadh-chlèibh a b’fheàrr ’s bha ’n giomach fìor-dhèigheil air ’s e làn ola agus fhàileadh.

Chaidh dà pheile a lìonadh leis a’ bhiadhach ’s bha Nal a’ càradh gach uidheam air am biodh feum dhan ghèola a bha air fleod aig muir-làn. ’S mi-fhìn a ghabh na ràimh ’s a dh’iomair a-mach gu na h-acarsaid far an robh an ‘Sgoth-Mhòr’ air a ceangal.

B’e Mòrag ainm na sgotha . . . ainm mo sheanmhar . . . ach mar bu trice b’ i ’n ‘Sgoth-Mhòr’ fhèin a bh’againn oirre. B’i long iasgaich daingeann a bh’ innte . . . còrr is fichesd troigh a dh’ fhaid agus mu sheachd troighean a leud ’s i air a deagh chur ri chèile airson fairgean na mara. Bha crann is seòl innte a ghabhadh càradh rithe ma bha feum orra, ach bha iomadh bliadhna bhon chuir mo sheanair einnsean innte agus b’ann air sin a bhiodh i a’ gluasad mar a bu trice.

[TD 126]

Fhad ’s a bha Nal ag obair air bocsa an einnsean fhosgladh is ola a chur ann, is am bodach a’ cur an stiùir agus an ailm rithe, bha mise, an dèidh dhomh am biadh a chur seachad fon deice beag san toiseach aice, a’ fuasgladh cuibhreach mòr na h-acaire ’s a’ ceangal a’ gheòla ris.

Cha tug Nal fada air an einnsean fhaighinn a’ dol agus an tiota beag bha mi ’m shuidhe shuas san toiseach a’ coimhead a-mach air a’ chuairt-bheòil agus sìos dhan mhuir uaine gu gainmhich a’ chamais far an robh na ceudan do cheabhannaich bheaga a’ lùbadh ’s a’ dannsa a-mach ’s a-steach dhan fheamainn. Chithinn sèinne mòr an acair a’ falbh bhuam ’s e tiugh le feamainn bhog uaine agus portain bheaga a’ falbh ’nan cabhaig leis a’ bhùrrachd os an cionn.

Thàinig crithean a-nuas troimh thumairean is phlangaichean na sgotha le ràn is fuaim na h-einnsean. Shìos aig a deireadh thilg i a-mach steall geal do dh’ uisge roimhpe agus dhall i uisge na mara ’na chop-uaine fon stiùir. Air a socair an toiseach, ach a’ sìor thogail astair, stiùir am bodach an Sgoth Mhòr a-mach eadar Sgeir ’Ic Mhàrtainn agus Rubha-na-Lice ’s a sròn a’ gabhail tuinn na locha air cùrsa Rubha Idrigil.

* * *

Nan robh thu airson còmhradh anns an sgoth dh’ fheumadh tu bhith ’g eubhach àrd do chlaigeann os cionn fuaim na h-einnsean ’s mar sin b’e smèideadh a bu trice a bhitear a’ deanamh nuair a bha i a’ dol gu math.

Cha robh feum air a dhol an Iar neo an Ear an-diugh, gu tràigh Eilean Heàrrlois neo a thogail lìn aig Bharcasaig, ’s mar sin bha ar cùrsa dìreach bhon chamas gu Staca Idrigil, neo Stob Iutharlain, mar a bu trice a bha e air ainmeachadh. Air latha fairge ’s na stuadhan àrda bha ’m bodach air fasgadh a’ chladaich a ghabhail suas gu Brandarsaig agus air a shocair gu Idrigil . . . ach bha “fèath-nan-eun” againn an-diugh, ’s a’ mhuir sàmhach mar sgàthan a’ sealltainn faileas Healabhal Bheag is Meall a’ Ghrìopa ’s gun gam bristeadh ach corra sruth-mara, a’ snàgail mar nathair ’s a’ sniomh a-steach na locha.

Air bhàrr an uisge chiùin seo ag at ’s a sìol fo dhruim na luingeas bha corra fhaoileag ’na laighe sàmhach ’na leth-chadal, ach a’ cumail sùil bhiorach a-mach airson cunnart sam bith, a bu chòir a sheachnadh . . . leithid farspach neo eun-creiche sam bith eile. Bha cuideachd am bàrr na mara an dèidh seachdain do theas grèine, tiughad do mhuir-tèach is fras na mara. Thall ud air creagan àrda Idrigil bha ri neadachadh ann, ’s na feadhainn òga acrach a’ feitheamh ri am pàrantan tilleadh le biadh. An siud ’s an seo chìtear fulmair beag reamhar, a’ seòladh air falbh bho na h-àirdean tuainealach ud ’s a’ tuiteam mar pheilear sìos gu oir na mara far an tionndadh e gu h-ealanta agus bheireadh e sùil gheur ort san dol seachad, oir ’se eun gu math fiosrachail a th’ anns a’ ghioball seo.

’S tric a chuala mi mo sheanamhair ag ràdh mar a tha ’n sean-fhocal ’ga chur . . . “biodh a h-uile fear a’ toirt sgarbh à creag dhà-fhèin”. An

[TD 127]

robh seo a’ ciallachadh gun robh uair a bhàtar ag ithe na sgairbh dhubha ud a bh’air na spirisean cunnartach ud, am beul-na-mara? Eòin threuna . . . iasgairean gun bhàrr, ’s iad dubh-ghorm ’nan seasamh an siud le sgiathan a-mach a’ tioramachadh. Ach deiseil am priobadh na sùla air leum an còir-an-cinn dhan doimhne cho sùbailte ris na nathraichean.

’S nach seall thu shuas romhainn, ceann dubh an ròin a’ deàlradh an solais na grèine. Nach e a tha coltach ri cù ’s na sùilean mòra boga ud gad amharc. Siud e a’ snòdach na gaoithe ach cò-thù ’s gach calg den fhiasaig aige air chrith. Cha teich e idir, eadhon nuair a thig thu teann, ’s fios aige gum bheil e sàbhailte gu leòr. Ach mu dheireadh, theid e fodha cho sèimh, gun bàrr an uisge a bhristeadh. ’S toigh leam-fhìn an ròn ’s bidh sinn a’ seinn ’s a’ feadaireachd ris gu tric.

Ach tha sinn a-nis air taobh an iar dhe ’n Rubha ’s an Cuan Sgìth ’na laighe a-mach romhainn, mar siota gorm air iarnaigeadh. Ann an ceò an t-Samhraidh, ’nan laighe thall ud gu h-ìosal . . . Eileanan bòidheach nan Gaidheal . . . Uibhist a Tuath ’s Beinn Eabhal os-a-chionn . . . Beinn a bhaoghla ìosal is Uibhist a Deas sìos teann air a’ mhuir . . . ’s fada shìos gu lèir, Eilean Bharraigh ’s trusgan beag do cheò-teas mu bhàrr.

Os-ar-cionn siud sùlaire a’ seòladh troimh na speuran le corra bhuille de na sgiathan fada, làidir ud is sùil dhorcha, bhiorach air chùl gob fada buidhe a tha ’na sgian a’ gearradh na mara ’s e a’ tuiteam mar pheilear an dèidh a sheilg.

Ach bha ’m bodach ’na sheasamh a-nis aig an ailm, ’s bha Nal a’ gluasad a chur smachd air srann na h-einnsean. Bha sinn air na comharraichean a ruigheil far am bheil a’ chiad chòmhlan de na clèibh an cur.

Bha cromag-bàta aig a’ bhodach ’na làimh ’s an sgoth a-nis a’ snàgail a-steach teann air bogha mòr, far am bheil toiseach aig muir-tràghad na sgeirean a shealltainn. Theann e a-mach air a’ chuairt-bheòil agus rinn e grèim air an ròpa a bha ’n ceangal ri buta-dearg air an robh a chomharradh fhèin ri fhaicinn am peanta dubh.

Bha an apran-oilisgin mu a chom ga chumail tioram ’s shlaod e thuige an ròpa-tearra-dubh ris an robh na clèibh an ceangal. B’e teadhlan a bh’ aige air seo.

Bha uair a bhàtar ag iasgach leis a h-uile cliabh air ròpa dha-fhèin, ach thuig iad gun robh seo ag iarraidh ro-mhòr a ròpan is do chorcaisean ’s cuideachd bha aon chliabh leis-fhèin buailteach air a dhol air seachran anns an fhairge. Tha sluaisreadh-na-mara cho teann air cladach a’ cumail chlèibh air ghluasad daonnan ’s ma chuireas tu clachan ro-throm annta airson am cumail sàmhach, bristidh iad nuair a bhios tu gan tarraing. Chleachd iad a-nis bho chionn greis a bhith a’ ceangal deich, dusan neo dòcha barrachd air sin, ri a chèile air ròpa fada agus ’s e “<eng>messenger<gai>” a th’aca air an ròpa seo, oir tha e ag innse dhaibh far am bheil an còmhlan seo. An aon rud an aghaidh am ‘<eng>messenger<gai>’, ’s e cudtrom chlèibh

[TD 128]

an doimhneachd uisge, nuair a tha thu gan tarraing, ’s tha feum an uairsin air fèithean làidir is gàirdeanan treuna. San lath-an-diugh, tha inneal ann a ghabhas ceangal ris an einnsean, a nì seo dhut, ach bha ’m bodach eòlach gu leòr air tarraing ’s air togail chlèibh ’s cha robh seo fiù a’ toirt fallas air a pheirceil.

Cha robh iasgair riamh ann a chaidh gu muir, neo eadhon iasgair na slaite air abhainn neo air creig, nach robh geur-shuileach nuair a bha e a’ tarraing a-steach a sheilge ach gu dè a bh’ aige. ’S mar sin a’ chiad cliabh, nuair a bhrist e bàrr na mara agus a thilg am bodach air a chuairt-bheòil e . . . bha gach sùil a’ laighe air ach gu dè bha ’na bhroinn . . .

’Se ribe iongantach a th’anns a’ chliabh agus tha mòran do sgilean an iasgair a’ dol san dèanamh . . . eadar màs-fiodha agus asnaichean challtainn ’s an uairsin lìon a shnìomh gu pongail a chòmhdaicheas e le sùil neo toll ann a bheir fàilte don ghiomach a thighinn a-steach, ach nach leig idir a-mach e.

Ach saoil co-mheud cliabh a rinn am bodach bhon thog e a’ chiad tè? Bha uisge-saillte na mara a’ srùladh às an tè seo ’s cha robh sgeul air beathach neo biadhadh innte, ach dà phortan bheag, meata a’ snagadaich le eagal ’s a’ slaodadh air sreang na lìon, ach faotainn a-mach.

Cha dubhairt am bodach guth . . . bha e ro-eòlach air iasgach a bhith a’ coimhead ri giomach anns gach cliabh. Dh’fhosgail e an lìon agus thog e na portain a-mach ’na làmhan cruaidhe, corrach ’s thilg e air ais dha ’n mhuir iad . . . fàsaidh iad mòr lath-eigin ’s bi iad math rin ithe bruich. Chàraich e pìos sgadan-sàillte dhan t-sreang-biadhaidh agus le corragan luath, sgiobalta shnìomh e an lìon dùinte, ’s thilg e a’ chiad cliabh a-nuas air cuairt-bheòil na sgotha.

B’ ann mar sin a chaidh don ath thrì chlèibh ’s gun sgeul air giomach . . . ach anns a’ chòigeamh fear, bha leòmair mòr dubh-ghorm ’s e cho sean ’s gun robh bàirnich bheaga air a chom ’s air na cràgan mòra aige. Bha co-dhiù trì puinnd do chudrom anns a’ ghille seo ’s bha e math ged a b’ fheàrr leis a’ cheannaiche feadhainn na bu lugha airson reic. Bu choiriche seo air luchd nan taighean-ithe far an d’rachadh an giomach air bòrd ’s b’ fheàrr leotha-san gum biodh aona ghiomach slàn air gach truinnsear do dhuine ’s bha ’n fheadhainn mhòra seo . . . ro-mhòr. Ach gheibheadh am bodach prìs mhath air a dh’ aineoin sin, oir bha mòran ithe an giomach trì-phuinnd.

Lean sinn oirnn suas am bogha seo, a-steach air chùl an Sgeir Rapach, àite fìor-chreagach, cunnartach air chùl Staca Mhaighdean Mhòr Mhic Leòid. Fhuair sinn iasgach math air a ‘<eng>messenger<gai>’ seo, le dusan giomach à còig-chlèibh-dheug . . . bha paidhir dhiubh an aon chliabh, agus rud nach fhaic thu tric, trì an cliabh eile.

Bha ’m bodach a’ càradh nan cliabh gu snasail air guailinn na sgotha gus an robh iad uile aige, ’s an uairsin thug sinn ruaig a-mach gu bogha eile, ceud slat air falbh, airson na clèibh a chur a-rithist. Gheàrr sinn an

[TD 129]

uairsin a-null air tanalachd a’ mhuir-tràghad gu Sgeir Rubha a’ Bhanabair, far an robh an ath chòmhlan air an cur.

Fhad ’s a bha ’n einnsean gar putadh a-null an glocail bheaga nan tonnan, bha Nal a’ coimhead ris na giomaich a bha a’ snàgail mun cuairt lobhta na sgotha. Nam fàgadh tu saor iad mhilleadh iad a chèile, le bhith a’ sabaid, ’s mar sinn dh’ fheumadh tu na cràgan aca a cheangal. B’e bann do rubair air a ghearradh far tiùba-cuibhle baidhsagail a bha Nal a’ tarraing air gacha cràg ’s e glè fhaiceallach ciamar a dhèanadh e grèim air na gillean-gorma an toiseach. Bha na cràgan ud làidir gu leòr do chorrag a bhristeadh le aon fhàsgadh. Bha uair a bha iad a’ gearradh fèithean a’ chràig airson an giomach a chumail fo smachd, ach bha seo ga mhilleadh ’s stad iad dhen dòigh ud.

Anns a’ chiad cliabh a thog am bodach an turas seo, bha easgan-mhara mhòr agus cha robh i idir toilichte ’na snaim am broinn a’ chliabh. Bha ’m bodach glè fhaiceallach a’ fosgladh an tè seo, oir cha b’e giomach slaodach a bha ’n seo, ach nathair-uisge cho luath ris an dealanach, ’s a beul fosgailte làn fhiaclan beaga biorach mar na snàthadan. Bha ’n caothach dearg air mo-leamh ’s i a’ snìomh ’s a snagadaich far am b’urrainn dhì ann am prìosan a’ chlèibh. Rug am bodach air cùl a cinn agus thilg e air am lobhta i far an do chuir Nal a bhròg mhòr oirre. Cha b’ e a dhà, neo a trì do sgailcean cuaille an cùl a chinn a chuir às don laoch seo, agus eadhon an ceann fichead mionaid neo mar sin bha crithean is breislichean a’ bhàis a’ toirt sad oirre a-null ’s a-null . . . nach i bha làidir? Cha robh sin ’na iongnadh ’s i mu shlat gu leth air faid agus cho tiugh ri gàirdean ceatharnaich.

Thog sinn còrr is ceud cliabh an latha ud ’s bha beagan is trì-fichead giomach againn, mu mheadhan fheasgar.

Chaidh sinn air tìr anns a’ Gheodha Mhòr a chruinneachadh fiodh a’ chladaich an dèidh dhuinn grèim ithe . . . chan eil àit’ ann nas fheàrr na bhith aig muir air latha dhen t-seòrsa ud airson càil a’ bhithidh a thoirt do dhuine, ’s bha aran-coirce is càise math dha-rìreadh airson a chlos.

Tha ’n cladach fiadhaich, fosgailte seo a’ glacadh mòran mhurain ’s tha gach gailleann is stoirm a’ tilgeil iomadh nì neònach suas gu àirde tioram. A bharrachd air fiodh math a bhios a’ falbh far bhàtaichean mòra luchd, gheibh thu na thogras tu do bhocsaichean fiodha, bascaidean ’s treallaich eile dheth gacha seòrsa . . . ròpan ’s iad an snaimeannan-na-mara . . . butaichean nan iasgairean . . . botaill . . . beathaichean marbha . . . a chaidh a bhàthadh, neo caoraich a thuit far na creagan àrda os-do-chionn . . . mar a theid na bliadhnaichean seachad, grodaidh a’ chuid as motha dhen seo ach ’s an latha-an-diugh, tha cladaichean nan eilean air an sgrios le treallaich do phlastaic nach gabh cuir-às dha, ’s e ’na mhòr-shalachair a’ milleadh sealladh an àite.

Chàraich sinn na h-uimhir do fhiodh feumail dhan sgoth. B’ ann a seo a bha ’m bodach a’ faotainn a’ chuid a bu mhotha do fhiodh, màis

[TD 130]

chlèibh a dhèanamh.

Thog sinn oirnn an uairsin, a-mach mu leth-mhìle bhon chladach chun an Dubh-sgeir, airson uair a thìde iasgaich fhaighinn anns na sruthan borb mun cuairt dhà a tha làn do dh’ iasg mòr, mar an trosg is liùthannan is saoithean sgoinneil. Tha ’n Dubh-sgeir fhèin ’na àite-breith is fuireach do chòmhlan ròin agus bha na cinn dhubha aca rim faicinn air gacha taobh, mar a bha sinn a’ tighinn faisg. Air tìr na sgeire bha na ròin-bhrice, òga a’ dol ’nan cabhaig gan slaodadh fhèin gu oir-na-mara. Nach iad a tha cleabach agus so-leònte air tìr seach mar a tha iad anns an uisge?

Ann am beagan is leth uair a thìde do sgrìoban air ais ’s air adhart mun cuairt na sgeire, bha bocsa mòr làn iasg math againn le aon trosg mhòr, a ghlac mi-fhìn air fuaideag a thug mo neart uile a tharraing air bòrd.

Ach bha a’ ghrian a dh’èirich bho chùl nan Cuilionn sa’ mhadainn ’s a chùm blàth sinn fad an latha, a-nis a’ triall sìos dhan Iar ’s ceum soilleir aige a’ deàlradh bhuainn a-null seachad air beanntan na Hearadh ’s a-mach an Cuan Siar. Ma bha a’ mhadainn a’ tighinn an ceart-uair gu iasgairean a’ Bhreatainn Nuadh air cladaichean is muir Chanada, bha sinne a-nis a’ coimhead ri dhol dhachaigh an dèidh obair latha math a chur air ar cùlaibh.

Dh’fhosgail Nal an ‘<eng>throttle<gai>’ aig an einnsean agus le sìor-neart a shrann thog sinn oirnn ’s am bodach le crònan beag, toilichte air a bhilean, ’na shuidhe aig an stiùir ’s na sùilean gorma aige a’ coimhead roimhe, a-null air Idrigil . . . “sgoltadh thonn . . . siubhal dhachaigh.”

[Dealbh]

[TD 133]

GAIRM GU ARMACHD
le Coinneach Mac-a-Ghobhainn

“Fhuair mi fios gu cabhagach,
mo bhaga chur a’ rian,
agus dèanamh sìos a Shasann,
gus a cuid chladaichean a dhìon”.

Diciadain, a 23mh de’n Lùnasdal, 1939. A’ ghrian ri dol sìos air cùl a’ Chuan Siar, ri toirt gu crìoch latha brèagha foghar. I dol fodha ’na crios mhòr teine, ri sadadh gathan tarsainn air aghaidh cuain a bha mar sgàthan, gu bhith ri deàrrsadh air aodainn grunnan de bhalaich agus iad ri coiseachd dhachaigh air taobh a’ chladaich, ri toirt dreach air an ìomhaighean, gu samhlaicheadh duine iad ri Innseanaich Ruadh a’ tilleadh bhon an t-sealg. Ach ’sann a bha na gillean ri tighinn bho iasgach creagach, slatan cuilce air an gualainnean, agus gach seòrsa inneal giùlan ’na làmhan. Sealladh cho ciatach agus cho ciùin ’s a chitheadh duine air aghaidh nàdur, ach a bha gu bhith air a thoirt gu ceann gu h-aithghearr le braghadh agus fuaim a bheireadh buaidh chan ann a-mhàin air beatha na bha làthair, ach a bheireadh èifeachd air cinneadh-daonna an t-saoghail air fad.

Chaidh na balaich a-null air an abhainn agus tarsainn air earball nan croitean gus an tàinig iad suas ri Màiri Mhòr, seann-bhean a bha ri togail bacan na bà-bhleodhainn. Ruith fear de na balaich agus tharraing e am bacan dha Màiri agus thubhairt Calum, a’ fear bu sheana “An gabh sibh iasg, a Mhàiri”. “Cha ghabh, a ghràidh” fhreagair Màiri, “nach d’fhuair mi iasg bhuaibh a-raoir, agus pailteas dhe, ach tha naidheachd dhuilich agam dhuibh”. Chlisg na gillean agus iad gu smaointeach ri feitheamh ri tuilleadh foillseachadh bho Mhàiri. A robh bàs cabhagach air a thighinn don a’ Bhaile bho dh’fhalbh iad a dh’iasgach mu thrì uairean a’ thìde air ais, na robh droch rud eile air tachairt.

“Gu dè a’ naidheachd a th’agaibh, a Mhàiri”, arsa Calum. “Tha”, arsa Màiri, “fios air a thighinn a-steach bhon a rathad mhòr gun deach a Charbad-mhèile sìos troimh an dùthaich chionn uair a thìde air ais — tha cùisean dorcha air feadh na Roinn Eòrpa”.

Thuig na balaich gu dè bha Màiri ri ciallachadh, gu sònraichte Calum

[TD 134]

agus dithis eile a bha ceangailte suas anns a’ Chabhlachd Rìoghail. Bha cùisean dorcha da-rìribh anns a’ Roinn Eòrpa eadar Breatainn agus a’ Fhraing air an aon taobh, agus a’ Ghearmailt air an taobh eile, air chionn tagraidh na Gearmailt ri Czechoslovakia agus Poland. Bha coslas gu robh droch naidheachd an cois a’ charbad-mhèile a bhith air an astar. ’Sann moch air a’ latha a bhiodh e daonnan a’ ruith bho Steòrnabhagh gu na dùthchannan-a-muigh. Cha do thachair e riamh air an fhionnaraidh ach aig dà uair eile — aig toiseach a’ chiad chogaidh mhòir, agus a-rithist ann a 1938 aig àm Munich, mu bhliadhna air ais. Bha inntinn nam balach gu trom air a seo agus iad ri coiseachd dhachaigh. As dèidh beagan sàmhachas rinn iad còmhradh mar a chaidh cuid de na fir a ghairm suas ann a 1938, agus mar a thill iad dhachaigh ann an ceann seachdain le beagan airgid ’nan cois. ’S dòcha gum biodh e mar sin don turas seo. Thog seo an inntinn beagan, agus rinn iad bruidhinn mun a’ chur-seachad a bha gu bhith aca air an oidhche dheidheadh iad gu danns-a-rothaid aig an drochaid agus a-rithist chun a’ chruinneachadh aig a’ gheata-mhòr far am biodh beagan cleasachd dha dhèanamh.

Chaidh Calum dhachaigh mu mheadhan oidhche, sgìth as dèidh obair a latha agus chaidil e gu trom. Dhùisg e mu naoi uairean sa’ mhadainn le cudrom inntinn nach fiosraicheadh a chuimhne dha. Ach nuair a chuala e monmhair còmhraidh le guth a mhàthar ri tighinn suas bhon seòmair-suidhe gu h-ìosal agus i ag ràdh “Fàg e gus an dùisg e mas liubhraic thu an naidheachd dha”, thuig Calum gur dè a bha air inntinn agus a bha còmhradh a’ mhàthar a’ ciallachadh.

Dh’èirich Calum, chuir e aodach air, agus chaidh e sìos a’ staidhre far an tug a phiuthar dha gu h-oillt-chritheach, am ‘pàipear gorm’, dha ghairm gu armachd gun dàil, toirt comhairle air e bhith ann am Portsmouth aig ceann-a-deas Shasainn air madainn Disathairne. Fhuair e cuideachd fios gu robh bus beag a’ Cheannaiche tighinn air a thòir mu mheadhan-latha, agus gu robh seachdnar eile às a’ bhaile ri falbh ’na chois.

Chuir Calum a bhaga-seòlaidh ann a rian, agus thàinig am bus beag a thogail nan gillean, ri stad aig gach dachaigh far a robh na nàbaidhean air cruinneachadh. Le mòran soraidhean agus beannachdan, caoineadh agus guil bho na mnathan, agus misneachd bho na fir le còmhradh “Bithidh sibh aig an taigh ro cheann seachdain”; “Greasaibh oirbh dhachaigh a thogail a’ bhuntàta”; agus “Cha mhair Hitler grànnda fada nuair a theid sibhse sàs ann”, dh’fhalbh na balaich gu Steòrnabhagh far an robh aca ri an tabhairt fèin do Fhear an Taigh-Chuspainn. Air sin a dheanamh bha iad saor gu àm a dhol air a’ bhàta aiseag mu naoi uairean a dh’oidhche.

Bha sluagh a chaidh a ghairm leis a’ Chrùn a-nis a’ taomadh a-steach don a’ Bhaile às gach ceàrnaidh do Eilean Leòdhais agus na Hearadh. Dh’fhalbh 400 neach air a latha ud, 400 eile air Dihaoine, agus mu 300 air moch mhadainn Diluain, còrr air mìle duine ann an ceann seachdain.

[TD 135]

’S iongantach gun do dh’fhàg a leithid Eilean Leòdhais a riamh ann an ùine cho goirid, eadhon aig àm a’ Mhetagama agus a’ Mharloch.

Ach bha dà bhuidhinn sluaigh ri tadhal air Steòrnabhagh air a latha bha siud oir b’e Diardaoin nan Orduighean. Latha na Sàbaid beag air a neo Latha na Trasgaidh mar a theireadh cuid ris. Mar sin bha iad ann a bha toirt seirbhis le gàirdeachas don a Rìgh as àirde, agus buidhinn eile air an gairm le mì-thoileachas airson seirbhis do Rìgh na talmhainn ann a Sasann. Air chor sin, bha gach àite anns a’ Bhaile dùint air a latha ach na h-eaglaisean, ach cha do stad sin an fheadhainn a bha dha iarraidh gun iad fhèin ùrachadh le deoch làidir. Chuir a luchd-riaghlaidh agus na h-Osdairean an cùl ri na bha dol air adhart, oir chaidh deoch de gach seòrsa a thoirt a-mach air dorsan-cùil nan Taighean-òsda agus an òl mar bu mhath leo.

Nuair a sgaoil na seirbhisean oidhche anns na h-eaglaisean thadhail a sluagh sìos air a’ chidhe far a robh a-nis am bàta-aiseag, a Lochness air ceangal suas, ullamh airson a luchd-armachd a thoirt air bòrd. Bha ministearan nan coimhthionalan uile an làthair, agus le adhradh, ùrnaighean agus seinn shalm, soraidh cho dùrachdach ’s a b’urrainn do shluagh fhaighinn dol air turas cho fuathasach, thòisich na gillean ri dol air bòrd. Sealladh a ghluais mòran do na bha làthair gu bristeadh sìos le àmhghair agus bròn.

Air a dhol air bòrd chaidh gach neach gu taobh deas a’ bhàta a bha ris a’ chidhe, airson a bhi dlù dhan cuideachd aig àm dealachaidh. Dh’aobharaich seo gun do thaom am bàta a-null air dhòigh agus gu feumadh i bhith air a ceartachadh mas gluaiseadh i bhon a laimhrig. Mar sin thug an Caiptin òrdugh cuid a dhol gun taobh eile agus bhiodh sealladh aca air a’ chuideachd nuair a thigeadh am bàta mun cuairt.

Thàinig am bàta mu thimcheall agus ghluais i gu slaodach air falbh a-mach Loch Steòrnabhaigh le seinn na salm tighinn tarsainn air an uisge bhon a’ mhuinntir air tìr, agus air a thogail leis na fir air a’ bhàta. Anns an t-suidheachadh dhrùidhteach sin, chaidh a Lochness a-mach dhan an dorchadas as fianuis an t-sluaigh air tìr. Na balaich air bòrd ri ’g amharc air solais Steòrnabhaigh le duilcheadas — cha bhiodh iad ri faicinn cho soillseach airson àireamh bhliadhnachan, agus bha cuid ann nach fhaiceadh iad gu sìorraidh tuilleadh.

Thug am bàta na gillean gu Mallaig far an d’fhuair iad braiceas anns na Taighean-òsda, air òrdachadh dhoibh leis a’ Chrùn. Chaidh iad às a sin air trèana shònraichte a thug iad gun bristeadh-slighe, ach beagan stadan airson ùrachadh, gu Portsmouth. Choisich iad bhon an trèana steach dhan an Taigh-feachd air madainn Disathairne. Sheas iad a-steach air a’ chabhsair agus thàinig Comanndair Oifigeach a chòmhradh riutha.

Cha b’e sealladh tarrainneach a chunnaic an Comanndair do fhear a bha air fhìor oideachd. Buidheann le dà latha de fhiasaig orra agus cuid air nach robh ach pàirt de thrusgan a’ Chabhlachd. Co-dhiù bha an leisgeul ri

[TD 136]

gabhail, agus cha do labhair e air a’ phuing sin. Ach shaoileadh duine gu robh e ag ràdh fo anail briathran Wellington roimh Waterloo nuair a chunnaic e na saighdearan Gaidhealach “Chan eil fios agam gu dè a nì iad ris a’ nàmhaid, ach gu deimhinn tha iad ri cur eagal ormsa”. Chuir e fàilt orra, agus thubhairt e beagan mu bhith ullaichte mu choinneamh a nàmhaid. Cha b’e àm gu còmhradh a bh’ann agus leig e air falbh iad a chùm an ullachaidh sin a dhèanamh.

Air iad fèin a thabhairt aig gach àite a bha aimbeartach airson ullachadh-cogaidh, chruinnich na gillean ma dheireadh aig Oifis-na-Draft. Ann a sin chaidh an sgaradh gu luing-chogaidh air feadh na Rìoghachd agus cuid gu dùthchannan cèin. Cha robh fada aig Calum ri dhol — chaidh e fèin agus seisear eile gu bàta-sgrios ann an acarsaid Phortsmouth, agus bha iad a-muigh anns a’ Chaolas-Shasannach mas do dhubh an oidhche.

Thug iad ochd latha air an astar sin, ri seòladh a’ Chaolais agus am Muir-a-Tuath, ri dìon nan cladaichean roimh nàmhaid a dh’fhaodadh a thighinn gu cabhagach. Ach air Didòmhnaich, a 3mh latha den t-Sultainn, mu aon uair deug sa’ mhadainn, thainig guth a’ Phrìomhaire, Neville Chamberlain, a-null air a rèidio leis a naidheachd oillteil gu robh cogadh air a ghairm air a’ Ghearmailt.

Chuir am bàta gu muir gun dàil. Agus ’se Calum, gille òg Gaidhealach a chaidh a spìonadh bho dhachaigh beagan lathaichean air ais, a chaidh timcheall a’ bhàta ri sèideadh fheadag agus ri gairm ann an guth socair a cheann-a-tuath “Cogadh air a ghairm air a’ Ghearmailt, gach neach gu bhith ri giùlain a chidhis-gas”.

Agus mu dheidhinn na seachdnar bhalaich a bha ri coiseachd a’ chladaich air feasgar brèagha foghair. Chaidh triùir aca a ghairm air a’ chiad latha, agus na ceithir eile nuair a thàinig iad gu aois. Ach bha triùir dhiubh nach tàinig dhachaigh sàbhailte às a’ chràdh. Tha uaigh fear anns an Fhàsach a bhàsaich aig El Alamein, fear aig Port Ealasaid an Africa-a-deas, a chaochail ann a sin air a bhith air a leòn aig muir. Tha leabaidh an treas fir ann an doimhneachd na mara.

Mar a bha e riamh a thaobh nan Gaidheal, mar a tha e, agus coltach mar a bhitheas e ‘Oisinnean beag do achaidhean cèin a bhios gu sìorraidh Gaidhealach’.

Cha dìochuimhnich sinn iad.

[TD 154]

AN SAOR
le Iain Mac a’ Ghobhainn

Nuair a chaill Coinneach obair cha robh cùisean idir cho math ’s a chleachd iad a bhith. Bha Coinneach air a bhith ’g obair ’na shaor, ach thuit an companaidh agus bha e aig an taigh gach latha ged a bha a bhean ag obair ann an oifis.

Shuidheadh e latha an dèidh latha às dèidh dhi an taigh fhàgail, a’ sealltainn mun cuairt air, mar gum biodh e air adhbhar a bheatha a chall. Agus sin a bha e air a dhèanamh cuideachd, agus cha robh fhios aige dè thachradh dha.

Cuideachd, nuair a thigeadh a bhean dhachaigh às dèidh a h-obair latha agus a dh’fhaighnicheadh i dheth dè mar a chaith e an latha chanadh e.

“Nach eil fhios agad ciamar a chaith mi an latha. Chan eil feum sam bith annam. ’Se thusa a tha a’ cosnadh.”

“Chan eil difir ann,” chanadh i ris. “Cha b’e do choire-sa a bh’ann gun do chaill thu d’obair.”

Ach cha robh seo ga chiùineachadh idir oir bha fhios aige gu robh cùisean ceàrr, gur e an duine a bu chòir a bhith ’g obair. Agus bha an dorchadas a’ tuiteam air an dithis aca.

Bha e smaoineachadh aig amannan gu robh bith aige dha bhean, gur e ise bu choireach ri a dhòrainn, ged a bha i dèanamh a dìcheall, ’s a’ togail oirre gach latha gu a h-obair. Agus aig amannan eile bha e smaoineachadh.

“Dè nì sinn ma dh’èireas càil dhi. Cha bhi airgead idir againn an uair sin.” Agus dh’fhiachadh e ris fhèin a chiùineachadh, agus dheasaicheadh e am biadh air a son. Agus làithean eile bhiodh e ’na shuidhe a’ smaoineachadh air an aimsir thoilichte a bh’aca nuair nach robh dìth airgid orra. Ach an-diugh dh’fheumadh iad a bhith faicilleach leis gach sgilling.

Agus chanadh e, “A bheil dùil agad a dhol don phàirtidh anns an oifis am bliadhna.” Agus chanadh ise, “Feumaidh mi sin a dhèanamh. Tha iad ga shùileachadh orm.”

“A bheil gu dearbh,” chanadh esan.

“Tha,” arsa ise, “Faodaidh tu thighinn còmhla rium ma tha thu ’g

[TD 155]

iarraidh.”

“Chan eil na,” ars esan. “Carson a dheidhinn-sa còmhla riut? Agus a bharrachd air a sin chan eil airgead againn airson dithis.”

’S bheireadh i sùil air. Bha fhios aice nach robh e toilichte, gu robh e mì-shona, ach dè b’urrainn dhi a dhèanamh. Cha b’urrainn càil ach a h-obair fhèin a ghleidheil.

’S bha na làithean a’ dol seachad, agus bha trod eadar an dithis aca gun sgur.

“Tha fhios agad glè mhath,” chanadh e rithe, “nach eil e còrdadh rium a bhith mar a tha mi. Agus carson a cheannaich thu an dreasa ud.”

“Feumaidh mi dreasa. Chan eil e freagarrach dhomh a bhith cleachdadh an aon dreasa gach latha. Bhiodh a’ chlann-nighean anns an oifis a’ fanaid orm.”

“Sin a tha thusa ’g ràdh. Clann-nighean na h-oifis. Chan eil càil ach clann-nighean na h-oifis.”

“Uill, bidh iad a’ bruidhinn.”

“Tha mi creidsinn gum bi iad a’ bruidhinn orm-sa cuideachd.”

“Cha bhi.”

“Bhiodh e àraid mar a biodh. Fear a tha dìomhain agus nach eil uabhasach math air còcaireachd fhèin.” Agus an dràsda ’s a-rithist chanadh e, “A bheil cuimhn’ agad air na làithean a bhiodh sinn a’ tadhal anns an taigh-òsda nuair a bha airgead againn.”

“Tha,” chanadh i ’s a cridhe gus briseadh, “tha cuimhn’am.”

“Bha sinn a’ smaoineachadh anns na làithean sin nach atharraicheadh nì.”

“Nach dèan thu rudeigin le do làmhan,” chanadh i ris. “Dh’fhaodadh tu àirneis a dhèanadh airson an taighe.”

“Tha fiodh daor,” chanadh e. “’S tha àirneis gu leòr againn.”

Agus cha robh fhios aice dè dhèanadh i. Cha robh cha mhòr duine tighinn a shealltainn orra ’s nan tigeadh bha Coinneach a’ faireachdainn eud a bha uabhasach.

“Bha thu gàireachdainn ris, chunna mi thu,” chanadh e. Agus cò bha seo ach Tormod bochd a bhiodh a’ ruith nan taighean, ’s gun àite dàimheil aige dhan deidheadh e. Tormod a bha smaoineachadh gur e bàrd a bh’ann dhe fhèin, ’s a bhiodh a’ dèanamh òrain airson nì annasach sam bith a thachradh air feadh a’ bhaile.

“Bha thu gàireachdainn ris,” chanadh Coinneach. “Bha mi ga do choimhead. Ach nuair a thig thu dhachaigh bho d’obair chan eil thu gàireachdainn idir.”

“Uill, chan eil thu fhèin a’ gàireachdainn,” fhreagradh i. “Tha sin cinnteach.”

Agus thàinig an Nollaig, ’s thòisich i cur nan cairt air seòl.

“Carson a tha thu dèanamh sin,” chanadh e rithe. “Caitheamh airgead gun adhbhar. Càil ach ‘gaol,’ chun an tè seo ’s chun an fhear ud. Carson

[TD 156]

a bhitheamaid a’ faireachdainn gaol. Chan eil mise faireachdainn gaol.”

“Tha mi creidsinn,” ars ise. “Ach feumaidh sinn na cairtean a chur air falbh.”

“Carson?” chanadh e. “Chan eil mi tuigsinn carson. Chan eil thu dèanamh càil ach a’ caitheamh airgead gun fheum.”

Agus anns na làithean a thrèig cha robh càil aige an aghaidh a bhith cur cairtean air falbh.

“’Sann a bha sin anns na làithean anns an robh obair agam.”

Agus bhiodh e cunntadh an airgeid a bh’aca aig deireadh na seachdain.

Ach an rud a bha cur buileach dragh oirre, thàinig àm a’ phàirtidh agus b’ fheudar dhi dreasa ùr a cheannach air a shon. Agus mar a bha àm a’ phàirtidh a’ dlùthachadh bha Coinneach a’ fàs na bu shàmhaiche, cha robh facal aige ri ràdh. Ach bha fhios aice gu feumadh i dhol don phàirtidh agus mar a deidheadh i thuige gum biodh iad ag ràdh gu robh i bochd, agus ged a bha a cridhe a’ briseadh, an oidhche bhathas ga chumail rinn i deiseil agus thubhairt i, “Cha bhi mi fada.”

Mhothaich i gu robh sgeilb is òrd is tairgnean air an làr agus thug seo dòchas dhi gu robh e airson beagan obair a dhèanamh. Ach cha robh càil a dh’fhios aice dè bha air aire oir cha do sheall e nì dhi.

“Oidhche mhath,” ars esan, nuair a dh’fhàg i an taigh.

“Chì mi thu,” ars ise. Ann an dòigh bha i toilichte gu robh i dol a-mach às an taigh le a chuid dorchadais, a bha mun cuairt oirre gun sgur.

Ach bha eagal oirre cuideachd, bha rudeigin a’ dol air adhart nach robh a’ còrdadh rithe. Bha rudeigin air inntinn Choinnich ’s cha robh fhios aice dè bh’ann, bha e rùnachadh neo miannachadh rudeigin a dhèanamh.

Thug i sùil air ann an solas an dorais agus an dèidh sin dh’fhàg i e agus chaidh i don charbad.

Chòrd am pàirtidh rithe agus airson beagan ùine chaill i cuimhne air an dorchadas aig an taigh. Bha an rùm mòr anns an deach a chumail deasaichte le clagan pàipeir, le craobh mhòr airgeadach, ’s bha biadh agus dannsa gu leòr ann.

Bha i air a bhith uabhasach dèidheil air dannsa nuair a bha i òg, agus thàinig a’ mhiann sin air ais thuice a-rithist.

Agus bha gu leòr aig a’ phàirtidh a dhannsadh còmhla rithe oir bha i mar gum b’eadh sanntach air toileachas air an oidhche ud. Bha Ralph a’ danns còmhla rithe, agus Iain agus Uisdean. Bha a sùilean a’ lasadh, a casan aotrom, ach cha robh càil a chuimhn’ aice air Coinneach airson an uair a thìde neo dhà a bha i saor bhon taigh dhorch ud.

Thubhairt Ralph rithe ann an cagair, “An tig thu còmhla rium don charbad.” Agus bha fàileadh cùbhraidh bho phluicean ’s bho chorp.

Thug i sùil mar bhànrigh air ach cha dubhairt i smid, oir bha i riamh dìleas do Choinneach ged nach robh a beatha mìn neo toilichte. Agus smaoinich i rithist air na taighean-òsda air am biodh iad a’ tadhal nuair

[TD 157]

a bha cùisean na b’ fheàrr na bha iad.

Ach bha i faireachdainn, an oidhche ud, aotrom, sona, air falbh bhon dorchadas.

’S bha i ’n dòchas gun togadh an dorchadas, gun tigeadh Coinneach air ais thuice uaireigin às an dùmhlachd anns an robh e beò.

Mo rùn, mo rùn, bha i smaoineachadh, dè thachair rinn. Agus bha an ceòl a’ bualadh mun cuairt oirre, bha na solais a’ lasadh.

Nach biodh e na b’fheàrr a bhith còmhla ri Ralph, bha esan co-dhiù aotrom, dibhearsaineach, ach bha fhios aice nach b’urrainn dhi Coinneach fhàgail. Bha an dithis aca ro cheangailte ri chèile eadhon anns an t-saoghal thruagh bhochd anns an robh iad beò.

Nuair a chaidh i don charbad aig deireadh a’ phàirtidh agus gach fear is tè ag èigheachd ri chèile, agus cuid leis an deoch orra, dh’fhairich i eagal do-ainmichte. Thàinig e steach oirre nach bu chòir dhi a bhith air tadhal air a’ phàirtidh idir, gum bu chòir dhi fuireach aig an taigh còmhla ri Coinneach.

Agus bha an smaoin seo ga leantainn fhads a bha i dràibheadh dhachaigh troimhn dorchadas.

Agus cuideachd nuair a ràinig i an doras. Ach dh’fhairich i toileachas nuair a chunnaic i gu robh na solais air aig an taigh.

Oir bha eagal oirre gum biodh i tighinn air ais gu taigh dorch.

Agus nuair a chaidh i steach don taigh chunnaic i e. Bha Coinneach air crois mhòr a thogail agus air a’ chrois bha ìomhaigh Dhè agus bha e bualadh thairgnean ann.

“Dè tha thu a’ dèanamh, dè tha thu a’ dèanamh,” thòisich i ri ’g èigheachd ris. “Sguir.” An saor dìomhain ud, cha robh an còrr aige ri dhèanamh le a thìde.

Thog e a shùilean ’s cha mhòr nach robh iad dall.

Bha na deòirean a’ dòrtadh asda agus an t-òrd ’na làimh. ’S bha na dèoirean a’ dòrtadh às a sùilean fhèin. Sheall iad ri chèile mar gum b’ann tarsainn air cuan saillt.

Dè bha dol a thachairt? Cha robh càil a dh’fhios aca. Thuit an dorchadas a-rithist, ’s bha an danns cho fad air falbh.

Nuair a bha e ’na chadal chaidh i shealltainn ris an ìomhaigh a-rithist. ’Se aodann Choinnich fhèin a bh’air an ìomhaigh. Chaidil e an oidhche sin na b’fheàrr na rinn e airson ùine mhath, agus thàinig e steach oirre gun do chòrd an t-saorsainneachd ris, mu dheireadh thall, ann an saoghal a bha gun dhannsa, saoghal a bha gu sholas: gu robh e air a chàrn fhèin a thogail.

Oir nuair a sheall i na bu dlùithe ris an ìomhaigh chunnaic i gu robh na sùilean co-dhiù fosgailte, mar gum biodh iad a’ coimhead gach nì, mar gum biodh iad air tionndadh air falbh bhon dorchadas, mar gum biodh an sgeilb agus an t-òrd ann an làmhan duine.

Agus air an oidhch ud faisg air an Nollaig, chaidil i ri thaobh, a bha

[TD 158]

’na thàmh anns an dorchadas, agus smaoinich i, “Chan eil fios nach eil e ag èirigh às an dorchadas” agus rinn i ùrnaigh ri Dia air sgàth an dithis aca, an Dia a chuir a mhac fhèin sìos don t-saoghal gu crois a rinn saor air choreigin ann an rìoghachd fad air falbh, saor a bha aineolach dè bha e dèanamh.

[TD 161]

NA LAITHEAN A DH’AOM

(Thug Niall MacDhòmhnaill an t-iomradh seo às an leabhar <eng>Smellie’s Antiquities<gai> (1792), agus bha na pàipearan an uair sin anns an ‘<eng>Antiquarian Museum<gai>’. Bha an Diùc Queensberry beò bho 1662 gu 1711. Bha e ’na Mhorair ann an Cùirt an t-Seisein bho 1695 agus ’na Choimiseanair don Phàrlamaid Albanach 1700–1703. Cha robh e air taobh an Aonaidh (1707) agus chaidh e a Lunnainn mun àm sin.

Tha na pàipearan air an eadar-theangachadh le Niall MacDhòmhnaill)

Thug an Diùc Queensberry (an Dara Diùc) sgrìob sìos do Lunnainn aon bhliadhna agus dh’fhàg e uallach a thaighe ’s a theaghlaich air fear Uilleam Stiùbhart rè na h-ùine bhiodh e air falbh. Tha am pàipear seo a’ toirt cunntas air na bha an t-Uasal a’ dùileachadh air a dhèanamh.

1. Chì thu air a’ phàipear seo (ris an do chuir mi m’ainm) agus a tha mi nis a’ cur nad làimh, ainm an luchd tuarasdal uile tha ’nam theaghlach agus a th’agad ri fhrithealadh rè na h-ùine bhios mise air falbh.

Tha mi cur ìmpidh ort gun anail bheò a leigeil a-staigh air an doras ach iadsan tha an ainm sgrìobhte air a’ phàipear seo; chan fhaod thu air chor sam bith biadh, deoch, no nì air bith eile thoirt do neach nas lugha na bheir mo bhean cead dhut sin a dhèanamh.

2. Cumaidh tu air taobh a-muigh an dorais dìomhanaich gun mhath gun stàdh a dh’fhaodas a ghabhail mar leisgeul gu bheil iad càirdeach no gu bheil iad mion-eòlach air feadhainn de na searbhantan cumanta. Le ’n cumail a-muigh cha bhi uimhir a chothrom ga thoirt seachad air ana-caitheamh a dhèanamh air goireasan leithid biadh is deoch.

Seo nì a dh’fheumas tu bhi glè chruaidh mu thimcheall, oir is ann agadsa bhios ri cùnntais thoirt seachad.

3. Ceannaichidh tu Leann bho Ghrùdair a mheasas tu fhèin freagarrach; Grùdair a chumas Leann math ris an teaghlach. Ceannaich bhuaidhe gach Seachdain ceithir baraillean naoidh galain aig dà thastan a’ fear, agus aon bharaille beag sia galain. Saoilidh mi gum bi sin gu leòr airson an teaghlaich uile gu lèir. Na ceadaich don Bhuidealair a dhol thairis air an àireamh sin fad na seachdain agus thoir rabhadh dha mas e nì e ’s gun dean e sin gu feum a phàigheadh a-mach às a phòcaid fhèin. Seo nì a dh’fheumas tu cumail ris nas lugha na their mo bhean a chaochladh.

4. Ceannaich aran o fhuineadair sam bith a roghnaicheas tu fhèin.

[TD 162]

Fuineadair a chumas aran math ris an teaghlach: an t-aran as saoire agus as fheàrr. Ceannaichidh tu bhuaith gach madainn deich dusain de bhuileannan beaga air an ùr fhuine, airson feumalachd an teaghlaich gach latha.

Na ceadaich do ’n Bhuidealair an còrr arain a thoirt a-staigh, nas lugha na their mo bhean gu feumar sin a dhèanamh.

Ge b’e aran a dh’fheumar fhaighinn airson an taigh còcaireachd ceannaich e on aon fhuineadair, agus cuir sìos e ’na àite fhèin san leabhar-taighe.

5. Gach latha thoir airgead-làimhe don Bhuidealair. Bithidh goireasan de gach seòrsa dhìth air mo bhean airson a bòrd fhèin, agus feumaidh esan an ceannach aig a’ mhargadh. Ceannaichidh e cuideachd gnothaichean a dh’ fheumar fhaotainn airson nan searbhantan uile. Sgrìobhaidh tu gach latha san leabhar-taighe na phàigh thu air gach nì.

Gach oidhche theid thu thairis air an leabhar seo gu mionaideach agus feumaidh mo bhean fhaicinn uair san t-seachdain, no nas trice ma dh’iarras i e. Cuiridh i a comharradh fhèin air, agus bidh sin mar dhearbhadh agadsa gun deach an t-airgead a thug thu do ’n Bhuidealair chur gu deagh fheum. Airson an leabhar-taighe dhèanamh cho ceart ’s a ghabhas dèanamh sgrìobhaidh tu cosgais nan trì bùird agus sin — gach fear ar leth — gach latha air oir na duilleig. Nochdaidh sin an t-eadardhealachadh a bhios eadar gach bòrd, agus leigidh e fhaicinn dhòmhsa nuair thilleas mo co-dhiù bha thu stuama mun chùis no nach robh.

6. Bithidh e mar fhiachaibh ort fhaicinn gu faigh na Searbhantan uile am biadh bhon Bhuidealair: am biadh as àbhaist dhaibh a bhith faotainn, agus a chuid fhèin air a thoirt do gach tè agus sin gu caomhntach ach gun cothrom a thoirt dhaibh air adhbhar gearain a bhith aca. Gheibh na Searbhantan cumanta iasg dà latha san t-Seachdain.

Ceannaichidh am Buidealair na nithean ud aig a’ mhargadh. Gheibh na Searbhantan as fheàrr ge b’e thig air ais bho bhòrd dìnnearach agus bòrd suipeireach mo mhnatha. Ma shaoileas tu fhèin nach bi gu leòr air fhàgail dhaibh deasaichidh tu biadh air choreigin dhaibh ach fàgaidh mi sin eadar thu fhèin agus am Buidealair.

7. Gabhaidh na Searbhantan as fheàrr am biadh còmhla ri chèile ann an àite goireasach air choreigin, agus na Searbhantan cumanta leò fhèin cuideachd, ach a’ bhean sgùraidh agus na nigheanan taighe nach ceadaich an obair dhaibh sin a dhèanamh.

8. Gach latha nì thu fhèin ar neo am Buidealair suas cùnntais air gach nì a dh’fheumas mo bhean airson a bòrd dìnnearach agus suipeireach. Cumaidh mo bhean a’ chùnntais seo airson gu faic i dhi fhèin an tig i a-rèir cùnntais an leabhar-taighe.

Gheibh thu cùnntais eile on Bhuidealair airson na tha ri ullachadh gach latha do na Searbhantan. Thèid sibh thairis air a’ chùnntais seo le chèile a dh’fhaicinn a bheil gach aon a’ faotainn a cuid fhèin agus sin gu

[TD 163]

h-onorach ceart; an aon tomhais ’s tha sgrìobhte sìos san leabhar-taighe. Thugaibh ur deagh aire nach cuir sibh gu droch fheum am biadh a th’air a chur mu choinneimh na Searbhantan.

9. Nì thu gach nì a ghabhas dèanamh airson an gual a chaomhnadh; na biodh teine laiste an seòmar sam bith ach far am bi deagh fheum air. Chì thu air do shon fhèin gu bheil àite teine ’n taigh còcaireachd ro fhada, agus airson nach bi ana-caitheamh ga dhèanamh air gual fhad’s a bhios mi air falbh, lìonaidh tu suas na cinn aige, ’s le sin a dhèanamh bithidh an t-àite teine mòran nas lugha.

Faigh a-mach dè na chosgas an teine seo de ghual san t-seachdain. Tomhais na shaoileas tu fhèin a nì gnothaich de ghual agus thoir don Chòcaire e. Dèan a’ cheart nì mu theine an taigh-nighe agus teine an taigh-iarnaigeadh agus le sin a dhèanamh gheibh thu mach a bheil iad a’ losgadh tuilleadh ’s a’ chòir de ghual.

10. Tha agad ri cùnntais a chumail air na thig thugad de ghual agus dèan cinnteach gun tig d’àireamh fhèin agus àireamh a’ ghualadair a-rèir a chèile. Pàigh an gual mar a thig e, ’s le sin a dhèanamh sàbhailidh e troimh-chèile sam bith, nì a dh’fhaodas tachairt ma dh’fhàsas cùnntasan ro fhada. Ma gheibh thu mach an dèidh forfhais a dhèanamh gu faigh thu gual nas saoire aig Gualadair eile, ceannaich thusa an gual on fhear as saoire reiceas riut e.

11. Nì thu na ghabhas dèanamh airson na coinnlean a chaomhnadh; cuiridh tu mar uallach air a’ bhean-taighe an ceannach ach cùm fhèin cùnntais air an àireamh a cheannaichear. Pàighidh tu iad uair san t-Seachdain na ma thogras tu fhèin an ceann gach Mìos.

12. Cuiridh tu fa chomhair a’ Bhuidealear e ghleidheadh gu cùramach a h-uile botal leann theid fhalmhachadh. Chan fhaod na Searbhantan cumanta air chor sam bith aon bhotal gloinne thoirt do na seòmraichean aca fhèin, ach faodaidh e dhà no trì a bhotail thoirt do gach aon do na Searbhantan as fheàrr; cuiridh e comharradh air an fheadhainn seo ’s le sin a dhèanamh gheibh e mach dha fhèin ma rinn iad feum dhiubh, ’s nach do thuit iad an làmhan duin’ air bith eile. Ceannaich botail cloiche no soithichean feòdair airson nan Searbhantan cumanta. Abair ris a’ Bhiudealear mas e nì e ’s gun teid gin de na botail ghloinne air chall no bhriseadh, gu feum e fhèin pàigheadh air a son, ach bithidh am facal mu dheireadh aig mo bhean mun ghnothaich sin.

13. Cha dean math dhut airgead a phàigheadh do dhuin’ air bith, ach dhaibhsan on d’fhuair thu na goireasan tha sgrìobhte san leabhar-taighe; Ma ’s e nì e ’s gun tig cùnntais gad ionnsaigh, feumaidh tu anns a’ chiad àite a sealltainn do m’ bhean, agus anns an dara h-àite, cead fhaighinn uaipe; agus sin an sgrìobhadh airson a’ chùnntais a phàigheadh. Mar a dèan thu na nithean sin agus gum bi ’n t-suim thairis air deich tasdain, cha leig thu leas dùil a bhith agad ri creideas fhaotainn bhuamsa. Bithidh am facal mu dheireadh aig mo bhean anns gach nì dh’fheumar a cheannach

[TD 164]

airson an taighe.

14. Pàigh gach nì mar thig e staigh thugad, oir chan eil mise airson mo bhuaireadh le cùnntaisean bhios tuilleadh is fada, agus a bhios duilich an tuisginn. Dèan cinnteach gun cùm am Buidealair sgrìobhadh air gach seòrsa fìon theid gu bòrd dìnnearach agus suipeireach mo theaghlaich no aig àm sam bith eile chuireas iad feum air; agus dèan cinnteach gu faigh thu cùnntais bhuaidh gach oidhche air na chaidh òl rè an latha. Feumaidh tu fìon thoirt do mo theaghlach aig amannan sònraichte; leithid coigrich bhith aig biadh còmhladh riutha, agus do na Searbhantan is fheàrr. Fàgaidh mi ’n àireamh bhotail a bheir thu dhaibh aig do ghliocas fhèin. Cha dùilich mi ort sgrìobhadh a chumail air a leithid seo, ach tha mi ’n dòchas nach gabh thu brath air a’ chothrom seo.

Na earb air chor sam bith a’ fìon seo ris a’ Bhuidealair, agus nuair thig an t-àm gu fìon thoirt seachad cùm a’ chùis nad làmhan fhèin, oir is tusa britheamh na feumalachd. Tha mi airson gum bi gach nì air a riaghladh cho stuama ’s cho caomhntach ’s a ghabhas dèanamh.

Innsidh tu do m’ bhean bho àm gu àm àireamh nam botail tha san t-seilear fìon; ’s bheir sin cothrom dhi air tuilleadh a chur ris an tràth chum ’s gum bi e deas airson òl mun teirig a’ chuid eile.

15. Tha mi ’g earbsa riut na soithichean airgid a làimhseachadh gu faicilleach. Gheibh am Buidealear ’s an Còcaire dìreach na bhios feum ac’ air, agus cuiridh iad an ainm ri pàipear dhut air an son, ’s le sin a dhèanamh bidh aca ri freagairt air an son. Cuiridh tu an còrr de na soithichean fo ’n ghlais agus cùm fhèin an iuchair.

Feumaidh tu cuideachd cùnntais a dhèanamh suas air na tha de shoithichean airgid an Dun Eideann agus an Druimlanrig.

16. Seallaidh tu thairis air gach nì eadhon nithean nach eil sgrìobhte air an duilleig seo idir; nithean a bhuineas ri riaghladh mo thaighe ’s mo theaghlaich, agus sin gu glic caomhntach fhads a bhios mise air falbh.

Na èisd ri duine sam bith ach ri mo bhean; dom feum thu bhi umhail anns gach nì.

Faic gum bi an luchd-tuarasdal uile gan giulan fhèin gu glic modhail agus a’ dèanamh an cuid oibreach mar as còir dhaibh. Faic cuideachd gum bi na Searbhantan cumanta gan giùlan fhèin mar bu mhath leat, agus mar a bì thoir an gnothaich fo chomhair Catriona Gauntlett agus seallaidh ise às an deaghaidh. Ge be nì a dh’iarras mo bhean ort fhèin a dhèanamh o àm gu àm feumaidh tu èisdeachd rithe agus a bhith umhail dhi aig gach àm.

17. Tha agad ri innseadh don luchd-ceàird (agus do na seirbhisich agam fhèin cuideachd) a bhios ag obair timcheall an taighe nach ceadaich thu dhaibh làmh a chur air nì mar a toir iad dhut (anns an dol a-mach) cùnntais air na tha ri dhèanamh; agus mun tòisich iad air obair sam bith tha dùil aca ghabhail as làimh, dèan cinnteach gu faic thu dhut fhèin dè tha ri dhèanamh; ’s a-rithist gu bheil feum air an obair seo a dhèanamh;

[TD 165]

agus a bharrachd air a sin gu bheil a’ phrìs reusanta. Mar a dèan thu gach nì tha mise a’ dùileachadh ort a dhèanamh cha leig thu leas cùnntais a chur air mo bheulaibhsa nuair thilleas mi oir cha phàigh mise air chor sam bith aon sgillinn ruadh dhut.

18. Nuair thig airgead a-staigh bho thuath na dùthcha tha agad anns a’ chiad àite ri fiachan tiodhlacadh m’athar a phàigheadh. Cuiridh tu t’ainm fhèin ris na cùnntaisean seo. Anns an dara h-àite pàigh na cùnntaisean eile a tha nad ainm fhèin.

Airson gun coimhlion thu gach nì th’air a’ phàipear seo tha mi nis a’ cur m’ainm ris agus sin ann an Dun Eideann, air an 26mh de’n Dubhlachd 1695.


NA PEATAICHEAN
le Sìne NicFhearghais (Ard-sgoil Ile)

Shuidh mi anns a’ chathair-ghàirdeanach mhòr làimh ris an teine a’ leughadh a’ phàipeir. Bha Dìleas a’ fighe geansaidh do Fhifi. Bha Fido a’ cluich leis a’ chaileig bhig, Màiri, le bàlla. Bha Fifi a’ sgrìobhadh litir gu a càirdean ann an Glaschu. Bha an duine agam, Alasdair, ’na shìneadh air beulaibh an teine. Bha an oidhche a’ fàs dorch. An ceann ùine, dh’èirich Dìleas agus las i an làmpa. Chaidh i a-null don uinneig.

“Tha coltas uisge air,” thuirt i rium ach cha do fhreagair mi. Dhùin i na cùirteanan. Chuir mi tombaca ’nam phìob agus las mi i. Chunnaic mi anns a’ phàipear gun robh <eng>ONE DOG AND HIS MAN<gai> air an teilebhisean.

“Cuir air an teilebhisean, Fido.” Sheall mi air a’ ghleoc. Bha e còig mionaidean an dèidh ochd. “Bhitheadh <eng>ONE DOG AND HIS MAN<gai> a’ toiseachadh a-nis.” Is deagh thoigh leam fhèin <eng>ONE DOG AND HIS MAN<gai>. Is toigh leam faicinn an cìobair agus a dhuine a’ trusadh nan caorach.

An uair a bha am prògram ullamh, mhàgail Dileas às don chidsin “Tha mi a’ dol a dhèanamh cupa tì.”

“Dad . . .” thuirt Fido. Cha do leig mi orm gun cuala mi e. Bha fhios agam na bha e a’ dol a ràdh.

“Dad . . .” thuirt e a-rithist.

“Dè?” dh’fhaighnich mise.

[TD 166]

“E! . . . Dad, bha Bonzo ag ràdh gun robh sinn mar dhaoine anns an t-seann Saoghal.”

“Dùin do chlab mòr!”

“Ach Dad . . .”

“Falbh suas a staidhre. Tha e naoi uairean. Tha an t-àm agad a bhith ’nad leabaidh,” dh’òrdaich mi. Chaidh e a-mach as an t-seòmar-shuidhe. Rinn mi osnadh. Cha robh mi airson bruidhinn mun t-seann Saoghal agus an <eng>Revolution<gai> ’s an ar-a-mach ’s an troimh-a-chèile. Is cuimhne leam an <eng>Revolution<gai> gu math. Fichead bliadhna air ais . . . 1984. An cath agus an t-sabaid. Agus an sin, teachd an t-Saoghail Uir. Chan fhaodamaid bruidhinn mun t-Saoghal a bh’ann roimh an <eng>Revolution<gai> an uair nach robh ann am beathaichean ach peataichean. Is cuimhne leam mun <eng>Revolution<gai> . . . am maighstir, greann air aodann, bata ’na làimh . . . agus am pian. An fhuil a-measg mo bhèin. Is cuimhne leam iad a-nis ’nam shuidhe anns a’ chathair ri taobh an teine. Ach is cuimhne leam amannan sona-coineanach agus a’ ruith anns a’ choille. Bha saorsa agam anns an t-seann Saoghal. Ach a-nis, bha màl, airgead ri a phàigheadh, iomagain mu siud ’s mu seo, beòil rin lìonadh . . .

Sheall mi air Alasdair an duine agam, mo pheata. Bha e a’ sealltainn orm le shùilean cruinn agus bha a theanga a’ sìneadh a-mach. Bha eud ’nam shùilean . . .

(Tha Sìne 16 bliadhna a dh’aois, agus ’se ionnsachadh a rinn i air a’ Ghàidhlig. Cluinnidh sinn tuilleadh bhuaipe – – Fear-deasachaidh.)

[TD 167]

A’ TILLEADH DHACHAIGH
le Ròs-mhàiri Nic ’IllEathain (Colaisde Naoimh Anndra, Glaschu)

Bha mi fuar ’nam sheasamh air bòrd-luinge a’ “Chlaymore” ach bha sinn còig mionaidean air falbh bho Loch Baghasdail agus cha robh mi airson ’s gun caillinn sealladh air an dùthaich ris an robh mi a’ tilleadh. Shaoileadh tu gun robh mi air a bhith air falbh airson iomadh bliadhna. Chan eil mi ag innse breug nuair a chanas mi gun robh e a’ faireachdainn mar sin. Ach airson an fhìrinn innse bha mi a’ tilleadh air ais dhachaigh an dèidh bhith anns a’ Cholaisde ann an Glaschu airson trì mìosan. Seadh, trì mìosan! Ach bha a h-uile sian air atharrachadh anns an ùine sin.

Bha cuimhne mhath agam air an latha a’ thàinig an litir bho Cholaisde “Notre Dame” ann an Glaschu. B’e siud an latha. Bha mi cho toilichte nuair a’ dh’fhosgail mi an litir ’s a leugh mi na faclan:

“Tha sinn toilichte àite anns a’ Cholaisde
againn a’ thairgsinn dhuit.”

Bha mi air faighinn a-staigh! Bha iad gam iarraidh! Sheall mi air aodainn mo phàrantan, bha iad cho pròiseil agus bha mi cho taingeil.

Anns na seachdainean a lean shaoileadh tu gun robh an taigh againn làn amadain. Bha sinn a’ dèanamh deiseil airson an latha a dh’fhalbhainn. Bha aodach agam ri dhèanamh deiseil agus bagaichean a thrusadh. Mu dheireadh thall bha mi deiseil agus bha mi a’ pògadh mo mhàthar ’s mo bhràithrean aig sia uairean ’sa mhadainn. Cha mhòr gun robh mi air dùsgadh ’s bha mi an siud a’ sabaid le na deòir.

Nuair a’ dh’fhàg m’athair mi aig a’ chidhe cha b’urrainn dhomh na deòir a’ chumail air ais agus cha mhòr nach do theich mi air ais dhachaigh mus do sheòl am bàta.

Mu dheireadh thall bha mi ann an Glaschu agus air tòiseachadh anns a’ Cholaisde. Bha obair gu leòr againn agus cha robh ùine agam a bhith caoidh airson Uibhist. Bha mi air an “telefon” cha mhòr a h-uile oidhche agus bhithinn a’ cluinntinn mun “<eng>operation<gai>” a bh’aig an tè-sa, ’s an càr ur a cheannaich am fear ud, ’s eil fhios càite an d’fhuair esan airgead mar sin ’s e air an “<eng>social<gai>”. Agus bha mi a’ cluinntinn barrachd sgainneal ann an Glaschu sa’ “Pharc Bar” ann an aon oidhche ’s a chluinninn fad mìos aig an taigh.

Nach mi bha tapaidh leam fhìn! Bha mi a’ dèanamh math anns a’

[TD 168]

Cholaisde agus bha mi aig na “<eng>discos<gai>” sa’ bhaile mhòr cha mhòr a h-uile seachdain. Bha mi a’ ceannachd aodach ùr. Nach mi bhiodh sgairteal a’ tilleadh dhachaigh aig na làithean saora. Ach . . .

“Chaidh a’ chuibhle mun cuairt
Is thionndaidh gu fuachd am blàths.”

Cha robh foillseachadh aig duine againn nach robh m’athair gu math. Bha e daonnan cho tapaidh agus cho dìcheallach nuair a bha a h-uile duine mun cuairt air a’ gearain.

Ach aon latha chaidh e dh’obair agus cha do thill e. Nuair a’ thàinig an sagart againn a bhruidhinn rium mun naidheachd chaidh innse dhomh gun robh am bàs aige luath agus cha do dh’fhulaing e pian. Aig an àm cha chuala mi aon fhacal a thubhairt e.

Tha mi a-nis ’nam sheasamh air bòrd a’ bhàta aig a rèile mus teid mi air tìr. Gun smaoineachadh bha mi a’ coimhead airson aodann m’athar a’ feitheamh orm air a’ chidhe. Chuimhnich mi an uairsin nach biodh e an siud agus cha robh ’s cha bhiodh sian mar a bha e.

Tha mo bhràthair ’na sheasamh a’ feitheamh orm leis a’ char aige. Bithidh mamaidh a-staigh a’ dèanamh tì ’s a’ deisealachadh airson ar coinneachadh. Bithidh ise, tha mi an dòchas, mar a bha i riamh. Bithidh i a’ feitheamh airson na naidheachdan agam agus a’ ruith mun cuairt a’ feuchainn ri bhith cho tapaidh air mo shon.

“Seall thusa, tha nighean aig Ruaraidh Sheòrais air tilleadh dhachaigh a-rithist. Chan eil i air atharrachadh aon bhìdeag.” Dhùisg seo mi bho mo smuaintean. An robh seo fìor? An robh mi mar a bha mi riamh?

Ciamar a bhiodh seo ceart is an saoghal air an robh mi cho eòlach agus às an robh mi cho cinnteach air a dhol bun os cionn. Nach do dh’fhàg sin comharra sam bith orm? Nach faic sibh nach eil mi cho tapaidh ’s a bha. Nach bi mi cho tapaidh sin a-rithist. Bheil sibh idir a’ faicinn gu bheil mi mar leanabh beag ’s a chùl-taice air a thoirt air falbh.

Bha am bàta air ceangal ris a’ chidhe. Thionndaidh mi air falbh on rèile agus chaidh mi sìos gu h-ìosal airson a dhol air tìr.

Ge bith dè na h-atharraichidhean a bh’ann bha mi a’ dol dhachaigh — gu feadhainn eile mar a bha mi fhèin. Bha iadsan iad fhèin gun chùl-taice. Ach còmhla ri chèile bhitheadhmaid làidir.

[TD 170]

ATH-SGRUDADH (4)
SUIL GHEUR: SGEULACHDAN IAIN MHOIRICH
le Iain Mac a’ Ghobhainn

Gun teagamh sam bith ’se sgeulachdan Iain Mhoirich an fheadhainn as fheàrr a th’againn ann an Gàidhlig, agus seo a chionn ’s gu bheil iad ioma-ghnèitheach ach aig a’ cheart àm coltach ri chèile, ag èirigh às an aon mhac-meanmna. Tha an t-ùghdar a’ sgrìobhadh mu dheidhinn eilthirich a’ tighinn dhachaigh air chuairt ach tha e mach cuideachd air cuspairean nach eil idir cho àbhaisteach mar a chì sinn anns an sgeulachd Ignig Dannsair a tha mu dheidhinn luch, ach cuideachd mu dheidhinn am fear ealain (neo an <eng>artist<gai>). Ged a tha na sgeulachdan eadar-dhealaichte bho chèile, tha dà sheòrsa sgeulachd air am foillseachadh anns an leabhar AN AGHAIDH CHOIMHEACH, ’se seo an sgeulachd a tha stèidhichte air saoghal an taobh a-muigh, coltach ri SEORAS, agus an sgeulachd a tha dèiligeadh ri inntinn an duine mar a tha AN DA LATHA (’Se ‘<eng>stream of consciousness<gai>’ a chanar ris an t-seòrsa rosg seo anns a’ Bheurla.) Chan eil mi fhìn a’ smaoineachadh gu bheil Iain Moireach cho math air an t-seòrsa seo de sgeulachd ’s a tha e air a’ chiad sheòrsa.

Tha sùil fhuar chomasach aig an ùghdar seo mar a chì sinn anns AN AGHAIDH CHOIMHEACH nuair a tha Anna a’ meòmhrachadh air a bràthair a thàinig dhachaigh à Canada:

“Dè fios a bh’aige-san? Bodach saidhbhir à taobh eile an t-saoghail . . . agus nuair a thàinig e mu dheireadh thall dè bh’ann dheth ach seann duine reamhar.”

Agus cuideachd aig deireadh AM PARTAIDH tha Ailean a’ coimhead mar gum b’ann am bruadar aodann na h-ìghne ris a bheil e bruidhinn:

“Ciamar a dh’inneadh e dhi gun robh na liopan aice ri bòcadh. Lotan a’ bristeadh orra, dannsan is làmhan dearga is amhrain a’ sruthadh, cuileagan a’ seinn mu ceann.”

Gun teagamh sam bith tha an t-sùil seo geur is làidir mar a chì sinn ann am BRISEADH NA CLOICHE far a bheil am fear a’ tuiteam marbh ann an ‘<eng>slow motion<gai>’ mar a theirear anns a’ Bheurla.

“Gu slaodach trom shleamhnaich e air a cheann-dìreach, gus an do bhuail a shròin an talamh is ceann eile na cloiche, far an robh am feur brùidhte, dorch”.

[TD 171]

Agus a-rithist anns an sgeulachd FEOIL A’ GHEAMHRAIDH far a bheil am balach a’ coimhead athair a’ marbhadh na caora:

“Cha do leig an t-òrd brag idir ach fuaim mar uinneag a’ sgàineadh air cùl aodaich.”

Tha gibhtean cainnt neo-àbhaisteach aig an ùghdar seo: chan eil aon de na sgeulachdan seo nach deach a chur ri chèile le cùram. Anns AN AGHAIDH CHOIMHEACH tha Iain Moireach a’ lorg cainnt bhriste do Aonghas Iain a tha air tighinn dhachaigh à Canada ’s a tha call na Gàidhlig:

“Bu chòir dha Nixon am bom a thuiteam air na VCs. <eng>Menace<gai> dearg. Am bom, <eng>short and sweet<gai>, stadadh sin iad.”

Agus tha an cànan seo tur eadar-dhealaichte bhon Ghàidhlig ghlan shiùbhlach a tha Anna a’ cleachdadh:

“O mo chreubhaig-s’, abair balaich eagalach.”

Agus atharraichte cuideachd bhon chainnt a tha Ailean a’ cleachdadh anns AM PARTAIDH:

“Sreath phutanan ’na mo cheann air am fuaigheal ri sreathan bàrdachd. Put air aon dhiubh, rolaigidh mo shùilean is thig dà rann às mo bheul.”

Agus a-rithist bho chainnt Dhoilidh a’ bruidhinn anns an sgeulachd mhìorbhaileach sin, MOINE DHOMHNAILL AGUS ORDAG AN BHAIN:

“No cothrom on,” ghlaodh Doilidh. “<eng>Accidental<gai>.”

Tha feadhainn dhe na sgeulachdan air an suidheachadh anns a’ bhaile mhòr agus feadhainn eile air an dùthaich, agus tha Moireach glè thric a’ meòmhrachadh air staid a’ Ghaidheil nuair a tha e fàgail a cheàrnaidh fhèin, a’ leughadh Keats neo Shelley neo eadhon Camus neo Yeats, agus a-mach air eachdraidh àrsaidh:

“Bu tric a chual e an O a bha sud. Sud am fuaim modhail a dheanadh an Gall ris a’ Ghaidheal fhads a bha e ag ràdh ris fhèin, O an dòlas dè chuir an luib a’ Ghaidheil mi? Iad fhèin ’s na <eng>Clearances<gai> is Long Mhòr Nan Eilthireach . . .”

Tha an cnuasachd seo ri fhaicinn anns AN DA LATHA, sgeulachd mu dheidhinn drungair, neo <eng>alcoholic<gai>, a tha a’ fuireachd anns a’ bhaile mhòr: 

“Carson a cheannaich e deoch dhan a’ bhalgair. Gan toirt dha, mar a dh’ òladh e iad. <eng>Highland hospitality<gai> — esan a’ riochdachadh nan Gaidheal, a’ sealltainn cho còir ’s cho fialaidh ’s a bha iad, mar a dh’òladh iad.”

Agus a-rithist,

“Na Gaidheil mar uibhean agus a’ Ghalldachd mar phraidh-pan.”

’Se saoghal neulach gruamach a chì sinn mar as tric anns na sgeulachdan seo — dithis bhràithrean a tha air sgaradh bho chèile, càineadh is deoch, bàs dhaoine is bàs ainmhidhean.

Agus ma tha Ignig a’ danns le toileachas aig toiseach na sgeòil tha e gu math truagh aig a deireadh. Mar as àbhaist tha Iain Moireach a’ foillseachadh beairteas cainnt aig deireadh na sgeòil seo:

[TD 172]

“Chaidh na casan bochda tana bho bhuiceil gu breabail, bho bhreabail gu gliogadaich, bho ghliogadaich gu cliobadaich, bho chliobadaich gu snagadaich . . .” ’s mar sin air adhart.

’Sann ainneamh a tha daoine a’ tighinn gu chèile, neo eadhon daoine is mnathan. Anns AN AGHAIDH CHOIMHEACH tha nighean a’ dèanamh tàire air Doilidh: anns AN GAMHAINN tha Cailean a’ coimhead airson diog neo dhà sliasaidean Mhàiri ach tha e tilleadh gu a mhàthair. Ann AM BRISEADH NA CLOICHE tha Catrìona a’ fàs aosd is droch nàdurrach.

“Ach dh’fhalbh am blàths, dh’fhalbh na fiaclan, theirig an òige ’s sheac na bilean. Le dìth taighe.”

Gu tric tha Iain Moireach a’ coimhead a’ chlaigeann fon chraiceann. Chan eil bòidhchead a’ leantainn, neo òige. Tha Diana ag innse bhreugan do Sheòras anns an sgeulachd SEORAS, ’s tha Seòras a’ falbh nan sràid aig a’ cheann thall le bòrd air a bheil sanas-reic sgrìobhte. An dràsda ’s a-rithist cluinnear òran neo dàn, an Eala Bhàn, neo ’s math dh’fhaodte pìos bàrdachd le Keats neo Uilleam Ros.

Ach anns an t-saoghal seo chan eil mòran a mhaireas. Ged a sgrìob Aonghas Iain ainm air  leac ann an 1915 chan eil an leac a-nis an làthair. Na sgeulachdan a tha Dòmhnall ag innse mu dheidhinn Ameireaga chan eil duine gan creidsinn, tha iad a’ fanoid orra. An sealladh a chunnaic Coinneach de nighean òg, sealladh a’ ghaoil, anns an sgeulachd OIDHCHE SHATHURNA, tha e air searg às:

“Ach cha do dh’fhidir e dad a shamhail na dh’fhuiling e cheana. Nighean. Nighean òg Ghaidhealach ann an aodach soilleir buidhe.”

Cha thilleadh an sealladh mìorbhaileach ud thuige fhads a bhiodh e beò.

Ach ma tha an t-sùil seo fuar gun dòigh air a’ char a thoirt aisde, tha a’ chainnt an còmhnaidh pongail ’s aig amannan mìorbhaileach làidir. Tha i glan aig amannan, briste aig amannan eile, ach an còmhnaidh freagarrach.

“Bha grunnan de fhleasgaich mun cuairt a bha ri sreap agus ri tuisleachadh air sgeirean na meadhon-aoise.”

Neo,

“Bha iad lìomhte ann an stocainnean naidhlon agus bha e gan coimhead mar a sheallas poidsear ri bradain a’ leum às an uisge.”

Neo,

“Duine braonmhor seicheach buidhe a bha ri snàmh mar ròn troimh cheò nan cafèan agus a thigeadh oidhch’-eigin air tìr ann an nèamh notaichean.”

Oir chan e idir an cuspair a tha ri cunntadh ach an dòigh anns a bheil an t-ùghdar a’ dèiligeadh ris a’ chuspair agus an cùram a tha e a’ gabhail agus mar a thubhairt mi mar tha tha Iain Moireach air cnuasachd gach facal a tha e cur sìos. Tha e uabhasach math air còmhradh neo <eng>dialogue<gai>:

“<eng>How’s she loggin<gai>?” thubhairt mi. “<eng>How’s she loggin<gai>?” Thug e sùil orm ma tha ’s cho luath ’s a bha fhios am gun do dh’aithnich e mi thug mi dha man a’ pheirceal man a ghabhadh i.”

[TD 173]

Agus the e math cuideachd air ìomhaighean a chruthachadh mar a nì e anns an sgeulachd AN AGHAIDH CHOIMHEACH, chan e mhàin an ìomhaigh sin fhèin ach cuideachd ìomhaigh mu easgann a tha a’ tilleadh aig deireadh na sgeòil:

“Theann na balaich a-steach ri chèile a-rithist, chaidh na bloighean ’nan easgann às ùr, agus thionndaidh iad chun an dorais.”

Tha mòran cuideachd anns na sgeulachdan mu dheidhinn shùilean. Anns an sgeulachd AN GAMHAINN tha Cailean a’ sealltainn ann an sùilean an tairbh:

“Thug e sùil agus chunnaic e mar aisling dà shùil ghionach ghinteach an tairbh dìreach mu choinneamh”,

agus anns an sgeulachd FEOIL A’ GHEAMHRAIDH,

“Bha esan ’na sheasamh mu coinneamh, geur, a’ sireadh faileas an eagail anns na sùilean. Ach cha do lorg.”

Agus a-rithist ann am BRISEADH NA CLOICHE,

“Ach cha bu lèir dhi a shùilean a bha ag èirigh ’na aodann mar bhuilgeanan air uachdar loch dhearg,”

Agus cuideachd na sùilean air cùl na h-aodannan coimheach:

“O sùilean gorm muinntir a’ Ghlinne. Seonaidh nach e?”

Tha mi creidsinn gur e IGNIG DANNSAIR agus GORMADH AN FHEOIR na sgeulachdan as àraid a tha anns an leabhar agus an fheadhainn a tha foillseachadh mac-meanmna làidir. Tha IGNIG, tha mi smaoineachadh, mu dheidhinn innleachd is ealain, agus tha GORMADH AN FHEOIR mu dheidhinn a’ ghrian a’ tilleadh às dèidh don iarmailt a bhith dubh. Tha saoghal nan luch air a’ mhìneachadh gu mionaideach anns a’ chiad sgeulachd agus anns an darna tè saoghal eile a tha cheart cho neònach.

Bu mhòr am beud nach do lean Iain Moireach air a bhith sgrìobhadh sgeulachdan goirid oir bha agus tha, tha mi cinnteach, mòran aige ri ràdh mu dheidhinn staid a’ Ghaidheil anns an latha anns a bheil sinn beò, ann an cainnt a tha an còmhnaidh grinn, an còmhnaidh freagarrach, agus aon sgeulachd atharraichte bho chèile, mar gum biodh an t-ùghdar a’ dèanamh tòiseachadh ùr gach turas. Ach co-dhiù tha an leabhar AN AGHAIDH CHOIMHEACH ’na chuimhneachan a mhaireas fhads a bhios sinn a’ leughadh rosg Gàidhlig.

[TD 174]

BI AOIGHEIL RI LUCHD-TURAIS – ACH LEUGH SEO!
le Calum MacLeòid (Ratharsaigh)

Anns an Lùnasdal 1981 bha na làithean tioram, grianach agus blàth. A thaobh seo, bha mòran de luchd-turais às gach ceàrna air chuairt anns an eilean seo.

Seach gu robh an aimsir cho brèagha, chaidh mo bhean air chuairt gu tìr-mòr a dh’amharc air a càirdean. Bha seo a’ ciallachadh nach biodh anns an dachaigh airson seachdain ach mi fhìn.

An dèidh dhi falbh, thòisich mi ri spealladh an fheòir. Ach làithean roimhe seo, chuir mi lìn-sgadain, agus aon latha fhuair mi leth-cheud sgadan agus beagan rionnaich; agus seach gu robh an sgadan annasach, smaoinich mi gum biodh e agam còmhla ri buntàta ùr air mo dhìnnear a h-uile latha agus — gu dè as fheàrr — còmhla ris an t-seann bhuntàta gorm a bha aig ar n-athraichean mar bhuntàta tràth.

Aon latha, agus mi an dèidh am buntàta agus an sgadan a bhruich, agus iad air truinnearan ullamh air a’ bhòrd bheag anns an sgàth-thaigh a bha mach den t-seòmar-bidhe taobh cùil an taighe, agus mi air suidhe sìos, rùisg mi buntàta. Cha tug mi ach greim no dhà às nuair a chuala mi a bhith a’ bualadh an dorais a-muigh a bha air an sgàth-thaigh, taobh aghaidh an taighe. Chaidh mi a choimhead cò a bh’ann le leth-bhuntàta ’na mo làimh chlì agus mi a’ cagnadh a’ ghrèim a bha ’nam bheul, oir shaoil mi gur e mo nàbaidh a bh’ann, agus e mar fhasan aige tighinn a dh’obair leis a’ chòmhradh-dealain, uidheam nach robh aige fhèin.

Ach nuair a dh’fhosgail mi an doras ’se a bha fam chomhair boireannach àrd, dèanta. “Am bi sibh cho math,” thubhairt i, “agus gu lìon sibh am botal falamh seo le uisge òil,” agus i aig a’ cheart àm a’ sìneadh a’ bhotail thugam agus ag ràdha, “Cha toigh leam a lìonadh à uillt gun fios agam am beil an t-uisge annta sàbhailt.”

“Nì mi sin glè thoilichte,” fhreagair mise, “ach nach gabh sibh cupa teatha.”

“Bidh mi glè thaingeil air,” thubhairt ise, “mur cur mi èis no dragh oirbh.”

“Gu dearbh, cha chuir,” arsa mise, “oir tha mi aig mo dhìnnear, agus tha an coire agam air a’ chòcaire san sgàth-thaigh cùil. Bidh mi dèanamh teatha co-aca – thigibh a-steach.”

[TD 175]

Rinn i seo. Bha màileid no pac mòr air a druim a chuir i dhith anns an sgàth-thaigh. Bha bonaid ghrinn oirre, seacaid thana ghorm le muilicheannan goirid, briogais bheag le osain mu cromadh air faid agus brògan ìosal làidir le socsaichean goirid. Bha na bha ri fhaicinn de a craiceann rùisgte ruadh leis a’ ghrèin; agus a thaobh aois theirinn, “a’ streap ris an dà fhichead.”

Threòraich mi i don t-seòmar-bidhe agus gu suidhe sìos anns a’ chathair-ghàirdeanach ri taobh an àite-theine. “Tha mi duilich nach eil mo bhean a-staigh, ach cha bhi mi fada a’ dèanamh cupa teatha dhuibh,” thubhairt mi rithe. “Tha an coire air an teine san sgàth-thaigh cùil.” An sin thubhairt ise, “Seo a’ chiad uair agam anns an Eilean Sgiathanach agus ann an Ratharsaigh. Ged a shiubhail mi mòran den t-saoghal, chan fhaca mi seallaidhean cho grinn agus a chunnaic mi air an turas seo. Faic: eadhon bho far am beil thu fhèin a’ còmhnaidh, chì thu ceann a tuath an Eilein Sgiathanaich, an Cuan Sgìth, Na Hearadh agus Leòdhas. Ach gu dè an dà chreag neònach a tha nas fhaisge na cladach Na Hearadh?” “Tha,” arsa mise, “anns a’ Bheurla na <eng>Shiants<gai>. Anns a’ Ghàidhlig Na h-Eileanan Mòra.” “An e eileanan mòra a th’annta,” thubhairt i, “dòcha uimhir ri Ratharsaigh?” “Chan e,” arsa mise, “ach tha creagan anabarrach mòr annta.”

An sin dh’fheòraich mi, “Cia às a tha sibh?” Fhreagair i gu robh à Sasainn agus dh’innis i a h-ainm. Nuair a chuala mi sin thubhairt mi, “Cha chreid mi fhìn nach e fine Frangach a tha agaibh.” Rinn i lasgan gàire agus thubhairt i, “Chan eil sibh fada ceàrr, oir tha e air aithris gun tàinig na daoine dem beil mise a Shasainn comhla ri Uilleam Buadhair.” “Tha ùine mhòr bhon àm sin, thubhairt mise, “Blàr Hastings ann an 1066.”

Dh’fheòraich i an sin gu dè a b’ainm dhomh, agus dh’innis mi gu robh mi de Chloinn Leòid, a thàinig à Lochlann gu Alba dlùth air an aon àm agus a thàinig na daoine den robh ise à ceann a tuath na Frainge gu Sasainn. An sin dh’fheòraich i gu dè bu cheàird dhomh mun do leig mi dhìom a bhith ag obair, agus dh’innis mi gu robh mi ann an Seirbhis Luchd-cùraim nan Taighean-solais. “Their iad ‘Taigh na Trianaid’ ris a’ chuideachd sin ann an Sasainn,” thubhairt ise. “Dè an obair ris am beil sib’ fhèin?” dh’fheòraich mi dhith (oir bha mi ’n dùil gur ann a’ teagasg ann an sgoil a bha i). “Tha mi”, ars ise, “’nam àrd-chlèireach aig Comhairle baile mòr ann an ceann a deas Shasainn.”

Nuair a chuala mi co ris an robh mi a’ còmhradh, cha mhòr nach tainig fallas fuar orm. Cha robh mi ciallachadh ach cupa teatha agus briosgaid a thoirt dhi ’na làimh. Ach nuair a chuala mi cò i — boireannach foghlaimte agus ann an àrd-inbhe — smaoinich mi gu feumadh “am muillean a bhith a-rèir a’ bheathaich”, ged a bha mi glè shocharach agus, ann an seagh, aithreachas orm gun tug mi cuireadh dhi tighinn a-steach.

A-nis, mun do dh’fhalbh mo bhean, chuir i air dòigh am bòrd-bidhe

[TD 176]

beag anns an sgàth-thaigh cùil airson gum bithinn a’ gabhail mo bhidhe air gus an tigeadh i air ais. Bha seo a’ fàgail ar seòmair-bidhe cuimir agus glan airson neach sam bith a thigeadh a choimhead orm. A bhàrr air seo, chuir i brat grinn air a’ bhòrd-bidhe ann agus soitheach làn fhlùraichean air a mheadhon gus a bhith spaideil. Co-dhiù, thòisich mi air ullachadh na teatha don bhan-Sasannach mar seo: thog mi air falbh an soitheach anns an robh na flùraichean, dhùblaich mi am brat gu aon cheann den bhòrd agus dh’fhosgail mi am preas far an robh a’ bhean a’ cumail thubhailtean. Rug mi air a’ chiad tè a chunnaic mi, agus nuair a dh’fhosgail mi à pasgadh i bha i air leth grinn, le dealbhan eun agus bheathaichean fiadhaich iomadh-dathach, agus sgrìobhte oirre ann am Beurla “<eng>Sanctuary of Corrumbura, Queensland<gai>.” Tubhailt a chuir caraide thugainn à Astràilia. Sgaoil mi i air a’ bhòrd.

An sin dh’fhosgail mi am preas glainne anns an robh a’ bhean a’ cumail shoithichean sìona, agus thug mi às cupa, truinnsear-buinn, truinnsear beag agus truinnsear arain. Chuir mi air a’ bhòrd iad còmhla ri sgian agus spàin-teatha. An dèidh seo chuir mi aran, bonnaich bheaga agus briosgaidean air, comhla ri soithichean le ìm, siùcar, silidh agus bainne. Lorg mi an sin poit-teatha ùr ghrinn cheithir cupannan, agus chaidh mi leatha don sgàth-thaigh cùil, far an robh an coire gu dian a’ feadaireachd agus e a’ goil. Sgol mi a’ phoit-teatha, chuir mi teatha innte agus lìon mi i le uisge goileach. Chuir mi còmhdach-teas oirre, agus chuir mi air a’ bhòrd san t-seòmar-bidhe i, is truinnsear-buinn fòidhpe.

An sin thubhairt mi ris a’ bhan-Sasannach, “Suidhibh-se sìos air a’ chathair seo aig ceann a’ bhùird agus gabhaibh bhur teatha gu socrach. Tha mise dol don sgàth-thaigh cùil a chur crìoch air mo dhìnnear.” Rinn i seo, agus chaidh mise a-mach air an doras don sgàth-thaigh. Ged a bha ’n doras seo fosgailte, cha robh sinn am fianais a chèile. Bha balla-cùil an taighe eadarainn. Air suidhe sìos dhomh aig a’ bhòrd bheag, ghlaodh mi rithe, “Dè cho fada tuath agus a tha sibh a’ dol?” “Tha,” ars ise, “gus an comharra a th’aig an Riaghaltas air beinn àrd.” “Sin agaibh,” arsa mise, “Beinn na h-Iolaire — ann am Beurla, <eng>Eagle Mountain<gai> — mu dhà mhìle tuath air an taigh seo.” Chuala mi an sin i a’ monmhar “Ben-na-hi-o-lair-ee.” Bha mise air buntàta a rùsgadh, agus mi le mo mheòirean a’ toirt nan lannan de òrda-chinn sgadain, nuair a chuala mi ùpraid anns an t-seòmar-bidhe. Gu grad leum mi a-steach. Bha an sin a’ bhan-Sasannach ’na seasamh, agus i gu dripeil a’ tiormachadh a sliasaidean le neapaicin beag a thug i fo bhann a h-uaireadair air caol a dùirn.

“Dè thachair dhuibh?” thubhairt mi rithe. “O,” ars ise, “thachair tubaiste. Chuir mi car den chupa làn teatha, agus thuit e ’nam uchd. Cha do bhrist mi idir e.”

“Tha sibh air bhur losgadh,” thubhairt mise.

“Tha eagal orm gum beil,” fhreagair i.

Sheall mi an sin oirre. Bha uachdar a dà shliasaid bho lag na slèisde

[TD 177]

gu mullach na glùin cho dearg ri druim dà ghiomach mhòr air am bruich. An dèidh dhòmhsa an seòmar-bidhe fhàgail, lìon i an cupa le teatha, ach a chionn ’s nach robh i a’ cleachdadh bainne innte, bha an teatha ro theth ri h-òl nuair a bhlais i oirre. Gus am fuaraicheadh i, sgaoil i clàr-dùthcha a bha aice de Ratharsaigh ri taobh air a’ bhòrd gus am faiceadh i càit an robh Beinn na h-Iolaire, agus, g’ar bith dè an spuacail a bh’oirre, bhuail a h-uilinn sa’ chupa, agus chuir e car ’na h-uchd leis na bh’ann.

“O,” thubhairt mi rithe, “feumaidh cungaidh-fionnarachaidh a dhol air bhur sliasaidean cho luath ’s a tha ’nar comas mus èirich e ’na bhuilg-uisge a nì creuchdan oirbh. Am beil nì nur pac a tha freagarrach?” “Chan eil ’na mo phac,” fhreagair i, “ach aodach, biadh agus pailliun paisgte. Tha mi air leth duilich airson am <eng>mess<gai> a rinn mi den anart-bùird agus den bhrat-ùrlair, agus is math nach do bhris mi an cupa.” “Na gabhaibh dragh sam bith a thaobh sin,” thubhairt mi. “Is dorra leamsa sibh a bhith air bhur losgadh.” Thug mi sùil oirre, agus bha na deòir a’ sruthadh bho sùilean agus ruthadh dearg ’na gruaidhean — cha mhòr nach deach i ann an laigse.

“Suidhibh-se anns a’ chathair-ghàirdeanach gus am faic mise an lorg mi stuth freagarrach airson losgadh,” thubhairt mi rithe, aig an aon àm a’ toirt grad-leum don chlòsaid a bha a-mach às an t-seòmar-bidhe. Dh’fhosgail mi ann an sin preas beag anns an robh, ar leam, stuth den t-seòrsa a bha dhìth orm. Air a’ chiad sgeilpe bha botal Famal, botal ìodain, botal bainne maignìsia agus botal shùgh fhìogaisean. Air an ath sgeilpe bha botal Bostaic, botal deasgain-càise, bocsa Sam-buc agus botal ola-castair. Rug mi air a’ bhotal ola-castair, ach dòcha nach faca a’ bhan-Sasannach ola-castair riamh! Bha nàire orm a thoirt am follais, air eagal mus cuireadh fhàileadh i ann an laigse cheart. Cha robh nì ann freagarrach.

An sin chuimhnich mi gun tàinig mo bhean dachaigh à Port-rìgh mu bhliadhna air ais agus trì bocsaichean beaga aice — aon gorm agus dhà dearg agus, nuair a dh’fheòraich mi carson a bha iad, gun duirt i, “Tha am bocsa gorm, Sabhlon, airson ghearraidhean no rùsgadh, agus na dhà dhearga Aicriflecs airson losgadh no dathadh.” Ach càit an robh i air an cur? Ruith mi an sin a-steach dar seòmar-cadail, oir bha fios agam gu robh preas beag aig mo bhean ri taobh na leapa, agus nuair a dh’fhosgail mi e ’se a’ chiad ni a lorg mi ann rola de chlòimh cotain agus am bocsa Sabhlon. Gu grad thill mi leotha far an robh a’ bhan-Sasannach, agus thubhairt mi rithe a sliasaidean a thiormachadh le bad den chlòimh cotain agus dh’fhosgail mi am bocsa Sabhlon. Bha botal ’na bhroinn de luaidhe bhog, is sgòrnan biorach air. Nuair a thug mi an ceann dheth agus a bhruthainn am botal, thigeadh boinne an dèidh boinne de stuth geal às. Thòisich mi aig mullach aon de glùinean, a sgaoileadh an stuth seo air a craiceann cho aotrom ’s a bha ’nam chomas le meòir mo làimh dheis. Nuair a bha mi suas aig lag na slèisde, agus mi a’ faotainn air adhart gu math a’ còmhdach a’ chraicinn dheirg leis an stuth, dè a chunnaic mi a’ deàrrsadh air cùl mo mheòirean

[TD 178]

ach lannan sgadain! Leis a’ chabhaig, nach do dhìochuimhnich mi mo làmhan a ghlanadh. Nuair a mhothaich mi dha seo, thubhairt mi ris a’ bhan-Sasannach, “Seach gum beil sibh ullamh de thiormachadh na teatha leis a’ chlòimh cotain, sgaoilib’ fhèin an Sabhlon a-rèir mar a dh’fhuilingeas sibh e — le bhur dà làimh. Bidh sin nas luaithe, agus leanaidh mise ga dhòrtadh. Chaidh seo a dhèanamh gus an robh uachdar a dà shliasaid geal — coltach ri liath-reodhadh a’ leaghadh às is teas grèine air. Bha an stuth a’ dol à sealladh ann an ùine gheàrr leis an teas a bha ’na craiceann. Co-dhiù, chaidh Sabhlon a liacradh air na bha dearg de craiceann ann am pailteas.

An sin thubhairt i rium, “A h-uile h-àite air an deach an Sabhlon, dh’fhalbh an cràdh. Dòcha nach bi an losgadh cho dona agus a bha mi’n dùil.” “Glè mhath,” fhreagair mi. “Seo agaibh am botal Sabhlon; cha mhòr nach eil e falamh, ach bithibh-se a’ cur na th’ann air àite sam bith a chì sibh tioram, agus theid mise a lorg an dà bhocsa Aicriflecs.”

Chaidh mi rithist don t-seòmar-cadail agus lorg mi anns a’ phreas an dà bhocsa Aicriflecs agus thug mi iad airson a bhith aice air a turas. Bha mi duilich a thaobh i bhith cho draghail airson na tubaist, ach arsa mise rithe, “Dh’fhaodadh a leithid tachairt do neach sam bith.” Rinn mi an sin làn poit de theatha ùr agus ghabh mi fhìn cupa còmhla rithe. An dèidh sin sheall sinn air a sliasaidean — ged a bha iad dearg, cha do dh’èirich an craiceann ann an àite sam bith, agus dh’fhalbh i air a turas.

Is mise a bha taingeil nach do dhòirt an teatha theth air a briogais-bheag. Nan robh sin air tachairt, bha ’n losgadh air a bhith fada na bu mhiosa. Nì eile — bha mi cinnteach, nan tigeadh oirre a cur dhith, nach robh a leithid eile san fhàrdaich. A’ bhriogais bu mhotha agamsa, cha rachadh a bann seachad air a cruachain.

Ann an tubaist losgaidh, feumar sealltainn ris glè sgiobalta ann am beagan mhionaidean, mus èirich e ’na bhuilg-uisge. Nuair a bha mi dol don sgoil, dhòirt nighean muga lan còco teth ’na h-uchd. Bha na truaghan sia seachdainean mum b’urrainn i coiseachd don sgoil. Cha do dhìochuimhnich mi riamh an coltas a bh’oirre. Mar sin, bha fìor thruas agam ris a’ bhan-Sasannach ghasda.

Cho luath ’s a dh’fhalbh i, b’fheudar dhomhsa mo dheagh dhìnnear ath-theodhachadh agus, cho luath ’s a chuir mi crìoch oirre, tòiseachadh air an t-anart-bùird a nighe, a’ glanadh aiste nan sgallan ruadha agus, nuair a thiormaich i, ga pasgadh far an robh i roimhe. Gus an là-an-diugh, ma dh’aimnichear am facal “Astràilia”, tha a’ tighinn ’nam chuimhne “<eng>Sanctuary of Corrumbura<gai>” agus a’ bhan-Sasannach!

[TD 183]

AN SGEILP LEABHRAICHEAN

Creachadh na Clàrsaich. Cruinneachadh de bhàrdachd 1940–1980.
Le Ruaraidh MacThòmais. (<eng>Macdonald Publishers<gai>, Dun Eideann. 1982. £10.00)

“B’e sin an rionnag san oidhche fhrasaich”.

An toiseach tòiseachaidh, dh’fhaodainn leabhar a sgrìobhadh air an leabhar seo. Cha bhiodh sin doirbh a dhèanamh. Ach is e tha seo sgrùdadh, is chan e aiste fhèin.

Is ann a tha e nas coltaiche ri Bàrdachd Comhchruinnichte na ri Dàin Thaghte, ged a dh’fhàgadh a-mach às, tha e ’g innse dhuinn, mu fhichead dàn de na chaidh fhoillseachadh cheana. Nam fàgte an urras rium e, chuir mi a-steach don leabhar a h-uile lideadh a sgrìobhadh, ach chan e sin a rinn Ruaraidh. A bhàrr air sin, dh’fhàgadh a-mach grunnan dhàn a sgrìobhadh o chionn ghoirid, agus dàin a bhuineas do “dh’obair fo làimh”. A cheart aindeoin sin, is e “leabhar iomlan” a tha againn an seo.

Tha eadar-theangachaidhean Bheurla den mhòrchuid mhòir aige — rinneadh tòrr dhiubh a dh’aon adhbhar airson an leabhair seo — agus is fileanta, ealanta a’ Bheurla a chuireadh air a chuid Gàidhlig leis. Mar eisimpleir, tha “<eng>èlan<gai>” aige airson “ruithleum”, agus feuch ttd. 22–3:

An teid mi dh’ionnsaigh a’ mhonaidh
a lorg an t-sonais tha ’m dhìth,
no fo sgàile nan geugan
a dh’èigneachadh sìth?

<eng>Shall I make for the moor / to find the joy that I lack, / or seek the shade of branches / to storm peace?<gai>

Nuair a bhios e a-mach air “<eng>work in progress<gai>” (obair fo làimh), tha e a’ leigeil fhaicinn dhuinn gun tig an latha anns an tachair ‘fhìor bhàrdachd


[TD 184]

[Sanasan]

[TD 185]

chomhchruinnichte ruinn, agus, ma leanas an ruith air an ruaig, ’se bhios ann ach leabhar a bhios ’na fhìor shùileachan agus ’na chlach-mhìle air slighe na Gàidhlig. Ceart mar a tha an leabhar seo!

Tha na dàin seo, le bhith gan gabhail thar cheann, a’ dèanamh suas leabhair a tha iomlan, eireachdail, a tha gu math tomadach (283 ttd.) agus a tha air a chur a-mach le sgoinn is le snas is le sgoilearachd an clò a tha taitneach don t-sùil agus furasda a leughadh. Is math as fhiach e a phrìs.

Tha a sheòrsa bàrdachd fhèin aig Ruaraidh MacThòmais agus is maighstir meadrachd e, filidh don urrainn faclan ùra a thùradh agus faclan a thàthadh ri chèile ann an dòigh bheothail, ùir. San toiseach, gu seachd sònraichte san Dealbh Bhriste, tha sgàile Eimhir a’ tighinn trasd air na duilleagan (m.e. ‘Roghadal 1943’ agus ‘’Ne seo an dàn deireannach dhutsa?’) Chan eil sin ach nàdurra, agus tha comhcheangal ealaine eadar Mochtàr is Dùghall agus An Cuilthionn, cha teid mi às ’àicheadh.

Am fear nach do leugh lideadh dhith, saoilidh e gur e <eng>vers libre<gai> buileach glan a tha ’m bàrdachd Shomhairle agus Ruaraidh, ach bidh e air e thur mhealladh, ged a gheibhear roinn mhath <eng>vers libre<gai> an Saorsa agus an Iolaire. Tha ceòl fuaim is seirm nach gabhar a-staigh le comhfhuaim is uaim is aichill ’nan cuid obair, agus, a bhàrr air sin, tha comhfhuaim is uaim is aichill gu coimhlionta, foirfe aca. ‘Uiread sin airson meadrachd dheth.

Cha robh Mùirneag riamh fada bho Ruaraidh, ge be co aca an Obair Dheadhain no an Glaschu no an Salzburg no am Bail’ Ath Cliath a bha e.

Chan eil dhuibh ach a bhith a’ leughadh Eadar Samhradh is Foghar agus bidh sin soilleir gu leòr.

Smaoinich mi agam fhìn cuideachd, an e gu bheil guth Uisdein MhicDhiarmaid ri chluinntinn an seo?:

Dearg, dearg, dearg, dearg,
dearg air mo chridhe clis.
Thusa rinn fìon dhen an uisge,
dean uisge den fhìon a-nis.

Faic cuideachd ‘Adhlacadh Uisdein MhicDhiarmaid, 13.9.78’ agus ‘Urnaigh Iain Ruaidh’ (td. 280)

‘1707–1979’ (t.d. 266):

“’Si a’ cheist
a bheil rathad eil’ ann,
ionaltradh ùr,
gun teist,
a bheil borrach
air a’ chàthair bhuan sin,
crìoch air a’ chluain ud
a dh’fhàs cho cianail
fad dà cheud, dhà dheug ’s tri fichead blianna?”

[TD 186]

Na smaointich gu bheil a leithid seo rudeigin deireannach, ùr agus bhon latha-an-diugh a-mhàin aig Ruaraidh. Chan eil ach sùil a thoirt air an Dealbh Briste a-rìsd agus air ‘Beanntan Chill Fhinn’ agus tuigear sin. An Albainn an-diugh is nì cudthromach bàrd Nàiseantach, agus is e sin a bha ann an Ruaraidh MacThòmais riamh bho thùs gu èis.

Nuair a theid an Crann (<eng>Saltire<gai>) an àird
bidh Seoc an Aonaidh air a mhàs - - - -
nuair chì sinn a’ chrois air a’ chrann
nì sinn ri ar dùthaich bann (t.d. 214)

Agus ‘Nuair a bha sinn beag’ (t,d, 166):

Ach nan robh ’n cothrom againn,
nan robh tancaichean ri ar làimh,
is gunnachan, is gas,
nan robh am bom mòr fo ar comas,
’s gun smachd aig Dia oirnn a-nis,
dè dhèanamaid?

Feumaidh mi aideachadh gu bheil làn fhios agamsa dè dhèanainn fhèin, agus tha fìor fhios aig iomadh fear is tè an Albainn. Ach cha dèan e ’n gnothach an seo gun a bhith cuimhneachadh air ‘Dàn na Roinn Eòrpa’:

Cha bhi fear gu dà chràdh
ach fear gun ghràdh idir:
agus fòghnaidh an smuain sin
air latha glas
ann an Glaschu (t.d. 12)

Tha bòidhchead a tha anabarrach iongantach ann am bàrdachd Ruaraidh MhicThòmais, agus, mar cho-dhùnadh, bheir mi dhuibh dàn iomlan, ‘Nuair a thig an dorch’ (t.d. 170):

Nuair a thig an dorch
ort, a’ toirt air falbh Mùirneag
’s Beinn Phabail is Hòl,
nuair a bhios do chaoraich ’nan laighe,
am feur dorch ann am brù na h-oidhche,
’s a’ ghealach ùr gun èirigh,
Tilgidh mi an t-ultrach mhònach-s’ air an teine
’s nì e solas.

Maoithe agus draoidheachd sin, ’s tha ’n leabhar seo làn diubh.

Mac Iain Dheòrsa.

[TD 187]

Camhanaich, le Dòmhnall Iain MacIomhair (Buidheann-foillseachaidh nan Eilean an Iar. Steòrnabhagh. 1982. 72dd. £3.25)

Tha sgeulachdan Iain MhicIomhair uabhasach àraid, ach gun teagamh ’sann às an aon mhac-meanmna tha iad uile ag èirigh. Chan ann idir air saoghal an taobh a-muigh a tha iad a-mach, ach a’ dèiligeadh mar as tric ri inntinn an duine. Agus air an adhbhar seo tha iad a’ fàs gu nàdurrach às an linn againn fhìn. Tha mi smaoineachadh gur e a’ chiad sgeulachd — SODOMABOST — tè cho àraid ’s a th’ann. Tha e mu dheidhinn fear a tha a’ bàsachadh ’s ag èirigh a-rithist seach nach robh am bàs a’ còrdadh ris. Tha e tighinn air ais ann am bàta tarsainn air uisge a tha ag at ’s ag èirigh. Ann an dòigh ’sann coltach ri sgeulachd Nòah a tha an sgeulachd seo. Agus tha grùnn eile mu dheidhinn ìomhaighean às a’ Bhìoball mar a tha sgeulachd Adhamh is Eubha.

Tha cuid dhiubh mu dheidhinn mhuirtean, cuid uabhasach goirid, cuid an ìre mhath fada. Bho sgeulachd gu sgeulachd chì sinn na h-aon ìomhaighean mu dheidhinn a’ pheacaidh, mu dheidhinn ainglean, mu dheidhinn Dhè. Ann an aon ’se dealbh-chluiche a tha Dia fhèin a’ cur air bonn. Tha tè eile mu dheidhinn maoir, is an sguabadh a chaidh a dhèanamh air na Gaidheil, tè eile mu dheidhinn a’ Phrionnsa Teàrlach. ’Se seo tè cho math ’s a chòrd rium.

Tha an sgrìobhadh cùramach agus ealanta:

“Nach robh an uaigh mar tholl anns an deidheadh an luath a chur an dèidh don teine a dhol às.”

“Bha neo snaithlean ceothaidh fhathast ag èirigh à chridhe, às an h-èibhleagan a bha a’ garadh a chèile mus deidheadh iadsan a chrochadh cuideachd.”

Tha sgeulachd eile mu dheidhinn famhaire a tha a’ falbh air feadh na Gaidhealtachd: agus tha i crìochnachadh anns an dòigh seo:

“Thog e an dùthaich ’na làimh, chuir e ’na phòcaid i, agus thachd e i le dìth na h-analach.”

Thill e. Chunnaic e a mhaighstir.

“Siud,” ars esan, “a’ Ghaidhealtachd fo smachd.”

“Glè mhath,” ars a mhaighstir. Smaoinich e airson mionaid. “Tha àite iomallach eile . . . .”

Tha sgeulachd bheag eile AN CLAIDHEAMH ag innse mar a tha Caimbeulach a’ marbhadh MacIain. Cha chanainn gu bheil mòran fealla-dhà anns na sgeulachdan seo ach aon a-mhàin, ’se seo an tè mu dheidhinn a’ Phrionnsa Tèarlach, a tha uabhasach èibhinn leis an dà chiall den fhacal CRUN. Tha na sgeulachdan a’ fosgladh glè thric le smaoin àraid:

Sheas e aig beul na h-uaighe fad fichead bliadhna.

’Se rud math a th’ann gu bheil ùghdairean againn a-nis a tha sgrìobhadh sgeulachdan goirid agus iad uile glè atharraicte bho chèile, a shamhail Iain

[TD 188]

Moireach agus Eilidh Watt agus a-nise Iain MacIomhair. Bha latha ann nach robh sgeulachdan goirid idir againn ach a-nise tha còisir againn de eòin, gach fear le a ghuth fhèin. Tha mi ’n dòchas gum faic sinn tuilleadh bhon ùghdar seo agus tha mi cinnteach gum faic.

Iain Mac a’ Ghobhainn


Josef Bysveen, <eng>Epic Tradition and Innovation in James Macpherson’s Fingal (Acta Universitatis Upsaliensis. Uppsala 1982<gai>. Ri fhaotainn bho <eng>Almqvist & Wiksell International, Stockholm<gai>. ISBN 91–554–1332–3)

Ann an 1977 bha sinn toilichte oileanach Nirribhidheach a bhith againn ann an Roinn nan Cànanan Ceilteach ann an Glaschu. Bha Josef Bysveen air tighinn gu là, is bha e a’ teagasg anns an t-Suain, agus chuir e trì mìosan seachad an Glaschu a’ rannsachadh mu Oisean ’s mu Sheumas Mac a’ Phearsain, agus ag ionnsachadh tuilleadh Gàidhlig. Tha cuimhne agam air ’s e a’ gabhail seann òran Lochlainneach anns a’ chlas aon mhadainn.

Tha Bysveen a-nis air leabhar glè fheumail fhoillseachadh, mar thoradh air bliadhnachan de rannsachadh. is fhada bho bha e soilleir gu robh Seumas Mac a’ Phearsain a’ strì ri eipic a sgrìobhadh a chumadh ceann a’ mhaide ris na h-eipicean Greugach is Laidinneach, agus tha cuid am beachd gur h-ann a’ feuchainn ri staid bhochd nan Gàidheal àrdachadh a bha e cuideachd, is creachadh Chuil-lodair is na bha lùib ris fhathast ùr ann an cuimhne dhaoine. Tha Bysveen den bheachd sin cuideachd. Tha e a’ sealltainn, a thuilleadh air a sin, mar a thog Mac a’ Phearsain a bheachdan mun eipic (bho a leughadh Chlasaiceach, bho Thòmas Blackwell, fear de na h-oideachan-ionnsachaidh aige an Obar Dheadhain, agus bho Uisdean Blàr an Dùn Eideann), agus mar a chuir e a chruth fhèin orra, mar eisimpleir le bhith a’ toirt a-steach beachdan Ceilteach mu nithean os-nàdurra.

Chuir e a chruth fhèin air eachdraidh nan Gaidheal ann an dòigh eile, le bhith a’ cur Alba os cionn Eirinn anns an t-seann eachdraidh, agus tha seo gu h-àraidh soilleir anns na mìnichidhean a tha e a’ dèanamh air an eipic (gu dearbh air an dà eipic, Fingal agus Temora). Bha seo soilleir roimhe seo, ach tha Bysveen a’ cur ris an t-soilleireachd sin le bhith a’ sealltainn mar a tha Cù Chulainn (agus eadhon na teachdairean a tha a’ dol bhuaithe) ann a staid nas ìsle na Fionn no Fingal. Tha e cuideachd a’ sealltainn gu mionaideach na dòighean anns an do chuir Mac a’ Phearsain gu feum na gleusan eipiceach, ’s mar a dh’atharraich e iad.

Ann an iomadach dòigh, ma tha, tha Bysveen a’ dearbhadh gu robh sgil agus fiosrachadh fuaighte ris an obair a rinn Mac a’ Phearsain, ged is

[TD 189]

mòr na rinneadh de chàineadh air ’na là fhèin agus bhon uair sin. Mar as trice tha tachairt, tha e feumail sealladh fhaighinn air cuspair bhon taobh-a-muigh, agus faodaidh sinn a ràdh gun teagamh gu bheil an leabhar seo a’ meudachadh eòlais agus tuigse.

Ruaraidh MacThòmais.


<eng>W. H. Murray, Rob Roy MacGregor: his life and times (Richard Drew publishing<gai>, Glaschu. 1982. £9.95)

Tha beatha Rob Ruaidh làn de dh’adhbhar sgeòil. Coltach ri Robin Hood ghoid e bho na beairtich gu rud thoirt do na bochdan. Ghabh e taobh an fheadhainn a chaill an còirichean an aghaidh ùghdarrais choimhich. Ach tha diofar eatorra. As bith a robh leithid Robin Hood ann, chan eil sgeul air ach mar adhbhar sgeòil; bha Rob Ruadh ann gu h-eachdraidheil. Ach rinneadh adhbhar sgeòil dheth ri linn a bheatha fhèin, agus le fear a bha ag obair as leth an riaghaltais don tug Rob Ruadh dùbhlan. Thachair seo nuair a dh’fhoillsich Daniel Defoe <eng>Highland Rogue<gai>. Bha ùghdar Robinson Crusoe air a leantainn le sàr-ghin eile a bha anabarrach math air eachdraidh a chur ann a riochd sgeulachd: tha Rob Roy air fear de na nobhailean as fìor fheàrr aig Bhaltair Scott. Ach mar a thachair, sgrìobh Rob Ruadh a bheatha fhèin, agus tha mòran air mhaireann den sgrìobhadh sin: rud a tha ag innse eachdraidh eadar-dhealaichte dhuinn.

Rugadh e goirid an dèidh don Rìgh Teàrlach II na reachdan peanasach an aghaidh nan Griogarach a chur à bith. Mus do chaochail e bha na reachdan sin air an leagail a-rithist air a’ chinneadh (an dèidh iom-chuartachadh 1688), agus ghabh e fhèin pàirt ann an èirigh-a-mach 1715. Cha bu mhisde e gum b’i a mhàthair Mairead Chaimbeul à Gleann Lìomhann. Mar sin bha e an dlùth chàirdeas do chiad Iarla Bhraghaid Albann, cho math ri bhith càirdeach do Raibeart Ghlinn Lìomhann, a ghabh pàirt cho suarach ann am murt Ghlinne Comhann. Ach air taobh athar b’esan Taoitear an Triath òig a bh’air a’ chinneadh (ged a bha an cinneadh air a chrosadh) ann an 1702, agus bha buaidh làidir aig an dleasdanas seo air.

A’ cleachdadh sloinneadh a mhàthar agus a chàirdeas ris na Caimbeulaich nuair a bha iad sin feumail, rinn e gach cleas gus a dhaoine a dhìon bhuapasan a bha gan geur-leanmhainn ann an ainm nan Cuigseach Cailbhineach aig a robh làmh-an-uachdair. Tha Murray a’ sealltainn dhuinn cho airidh ’s a bha e air cliù na gaisgeachd, agus ann a bhith a’ dèanamh seo tha e a’ tarraing bho fhiosrachadh nach eil an clò agus a’ cur solas às ùr air cùnntasan clò-bhuailte. Tha e a’ cumail a-mach, agus chan eil e duilich a chreidsinn, nach b’urrainn gu robh Rob Ruadh ciontach a thaobh a’ mhaoin-èalachaidh a chuireadh às a leth; nach b’e


[TD 190]

[Sanas]

[TD 191]

fear-gnìomha do na Hanobhèirianaich a bh’ann, ged a chaidh seo a ràdh gus a dhìon bhon lagh; nach tugadh a-riamh ’na phrìosanach a Lunnainn e, mar a dh’innis pàipear Dun-Eideannach.

Ach gu seach àraidh, tha Murray an dèidh sgeulachd Rob Ruaidh a shuaineadh ann an eachdraidh Chloinn Ghriogair, agus an eachdraidh dòigh-beatha (dùthchail agus Gaidhealach) a tha air a dhol à sealladh. Leis cho eòlach ’s a tha e air beanntan na h-Alba gu h-àraidh, tha tuigse anabarrach aige de shiubhal nan ràithean agus de dhòighean is de dhìlseachd luchd na tuatha. Tha an leabhar airidh air fear a bha airidh air beul-aithris, agus a choisinn aig an aon àm còir gum biodh a ghaisgeachd air a cur air ar beulaibh mar ghnothach eachdraidheil.

Iain Grimble.


Aimsir Phrìseil, deas. le Alma Jamieson, Alasdair Barr, Lachlan Dick agus James Macaulay (Roinn nan Eilean Siar den Chomann. Steòrnabhagh. 1982. 44dd. Le casaet. An leabhar £1.50. Casaet £2.50)

Tha e glè iomchuidh gum biodh leabhraichean-ciùil aig clann nam bun-sgoiltean, anns am bi òrain bheaga Ghàidhlig a tha air an dèanamh a dh’aon ghnothaich do chloinn. Tha e a cheart cho iomchuidh gum biodh lorg aca air na h-òrain a th’anns an dualchas againn mar tha, agus le sin tha mi a’ ciallachadh dualchas Gàidhlig na h-Albann air fad. Ach feumaidh iad rud a fhreagras air an aois fhèin, agus air an là anns a bheil iad beò, ’s ma ghabhas sin a thoirt dhaibh gun am fàgail gu tur an eisimeil gach truileis a thig thuca air clàir Bheurla, ’se rud mòr a bhios ann. Tha tòiseachadh math ga dhèanamh leis an leabhar seo a chuir Roinn nan Eilean Siar den Chomann a-mach.

Thagh iad trì òrain air fhichead a bha an clò mar tha, dìreach mar dhàin bheaga cloinne, agus chuir iad ceòl riutha. Thàinig na dàin à ceithir leabhraichean, Rabhdan is Rudan le Iain Mac a’ Ghobhainn, Rannan à Eilean na h-Oige le Dòmhnall MacDhòmhnaill, Rannan Eibhinn Cloinne le Màiri Tàilleir, agus Seillean sa’ Bhotal deasaichte le Fionnlagh MacNèill. ’Se Gairm a chuir a’ chiad trì an clò, agus An Comann Gaidhealach am fear mu dheireadh.

Tha ceòl air a chur ris gach òran, agus tha dealbh air a chur ris cuideachd, agus a thuilleadh air a sin tha ceistean agus gnìomhachas co-cheangailte ris gach òran a tha a’ toirt cothrom don chloinn (agus don luchd-teagaisg) leudachadh beag a dhèanamh: rann eile a sgrìobhadh, ceòl ùr a dhèanamh, beachd a thoirt air ciall an òrain no air rudan

[TD 192]

co-cheangailte ris. Rinneadh tòrr obrach ann a bhith a’ cur an leabhair ri chèile.

Tha na dealbhan beaga taitneach agus coltach gu leòr. Tha an clò a tha anns an leabhar rudeigin garbh agus air uairean duilich a leughadh, agus b’fhiach seo sealltainn ris gu geur nam biodh dùil aig an Roinn leabhar eile mar seo a chur an clò. Saoilidh mi, ged tha, gur h-e mearachd a bh’ann na fuinn air fad fhàgail an urra ris an aon duine. Tha stoidhle nan òran ro choltach ri chèile, agus tha eagal orm gu bheil iad ro choltach ri òrain bheaga sgoile anns a’ Bheurla, agus iad cho diùid, ceart, cothromach. Cha do dh’èisd Mgr Barr furachair gu leòr fhathast ri ceòl na Gàidhlig. Chan e òran gaoil tiamhaidh a th’ann am ‘Feusag gun stà’, agus dh’ionndrain mi fealla-dhà an siud ’s an seo anns a’ cheòl. Ach tha feadhainn ann a tha math, agus freagarrach, mar eisimpleir ‘Am Bodach ’s an Rocaid’ agus ‘Bàl nan Tunnag’. Tha Alma Jamieson (no Kerr) a’ seinn gu sèimh, binn, soilleir air fheadh.

Teagamh ann no às, tha an Roinn ri a moladh gu mòr airson obair den t-seòrsa seo a chur air adhart, is dèanadh iad tuilleadh dhi.

Ruaraidh MacThòmais

[Sanas]
