[C 1]

<eng>
SPORAN DHÒMHNAILL
Gaelic Poems and Songs

by
The late DONALD MACINTYRE
The Paisley Bard

Compiled and Edited by
SOMERLED MACMILLAN

Published by Scottish Academic Press for the
SCOTTISH GAELIC TEXTS SOCIETY
EDINBURGH
1968

[C 2]

[Blank]

[C 3]

SPORAN DHÒMHNAILL

Compiled and Edited by
SOMERLED MACMILLAN

SCOTTISH GAELIC TEXTS SOCIETY

[DA 1]

SCOTTISH GAELIC TEXTS
VOLUME TEN

SPORAN DHÒMHNAILL

[DA 2]

[Blank]

[DA 3]

SPORAN DHÒMHNAILL
Gaelic Poems and Songs

by
The late DONALD MACINTYRE
The Paisley Bard

Compiled and Edited by
SOMERLED MACMILLAN

Published by Oliver and Boyd for the
SCOTTISH GAELIC TEXTS SOCIETY
EDINBURGH
1968

[DA 4]

OLIVER AND BOYD LTD

Tweeddale Court
Edinburgh 1

39A Welbeck Street
London W.1

First Published 1968

© Text of Poems and Songs, Mrs Mary MacIntyre;
Introduction, Notes, Glossary, and Indices, Scottish Gaelic Texts Society

1968

Printed in Great Britain by
Robert Cunningham and Sons Ltd, Alva

[DA 5-6]

PREFACE
[Beurla]

[DA 7]

CONTENTS

										Page
Preface										v
Acknowledgments								vi
Index of First Lines								x
Text Books Consulted								xiii
Abbreviations									xiv
Introduction									xv
I. Moladh Uibhist								3
II. Dol do dh’Uibhist								8
III. Uibhist uain’ an Eòrna							10
IV. Bun an Ròdha								14
V. Géideabhal									17
VI. Air dhomh a chluinntinn gun d’rinn bàrd eile òran math			21
VII. Moladh nam bàrd Uibhisteach						23
VIII. Uibhist an Eòrna								25
IX. Duan na h-Àirigh, no Aoir nan Rodan					28
X. Gillean Àird-mhaoile							31
XI. Dòmhnall Ruadh (Sùil air Ais)						35
XII. Pìobairean Camshronach anns an Ruaig Mhór (1918)			40
XIII. Naomh Bhalaraidh agus Dun-circe					43
XIV. El Alamein								47
XV. An Turus-cuain								53
XVI. Giomadairean Àird-mhaoile						56
XVII. Dà Dhòmhnall Ruadh ris na giomaich					59
XVIII. Aeòlus agus am Balg							61
XIX. Fhir, a dhìreas am bealach						84
XX. Seònaid									88
XXI. Maighdean a’ chùil dualaich						90
XXII. Chan eil mi gun m’aire air m’euchdaig				92
XXIII. Òran na poit-thàirne							94
XXIV. Is adhbhar a’ chlisgidh						96
XXV. Còmhradh eadar an t-seann té ’s an té ùr				98

[DA 8]

XXVI. Mo mhaighdean òg							100
XXVII. MacPhàil is MacThómais						102
XXVIII. Fear a’ chòta ruaidh							124
XXIX. Domhnall an t-Saighdeir						126
XXX. Thug mi’n oidhche raoir glé shàmhach				129
XXXI. Fàilt’ air na Gàidheil							132
XXXII. Do’n Diùca Hamilton						135
XXXIII. Òran air cor na Gàidhlig						141
XXXIV. Catrìona Nic Mhathain						144
XXXV. Òran na Cloiche							147
XXXVI. Nuair chaidh a’ Chlach a thilleadh					153
XXXVII. Ruairidh is Pàdruig air chéilidh					156
XXXVIII. Bùth Dhomhnaill ’Ic Leòid					160
XXXIX. Sporan Dhòmhnaill							164
XL. Chan ioghnadh ged bhithinn gun mhire, gun cheòl			167
XLI. Mo sheann phoit dhubh nan trì chasan					171
XLII. ’S fheudar gun bhith ’g òl						173
XLIII. Òran do dh’A******r S**r*ch					175
XLIV. Moladh Inbhir-Lòchaidh						185
XLV. Cuir romhad Bliadhn’ Ur						189
XLVI. Fàilte an Diabhuil do’n droch dhuine					193
XLVII. An coileach a chaidh air chall ’s a’ phosta				198
XLVIII. Gaoth an Iar								203
XLIX. Mór NicLeòid								205
L. Dìth nan Cungaidhean							208
LI. Nuair a thàinig am Buroo do Dhùthaich nam Beann			211
LII. Òran na Cathrach								216
LIII. Iarraidh Dhòmhnaill Alasdair						219
LIV. Òran na h-Aide								226
LV. An deagh chlachair 							229
LVI. ‘‘Bàrdachd nam Beann’’						232
LVII. Òran nan Easgannan							235
LVIII. Mar thuit an t-each							237
LIX. Ma b’fhìor gun do thionndaidh bean Eòin				240
LX. Òran nam Beairtean Adhair						243
LXI. Hoireann ò mar atà sinn							246

[DA 9]

LXII. Cumha Bràthar								248
LXIII. Marbhrann do’n Rìgh							253
LXIV. Marbhrann eile do’n Rìgh						256
LXV. Chrùnadh Ealasaid							258
LXVI. Òran do’n Bhàn-righ Ealasaid						259
LXVII. Aoir Mhussolìnidh							262
LXVIII. Aoir an Luchd-Riaghlaidh						266
LXIX. Òran nan Con								278
LXX. Triall gu ‘‘Cùirt nan Con’’						282
LXXI. Gearain a’ Choineinich						284
LXXII. Bho’n fhuair mi bhlasad						288
LXXIII. O, faighibh suas an cogadh						291
LXXIV. Na Rocaidean							293
LXXV. Cion a’ ghuail								295
LXXVI. Fear freasdail is ainm dhomh					297
LXXVII. ‘‘Gairm’’								299
LXXVIII. Òran a’ chnatain mhóir						302
LXXIX. So a’ bhliadhn’ thug a-nuas mi					307
LXXX. ’S e mo chaochladh mór a thàinig					309
LXXXI. Caochladh nam Fonn						311
LXXXII. Tómas Seanntair (Bho’n Bheurla Leathann)			315
LXXXIII. An Dà Chù (Bho’n Bheurla Leathann)				327
LXXXIV. Loch nan Geàrr (Bho’n Bheurla)					339
Notes										342
Index of Persons, etc.								383
Index of Places								386
Glossary									389

[DA 10]

INDEX OF FIRST LINES

										Page
Ach, a Rao’aill ’ic Eachainn							229
A Chatrìona Nic Mhathain							144
A’ Chlach a bha mo sheanmhair						147
A Ghéideabhal chreagach!							17
Air talamh no tuinn, am baile no ’m beinn					311
A-mach le’r cuid chòmhnard							339
Am feasgar a cheannaich mi							232
Ann an Uibhist nam beann fuara						88
An spiorad ar sluaigh sireamaid buaidh					43
An t-each a phàidh mi’n t-airgiod air						237
A Rìgh na Cathrach is na Glòrach						28
B’e turus gun bhuaidh thug sinne gu tuath					59
Beud air cathair an ànraidh							216
Bha galla Dhòmhnaill Mhóir Di-luain					278
Bha mi oidhch’ anns an leabaidh						243
Bha mis’ an raoir gu dubh-bhrònach						156
C’àit an deach an duine còir							124
Ceist air an Diùca								135
Chaidh ar cailin ùr a chrùnadh						259
Chan eil mi gun m’aire air m’euchdaig					92
Chan ioghnadh ged bhithinn							167
Chan ioghnadh mise bhith fo dhorran						235
Chuala M*cG***g**r an Lunnainn						175
Cia mar a dh’fhaodas sinn labhradh?						253
Cluinnear anns gach ceàrn							102
Deoch-slàinte sìol nam fuar-bheannan					132
Duanag mu chruadal nan laoch ud						40
E horo Chalum Mhóir thugainn còmh’ rium gu dram			160
Fhir, a dhìreas am bealach dol dìreach gu baile				84
Gaoth an iar, gaoth an iar							203
Ged bha mi ’n raoir an tigh leam fhìn						205

[DA 11]

Ged nach deach mi fo òrdugh							266
Ged’s cruaidh ri ràitinn le mac mo mhàthar					141
Ged tha mi gun bhotul								288
Grad dhùisgeam á suain							3
Gun chuir mi ceathramh òrain						31
Gur ann an eilein nam beann àrda						14
Gur ann ’s a’ cheàrn sin do dh’Alb’						327
Gur e Inbhir-Lòchaidh							185
Gur e sinne th’anns a’ ghiorag						284
Hoireann ò mar atà sinn							246
Horo, leannain, nach tiugainn thu leam-sa?					8
Is adhbhar a’ chlisgidh							96
Labhair Aeòlus, ‘‘Séid, mo bhalg						61
Labhramaid ealanta ’s math thig e dhuinn					25
Leam is bochd a bhith bruidhinn						208
Leam is cianail ’s gur duilich							226
Le dìth an stuth ’s le phrìs an diugh						171
Mo chreach mhór, mo sgeul cianail						219
Molaidh mise Fionnlagh MacDhòmhnaill					299
Nach tu tha smaointinn gura tu bhios math					98
Nuair a bha mi sìngilte							164
Nuair bha mi ’n toiseach m’òige						35
Nuair bhios mi leam fhìn							90
Nuair dh’fhàgas reiceadairean féill						315
O a ho, dìridh mi is teàrnaidh mi’n chruadhlach				256
O, cha téid mi air an t-saoghal dha’n t-searmon				240
O, faighibh suas an cogadh							291
O hì, o hà! fear freasdail is ainm dhomh					297
Rìgh! gur mis’ tha fo phràmh							211
’S aighearach leam fhìn mar tha gluasadan					262
’S ait leam an sgeula								47
’S a’ mhadainn Di-sathuirn thàinig brath oirnn a-nall			282
’S a’ mhadainn mhoich mu’n éirich grian					100
’S a’ mhadainn nuair a dh’éirich sinn						53
’S an Uibhist an Eòrna							23
’S e latha Nollaig tha’n diugh ann						198

[DA 12]

’S e mo chaochladh mór a thàinig	 					309
’S e rocaidean, ’s e rocaidean							293
’S e sgeula dubhach mo leònaidh						248
’S e so an aimsir a th’air a dearbhadh						126
’S fheudar gun bhith ’g òl							173
’S mì-chiatach le seanchaidhean						153
’S mithich dhòmh-sa ’g éirigh						21
So a’ bhliadhn’ thug a-nuas mi						307
’S toigh leam a bhith bruidhinn						56
Tapadh leat, a dhuine dhona!							193
Teine shìos, teine shuas							295
Tha mis’ an còmhnuidh feadh nan Gall					10
Tha mise gu tinn fo dhìth ’s fo dheireas					302
Théid ar cailin fhìor a chrùnadh						258
Throid mo bhean ’s gun throid i rium						94
Thug mi’n oidhche raoir glé shàmhach					129
Tuigeamaid an tùs na bliadhna						189

[DA 13]

TEXT-BOOKS CONSULTED

[DA 14]

ABBREVIATIONS

[DA 15-30]

INTRODUCTION
[Beurla]

[TD 1]

<gai>
SPORAN DHÒMHNAILL

[TD 2]

[Blank]

[TD 3]

I
MOLADH UIBHIST

Grad dhùisgeam á suain
Agus siùdadh mo dhuan
Los gun ùraichinn suas seanchas air;
Innis annsa mo luaidh,
Ceann-uidhe nam buadh,							5
Eilein Uibhist nan cluan seamragach.
Bruidhneam follaiseach fòil,
Innseam aisneis le pròis,
Brìgh mo chantannas-beòil dhearbhainn e
Mu thìr nam beann fuar							10
A tha ’n iomall a’ chuain—
Air am minig na luaidh seanchaidhean.

Gur e dùthaich mo ghràidh,
Dùthaich thorrach an àigh;
Dùthaich chorrach nan àrd-gharbhlaichean—				15
A tha grianach gu blàths,
A tha fiarach gu àl,
A tha sìolmhor gu bàrr arbharach;
Calgach diasach gu gràinn’,
Tarbhach iasgmhor gach bàgh;						20
Sealbhach ianach gu càil shealgairean.
Còrsa mhachraichean réidh,
Gorm tha falct’ ann an gréin,
Tolmach fasgach gu spréidh ainmhidhean.

Thugam tarsuinn a’ chuain							25
Guth a chagair am chluais—
“Cà’il thu, ’ille nan duan? Dh’fhalbh thu oirnn.
Faic thu! So agad t’uair!
Éirich ’s cluinneamaid bhuat!
Dùisg a-mach as do shuain dhearmadach;					30

[TD 4]

Cuir air ghleus dhuinn do chruit
Los gun éisdeamaid riut,
Air neo éighidh sinn dhut, a chealgaire!
Mura seinn thu dhuinn dàn
Mu thìr nam beann àrd’,							35
Chan eil annad ach bàrd balbhanach.”

’S mi gun deanadh an rann
A thoirt air Uibhist nam beann
Nan tug Freasdal dhomh ceann eanchainneach;
Rud a dh’fheumainn ’s cha ghann,						40
Mar ri pàipear is peann
Los gach ceutachd a bh’ann ainmeachadh
Air eilein àillidh mo rùin
An deach m’àrach le mùirn
Ann am phàisdean an tùs leanabanais.					45
B’e mo chreathall am fraoch,
Far an caidlinn gu saor,—
Air mo thàladh le gaoir fhairgeachan.

Eilein lurach mo ghaoil
Far bheil munadh an fhraoich,						50
Àite-fuirich nan laoch garbh-bhuilleach
Nach sleuchdadh fo dhaors’
Mu’n do ghleidh iad an saors’;
Chuir iad cath air gach raon Albannach,
’S cha chuala mi blàr								55
Anns na shuath riutha tàir,
Ged a b’fhiosrach à dh’fhal’chinn e;
Far an éisdinn ri feall
Orr’ aig Gàidheal no Gall,
’S e mo bheul nach biodh mall sheanchasach.				60

Eilein braonach an fheòir
Far bheil daoine ro chòir,
Gheibheadh aon bhiodh fo leòn tearmann ann;
Far bheil bainne ri òl,
Aran, sitheann is feòil;							65
Cha bhi duine gun lòn aimsireil.

[TD 5]

Gheibhtear spréidh air a’ ghleann,
Pailteas éisg air an allt,
Glacar bradan nan lann dealrach ann;
Ged a chanainn, cha bhreug,							70
Chan eil àite fo’n ghréin
Chuir cho fad as a dhéidh anacothrom.

Gheibhtear fallainneachd bhuan
Tighinn thar anail a’ chuain,
Gur a h-ainneamh ri luadh anacair ann,					75
’S gur a ceòlmhor am fuaim
A nì còmhradh nan stuadh,
Nuair a shéideas i cruaidh gailbheach ann.
Fhir, a dh’imicheas ann,
Ma bhios trinnleach mu d’ cheann,						80
Gheibh thu sìth ann an gleann falchaidh ann,
’G éisdeachd crònan nan allt
Agus còisir nan crann,
Cur do dhòlais air fonn falbhanach.

’S ioma latha gun smaoin							85
Rinn mi laighe air mo thaobh,
’S mi air leabaidh do fhraoch cairgeanach—
Ann an gleannan an fheòir
Far an éisdinn ri ceòl,
Nuair a ghleusadh na h-eòin mheanbhbhallach;				90
Far am blaisinn am bùrn
Ann am fuaran gun smùr,
Tighinn an uachdar á grùnnd talmhanna;
Blasda milis ’nam bheul,
A’ toirt fionnachd dha m’ chré,						95
’S toigh le uiseag nan speur balgam dheth.

Tìr nam mullaichean àrd’,
Chì thu muran a’ fàs;
Chì thu bruthaichean làn gainmhich ann.
Chì thu muing nan each bàn;							100
Chluinn thu guth a’ mhuir-làin
A’ toirt luinneag air tràigh airgiodach.

[TD 6]

Chluinn thu langan an ròin,
Chì thu lachainn is geòidh;
Bidh an cathan ’s na lòin mhealbhaich ann.					105
Chan eil barra no stròm,
Chan eil carraig no sròn
Nach eil tathaich aig seòrs’ ainmhidh ann.

Tìr nan stacbheannan cas,
Carrach, glacagach, glas							110
Gleannach, sruthanach bras, cama-lùbach;
Biorach, sgùrr-ghàinneach, àrd,
Ris nach dìrear gun tàir
Gu carraig mhullaich nan càrn fearghasach;
Corrach, creaganach, ciar,							115
Mollach, ceigeanach ciabh,
Sud an leigeas nach iarr barbaireachd,
Nach do thanaich le aois,
Teine, dealan, no gaoth,
Cha do dh’atharraich aon chailbhean dheth.					120

Gheibhte maraichean ann
Chuireadh baidean ri crann
Nach bi ’n giorag romh ghreann-fhairgeachan,
’S iad bhiodh clis air a sròin
A’ cur riof anns an t-seòl							125
An Cuan Uibhist ri lò gailbheinneach;
Dh’fheuchadh spionnadh nan dòrn
Ann an ruigheadh an sgòid,
Fir as greimiche meòir is cainb innt’,
’S ged a shéideadh a’ ghaoth,							130
’S i bhith spìonadh nan craobh,
Theireadh iad-san gu taobh laimrig i.

Ged bhiodh agam-sa ’n dràsd
Uile chomas nam bàrd,
Inntinn shoilleir ’s i làn armaichte						135
Leis gach facal ’nar cainnt,
’S leis gach cleachdadh is gnàth,
’S mi cho carach ri dà bhalgaire;

[TD 7]

Ged bhiodh teanga ’nam bheul
Bhiodh cho tana ’s cho geur							140
Ri Excalibar fhéin dh’fhairtlicheadh oirnn—
Eilein Uibhist mu’n cuairt
A chuir uil’ ann an duan,
’S ceart cho math dhomh toirt suas, shearbhaich mi.

[TD 8]

II
DOL DO DH’UIBHIST

Horo, leannain, nach tiugainn thu leam-sa?					145
Rachamaid tacan a dh’fhaicinn ar dùthcha;
Gheibh sinn an t-aiseag air bàta na smùide,
Leagail ar cùrs’ air Innis nam Bó.

Fhuair sinn dha ’n charbad a dh’fhalbhadh gu h-uallach;
Nochd e ri Grianaig is bial Abhainn Chluaidh leinn;				150
Dh’éirich mo chridhe ri mullach nam fuarbheann;
’S ann ’san taobh tuath a thogadh sinn òg.

Seachad Loch Laomuinn gum b’éibhinn an sealladh,
Bha coisir sa’ choill ann a’ seinn air na meangain;
Bha smeòrach nan geug ann a’ gleusadh le caithream,			155
Gun teud ann am baile bheir dheth e gu ceòl.

A’ dìreadh ri Raineach tha sealladh air aonach,
Na beanntainean àrda mar gheàrd air gach taobh dheth;
Dh’ ùraich mo chàileachd ri fàileadh an fhraoich,
’S bha osag na gaoith’ thar coille nan cnò.					160

Tromh bheanntainean binneanach, bideanach, stùcach,
Creaganach, carraigeach, cam-alltach, lùbach;
Glas-ghlacach, cas-leacach, bras-uisgeach siùbhlach,
Glan, ruidhteach, cùbhraidh, fallain ri òl.

Seachad Lochabar thig seallaidhean ùr’ oirnn;				165
Chì sinn Beinn Nibheis ’s i nis air ar cùlaibh;
Choisinn a mullach dhi urram a’ chrùin
’S i fad’ os ar cionn a’ falach ’sna neòil.

Aig Ceann Locha Mùideirt gur sunndach ar n-aigne,
’S an carbad ’gar giùlan a dh’ionnsaigh a’ chladaich;			170

[TD 9]

Gur goirid an ùine gun dhlùth i ri Mallaig;
Tha fàileadh na mara ’s e cheana fo m’ shròin.

Fàgaidh sinn Mallaig air bàta na smùide,
’S fhad’ o là b’ aithne dhomh rathad na h-iùbhraich,
Cuiridh i eilein beag Eig’ air a cùlaibh;					175
Sgoiltidh i Rùm is Eilein a’ Cheò.

Seachad Ceann Chanaidh a’ gearradh nan cuaintean,
Sìoban na mara ’na shad thar a guailleadh;
Togaidh sinn Barraidh thar bearradh nan stuadh
’S gum faic sinn a tuath air Uibhist nam Bó.					180

O, Uibhist nan àrdbheann, mo ghràdh riut bhith tilleadh,
Do cheanglaichean làidir a’ sàs ann am chridhe;
’S e dùthaich an àigh anns na dh’ àraicheadh mis’ thu,
’S chan fhàgainn thu idir mur bithinn gun dòigh.

O, Uibhist bheag, bhraonach, bidh gaol aig gach neach ort			185
A dhìrich ri t’ aonach no shaothraich air t’ achadh;
Ged shiùbhlainn an saoghal ’s e ghlaodhainn “mo dhachaigh” ris,
Dùthaich Mhic Ailein, tìr mhaiseach an eòrn’!

Nuair ruigeas mi ’n cidhe cha bhi mi fo ghruaimean,
Coinnichidh a fichead a thig o ’n taobh tuath mi;				190
“Tha thu air tilleadh a Mhic Aonghais Ruaidh;
Nach tiugainn sinn suas gum faigheamaid stòp.”

[TD 10]

III
UIBHIST UAIN’ AN EÒRNA

Tha mis’ an còmhnuidh feadh nan Gall,
Ach ’s beag mo shannt bhith tàmhachd ann;
Cha tig an dòigh a’ glòir ’na chainnt						195
Aig mac a’ Ghoill ri m’ nàdurrachd,
’S an ioghnadh leibh mi thogail fonn
Air tìr nan gleann ’s nan àrdbheannan;
Air eilein Uibhist uain’ an eòrn’
’S an d’fhuair mi òg am blàthbhainne.					200

An ioghnadh leibh ged labhrainn cainnt
Air cliù na tìr’ a dh’àraich mi?
Air eilein àillidh nam beann fuar,
Ged ’s creagach cruaidh tha pàirt aca;
Air eilein caomh nan raointean feòir,						205
Nan caol, nan stròm ’s nam bàghannan,
Mu’n robh sinn tric a’ cluichd gun ghruaim,
Mu’n tug sinn cuairt air ànradh as.

Mar fhuaran uisg’ am fàsach lom
A dh’éireadh fonn nam pàiteach ris;						210
Mar acarsaid gu ruitheadh long
Bhiodh gleac nan tonn a’ sàrachadh;
Mar charraig dhìon g’an triall na h-eòin
’N àm thuiteadh leòn no gàbhadh dhaibh;
Mar sin tha dhomh-sa tìr mo luaidh,						215
’S gur lìonmhor buaidh ri àireamh oirr’.

An tìr tha taitneach, gleanntach, glacach,
Beanntach, bacach, bàghanach;
Gur lùbach, leacach, stùcach, stacach,
Cùilteach, cnapach, càrnach i.							220

[TD 11]

Gur tolmach, luachrach, gorm-ghlas uaine,
Am fonn mu’n cuairt nan àthannan;
Aig allt nam bruaich nì fonnmhor fuaim,
’S bidh ’n coileach ruadh aig sgàth uime.

An tìr tha cùbhraidh, glan, gun smùr,						225
Gur lìonmhor flùr tha fàs innte;
Gur lìonmhor dìthean thig gu ìre,
Togail cinn fo bhlàth innte.
’S e ’n cuan an iar as uaine bian
Tha suas is sìos ri tràghannan;						230
A sguab as glaine dh’fhàgas cabhsair,
’S cha toir seann aois cnàmh oirre.

An t-eilein gaolach, machrach, braonach,
Fasgach, fraochach, àrdbheannach,
’S iad làn do chaoirich bhàn air aonach,					235
’S tha crodh-laoigh air àirichean.
Tha corc’ is eòrna fàs air leòidean,
Diasach, cròiceach, gràinn’-phailteach,
Le brìgh an fheòir gum bi gach bòrd
Gu h-imeach, feòlach, càiseach ann.						240

An t-eilein tlachdmhor ’s mór mo bheachd
Thug Rìgh nam Feartan fàbhor dhi
Os cionn gach bad tha’ n Innse-Gall;
Tha A Spiorad ann ’s tha bhlàth orra
’Gan treòrachadh g’A ionnsaigh fhéin.					245
Tha ’m beath’ a réir nam fàintean ann,
Mar dhaoine diadhaidh, naomha, Crìosdail,
Faoilidh, fialaidh, fàilteachail.

Os cionn gach eilein tha mu’n còrs’
Thug Tìr an Eòrna bàrr orra,							250
Mar reult as maisiche na ’n còrr
Air oidhche reòt’ a’ deàrrsadh oirnn;
Mar dhaoimean ann am measg nan seud
A mhùch gu léir le àilleachd iad,

[TD 12]

Tha eilein Uibhist fad os cionn						255
Gach dùthcha tha ’na nàbaidheachd.

Nuair thig a’ ghrian o Chapricorn
Le samhradh bòidheach blàth thugainn,
’S gun ùraich fonn le fàs an fheòir,
Le brat do neòinean bàn bhith air;						260
Gum b’e mo mhiann-sa bhith ’s a’ ghleann
Na thog mi ceann ’nam phàisdeachan,
’S na h-eòin ’sa bheinn le ’n ceòl ’ga sheinn,
Cha mhór nach cluinn thu Gàidhlig ac’.

Ach, fhir a dh’imicheas air chuairt						265
Do thìr nam buadhan àraide,
Cha dìochuimhnich thu ’n turus-cuain
A thug mu thuath dha ’n àit ud thu,
Far bheil gach nì air muir is tìr
A dhùisgeadh crìdh’ gu gàirdeachas,						270
Gun smal air iarmailt ghorm nan speur
Is grian gu sèimh a’ deàrrsadh ann.

Gum faic thu seallaidhean dhut fhéin,
Tha cùl an t-sléibhe fàsachail,
Le cladach uamhach, creagach, crom,					275
Is fuaim nan tonn gun tàmh uime;
Na beanntan àrd’ os cionn do chinn
Is grunnd gach glinn’ fo sgàil aca,
’S na h-uillt ’nan triall a dh’ionnsaigh cuain
A’ leum thar bhruaich ’nan stàirnichean.					280

Thig Abhainn Ròdhag nan eas mór
’S a toirm mar ghnòdhan tàirneanaich,
Gu tuilteach, brùchdach, beucach, bùireach,
Copach, siùbhlach, gàir-uisgeach,
A-nuas tromh ’n ghleann le mìle steall					285
Is cìrean fionn-ghlas àrd’ oirre,
’S i cruinneachadh alltanan nam beann
’S ’gan toirt ’nan deann gu tràigh leatha.

[TD 13]

Tha iasg na fairg’ ann pailt ri mharbhadh,
Bradan tarragheal, sàr-mhaiseach,						290
’S gu miann gach sealgair’ lìonmhor, tarbhach,
Giadh nam mailghean blàrasach;
Tha ’n tunnag fhiadhaich, mheanbh-bhreac, riabhach,
Iteach, sgiathach, mhàgach ann;
Ma ’s ait le d’ chluasan fuaim a’ chiùil—					295
Gur lìonmhor lùdag ghnàths-phongach.

Mu’n cunntainn suas gach buaidh a th’ann,
Cha b’fhuilear ceann a b’fheàrr thoirt dhomh
Gu snìomh, gu dealbh, ’s gu cur mu chrann,
’S o làimh gu làimh a’ spàlachadh.						300
Ged chumainn orm gu Là na Dìleann,
O, ’s mi tha cinnteach dh’fhàgainn rud;
Tha ’n fhuigheag dlùth ri cùl na slinn’,
’S cha chreid mi fhìn nach geàrr mi e.

[TD 14]

IV
BUN AN RÒDHA

Gur ann an eilein nam beann àrda,						305
Tìr mo ghràidh mu’n iadh an ceò
A fhuair mi òg am bainne blàth
Mu’n cuairt air àirigh Bun an Ròdh’.
O, sud an tìr dha ’n tug mi luaidh,—
An tìr ’s an d’fhuair mi m’ àrach òg,						310
’S mi ruith mu’n cuairt gun dragh, gun ghruaim,
An cois nan stuadh aig Bun an Ròdh’.

O, sud an tìr a dhrùidh a gràdh
Gu smior nan cnàmh a-steach tromh m’ fheòil,
’S ged shiùbhlainn cian a-null thar sàile					315
Leam as àill’ tha fo na neòil.
An tìr a chunnaic tùs mo là
Na chleachd mi àbhachd agus ceòl;
Ni m’inntinn tric ann triall air chuairt,
Ged ’s fada bhuamsa Bun an Ròdh’.						320

O, sud an ceàrn as uaine sàl,
As gile tràigh, as guirme fòd,
As cùbhraidh fàileadh lus air làr,
As motha bàrr, as truime pòr.
Am fradharc speuran grianach, blàth,						325
’S an taic ri sàil nam beanntan mór
Tha ’n aghaidh chairgeach ris an iar
A’ sealltainn sìos air Bun an Ròdh’.

Nuair thigeadh geamhradh greannach, garbh,
’S a dhùisgeadh fearg nan tonnan mór					330
A chinneadh gruaim air gnùis nan speur,
’S a’ ghaoth o’n iar a’ séideadh oirnn,

[TD 15]

Bu tric mo cheum ri cois nan tonn
’S a dh’éisd mi ann ri guth nan ròn
Bhiodh measgaichte ri gàir a’ chuain						335
A deas ’s a tuath air Bun an Ròdh’.

Ach tillidh aimsir àghmhor ruinn,
Thig bonn air soills’ á Capricorn,
A’ ghrian air ais gu h-àite fhéin
An àird nan speuran ’s i ’na glòir;						340
Gun ùraich brat air uachdar blàir,
’S bidh flath air fonn fo bhlàth nan ròs
Is chì sinn seamrag dhearg is bhàn
Gu pailt a’ fàs aig Bun an Ròdh’.

Gach cnoc is coilleag gorm gu’m bàrr,					345
Bidh dual air tràthaich mu na lòin
Bhios còmhdaichte le gucaig bhàin,
Le lachainn-bhlàir ’s le ’n àl do dh’eòin;
Bidh crodh is gamhna dubh is ruadh
Gu bàrr nan cluas an cluantan feòir,						350
’S a’ togail cinn ri geum nan laogh
Air achadh braonach taobh an Ròdh’,

’S tha ’n t-uisge glan bho bhàrr nan sliabh,
Bu mhilse leam na ’m fìon ri òl,
A’ tighinn thar Staoileabhal nan stùc,						355
’S e cuach dheth dhuinn a b’ìocshlaint beòil;
Gur fìorghlan, fionnar, fuar a bhrùchd e
Nuas á grunnd nam fuaran beò,
’S bidh ’m bradan glas a’ leum gu bras
Nuair gheibh e bhlas aig Bun an Ròdh’.					360

B’e miann an t-sealgair a chuid sgàth
O’n tilgte làmhach ris na h-eòin;
B’e miann an iasgair leis an tàbh
Mu thoiseach làin a bhith ’na chròic;
Bu mhiann le maorach bhith ’na thràigh,					365
’S le iasg na mara tàmh mu chòrs’;

[TD 16]

Bu mhiann le ianlaith a bhith snàmh
Mu bhial nam bàgh aig Bun an Ròdh’.

Bu lìonmhor iad a chosg an tùs
Ri mire ’s mùirn a’ cluichd gun ghò,						370
’S a chuir an lorg an gainmhich bhàin
Fo thiùrra ’n làin le cas gun bhròig,
Ach ’s mór dhiubh sin a dh’fhalbh o thaobh
A shaothrachadh air son an lòin
Tha sgaoilte, sgapta ’n ioma ceàrn,—						375
’S nach till gu bràth gu Bun an Ròdh’.

Tha fear bu mhiann leis bhith ri thaobh,
Gun tug an aois air falbh a threòir,
An diugh ’na shìneadh anns an ùir,
’S chan fhaic a shùilean Bun an Ròdh’,					380
’S an té rinn m’ àrach-s’ ann le suim
Is thug dhomh bainn’ a cuim ri òl,
Cha ghluais i fhéin ach mall air blàr
Mu’n cuairt air àirigh Bun an Ròdh’.

Chaidh ioma bliadhna thar mo chinn						385
Bho’n bha mi cuidht’ is Tìr nan Òg,
’S gach uair tha falbh a’ gearradh dhìom
Am fad dhe m’ thìm an tìr nam beò,
’S mar théid ri àireamh làithean m’ aois’
Tha cruth an aoig ag èaladh oirnn,						390
’S mu’n toir e tosd air teang’ a’ bhàird—
Mo shoiridh slàn le Bun an Ròdh’.

[TD 17]

V
GÉIDEABHAL

A Ghéideabhal chreagach!
Gur lìonmhor sgòrr agus eag tha
’nad aodann.									395
’S lìonmhor sgoltadh is beàrna,
Sgailc is sgapadh is sgàineadh
ri fhaotainn,
’S nach e do choltas tha beannach,
Tha gruamach, gnù-shùileach, greannach,					400
neo-aoidheil.
’S mi nach iarradh do choibhneas
Nam bithinn seachran oidhche
’s mi m’ aonar.

Ar leam gur sgoinneil a màm thu!						405
B’e bean na buan’ air a’ bhlàr thu
ri d’fhaicinn;
Cho leathann, cruachanach, màsach,
Cho balgach, bàghanach, màgach,
trom, taiceil,									410
Agus t’aghaidh neo-sgàthach,
Gu lusach, bathaiseach, blàrasach,
bàn, bailceach,
’S ged tha thu ann bho linn Àdhaimh,—
Cha dean thu d’fhaosaid air àireamh						415
nan lapach.

Cha chuir aois unnad gaiseadh,
Cha toir tiormachd no taiseach
a-nuas thu,
Ged ’s ioma Faoilteach a bhlais ort						420
Agus caochan thug claise
’nad ghruaidhean,

[TD 18]

Agus beithir thug allt ort,
Agus tuil thug tràth as
do bhruachan,									425
Agus fairge mhór bhaobhail
Bhrist a bathais mu d’ ladhran
a’ bualadh.

Ach ged tha neart ann ad bhodhaig
Chan eil taom tighinn fodhad							430
gu tuasaid;
Ris na dh’iarradh do chobhair
B’e do bhriathran-sa “Trobhad
a thruaghain!”
Chan eil diùchairt air creutair							435
A tha fo chùrsa na gréine
a’ gluasad;
Tha iad ionnan dhut càirdeach
Ann an duslach an làir as
do ghluais ’ad.									440

Chan eil sgeula ri luaidh ort
Gun do nochd thu cion truais no
cion tròcair,
Nuair a dh’éireadh Clann Ruairidh
A chumail reubairean-cuain thar						445
an còrsa.
’S tric mu dheireadh an tuasaid,
Ge b’e bhristeadh an cruaidhchàs
na còmhraig,
Thug thu fasgadh bho’n ruaig							450
Is deoch dhe t’uisg’ as an fhuaran
ri òl dhaibh.

Chan eil foill ann ad nàdur,
Chan eil cruinneachadh no càrnadh
air t’aire;									455
Tha thu ’n diugh air an làrach,
’S chan eil guth air am màireach,
no ’n earar.

[TD 19]

Chuir thu t’earbsa gu làidir,
Masa h-iomchuidh le nàdur							460
gu mair thu.
Dh’fhàg a’ chreud sin gun fhiamh thu—
Ge b’e thig bho’n iar no
bho’n ear ort.

’S math a dh’innseadh tu dhòmh-sa						465
Nam faighinn fios bhuat le feòraid
no farraid
Am facas riamh fearann àitich
Eadar h-Irt agus Beàrnaraidh
’m Barraidh?									470
Am facas raontan fo eòrna
Le corrain bhuan’ aig fir òga
’gan gearradh;
Far nach fhaicear ’s an àm so
Ach cìrein-mullaich nan tonn tha						475
’gam falach.

Ach ma dh’éirich na cuantan,
Ma bha tìr air a buain as
a h-ionad;
An ann le sgiorradh a bhuail oirre						480
Thuit na bunaitean bhuaipe
mu’n mhionaid?
Neo ’n e marannan gorma
Tromh na linntean a’ corbadh
’s a’ criomadh									485
Le ’n teanga deoghal mu’n cirbean
A thug a-mach e le imlich
mu h-iomall?

Ach thus’ a Ghéideabhal chalma,
Chum thu gleac ris gach gailbheinn						490
a thàinig
Nach robh a’ dol gun bhith mairbhteach.
Innseadh mol agus gainmheachd
do thràghad,

[TD 20]

Ach bho’n iar no bho’n ear-dheas,						495
Ge b’e sìon a ghabh failmse
no fàth ort,
Tha thu fhathast gun ghluasad
Anns a’ bhad ’s na bhuail thu
do shàiltean.									500

[TD 21]

VI
AIR DHOMH A CHLUINNTINN GUN D’RINN BÀRD EILE ÒRAN MATH

’S mithich dhòmh-sa bhith ’g éirigh
’S mo cheann-labhairt a ghleusadh as ùr
O’n chuala mi sgeula
Leis na thionndaidheadh m’éislein gu sunnd,
Gu leig mi m’inntinn gu réidhlein						505
Is théid i dh’ionnsaigh na Gréige a-nunn
Far am bheil an t-each sgiathach,
Mar a dh’innseas na sgeulachdan dhuinn.

Thoir e suas dha na neòil mi,
Tha ne dée ann a’ còmhnuidh o thùs,						510
A’ toirt misnich is dòchais
Do gach aon bhios an tòrachd air cliù,
Agus caisgidh mi m’ìotadh
Ann am fuaran glan, ciatach, gun smùr;
Ann an Helicon àghmhor,							515
Tobar fìor-uisg’ na bàrdachd ’s a’ chiùil.

’S ann leam bu mhiann a bhith thall ann
Nam faodainn foghlum nan rann thoirt air ais
Mar a dheanainn gu réidh iad,
A’ cur nam briathran ri chéile le snas						520
Is bho’n là chualas do shaothair
A-nuas á dùthaich nam fuarbheannan cas,
Tha ’n t-eud a las ann am inntinn,
’S, a rìgh, gur diocair dhomh fhìn a chur as.

Thàinig litir g’am ionnsaigh,—						525
Fhuair mi naidheachd as ùr air a’ bhàrd
A tha tàmhachd air m’eòlas,
Ann an eilein beag bòidheach mo ghràidh.

[TD 22]

Gum bheil a bhriathran ’s a sheanchas
Air an sgaoileadh feadh Albann ’s gach ceàrn;				530
Air an seinn leis a’ Ghranndach
Is leis an inneal a labhras ’na àit’.

’S e do sheanchas a chòrd rium,
Nuair a chuala mi ’n ceòl e ’ga sheinn
Ann am briathran ro-òirdhearc						535
Air an cur ann an òrdugh gu grinn;
Mar a chunnt thu gach àilleachd
A th’air an dùthaich a dh’àraich na suinn
Is gun téid crìoch air a’ Ghàidhlig;
Cha tig dìochuimhn’ gu bràth air na ruinn.					540

Fhuair thu gìbhtean ro-àraid,
Thàinig spiorad na bàrdachd a-nuas,
’S pailt a bhàirigeadh ort-sa e
Gus do thàlant a bhrosnachadh suas.
’S truagh nach mise bha faisg ort						545
Fhad ’s a ghléidheas mi claistneachd nan cluas;
’S mi gun rachadh ’gad éisdeachd,
Ged bhiodh sneachda ri geugan nam bruach.

Ge b’ann a’ coiseachd an aonaich
Gum bi t’inntinn-sa daonnan air ghleus,					550
’S tu air gach taobh dhiot a’ dearcadh
Gu biorach, fradharcach, faiceallach, geur,
’S tu leughadh obraichean nàduir,—
An leabhar foghluim as fheàrr tha fo’n ghréin,
’S tric a mhìnich thu cùisean							555
Do dh’fhear nach ùisinnich a shùilean dha fhéin.

Chan eil neach thig an rathad-sa
Nuair a bhios mi ri farraid a sgeòil
Nach bi ’g innse le uamhar
Gun do choisinn thu ’n duais aig a’ Mhòd					560
Is bho’n chuireadh an crùn ort,
’S o thug thu ’n onair g’ur n-ionnsaigh, a sheòid,
Guma fad’ thu ’ga ghiùlan
Ann an eilein nan stùcan ’s a’ cheò.

[TD 23]

VII
MOLADH NAM BÀRD UIBHISTEACH

Séisd:—

Ho ro ho ì, hó ro nan,								565
Ho ro chall éileadh,
Ho ro ho ì, hó ro nan.

’S an Uibhist an Eòrna
Gheibhte beòil an deagh-reumaidh.

Beòil gun uireasbhuidh cainnteadh,						570
Beòil nan teangannan geura;

Beòil nan teangannan sgaiteach,
Ullamh, acfhuinneach, gleusach;

Beòil labhairt na Gàidhlig,
Nach do ghànraich a’ Bheurla,						575

A chuireadh facail a’ freagairt
Ann an eagaibh a chéile.

Fhuair iad saor air bheag iomrall
Ioma iomradh is sgeula

Air an aiseag bho sìnnsreadh							580
Mar a dh’ìnnseadh le beul iad.

Fhuair iad eòlas nam bàrd
A bha romh Phàdruig an Éirinn;

Le beith, luis, agus Òghum
Fhuair iad eòlas a leughadh.							585

[TD 24]

Thug sibh mionnan is bòidean
Aig a’ Mhòd an Dun Eideann,

Gum biodh urram a’ chrùin leibh
Air a ghiùlan gu h-eutrom;

Air a ghiùlan leibh dhachaigh,						590
Olc air mhath le luchd-eud ribh;

Eadar Leódhas is na h-Earradh,
Tuath no ’n ear air Caol Shléibhte.

[TD 25]

VIII
UIBHIST AN EÒRNA

Séisd:—

Air faillirinn, illirinn, uillirinn ó,
Air faillirinn, illirinn, uillirinn ó,						595
Air faillirinn, illirinn, uillirinn ó,
Mu Uibhist an Eòrna bruidhneamaid.

Labhramaid ealanta ’s math thig e dhuinn
Mu dhùthaich ar n-athraichean ceathramh a sheinn,
Mu eileinean Uibhist ’s na shuidhich Sìol Chuinn,				600
’S bha ceannas air tuinn ’s air tìr ac’ ann.

’S e eilein mo chridhe, ’s e eilein mo ghràidh e,
Eilein as builiche ’n cluinnear a’ Ghàidhlig;
Cànain mo chuideachd a thuinich ann tràth,
’S gus latha mo bhàis nach dìobair mi.					605

’S e eilein mo raghainn, ’s e eilein mo rùin e,
Eilein as laghaiche thaghainn air thùs e;
Eilein as luraiche chunnaic mo shùil-s’ e;
Eilein a’ chiùil ’s nam pìobairean.

’S e eilein a’ mhurain, ’s e eilein an fhraoich,				610
Eilein nan curaidhean, eilein nan laoch
A choisinn an t-urram air iomadach raon,
’S nach cuireadh fo’n daorsa dìlleachdain.

’S e eilein mo chridhe nan sruithean ’s nan stròm,
’S nan aibhnichean braon-ruidhteach, blasda ri ’n òl,			615
’S na cas-bheannan corrach a’ carraid ri neòil,
’S an ceann-aodach ceò mu’n cìreinean.

[TD 26]

’S e eilein an àigh anns am fàsadh am biadh,
Chuir dreach air ar sinnsreadh ’s na linntean bho chian;
Bha corc’ agus eòrna, feòil agus iasg						620
Mu’n cualas guth riamh air Innseanach.

Bha cosnadh an arain dha ’r n-athraichean ann,
Bha toradh na mar’ aca, fearann is fonn;
Bha spréidh air an t-sliabh ac’ is iasg air an allt,
’S chan iarradh iad Gall g’an cìobaireachd.					625

’S e eilein na carantachd, eilein na còiread,
Dùthaich nam fleasgach thug teist air am pòr,
Gu h-earraigeach tosdach a’ cosnadh an lòin,
’S iad adhartach, eòlach, dìcheallach.

Bha carraig an creud’ air a stéidheadh air Crìosd’,				630
’S tairgseadh na h-ìobairt tha dìreadh gu Dia
Nach fhalbh as an cridhe ’s nach leig iad air dìochuimhn’
Fhad ’s a bhios grian a’ dìreadh ann.

’S e eilein na maise gur lainnireach ùr-ghlan,
Aghaidh a’ chladaich tha gaillionn ri lurgainn,				635
’S tonnan a’ chuain ghlais a’ sguabadh ’s a’ sgùradh
Bho’n àm bha tùs nan linntean ann.

An tòiseach na h-òige bu shòlasach leinn
Ar cluas a bhith ’g éisdeachd ri sgeul air an Fhéinn,
No bhith ’s an taigh-luaidh agus gruagaichean cruinn,			640
A’ togail an fhuinn gu h-inntinneach.

Air latha na féille ’s gum b’éibhinn leam à,
Bhiodh nuallan na spréidh’ ag éirigh an àird;
Mnathan is fir ann a’ tighinn as gach ceàrn—
Bho Rudh’ an Tigh-Mhàil gu Grìminis.					645

Gach mais’ tha ri chunntais air Dùthaich nam Buadh,
’S na subhailcean sònraicht’ tha ’m pòraibh an sluaigh;
Gur diocair dhomh ’n àireamh ’s an tàthadh an duan,
Ged rachainn mu’n cuairt air innleachdach.

[TD 27]

Ach theirinn mu Uibhist, ceann-uidhe mo ghràidh,				650
’S mu theisteas a macaibh an cleachdadh ’s an gnàth
G’eil rudeigin aca ’nan aigneachan àrd’
Nach urrainn am bàird a mhìneachadh.

Gun bhuaidh air an traoitear a dh’ùisnicheadh peann,
No dh’fhosgladh a bhial gus cur sìos air a dhream,				655
’S ged chòrdadh an druaimleach ri cluasan nan Gall,
Cha b’uaisle bha ’n ceann an sgrìobhadair.

[TD 28]

IX
DUAN NA H-ÀIRIGH

No
Aoir nan Rodan

A Rìgh na Cathrach is na Glòrach
Beannaich Thusa dhòmhsa an tùrlach
Far am bi mi treis a’ tàmhachd						660
Gus an dean mi àite sùmhail.
Beannaich an taobh ’n ear is an iar dheth,
Beannaich a bhialaibh is a chùlaibh;
Beannaich gu h-ìosal is gu h-àrd e,
Cum a ghnàth fo bheachd Do shùl e.						665
Beannaich gach spitheag dhe ’n bhalla,
Nuas bho’n annainn chun an ùrlair;
Beannaich an tughadh is na sgrathan
Is na cabair a tha ’gan giùlan.
Beannaich an taobh stigh is a-muigh dheth,					670
’S mi ’ga ghuidhe Ort ’nam ùrnuigh;
Dleasdanas nach còir a dhearmad
Moch is anmoch air ar glùinean.
Beannaich an taobh deas is tuath dheth,
’S na leig fuath a thighinn g’am ionnsaigh,					675
’S nuair a thig an stoirm ’s na siantan
Cum gu dìonach os mo chionn e;
Ged a shéideadh i bho’n earra-dheas
Gus ’m biodh fairge ghorm a’ bùirich,
Na leig crosgag oirnn a failmse						680
Bhristeas sgealb no ghluaiseas lùb air.
Beannaich an teine is a’ phoit
’S a’ chromag air an croch mi’m bùilleasg,
’S am bocsa tha ri taobh na grìosaich
A thug mi nuas bho bhial an tiùrra.						685
Beannaich an dà phoca chaoran

[TD 29]

’S an t-sopag fhraoich is gum bu lùigeach
Mi ’gan tarruing air mo dhronnaig
Á Gleann Chill-Donnain le sùgan.
Beannaich mo bhothan gu h-iomlan						690
’S masa h-iomchuidh Leat e cum i
Gun diar tighinn fodha no fraighnigh.
Lìon mi fhìn na toill cho dùinte,
’S dh’fhosgail mi luidhear ri speur air,
’S guidheam Ort gun éirich smùid as,						695
Oir an uair bhios mise leughadh
Nach bi an toit cho geur ri m’ shùilean;
’S cuir plàigh a sgriosas na rodain
Mu’n tig toiseach na Bliadhn’ Ùire
Bho’n tha iad cho pailt a’ tàmh ann,						700
’S gun deach an àireamh thar chunntais.
Thàinig iad a-nall bho’n Ròdha,
’S rinn iad còsan feadh na h-ùrach;
Chan eil toll nach fhaic mi sròn ann,
’S cha do dh’fhògair cat no cù iad.						705
Nuair a thàinig mis’ a thàmh ann
Fhuair iad fàileadh gun robh flùr ann;
Chruinnich iad a dh’ionnsaigh na h-àirigh,
’S cha b’e an t-àgh thug ann an tùs iad.
Thàinig iad gach sean is òg dhiubh						710
Dhe gach seòrsa bha ’s an dùthaich,
Beag is mór is garbh is caol—
A mhic an t-saoghail! ’s ann tha ’n trùp dhiubh.
Nuair a shìneas mi ’s an leabaidh,
’S a chuireas mi as an crùisgean,						715
Sin nuair a thòisicheas àsan
Air an stàrachd ’s air an rùilleach.
Chan eil bocsa, glas, no deubhann
Leis an gléidh mi tì no siùcar
Gu ruige is am poca buntàta.							720
Leig iad sràbh dheth feadh an ùrlair,
Ged a chroch mi ris an spàrr e
An dùil sàbhalainn co-dhiùbh e.
Fhuair e dìreadh ris an ròpa,

[TD 30]

’S rinn e òirnean dheth le chùlaig;						725
Fear a’ sgiamhail, fear a’ bìgil,
Fear a’ sgrìobadh ann an cùil ann,
’S cha tig lochdadh air mo shùilean.
Chaidh fear am bocsa na pìoba,
’S dh’fhàg e i dìreach gun bhiùgan;						730
Tholl e air amhach a’ mhàlaidh,
’S cha toir mi ’n diugh ràn air siùnnsar.
Ach nam faighinn-sa mo làmh air,
’S mi gum fàgadh e ’na smùrach;
Leam bu mhiann a bhith ’ga bhualadh					735
Thar mo ghuailleadh leis an t-sùistidh;
Ach ma bhios mi fada maireann
Their mi bearradh air na trùillich;
Càiridh mi litir dha ’n Òban
Agus òrdan chun an Dùgh’llaich,						740
Feuch am forfhaisich e neas dhomh
Is ma théid ise chur g’am ionnsaigh
Rachadh i tromh tholl na tora,
“’S éirich orra, nis, is na cùn iad!”
Ma gheibh a’ chaigeann ud sgaoileadh					745
’S adhbhar smaointichidh a’ chùis e.
Togaidh gach paidhear dhiubh gad ann
’S cha bhi iad fada mu chùlaibh;
Mar a tha an treamh ud cho lìonmhor
Cha toir iad ach mìos air ghiùlan,						750
’S ithidh iad mu’n ruith am bliadhna
A h-uile dias a th’anns an dùthaich.

[TD 31]

X
GILLEAN ÀIRD-MHAOILE

Air fonn:—“Moladh Chabair-Féidh”

Gun chuir mi ceathramh òrain
Air dòigh do na balaich so,
A dh’fhalbh a dh’ionnsaigh Bhòirnis,						755
Cho deònach ’s cho eangarra,
Le pocanan buntàta,
Le ràcain ’s le pleadhagan,
A’ dol a ghabhail tàmhachd,
’S a dh’àiteach an fhearainn ann.						760
B’e sud na gillean nach gabh giorag,
No có thilleas dhachaigh iad;
Gun tog iad tòrachd muinntir Bhòirnis,
A chaidh fhògairt fada bhuainn.
Is ioma duine bha fo mhulad,							765
Nuair a chuireadh thairis iad
A-null do Mhanitòba,
’S g’an seòladh do Chanada.

B’e sud an lagh bu chruaidh
A chuir fuadach fo ar seanairean,						770
Thug uachdarain gun tròcair,
An t-òrdugh bhith tarruing dhaibh,
Chuid mhór do shluagh na dùthcha so
Sgiùrsadh do Chanada,
’S gach duine bha ro-làidir							775
’S na bàtaichean ceangailte,
Far ’m biodh na laoich bha modhail, aoigheil,
’S anns a’ chaonnaig ghaisgeanta.
’S e ’n diugh ’na aonach aig na caoirich;
Chaidh na daoine sgapadh as.							780

[TD 32]

Chan fhaic thu ’n Alb’ ach fiadh is earb
Is ian g’a shealg air bhearraidhean,
Ach cumaidh sinn ’nar cuimhne
Mar chuidhleadh na gaisgich as.

B’e sud na gillean gleusda							785
Bu thréin air gach rathad iad,
Cho misneachail ’s cho lùthmhor,
Cho sunndach ’s cho ceannardach,
’S nuair rachadh iad fo’n armaibh
Bu mheanmnach na balaich iad,						790
’S an am dol anns an t-streup dhaibh,
Cha bhiodh droch-sgeul ri aithris orr’.
Na gillean glic tha dearbhadh tric
Gur ann tha mhisnich aca-san;
’S ann dhaibh bu dual bhith math gu cruadal,				795
Nuair a bhuailt’ aig batal leo.
Na gillean gleusda, làidir, treun,
Gur tric a leugh mi eachdraidh air
Na blàir ’s am biodh an sinnsre
Bhiodh cuirp is cinn ’gan spealtadh ann.					800

Chan fhàg mi idir uam
Anns an duanaig na Barraich mhath’,—
Na gillean smearail, cruadalach,
A ghluais anns a’ bhatail so,
Nuair dh’éirich iad fo’n armaibh,						805
’S a dh’fhalbh iad gu Bhatarsaidh,
B’e dol an cunnart bàis e
Do nàmhaid dol faisg orra.
Na gilean calma ’s tric chaidh sheanchas
Nach robh cearb ri fhaicinn orr’,						810
Bu deas a dh’fhalbhadh iad fo’n armaibh
Dol a shealg nam bearraidhean,
’S ged ’s moch a’ falbh iad shiubhal garbhlaich,
B’anmoch a’ tighinn dhachaigh iad,
’S mu’n cromadh iad gu réidhlein						815
Bhiodh mac an fhéidh air allaban.

[TD 33]

Ach iarramaid le dùrachd,
Co-dhiùbh, bheir sinn earraig air
A’ Phàrlamaid a dhùsgadh
Gu sùil thoirt an rathad so,							820
Gu fearann thoirt do dhiùnlaich
Nach diùlt a dhol gu batail dhaibh.
Bu mhath iad anns an Éiphit,
’S air sléibhtean Afghanistan.
Nuair théid na sàir an òrdugh blàir						825
Fo bhratach àlainn Breatunnaich
Le breacan-guailleadh ’s féilidh-chuach
Gu fearail, cruaidh, glan, deis-lannach.
An uair a dh’éibhte dhaibh ratreut,
Cha stad ’s cha ghéill ’s cha teicheadh iad					830
Gu fàg iad nàimhdean ciùrrta,
’S an dùthaich a theasraiginn.

Ach ma bheir Lady Ghòrdan
An òrdugh gu stad dhaibh,
Agus Ormacleit is Bòirnis							835
A chur ’s an dòigh ’s ’na chleachd e bhith,
Bidh saighdearan ro-thréin ann
Nì feum anns na batailean,
’S a’ dol ri aghaidh nàmhad
Bidh tart gu tràigheadh faladh orr’.						840
Bidh pìob ’ga spreigeadh, fuaim na feadan,
Freagraidh creag is carraig dha;
Bidh claidheamh geur a’ leum á truaill
Is buillean cruaidh ’gan tarruing leis;
Bidh cuirp ’gan spòltadh, fuil ’ga dòrtadh					845
Feadh an fheòir ’na sradagan,
’S bidh nàimhdean air an ruagadh,
A’ ruith cho luath ’s as aithne dhaibh.

Ma théid an rud gu tuasaid,
’S gun cumar uaithe am fearann so,						850
Bidh aimhreit feadh na dùthcha
A dhùisgeas rebellion

[TD 34]

Is ma bheir lagh a’ chrùin iad
Gu Chùirt air son achmhasan,
Théid Albannaich gu ùpraid,							855
Mar chuirear diù na gearanan.
Bidh airm ’gan éigheach ’s mór am feum orr’,
Tha na Gàidheil dannarra;
Bidh fir Àird-mhaoile suas gu h-aotrom,
Cha bhi saod am bacadh as,							860
Ged thigeadh gillean no Militia
Gus an tilleadh dhachaigh iad,
’S ann a ghabhas iad ratreut
Nuair a dh’éireas ar cabair oirnn!

[TD 35]

XI
DÒMNHALL RUADH
(Sùil air Ais)

Nuair bha mi ’n toiseach m’òige,						865
’S mi ’n Uibhist mhór an Eòrna,
Bu chridheil ’s gum bu ghòrach,
’S gum b’eòlach sinn ann;
B’aithne dhuinn gach òirleach
Dhe mhachaire ’s dhe mhòinteach,						870
Dhe chladaichean ’s dhe chròicean,
Gach lòn agus allt,—
’S bu mhireagach na seòid sinn
A’ ruideas mu na leòidean,
’S nideas mu na srònan,							875
’S mu chròintean nan gleann,
’S a’ buachailleachd nam bó ann
Mu bhruaichean Abhainn Ròdhag,
’S a’ cluaineis feadh na còinnich
Gun ròinne mu’r ceann.							880

Bu luideach bhiodh ar n-éideadh
Làn thughagan is bhréidean,
Bu stubach air na sléisdnean
Am féileadh bhiodh ann;
Ribeagan do léinidh								885
A thugadh thar na féileadh,
Fo’n ugainn ’s gun dhi fhéin ann,
Ach féitheam is toll;
Seacaid ’s i ’na traoitean,
Gun achlasan, gun uinnlean,							890
Ach sracadh agus poiteadh
Is graoim bhos is thall.
Cha chumadh sin gun ghluasad
A-mach am bruthach ruadh sinn

[TD 36]

Le caman tighinn bho’r guaillean						895
Le ’m buaileamaid ball.

Bhiodh busan chun nan ciabhagan
Dubh le breacadh-sianain,
Bhiodh luirgnean ’s iad riabhach,
Breac, liath-ghorm, dearg,							900
Air dathadh leis a’ ghrìosaich
Bho mhadainn nuair a liath i,
’S na faigheamaid gus bialaig
Nach iarramaid falbh,
Nuair bhiodh an crannadh geur ann,						905
’S gum feannadh e na féithean,
A’ ghaoth an Ear ag éirigh,
’S a’ séideadh gu garbh.
A dh’aindeòin sin ’s ’na dhéidh sin,
Chan fhanamaid bho’n chéilidh,						910
Far ’n cluinneamaid an sgeul
Ris an éisdeamaid balbh.

Brochan dubh an eòrna,
Gun itheamaid ar leòr dheth
Is ceapaire na h-òrdaig							915
Le òirleach do dh’ìm;
Gheibheamaid ’nar dòrn e
Mu’n rachamaid na mhòintich
Gus innis a’ chruidh òig
Air srath feòir anns na glinn.							920
’S e casan a bhiodh cràiteach
’S an Earrach mu Fhéill-Pàdruig
Le sgagaidhean is gàgan
A’ sgàineadh gu’m buinn;
Bhiodh cuspaichean is driùcain						925
Is gearraidhean ri’n giùlain,
’S a dh’aindeòin sin cha mhùchadh
An ciùrradh ’ad sinn.

Gur iomadach palàbhar
Le iorram agus ànradh							930

[TD 37]

Is ullathruis a dh’fhàg sinn
Mu’n àit’ aig an àm.
Bhiodh uinneagan ri’n càradh;
Bhiodh iodhlannan ri’n làr ann;
Far ’n suidheamaid air gàradh							935
Bhiodh beàrnachan ann.
Bhiodh gearainean gun tàmh oirnn,
Bhiodh ruith aig Seòras Làman,
’S ged chumadh e air sglàmhachd
Gus sgàineadh a cheann.							940
Bhiodh abhainn air a tàbhach
Is cabhuil air gach àthan,
’S na Sasunnaich a’ cnàmhan
Nach tàrradh iad lann.

Bhiodh bodaich agus cailleachan						945
A’ cronachadh ’s a’ dearbhadh,—
“Tha ’m polisman is fear air
’Gur sealg anns gach àit,
’S nan togadh e air falbh sibh
’S do dhonadas ’gur leanmhuinn;						950
Thar sgoilearan na h-Alba
Gun dhearbh sibh ur làmh.
Nuair dh’fhosgail sibh gu falchaidh
A’ chachaileith aig Fearchar
’S a leig an crodh ’s an tarbh							955
Mach a dh’arbhar Iain Bhàin,
’S a cheangail bocsa tin
Ris a’ chù aig Calum cìobair,
Gun ruith e leis air mhìltean,
’S an gliong aig a’ mhàs.”							960

Nuair thigeadh a’ Bhliadhn’ Ùr oirnn
Gur sinne bhiodh gu sunndach,
Bhiodh gillean air an ùrlar
Le smùid orra ’n dram,
’S inbhe air an cùlaibh							965
Ag amharc air na lùigein
A chrathadh iad le sùrd

[TD 38]

Ann an tionndadh an danns’.
Nuair gheibheadh iad a’ chiad té
Bu mhath leo air am bialaibh;							970
Bhiodh stàilleag aig na miaran,
’S car fiaradh ’nan ceann
Le gliogairsich is gàire,
Gun diog ann ach a’ Ghàidhlig;
Bidh cuimhn’ agam gu bràth							975
Air a’ chàbraid bhiodh ann.

Ach c’àit an deach an sluagh sin
A b’aithne dhuinn an uair sin,
Tha cuid air fearann fuadain
’S ’nan uaghannan meall;							980
Tha beagan dhiubh air gluasad,
A’ feitheamh ris an uair ann,
’S cead dheireannach an cuairteadh
Air thuar a bhith ann.
Na taighean a bha suas ann,							985
Gun chabar air an uachdar;
Tha sealasdair is luachair
A’ buannachd nan stall.
Gur aithnicht’ air an dùthaich
’S na fasain thàinig ùr,							990
Gun do dh’atharraich i cùrsa
Fo stiùradh nan Gall.

Dh’atharraich an tìm sin
Bho’n thàinig sinn gus ìre,
Na fasain thàinig ìnnte,							995
’S na h-innleachdan ùr’,
’S na h-annasan a dh’ìnntrig
Nach b’aithne dha na suinn sin
A thàinig tromh na linntean,
’S tha sìnte ’s an ùir.								1000
’S onarach leam ìnnseadh
Mar chomhlion iad an tìm ann,

[TD 39]

’S a chothaich iad an nì ann
Le dìcheall an dùirn.
’S deiseal ’s gum bu dìleas							1005
A sheasadh iad an rìoghachd,
Ged ’s beag ann bha do shuim dhaibh
Nuair rinn iad an tùrn.

Tha ’m baile ’n deachaidh m’àrach
Air dealachadh ri àbhaist,							1010
Gun mharsanta, gun tàillear,
Gun cheàrdach, gun chrann;
Gun oisinn dheth air àiteach,
Ach borran agus tràthach
Is coineinich a’ stàrachd							1015
Mu làraichean lom’.
Far faca mi na h-àrmuinn,
’S na fir a bha gun fhàillinn
A ruitheadh thar na tràghad
Gus àirde nam beann;								1020
Bhith ag coimhead air an dràsda,
Gun choimhearsnach, gun nàbaidh,
Cha toilich e mo nàdur
Ged thàrlainn bhith ann.

[TD 40]

XII
PÌOBAIREAN CAMSHRONACH ANNS AN RUAIG MHÓR
(1918)

Duanag mu chruadal nan laoch ud						1025
Bho fhuar-bheannaibh fraoich Innse-Gall
Nuair choinnich iad aodann ri aodann
An nàmhaid an caonnag na Fraing’;
Bu sgairteil am feachd air an t-sliabh iad,
’Gam faicinn ’s Lochial air an ceann,—					1030
A’ gluasad gu cruachanach, calpach,
Is suaicheantas Albann ri crann.
O, ’s e gillean nan gleann,
’S bho bhinnein is slinnein nam beann;
Gun togamaid fonn air na gillean						1035
A chleachd a bhith ’n iomairt nan lann.

Nuair thàinig na Gearmailtich tarsuinn,
’S a chuir iad an gas oirnn a nall,—
Chuir sinn ar n-aghaidh air Calais
Is thug sinn ar casan leinn ann;						1040
Chaidh sinn a-stigh a dh’Estaminet
Is cheannaich sinn galan de’n dram,
’S bha mise ’s am Bóideach is Lachlann
’S am pige ma seach air ar ceann.
O, ’s ann againn bha ’n dram,—						1045
Cha robh e ’s an fhasan bhith gann;
Bu sud againn buideal is pige
Agus botul-ar-fhichead Vin Blanc.

Nuair ghabh an luchd-ciùil an ratreut
’S nach deanadh iad feum leis an lann,					1050
Chuir iad an aghaidh air Hazebrug
Romh choltas nam béistean bha thall;

[TD 41]

Fionnla’ Màrtainn is Tormad MacFhilib—
Na sùilean gun sheas iad ’nan ceann,
Nuair thàinig iad goirid dha ’n station,					1055
Gun sgial air an trèan ’s i air chall.
O, chan urrainn sinn ann,
Ciamar is urrainn sinn ann;
Chan urrainn sinn coiseachd nas fhaide,
’S an t-acras ’gar dalladh ’s sinn fann.					1060

Bha Robbie ann an droch urrachd,
Gun fiù agus currachd mu cheann,
Cha togadh e bhial as a’ bhuideal
Cho fad ’s bhiodh supag aig’ ann;
Nam biodh e air tachairt ’s a’ chuideachd					1065
An uair chaidh an cooker air chall,
’S mise gun rachadh an urras
Gum faiceadh tu fuil air a sgall.
O, ’s ann ort a bha ’n call,—
Nach fhaca tu Robbie ’s a sgall;						1070
E tighinn le eallach de bhotuil
’S iad aig’ ann am poc’ air a dhroll.

Bha ’n Drummie a’ falbh air an toiseach,
’S e mar gum biodh moigheach air gleann,
Nan cluinneadh e fuaim air a chùlaibh					1075
Gun dùineadh e shùilean gu teann,
Ach thug e sud sùil thar a ghuailleadh
’S gun ghlaodh e gu cruaidh, “Eil sibh ann?
Mur dean sibh bhur casan a shìneadh
Gum bi sibh ’s a’ phrìosan Potsdam,”					1080
’S thug e ri bruthach ’na dheann;
O, ’s ann aige bha steall
’Ga chur as gach lòn is lodan
’S a ghruag ’s i ’na stob air a cheann.

Bha Robbie a’ tighinn ’na throtan,						1085
Bha cearc aige ’s poca mu cheann;
Oircein a’ sgiamhail air ròp’ aige,—
Saoil nach b’e spòrs a bhith ann.

[TD 42]

Gum b’ait leam bhith faicinn a spògan
Nuair chaill e na brògan ’s a’ pholl,						1090
’S mu’n ràinig e ’n campa Di-dòmhnaich
Bha ingnean nan òrdag air chall.
O, ’s ann aige bha ’n ceann;
Cha robh feum aig’ air ceann-aodach ann;
Cha chuireadh an t-uisge no ghrian ris					1095
Bu chruaidhe na ’n t-iarunn a sgall.

Bha Donnchadh a’ tighinn gu tapaidh,
Ged bha e car lapach ’s an àm,
Ach thuit e air dheireadh ’na ònar,
Cha chumadh e còmh’ ris an dream,						1100
’S theann e ri glaodhaich dha ’n chòmhlan,—
“A chlann an Fhir Mhóir tha sibh ann;
’S ann tha sibh air thuar dhol ’gam fhàgail,
Nuair thàinig am bàs orm gu teann.
O, nach sibh a ni ’n call,							1105
Ma dh’fhàgas sibh mise ’s mi mall;
Ma thuiteas mi ’n làmhan nam biastan ud
Théid mi dha ’n t-sìorruidheachd thall.”

Ach ’s fheudar dhomh innse ’s an duanaig
Mar thill sinn mu’n cuairt anns an tòir,					1110
Nuair dh’éirich ar n-àrdan ’s ar n-uamhar
Le tàmailt mu’n ruaig a bhith oirnn,
’S ged bha sinn gun fhùdar, gun luaidhe,
Bha cùnntais air uachdar an fheòir
A dh’fhàg sinn a’ breabadh ’nam fuil ann,					1115
’Gan leagadh le buillean nan dòrn.
O, bha sinn air ar dòigh,—
Na gillean dha ’n tigeadh bhith seòlt’;
Ged ruitheamaid, thilleamaid ’s bhuaileamaid,
’S theireamaid fuaim air an sròn.						1120

[TD 43]

XIII
NAOMH BHALARAIDH AGUS DUN-CIRCE

An spiorad ar sluaigh sireamaid buaidh,
’Illean dha’n dual fearalas;
Tìr agus cuan ’s an iarmailte shuas
An dìorras gun uair taisichidh;
Cleachdadh ar gnàth, dìleas gu bàs,						1125
Nàimhdeil ri nàmh ainneartach;
Ar gnùis ris na daoi, shìol nam fear saor,
Iarmad nan daoin’ againne.

Fhiribh nan tonn, grad air ur bonn,
Crioslaichibh lann glas oirbh							1130
Is nàmhaid le sluagh bàrcadh thar chuain,
’S làmh rinn an tuar bagarrach.
Dùisgibh ’nur feirg, rùisgibh ’ur n-airm,
“Dùbhlan” ’nur gairm-chatha dha,
Buailibh gu clis, luath-lamhach ris,						1135
Sguabadh le sgrios allaidh air.

Thannasg nan seann linntean a bh’ann,
Aiteam nam beann carraigeach,
Faicibh ’ur clann a’ glacadh nan lann,
Smachdachadh dream ceannairceach;						1140
Eunlaith nan speur cruinnichibh gu léir,
Gibhtidh sinn feusd fala dhuibh,
Fhithich nan ròc ’s milis leat feòil,
’S ithidh tu leòr fhathast dhith.

Ithidh tu leòr, ithidh is còrr,							1145
Suidhichear bòrd farsuing dhut
Eadar an Còrn ’s Bodach na h-Òigh’,
’S ni an cuan mór sailleir dhut.
Ghnàthaich sinn riamh fàrdaichean fial

[TD 44]

Is àbhaist ar sgial leanaidh sinn;						1150
Thàinig an uair aoigheachd mu’n cuairt,
’S bàs dhuinn no buaidh—teannamaid.

Theann sibh mar thà ’s sheall sibh ’ur tàth,
Gheall e dhuibh bàs ’s mhealladh air,
Cruaidh ’s gun robh càs fhuair sibh á sàs,					1155
Sguab sibh an clàr falamh air.
’S fìor gur e sibh sìol Mhic-an-Lìr,
Rìamhag na Tìr Mhanainneich,
’S rìoghachd a’ chuain oighreachd ’ur sluaigh,
Toillteanach buan-mhaireannach.						1160

Atadh le pròis m’aigne agus m’fheòil,
’S caidreach am pòr flathail dhomh,
Bhuidheann bho chòrs Uibhist a sheòl,
’S guidhe mo bheòil rath orra;
Camshronaich sìbh, ainmeil an strì,						1165
Dh’earbainn a bhith ceannasach;
Daingeann mar chruaidh charraig ’s an stuaidh,
Carachd ri cuan gaillionnach.

Pòr Innse-Gall, còisir gun fheall,
Còmhlan nach mall carachadh,						1170
Còisirean cuain, eòlach air buaidh
Chòmhragan cruaidh dannarra,
Sguabadh bho’n iar buaireas nan sian,
Dualchas nam fìor Aileanach,
Bho thìr uaine nan caol, sìol uasal nan laoch					1175
Dh’am bu shuaicheanteas fraoch baideanach.

Dùblaichte ribh Dùthaich Mhic Nìll,
Dlùth ann an crìch maille ribh,
Theannaicheadh buill bheartach ri cruinn,
Sgaoileadh ri gaoith canabhas;						1180
Stiùradh gun dìth, ionnsachadh cìnn,
Cùrsa gu tìr aineolach.
Chleachd air na tuinn gleachd mar na suinn,
Tartarach bho linn Ealasaid.

[TD 45]

Fhearaibh mo ghràidh chuir sibh am blàr					1185
Fuilteach ’s an là bharraichte,
’N eachdraidh na h-Eòrp’ sgairteil mar sheòid,
Gaisgeil ’nar n-òg lathaichean.
Glacte ann an gréim, brathte le foill,
Taice ri tuinn mharannan,							1190
Bhuail sibh ’ur beum toirtealach treun,
’S dh’fhosgail sibh fhéin cachaileith.

Cearcal mu’r cuairt cosgradh ’s an ruaig,
Chaisg sibh le cruaidh chasadh iad;
Thàrr sibh gu tuath sàbhailte bhuap’,						1195
Càbhlach a’ chuain ghabh sibh e.
Luaidh air na sàir bhuadhach air sàil,
Dualchas nan sàr mharaichean,
Armailteach giar ainmeil bho chian,
Dearbhte ’nan gnìomh annasach.						1200

Rinn sibh ’ur tùrn soillseach thar thùrn,
Thoill sibh an cliù maireannach,
Innsear an sgeul linntean ’nan déidh,
Bhruidhneas mu’n treun athraichean.
Cliù bhith dh’an Dia chum oirbh sgiath					1205
’S tionndadh le fìor aithreachas,
Dh’éisd E ri glaodh chléir agus dhaoin’,
’S réitich E caol bhealach dhuibh.

Sgiathan ri gaoith lìonte le daoi,
Dh’fhiachadh ar suinn brag orra,						1210
Sia mu gach aon sìos air gach taobh,
Eunlaith mo ghaoil ’s math leam sibh.
Luaidhe mu’n ceann buailte gu teann,
Ùilleadh ’na steall ’s lasag ris,
Chraosladh e suas loisgte ’na ghual,						1215
’S daor a tha dhuais aige-san.

Thill sibh gu uaill inntinnean sluaigh,
Dìblidh an cruas ainniseachd,
Slacte bho chìs, creachte dhe nì,

[TD 46]

Acrach gu sìth bheannaichte.							1220
Pàiteach gu ceart Ard-Rìgh nam Feart,
Sàraichte aig feachd aineolach,
Bhrùchd air an tìr dhùthchail mu’n cinn,
Brùideil gun mhìr carranntachd.

Géill cha robh ann, euchdan neo-ghann,					1225
Eisdidh ar clann fhathast ris,
Aogasg nan siad, glaodh aig am bial,
’S aon fhear ri sia ceatharnaich.
Thaom sibh ’ur fuil chraobhach mar thuil,
Saorsa bha bhuil aisigte,							1230
Teasraiginn chàich ghreas sibh dhuinn là,
’S Ceiltich ’nan làn aiseirigh.

[TD 47]

XIV
EL ALAMEIN

’S ait leam an sgeula
Th’air teachd oirnn bho’n Éiphit,
Ar feachd bhith air éirigh							1235
’Nan treubhantas dàna;
Bhualadh am beum ’ad
Gu lùth-lamhach, gleusda,
Gu cruaidh-bhuilleach, geur-lannach,
Reubach dha’n nàmhaid.							1240

Maithean nan lùth-chleas
Am bràighe na cùiseadh ann,
Gàidheil mo dhùthcha
Air thùs mar a b’àbhaist;
Guaillean an tùrna								1245
Dol suas mar bu dùth dhaibh,
Le fuaimrich an t-siùnnsair
A’ dùsgadh an àrdain.

Cruachdairean calma
Fo shuaicheantas Albann,							1250
Fuil uasal nan garbh-chrioch,
Cho dearg ris an sgàrlaid;
Ruagairean ainmeil
A b’fhuasgailteach meanmnach,
’S a bhualadh gu marbhtach							1255
’S a’ gharbh-chasgairt làmhan.

Cuspairean cìnnteach
Le musg air a sìneadh ’ad,
Sealgairean sìthne
Thar frìth nam beann àrda;							1260
Sìol nam fear-feachda

[TD 48]

Bha euchdach ’nan eachdraidh
Fo éideadh a’ bhreacain
A chleachdadh le’n nàisean.

Chnàmh mi le mì-ghean,							1265
’S cha nàir’ leam ri ìnnse,
Bha ceusadh air m’ìnntinn
A’ cluinntinn ar càraidh.
Dh’fhàg sibh na mìltean
’S an àraich ’nan sìneadh,							1270
’S tha àireamh am prìosan
Do dh’fhìor-fhuil nan Gàidheal.

Bheàrr sinn ar n-innsreadh
Air àrainn na sìthe,
’S cha b’fheàirrde sinn fhìn e,							1275
’S an tìm so a thàinig;
Suairceas ri nàimhdean,
Cha bhuannaich e nì dhuinn,
’S e chruaidh ris na cìbhlean
A bhruidhneadh a’ Ghàidhlig.							1280

Eadailtich, Gearmailtich,
Deiseal gu argumaid;
Chruinnich iad an armailtean,
’S mharbh iad na Spàinntich.
Choc iad gu tuath ruinn,							1285
A’ nochdadh am fuath,
’S leig an leòghann a nuallan,
A chualas le h-àlach.

Lorg iad gu h-ionnsaigh
Le colg air an gnùisean,							1290
Mar chonbhairean siùbhlach,
A’ rùsgadh nan clàrag.
Sìol nam fear cròdha
Dha’n dualchas an t-eòrna;
Na fuamhairean móra								1295
Ni chòcaireachd chràiteach.

[TD 49]

Àlach nan dream sin
A dh’àraich na gleanntan;
Bhiodh blàthan an t-samhraidh
A’ reamhrachadh blàir dhaibh.						1300
’S cleachdta ri amhluadh
Na sneachdannan geamhraidh,
No stacannan trom-gheal
Ri bonn nam beann àrda.

Glacairean cruadail								1305
Ri teas no ri fuachd iad,
Bhiodh seasrach air fuarag
Do dh’uachdar na h-àirigh.
Ceiltich gu’n cùl iad
Le seircead ’nan gnùisean,							1310
Gu deas, dìreach, lùthmhor,
Glan, cùmt’ air an cnàmhan.

Dh’fhuiling sinn ri riasladh
Mu’m fuilingeamaid strìochdadh
A luirgnean ’s do dh’fhiaclan,						1315
Bha dìosgan a’ chràidh oirnn;
Sluagh ann an diachainn
Gun uair aca dìomhainn,
A’ buannachd an sgiathan
Le dèanadas làmhan.								1320

Fhuair sin ’ad dèanta,
’S bu bhuadhmhor an gnìomh ud
Gun sguabadh o’n iarmailt
An ianlaith a phlàigh sinn,
Thilgeadh á speur iad,								1325
A dh’imlich an creuchdan,
Mar ioma-ghaothach Céitein
A’ séideadh air càthaidh.

Tùirse mo shaoghail
Le tùirling na h-aoise,								1330
’S i giùlan a gaoidean

[TD 50]

Nach faodainn bhith làmh ruibh;
Tionndadh nach caomh leam,
’S a dhrùidh air mo smaointean
A shiùbhladh air Snaoiseabhal,						1335
Aotrom, gun fhàillinn.

Chrìochnaich an ùine ud,
’S tha’n t-sìorruidheachd dlùth dhomh,
’S e triall chun na h-ùireadh,
An cùrsa tha ’n dàn dhuinn,							1340
’S taing dha na dùilean
G’eil ginealach ùr ann
A sheasas gun mhùiseag
Na cùisean ’nar n-àite.

Thighearna, ’nAd thròcaire,							1345
Dìon dhuinn ar n-òigridh,
Do sgiath bhith ’gan còmhdach
Air còmhnard an fhàsaich;
Teasairg ’s a’ chòmhstri iad,
Daingnich ’nan dòchas iad,							1350
Neartaich an dòrnaibh
An còmhrag na stàillinn.

Tàlaidh fo T’òrdugh iad,
Àrdaich ’nAd eòlas iad,
Tàrladh Do mheòir bhith							1355
Air pòraibh an nàduir;
Treòraich tromh thìm iad
Gu cùrsa Do rìoghachd
Is deònaich Do shìth dhaibh
’N àm imeachd Ad làthair.							1360

Is uaibhreach mo sgeula
’S an uair so g’a leughadh,
Gur uallach mo cheum leis,
’S tha reusan no dhà air.
Fhuair mi mo léireadh								1365
A chuala mu’r déidhinn

[TD 51]

’Gur fuadach dha’n Éiphit
An déidh bhith ’m Benghàsaidh.

Fhuair sibh ’ur dùbhlan,
Ach bhuannaich sibh biùthas;							1370
Mo luaidh air na diùnlaich
Nach liùgadh fo’n tàmailt!
Bhuail sibh gu lùthmhor,
’S tha’n ruaig air a tionndadh,
’S le uaill as mo dhùthaich							1375
Gun dhùisg mi gu bàrdachd.

Bhuail sibh gu fearra-bhuilleach,
Bhuail sibh gu fearg-bhuilleach,
Fuar-bhuilleach, garbh-bhuilleach,
Searbh-bhuilleach, sàr-ghlan;							1380
Bhuail sibh gu goirt-bhuilleach,
Bhuail sibh gu h-olc-bhuilleach,
Bhuail sibh mar chorc
Ann an corp ar a sàthadh!

Bhuail sibh gu fuilteach							1385
A ghruagan ’s a dh’uilt iad,
Gun d’fhuair iad gu murtach
An t-ultach nach b’fheàirrd iad;
Ruathar is rusladh
A thill iad gu tuisleach,							1390
’S ann shìn iad ’s an duslach,
’S an cuislean a’ tràghadh.

Bhuail sibh cho garg iad
Ri nuallan na fairge,
’Ga ruamhar le gaillionn,							1395
’S i’n earra-dheas ’na deàrrsaich;
Tuar na crith-thalmhanna
Gluasad nan garbhlach,
’S e thuair ris an dealbhaichinn
Dairirich ur làmhaich.								1400

[TD 52]

B’uamhalta an targnadh
A dh’ uainich an armailt;
Thug gruaim air am mailghean
Is gairisinn ’nan càileachd.
Thionndaidh iad carbad,							1405
’S bu shiùbhlach am falbhan,
’S chuir cùram an anamannan,
’S salachar mu’m màsan.

[TD 53]

XV
AN TURUS-CUAIN

Séisd:—

Horò o haoiri iù o,
Na hìri rìri iù o,								1410
Horò o haoiri iù o,
Hirì il iù il ò ro.

’S a’ mhadainn nuair a dh’éirich sinn
Bha aimsir chiùin a’ Chéitein ann,
A’ ghrian air cùlaibh Ghéideabhal,						1415
’S an driùchd air feur na mòintich,

’S a’ togail siùil an Cràgabhaig
Bha tùs an latha b’ àill’ againn,
A’ gealltainn bhith cho fàbharach
’S nach beireadh gàbhadh oirnne.						1420

Gun d’fhuair sinn oirre h-aodach
Cho cruaidh ’s a dheanadh taod e,
’S gun gluaiseadh i mar fhaoileig
Nuair ghabh i gaoth ’na còmhdach.

Gun leig sinn chun a’ chuain i,						1425
’S bha saod oirre gu tuath leinn
Is gaoirich nan tonn uaine
Tighinn bho’n ghualainn bha fòipe,

Ach thàinig gruaim is greann oirre,
’S gun bhuail i car an ceann oirre,						1430
’S cho cruaidh ’s gun cumainn teann rithe,
Cha seall i ach air Sòghaidh.

[TD 54]

Mu choinneamh bun Bàgh Liathadail
Bha aimhreit anns an iarmailte,
Gun chaill mi ’n t-Eilein Sgitheanach,					1435
Chan fhaighinn sgial le ceò air.

Gun labhair Niall an uair sin rium,
“Tha siantan a’ cruachadh,
Gur tìm dhut cur mu’n cuairt leatha,
Chan eil an uair g’am chòrdadh.”						1440

Nuair fhuair sinn anns na balbhaidhean
Mu’n cuairt i thar a’ chalpa sin,
Gum fac’ i bhuaip’ an carbhanach
Is chrath i cainb le sòlas.

Sìos gu Abhainn Ùnailte,							1445
Mo bhriathar, gun robh lùnn oirre;
Bha sìoban nan tonn dùbh-ghorm
’Ga smùideadh thar a sròine.

Nuair fhuair sinn chun na Liaghaig i
Gun thilg sinn tuim le cliathaichean						1450
Bho’n thig e dhuinn bhith tearainte
Gu fiachainn chun na Seòcaich.

A’ falbh thar Leum-’Ic-Neacail dhi
Bha sruth is fairge gleac rithe,
’S e chearbaiche ma bhacar i							1455
Gun acarsaid mu’n chòrsa.

Bha sruth na Seòcaich diachainneach
Nuair bhuail e air a fiacail i,
Ach choc i suas gu dìorrasach
Nuair fhuair i lìont’ an seòl ann.						1460

A’ fiaradh ris na fairgeachan
Bha dìosgan aig a ceanna-chnagan,
’S a dh’aindeòin sian na gailbheinne
Cha tug i ’m balgam beòil as.

[TD 55]

Ged thigeadh tuinn bhiodh dréineasach					1465
Ri ’n cuinnleanan gun éireadh i,
’S dha ’n cìrean crom cha ghéilleadh i,
Cho cruaidh is ’ga séideadh “Aeòlus.”

Gun cocadh i ri cuantannan,
’S gum plocadh i fo guaillean iad						1470
Le bòc-thonnan cho cruaidh-bhuilleach
Ri bualadair an eòrna.

Nuair fhuair sinn thar na leum leatha
Cha bhuannaicheadh na féidh oirre,
Bha ’n uair sin fairge réidh aice,						1475
’S gun shìn i ceum gu deònach.

Nuair fhuair sinn aig an fhasgadh i,
’S i buaraicht’ air an acair ann,
Gun seinninn duan bho b’aite leam,—
Cho smart ’s a rinn i bhòidse.							1480

[TD 56]

XVI
GIOMADAIREAN ÀIRD-MHAOILE

’S toigh leam a bhith bruidhinn
Air na fir a tha ’n Àird-mhaoile,
Gur sgiobalt’ air an casan ’ad
Gu canabhas a sgaoileadh.
Thogadh ’ad o’n chladach							1485
Ri gaillionn agus gaoithe,
A’ cothachadh ’na h-aodann
Le saothair nan ràmh.

Ged tha mi treis air m’aineol
Anns a’ bhaile so an còmhnuidh						1490
’S mi leigeadh seachad fasain
Agus chleachdannan na h-òige,
Nan toirinn fhathast earraig air
Gun deanainn ceathramh òrain
O bha mi roimhid eòlach							1495
Air còmhradh nam bàrd.

Gur eòlach air na faicheanan
Mu chladach an taobh siar ’ad,
’S chan eil latha freagarrach
Nach téid ’ad chun nan cliabh ann.						1500
Ged a ghabh iad eagal
Nuair theabadh an cur sìos ann,
An sgoth aca ’ga lìonadh
’S nach dianadh i stràc.

B’e sud an latha cunnartach							1505
A chuir ’ad ann ’s an éiginn,
Nuair thàinig i ’na gaillionn orr’
O’n earra-dheas a’ séideadh.
A-mach am beul a’ Chorrain

[TD 57]

Gum bu chorrach muir ag éirigh,						1510
’S bha coltas air na speuran
Nach téid i nas fheàrr.

’S ann a labhair Ailean—
“Cha dean math a cur fo aodach,
Chan fhuiling i ri canabhas,							1515
Tha ’m balaiste cho aotrom
’S ma gheibh i dad a dhamaiste
’S a’ chrannalach cho aodain,
Mu’n ruig i Rudh’-Àird-mhaoile
Bidh taosg innte shàil’.”							1520

Nuair shuidh ’ad aig an iomaradh
Bha slinneinean ’ga lùbadh,
’S a dh’aindeòin mar a dhraghadh ’ad
’S a stadhadh iad an glùinean,
Cha rachadh i air ’n adhart,							1525
Ach a’ cladhanaich ’s a’ tionndadh,
’S bha fallus air an gnùisean
Air chùlaibh nan ràmh.

Gun d’thuirt Dòmhnall Stìleach—
“Ged bhiodh giorag ann am inntinn						1530
Nam biodh i air a baganachadh
Agus ’s an riof-fhìorain,
Gu feuchainn-sa ri rudeigin
A chuireadh dhuinn gu tìr i
Mu’m bi sinn uile millte							1535
Nach till i gu tràigh.”

Nuair fhuair ’ad i fo uidheam,
’S ann a ruitheadh i gu h-ainmeil,
Ge b’ìosal air a deireadh i,
Nam beireadh orra balgam,							1540
Bha h-uile fear a’ guidhe
Feuch a ruigeadh ’ad a’ ghainmheach
Mu’n tigeadh i cho cearbach
Nach fuiricheadh i’m bàrr.

[TD 58]

Nuair ràinig ’ad an cladach							1545
Bha e clapail leis na sùghaidh,
Clachan agus molagan
A’ roladh feadh an t-srùlaidh,
Gun duine bhith ’ga feitheamh ann
A bheireadh air an iùbhraich							1550
Na chuidicheadh an triùir
Gus a giùlan gu h-àrd.

Am fear a bha ’na deireadh,
’S e ’na sheasamh nuair a bhuail i,
Ghabh e bara-thairis dheth							1555
A-mach air feadh nan stuadhan;
Nuair thog ’ad as a’ mhuir e
Theab nach sguireadh ’ad ’ga shuathadh
Mu’m faiceadh Màiri Ruadh e
Air thuar a bhith bàit’.								1560

Bhuannaich ’ad an cladach
Agus ghabh ’ad air an glùinean
Is chluinneadh tu aig Barraidh ’ad
Ag achanaigh ’s ag ùrnuigh:
Mhionnaich ’ad o thachair dhaibh						1565
Tighinn dhachaigh thun an ùrlair
Nach beireadh fear dhe’n triùir ac’
Air stiùir ann am bàt’!

[TD 59]

XVII
DÀ DHÒMHNALL RUADH RIS NA GIOMAICH

Séisd:

O hilleirinn horo o ho gù,
I iùbhra bho, mo chailin donn,						1570
O hilleirinn horo o ho gù.

B’e turus gun bhuaidh thug sinne gu tuath,
Ma thugadh gu cuan na h-eangaich oirnn.

Cha ghluaiseadh i ’s gann am falt air do cheann,
Nuair chuir sinn ’ad ann Di-sathuirne.					1575

Ach thàinig i’n earra-dheas, dh’fhàs i cho garbh,
’S gun tugadh air falbh o’n chladach ’ad.

’S a’ mhadainn Di-luain chan fheuchamaid bhuainn,
Bha coltas a’ chuain cho bagarrach.

’S a’ mhadainn Di-màirt o bha i na b’fheàrr,					1580
Gun chuir sinn ri spàrr a baideannan.

Nuair ràinig sinn shìos a’ dearcadh gu giar,
Chan fhaiceamaid sgial air maide dhiubh.

Ma thig i o’n tuath ’s nach fan unnta chruaidh,
Gun aisigear suas gu Canaidh ’ad.						1585

Chan eil anns na cléibh ach obair gun fheum,
Gun dean ’ad diol-déirc’ air thalamh dhiom.

Na b’iongantach lìbh mu’n tig mi gu crìch’,
Ged rachainn tromh ’n tìr air bhaigeireachd.

[TD 60]

Am fear a tha làimh rium faodaidh e ràdh—					1590
“An iomadach càs gur paidhir sinn.”

Ged thigeadh oirnn sealbh, cha b’fhad’ bhiodh i falbh,
’S cha ghleidheamaid airgiod dh’fhairtlich oirnn.

Na boirionnaich fhéin, chan fhaigheamaid té dhiubh
Chumadh an léine ghlan oirnn.						1595

Ma théid mi d’an chòmhlan bidh ’ad ri spòrs,
A h-uile té òg is blad oirre.

Bidh an clachair ’s an saor ’s té aige ri thaobh,
Cha tigear an gaoth nam maraichean.

Chan fhaigh mi té leòmach thig ann am chòir,				1600
Gur beag oirre tòic nan dallagan.

’S ann chanas ’ad rium, “Bi teannadh a-nunn,—
Tha fàileadh a liunn ’s na tearradh dhiot!”

[TD 61]

XVIII
AEÒLUS AGUS AM BALG

ÒRDUGH AEÒLUIS DO’N BHALG

Labhair Aeòlus, “Séid, mo bhalg,
Pronn an calg is frois an gràn,							1605
Rùisg na tighean, spìon am fraoch,
Leag na craobhan sìos ri làr.”

“Riab is siab is bris is sgealb,
Ardaich m’ainm-sa measg nan dùl,
Nochd do dh’innleachdan chlann-daoine					1610
Meud am faoineid ’nam dhà shùil.”

“Séid gu daingeann, séid gu cruaidh,
Séid gun iochd, gun truas, gun chàs,
Séid le uile chlì do ghuailleadh,
Sgrìob do sguaibeadh, faiceam à.”						1615

“Gainne is gort is gaoiribh guil,
Sgrios is tuil is call is àr;
Faiceam geilt an gnùis an t-sluaigh,
’S ait leam gruaidhean fhaicinn bàn.”

“Faiceam ainmhidhean a’ crùbadh						1620
Anns gach toll is cùil is càrn,
Sireadh iasg an t-aigeal gorm
Is mise, dia na stoirm, ’ga ràdh.”

“O ’s e cumhachd, còir is ceart,
Feuch mo neart air muir is tìr,							1625
Sir ’s na seachainn sean is òg
Is thar gach seòrsa tog mo chìs.”

[TD 62]

“’S coingeis leanabh no fear liath,
’S coingeis feòil no iasg leam ann;
’S coingeis duine, brùid, no ian;						1630
Sgaoil mo lìon o cheann gu ceann.”

“Tarruing sgrìob an lùib nam beò,
Bris ’nan dòchas ioma neach
Is nochd do chumhachd mhór, a bhuilg,
Ann ad luirg biodh sgeul nan creach.”					1635


AEÒLUS A’ BÒILICH

Tha mo chuireadh farsuing, fial,
Fada is cian feadh thriath is dhùl;
Iad a chruinneachadh o gach taobh
Is gheibh iad saor mo chuirm-chiùil.

Teachdaire nan casan sgiathach						1640
E bhith triall ’gan toirt gu teachd,
Eadar far an deàrrs’ a’ ghrian
Is far nach fhacas riamh ach sneachd.

A h-uile h-aon fhear shìos no shuas
Air an d’fhuaradh lideadh sgeòil						1645
A thàinig o chluais gu cluais
A-measg nan sluagh le aithris beòil,

A chaidh air cloich no clàr a sgrìobhadh,
No chuir filidhean an ruinn
G’an aiseag o’n tìm a bha							1650
A-nuas o phàrantan gu cloinn.

Creideamh na h-aimsir a thriall
Do chuan na sìorruidheachd nach tréig
Am fad bhios an ainmeannan beò,
Cho fad’s bhios cuimhn’ air Tròidh is Gréig.					1655

Air an luaidh an cainnt a’ bhàird
“Homer” as àirde ann an cliù

[TD 63]

Cruinnicheadh iad ’s gum faigh iad ceòl
Nach d’fhuair an Fhéinn mu chòrn nam fiù.

Leigidh mi mo ghaoth thar lomhainn						1660
As a tollaibh domhainn duaichnidh;
Is cluinnidh linn gun teachd orr’ aisneis
Mu’n tig i air ais gu h-uaimhidh.

Sud mo ghlaodh thugad, a Thòir,
Gus an t-òrd a dhol ’na dheann						1665
Is teine dealain, lasrach, geur,
Bhith sracadh brat nan speur gu’m bonn.

O’n is ionmhuinn leat an stoirm
Cluinneam dairirich buillean t’ùird,
A’ cur dhaoine air chrith le fuaim,						1670
’S a’ cur luasgan air gach brùid.

Tilg do bheithrichean a-nuas,
Rùisg is ruamhair uchd nam beann;
Cnuic is garbhlaichean nan stùc
A’ falbh ’nan sprùilleach sìos le gleann.					1675

Dùisg, a “Neptune”, as do shuain,
Piopraich suas an cuan gu strìth;
Faiceam colg air cìrein stuadh
Gu còmhrag chruaidh a chur ri tìr.

Leum air Alba o cheann gu ceann,						1680
Crath a beanntannan gu’m bonn;
Éireadh fairge ghorm ri’n gnùis
Is bidh neart mo bhuilg ri cùl nan tonn.

Fùidse dha cloich ghràine ghlais
’S tric a chais mi oirr’ o’n iar;							1685
Ach a dh’aindeòin neart mo bhuilg
Cha deach tulg ’na stéidh a riamh.

Ged tha, chan eil orm-sa sgàth,
’S binn leam gàir nan còmhrag garg,

[TD 64]

’S ait leam gleac ri gaisgeach treun,						1690
Fear nach géill dhomh fhéin ’s dha m’bhalg.


“NEPTUNE” AG ÉIRIGH

Dh’éirich “Neptune” suas le mhorghath
Is e ’ga chonnlachadh an àirde,
Mar lann bhiodh os cionn a ghuailleadh
Aig curaidh a’ ruagadh nàmhaid.						1695

B’aognuidh an sealladh fo bhuaireas
Rìgh nan stuadh gu ghruamach colg,—
Nàmhadas, àrdan is uamhar
A’ deàrrsadh ’na ghruaidhean gorm.

Bu nàimhdeil a mhuing gheal-chopach					1700
Air druim cnocach a’ chuain mhóir,
’S a h-uile calg innt’ ag éigheach
Gum b’e chreud-san ’s cumhachd còir.

Ge b’e shealladh air na speuran,
Bha e léirsinneach ri fhaicinn,						1705
Aig an t-sùil dha ’m b’eòl a leughadh,
Gun robh fearg na béisteadh laiste.

Sheall e mu’n cuairt air a rìoghachd,
Dh’fhosgail a chuinneanan farsuing,
’S e deas gu glacadh ’na chrùidhean						1710
Aon a thigeadh air oighreachd tarsuinn.

Thilg e bàta mór na smùideadh
Bun os cionn leis an làimh làidir,
I fhéin ’s na bh’innte ’ga giùlan,
Thug e ’n grùnnd mar àite-tàimh dhi.						1715

Sloc a h-uaghach air a dhùnadh,
Gun fear innse-sgiùil air fhàgail,
Sin dhut leab’ tha farsuing, sùmhail,
Far am faod na giùdhrain fàs ort.

[TD 65]

Nuair a laigh i air an aigeal							1720
Ghearr e stailleag is rinn e gàire,
Choc e smigid is shìn e sgòrnan
A’ cur bòsd á neart a ghàirdein.


“NEPTUNE” A’ BÒILICH

Dh’éigh e, “’S mise rìgh nan tonn;
’S mise an sonn a dhearbh mo ghnìomh;					1725
’S mise riaghladair nan stuadh
A deas ’s a tuath ’s an ear ’s an iar.”

“’S mise fear an eallaich mhóir,
’S mi tha beòthail air mo bhuinn,
Cha toir aois air falbh mo threòir,						1730
Tha mi òg o linn gu linn.”

“Tha mo bheartas maireann buan,
Cus nas luachmhoire na ’n t-òr
Is e cho pailt ’s nach fhairichinn bhuam
Na chaidh riamh a bhuain dhe m’ stòr.”					1735

“Glaiste, ceangailte fo m’ dheubhann
’S lìonmhor seud as àille snuadh
Nach leig innleachd dhaoine ris
Fhad ’s bhios mis’ os cionn a’ chuain.”

“’S mis’ an gaisgeach nach eil faoin,						1740
’S ann ’nam ghàirdean a tha ’n tàth;
Seall air Carraig Leum-Mhic-Neacail,
Mis’ a shrac i mach o chàch.”

“Mis’ a chladhaich Uamha an Sgòid
A-steach a sgòrnan na cloich ghràin,						1745
Mis’ a dh’iomain Mol nan Dòrnag,
’S mi rinn còmhnard an Tràigh Bhàn.”

“Tha clann daoine rium a’ sabaid
O’n chaidh maid’ a chur air snàmh,

[TD 66]

Eadar sin ’s am bàta cruadhach						1750
Dùbailte mu’n cuairt a’ mhàis.”

“Ach a dh’aindeòin an cuid innleachd
Bidh mo chìs orra gu bràth
Is fhad’s a bhios mo dhruim ’gan giùlan
Togaidh mise dhiùbh mo mhàl.”						1755

“’S mis’ an steud nach fuiling srian,
Nach gabh ciallachadh no stad;
Có chuir deubhann air mo shàil
O laigh an Àirc air Ararat?”

“’S mis’ tha daonnan deas gu còmhstri;					1760
Suas sinn Aeòlus, glòir dha ’r n-ainm,
Mis’ is thusa an taic a chéile,
Ho ro éile, séid am balg.”


“NEPTUNE” RI AEÒLUS

“Séid gun aiteal, séid gun abhsadh,
Séid le bladadh a ni cnead;							1765
Séid gu gnuadha, gruamach, gailbheach,
Fuaraidh, fearghasach le fead.

“Séid gu crosgagach gus an dìrich
Marcachd-sìne os cionn an t-sàil,
Leag do chuip le neart a dh’fhairicheas					1770
Muing is earball nan each bàn’.”

“Séid gu cronail, crosda, fiadhaich,
Séid gun iadhadh, séid gun tàmh,
Cunbhalach mar mhullach an lìonaidh,
Séid air ìochdar a’ mhuir tràigh.”						1775

“Taisbeanamaid neart mo dhoimhneachd,
Mis’ is m’oighreachd aig mo shàil,
Ann an còmhstri nach téid crìoch air
Fhad’s a bhios a’ ghrian gu h-àrd.”

[TD 67]

“Séid gun lasachadh, gun dìobradh,						1780
Séid da rìribh, dinn is fàisg;
Séid mar éirig air do bheatha,
Ged a spreadhadh thu ’nad chlàir.”


AEÒLUS RI “NEPTUNE”

Labhair Aeòlus, “’S tu mo nàbaidh,
’S tu mo bhràthair ’s an an-uair;						1785
Seasaidh mis’ air cùl do shàileach
Is mar as àill leat gheibh thu bhuam.”

“Sud mo làmh nach fhàg mi duilleag,
Feur no fionnag a th’air bruaich
Nach bi dannsadh mullach nan speuran					1790
Nuair a shéideas mise suas.”

“’S mór ’s gur uamhasach mo chumhachd
Ann an spionnadh ’s ann an smuais!
Ni mi blàths a thoirt gu fionnachd
Is nì mi sgiolladh leis an fhuachd.”						1795

“Ach an diugh mo bhòid ’s mo mhionnan
Nach eil duine dubh no ruadh
Nach bi gealachadh le aognachd
Nuair a dh’éireas gaoth is cuan.”

“Sud an ceòl as binne leam-sa						1800
Na cruit-chiùil a chualas riamh;
Gaoir nam bantraichean ’s nam pàisdean
Is iad gun àit’ am faigh iad dìon.”

“Làrach lom an àite tighe,
Leac na cagailte ’s i fuar,							1805
Mic is athraichean is bràithrean
Brùite, bàit’ air feadh a’ chuain.”

“Bailtean móra dol ’nam fàsach,
Sealladh as àille le m’shùil,

[TD 68]

Làn do chuirp ’s gun duin’ air fhàgail					1810
A their àite dhaibh ’s an ùir.

“Gàrachd an fhithich, gloc na farspaig
Is iad a’ sracadh ann an cairbh,
Air an tachdadh leis a’ ghionach,
Agus muilleanan dhiubh marbh.”						1815

“Beanntannan a’ dol ’nam fùirneis
Is iad a’ spùtadh teine dearg,
A’ sgeith am mionach dha ’n iarmailt,
A’ cnàmh ’s a’ crìonadh ’s a’ searg.”

“Talamh glas a’ falbh ’na luaithre,						1820
Gun an uachdar ach a cheann,
Mis’ a’ sguabadh lom air aghaidh
Is tus’ a’ cladhach aig a bhonn,”

“’Ga chur an lughad ’s an duibhead,
Buaidh is piseach gun robh leinn;						1825
Cuireamaid a-mach á bith e,
’S na biodh nithean ann ach sinn.”

Moch-eirigh Phàdruig Mhóir ’s a’ mhadainn air an t-siathamh latha deug dhe ’n Mhàirt ’s a’ bhliadhna naoi ceud deug agus am fichead.

Dh’éirich Pàdruig moch ’s a’ mhadainn,
Ris an leabaidh lùb e ghlùin;
Thug e adhradh is dh’iarr e beannachd,					1830
Rìgh na Cathrach os a chionn.

Ùrnuigh dhian le dòchas làidir
Ann an gràdh ’s an creideamh beò,
Anns an Trianaid Naomh ag earbsadh,
Ghnìomh ’ga thairgseadh chum an glòir.					1835

“Dhuinn ar n-aran làitheil” dh’iarr e,
“Is math ar fiachan dhuinn gu léir,

[TD 69]

Treòrachadh tromh Ghleann nan Diar so
Is beatha shiorruidh as a dhéidh.”

Ann am faosaid a their furtachd						1840
Bhuail e uchd is ghabh e chreud;
Ghuidh e Am Freasdal bhith ’na fhàbhar
Is dh’iarr e chòmhnuidh gràsan Dhé.

A dhleasdanas na maidne dèanta,
Tùs a ghnìomh do Dhia nan dùl;						1845
Sheall e mach gu ceann an tighe
Is ris an adhar thog e shùil.

Mhuthaich e Bheinn Mhór fo cleòca,
Buaireas anns na neòil gu h-àrd;
Bun na gaoithe anns an earra-dheas,						1850
Grian is fearra-ghrian trom a’ snàmh.

Chual’ e mèilich nan caorach,
’S iad a’ sireadh aonach àrd,
Gaoir na geilt’ am bial nam faoileag
Is iad ’nan sgaothan feadh a’ bhlàir.						1855

Cha robh tanalach an iar air
Nach robh ’g éirigh fiadhaich àrd;
Eadar Thoile-sgeir is Geodh’-an-dùine
Chunntadh e gach bogha làir.

Air gach comharradh bu léir dha						1860
Is air na speuran ghabh e beachd
Is dh’inns a thuigse air réir a leughaidh
Gun robh béistealachd a’ teachd.

Fhuair e greim air ceirsle shìomain,
Ghreas e chas is gnìomh a làmh;						1865
Sheall e air arbhar ’s air iodhlainn,
Dh’acraich e mulain ri làr.

Chuir e fiaragan mu’n timchioll
Nach biodh iomagain air na sgàth,

[TD 70]

Ma bha Dia ’ga fhaicinn iomchuidh						1870
Is gun robh ioma-ghaothach an dàn.

Air am fiaradh is air an tarsuinn
Cha robh gainne air sìoman fraoich,
’S cha robh lùb gun ultach cloiche
Innte an crochadh air gach taobh.						1875

Chuir e cipeanan ’s an talamh
Is anns na ballachan mu’n cuairt
Gus na shaoil leis nach bu bheud dhaibh,
Ged a shéideadh na bha shuas.

Chuir e fo chlachan an t-àradh,						1880
Lion e gach càrn agus cliabh,
Phut e steach ri fasgadh sgàth iad
Is cùl a màis dha’n àird an iar.

Chruinnich e ballain chun na h-àmhadh,
Thilg e iad air bàrr an t-sùirn;							1885
Dhùin e bhàthaich is tigh nan capull,
Bior ’s an stàbull is taic ri chùl.

Bhaganaich e an tigh mu’n mhullach,
Chlach e an tubhadh ri bun-baca
Dh’ùisnich cipeanan iaruinn							1890
Gus na fiaragan a ghlacadh.

Chuir e cloimhean air gach ursainn
Is dhinn e luideagan g’an calcadh;
Dhùin e suas gach toll is uinneag
Is chròidh e tunnagan is cearcan.						1895

Rinn e sgioblachadh gun dàil,
’S a h-uile dòigh bu ghnàth leis fhaicinn;
Chaill e roimhid uair no dhà
Le cion ’s nach deach e tràth ’na fhaicill.

Dh’àithn’ e dhaibh gun dorus fhosgladh					1900
Ma thig crosgag o Ghlaic Ann-sguir,

[TD 71]

Cha bhi againne do dh’fhasgadh
Ach an tobhta cas-ruisgt’, ceann-ruisgt’.

Chunnaic mise bliadhna reimhid
Is thug i leatha oirnn am fiar;							1905
Cha do dh’fhàg i bior air balla,
Sop air machair no air sliabh.

Ma’s e màirnealaiche mise
Tha nas miosa tighinn o’n iar,
Stoirm nach fhaca mhac a rugadh						1910
Is dìreach mar a thubhairt b’fhìor.

Thàinig dorchadas is ceò,
Dhlùthaich neòil ri talamh glas;
Shaoileadh daoine gun robh ghrian
Air an iarmailt a’ dol as.							1915

Shéid i o’n iar-dheas ’s an uair sin,
’S diocair dhomh-sa luadh an rann,
Sgread is fead na gaoithe cruaidhe,
Gaoir nach cuala cluas ach gann.

Iorghuill uamhasach nan tonn							1920
Le’m bilean crom a-steach gu tràigh,
Osnaich balg-séididh Aeòluis
’Gan toirt beò gu ceòthach bàn.

Dh’éirich suas gach sìlean gainmhich,
Rùisg a’ mhealbhach chun nan cnàmh,					1925
Caorann is caol-dubh ’gan spìonadh
Is an fhreumhaichean an sàs.

Cha robh bior air tobhta tighe,
Taobhan, no cabar, no spàrr
Nach robh falbh aice ’na fiaclan						1930
Mar gum falbhadh ian le sràbh.

Chluinnte clachan-moil an aigeal
Ann an aganaidh a’ bhàis

[TD 72]

Is iad a’ bruanadh ris a’ chladach
Air an cagnadh ’s air an cnàmh.						1935

Mothar ann am bial gach uamha
Feadain a’ cur suas ’nan spùt
Is na h-eich bhàna teachd le turtar
Is càch ’gam putadh air an cùl.

Ri bathais chloiche a’ bualadh,						1940
’S a’ tilleadh le nuallan garbh,
Bùirean aig corrain ’gan riasladh,
Theich gach iasg a b’urrainn falbh.

Feusgain a’ dinneadh an corrag
Anns gach sgàineadh, sgor is eag,						1945
Crith ’na slige air a’ bhàirnich
Is greim a bàis aice air a’ chreig.

“Neptune” a’ brosnachadh armachd,
A chuip m’an earball is m’an ceann,
’S a chridhe sracadh le farmad;						1950
Cia ar son a bhiodh Albainn ann?

C’uim’ a dh’fhanainn air mo chrìochan?
C’uim’ nach leudaichear mo ghart?
C’uim’ nach buannaichear an saoghal
Is gun téid daonnan neart thar cheart?					1955

C’uim’ nach dìrinn thun a’ mhullaich?
C’uim’ a dh’fhuirichinn ’nam staid?
A’ chlach as ìsle ’s an ursainn,
’S ann oirr’ tha ’n cudthrom air fad.

C’uim’ nach leanainn prìomh lagh nàduir,					1960
Am fear làidir a thoirt buaidh?
’S ann le càch a chur gu h-ìosal
A gheibh mise dìreadh suas.

Ge b’e dh’éisdeadh guth nan tonn,
’S e sud am fonn a bha ’nam bial						1965

[TD 73]

Is iad a’ dearbhadh rùn an seanachais,
Mar a dheargadh iad le gnìomh.

Aeòlus a’ séideadh le dìorras
Glan o’n iar-dheas oirnn a-steach
Mu chùl nan tonn beucach liatha,						1970
’G éirigh ’s a’ sìoladh ma seach.

Oiteag analach na béisteadh
Sitir, séideanach le nuallan,
’S minig an diugh tha mall gu éirigh,
’S minig tha éisleanach ’na gluasad.						1975

Thiormaicheadh i lòin is lodain,
Spìonadh i fodar is fraoch
Gu ruigeas feusag nan creag
A’ falbh le fead aice ’na craos.

Cha robh maid’ a bha ’na sheasamh						1980
Nach do leagadh ris an làr,
Mar a lùbadh lurg a spealgadh
Gus am falbhadh i á sàs.

Chan eil bìdeag bheag a dh’Uibhist
Eadar Uisinnis is Àird-mhaoile,						1985
Eadar Cailtinnis ’s an Càrnan
Is gus am fàg thu taobh a’ chaoil

Nach do dh’fhàg an lath’ ud sgial ann
Nach tig dìochuimhn’ air gu bràth
Is aisigear o bhial gu bial							1990
Mu’n t-siathamh latha diag dhe’n Mhàrt.

Mar a thachair do long nan Lochlannach air an turus-cuain an latha ud agus feasgar roimhe agus àireamh bheag mu’n luing is mu’n sgiobadh

Thog am bàta o chladach Lochlainn
Feasgar socair, sàmhach, ciùin,

[TD 74]

Nach gluaiseadh fuiltean air malaidh,
’S an speur gun smal os a cionn.						1995

Bha an ceò bha falbh o’n fhàirleus
Dol dìreach an àirde suas;
Cha robh urad slige bhàirnich
Do phlucan air bàrr a’ chuain

A bha sìtheil sèimh, gun bhuaireas,						2000
Cho soilleir ri fuaran beò
Is cho sleamhainn ri sgàthan gloine,
Fèathail, faileasach, gun deò.

Chiteadh na craobhan a’ fàs ann,
’S am bun ann an àite an cinn;						2005
Chiteadh na beanntannan àrd’ ann,
’S am mullach an àite am buinn.

Bha gealach ùr ann am fianuis,
’S a h-adhaircean fiarach suas;
Cha robh reult a bh’air an iarmailt						2010
Nach robh ìomhaigh dhith ’s a’ chuan.

A dh’fhacal bu bhriagha an oidhch’ i,
Ach bha foill ’na crìdhe dubh;
Cha robh ann ach fèath an Fhaoiltich
Bu ghrad bhith a’ caochladh cruth’.						2015

Thàinig oiteag bheag o’n earra-dheas
Tuilleadh balbhaidh as a déidh;
Dh’éirich frionas, friogh, is fearghas
Air an fhairge bha cho réidh.

Thàinig buaile chruinn mu’n ghealaich,					2020
Bheothaich soirbheas, greannach, geur;
Chiar na reultan as an t-sealladh
Ann am falach air an speur.

Chaidh ’m buna-bhuachaille gu caoineadh
Is dh’innseadh an glaodh a bha o bheul;					2025

[TD 75]

Mu’n rachadh là eil’ a dh’aois air
Gum biodh caochladh air mo sgeul.

Gum faodainn m’fhacal a dhùblachadh
Gum b’e sealladh an sùil an doill
A bhith ’g earbsadh am madainn gheamhraidh				2030
Gu leanadh i samhla o’n raoir.

Dh’fhàs i duaichnidh, duathal, dorcha,
Fuar-ghaothach, colgarra, breun,
Eu-coltach an cruth ’s an dealbh
Ri feasgar balbh an latha ’n dé.						2035

Thog an t-aodannan o bathais
Is bho gach athais a bh’air cuan,
Mhionnaich i nach tigeadh rath orr’
Iomraich Shathuirne no Luan.

Chuidhticheadh a long o’n charraig,						2040
Bha eithear tarruing romh a sròin
Gu faighte dh’fharsuingeachd cuain i
Gu ionad cur suas nan seòl.

Bu sgaiteach a cuinnean cruadhach,
Bu sgairteil a guaillean àrd’							2045
Gu sgapadh is dìreadh chuaintean
Le sìnteag uallach o’m bàrr.

Bodhaig fhada, leathann, bhulgach,
Luchdmhor a dh’fhuiligeadh ri slacraich,
Gun deireas buill bheartadh chruadhach,					2050
Cha robh meang ri luadh ’na h-acfhuinn.

Teannaichte, ceangailte, suainte,
Ragaichte mu’n cuairt a beòil
Gu cumail nan crann gun ghluasad,
Diongmhalta, cruaidh ’nan cuid bhròg.					2055

’S a h-acfhuinn riutha d’a réir sin,
Paisgte réidh mu’n cuairt a h-ùrlair;

[TD 76]

Bha gach cuibheal, ulag, ailbheag,
Air an armadh ’s air an ùilleadh.

Air a ceartachadh ’na h-uidheam						2060
Bhiodh a slighe ruighinn searbh,
Gun àite fasgaidh gu ruitheadh,
’S a ceann-uidhe fad air falbh.

Bàta làidir, lùthmhor, luaineach,
Astarach air uachdar fairge,							2065
Foghainteach, sliasaideach, guaileach,
Dìonach a dh’fhuaradh ’s a dh’fhalbhadh.

Cha b’e buamasdair gun eòlas
A rinn cho bòidheach ri dealbh i,
Ach fear a dh’ionnsaich ’na òig’ e,						2070
Mar bu nòs o linn a sheanamhair.

H-uile tarruing leis na dh’fhuaigheadh
Gach cliathach is guala tharbhach
Thogadh dearg á teine gual i
Ann an càirean cruaidh na teanchair.						2075

Chaidh am barradh ’s chaidh am bualadh
Eadar dithis chnuacach, chalma,
Le buillean o chùl an guailleadh
Aig bun Abhainn Chluaidh an Albainn

Le sgiobadh do ghillean suairce,						2080
Tapaidh, cruadalach, deas, dìreach,
Òga, sgoinneil, ealamh, uallach,
Greimeil, luath-lamhach gu dìreadh

Ri buill chaola, theanna, chruaidhe
Gu ceann fuaraidh na slat-rìoghail						2085
A chrochadh air ruisg na sùilean,
Ged a chnàmhadh dùirn is ingnean

Do shìol nan reubairean tuathach
Dha’m bu dualchas cuan is caolas,

[TD 77]

Le’m birlinnean loma, luatha,							2090
Chothaicheadh iad suas ri aodann

Nan tonn gàireach, greannach, gruamach,
Nuair bu chruaidhe fead na gaoithe,
Gun earbs’ á inneal ’gan teàrnadh,
Ach an ràmh is neart an gaoirdein.						2095

Sgiobairean fairge gun ghiorag,
Saighdearan smiorail an còmhstri;
Chumadh iad an gnùis ri faobhar,
Ged bhiodh fuil is gaorr mu’m brògan.

Dìorrasach, daingean air làrach,						2100
Nach do dh’iarr air nàmhaid tròcair,
A’ feuchainn ri buille bhualadh
Gus na chuidhtich fuar an deò as.

C’àit am bheil eachdraidh ag ìnnse
Sliochd o’n Fhinn is sìol nan Gàidheal					2105
A bha am biùthas àrd air dìreadh
Mu’n tug Mìlidh as an Spàinnt iad?

Na fir ainmeil, chalma, chliùiteach,
Dha ’m bu dùthchasach a’ Ghàidhlig,
Mu aon a thug bàrr an cruadal						2110
Air na tuathaich ruadha, bhàna.

Ceatharnach cumadail, calma,
Dìreach, dealbhach air a chnàmhan,
Slinneanach, sliasaideach, calpach,
Nach do sheas armaibh àicheadh,						2115

A’ spuacadh air sgiath is targaid
Le cuailiche cairgneach, tàirngeach,
Mar choimeas ri buillean sùisteadh
A’ slaichdeadh air ùrlar àmhadh.

Ged a bhiodh air “Neptune” mìothlachd					2120
Dhraghadh iad fheusag gu dàna,

[TD 78]

Thilgeadh iad miotag ’na fhiacaill
Is iad ’ga fhiadhachadh ’na àite.

Cha leigeadh am misneach sìos iad,
Ged bhiodh iad air bialaibh Shàtain;						2125
Sin mar tha cunntais an gnìomh
A thàinig oirnn o bhial na bàrdachd.

Sgaoileadh siùil ri crannaibh àrda,
H-aodach cinn gu bàrr a spreòid-chrann;
Chruaidhicheadh gach cluas dha h-àite					2130
Is ghabh an iùbhrach làn a sgòdaibh.

Curracag ghlas air chùl a sàileach,
Leig i guala is dh’fhàg i ’n còrsa;
Soirbheas a’ séideadh ’na sliasaid,
’S a h-aghaidh dha ’n iar fo chòmhdach.					2135


MADAINN AN ATH-LATHA

Chiar an oidhche gu glasadh,
Thàinig liathadh an latha
Is cha robh sgial air ploc fearainn an uair sin;
Cha robh sìon anns an t-sealladh
A chruthaich Dia air an talamh						2140
A tha fo’n iarmailt ach farsuingeach, uaine.
Ge b’e taobh air an dearcainn
Cha robh caochladh ri fhaicinn,
Ach fairge chaoir-gheal ’na cearcall mu’n cuairt dhuinn
Is ge b’e long air a mìodachd							2145
A bhiodh air meadhon a cìcheadh,
Cha bu mhò i na frìd’ air a h-uachdar.

B’e ceann-fàth na smaointinn
A bhith air ràth ann ad aonar
Is tu air t’fhàgail air aodann nan cuantan,					2150
Do chuisle phàiteach air traoghadh,
Gun diar ach sàile air gach taobh dhiot,
’S a’ ghrian a’ deàrrsadh gun fhaothachadh a-nuas ort,

[TD 79]

Theireadh tìochdadh is claoidh ort
Air son an diar beag a b’fhaoine						2155
Na bha riamh aig do dhaoine chur suarach
Is nach miannach leat fhaotainn,
Nì tha miadhail ’s an t-saoghal,
Ach do bhial a bhith ’n caochan an fhuarain.

Ach a thionndadh ri m’sgiala,							2160
Thromaich gnùise na h-iarmailt,
Dh’fhàs i dùbh-ghorm, iargalta, gruamach,
Craobh ’na lùban o’n iar-aird
A’ falbh ’nan stiùpannan stiallach.
Bu domhain, dùmhail a’ ghrian ann am buaile,				2165
Cha robh feum air fear màirneil
A dheanadh fiosachd no fàisneachd,
Mu’n tigeadh am màireach mu’n cuairt oirnn;
Thuig gach duine de’n còmhlan
Is leugh iad soilleir ’s na neòil e						2170
Gum biodh “Neptune” is Aeòlus air ghluasad.

Dh’fhàs a’ ghaoth na bu ghéire
Is chaidh a’ ghaillionn gu séideadh
Is chaidh an fhairge ’na séisdear le nuallan;
Bha i casadh a dreunadh,							2175
A’ tighinn a-steach thar na sléisne,
’S a’ ruith cho bras ri each-réise tromh gualainn;
Gillean smearala, treuna
Sìor-thoirt sanas dha chéile,
’S gann gun cluinneadh iad eubha ’nan cluasan				2180
Ri buill a phasgadh ’s a’ réiteach
Is nach seas iad cas ach air éiginn,
’S ise a’ laighe ’s ag éirigh ’s a’ suainteadh.

A’ tighinn an tòir air an t-soitheach
Gun tàinig Aeòlus na b’athaiche,						2185
Muir air tòcadh ’s i cladhach ’s a’ ruamhar,
Ag éirigh cròiceach mar choinneamh,
Cho gile sròn ris a’ choinneal
A’ tighinn mu spreòd-chrann ’na goilleanan uaine.

[TD 80]

Bha h-uile seòl ann an laghadh,						2190
’S a h-uile òirleach dhiubh draghadh
Is bha ise falbh mar a stadhadh i’n uair sin,
’S i dol ri fairge le faghar
Le togail fhalbhanach adhartach,
Mar an earba ’s an fhaghaid ’ga ruagadh.					2195

A h-uile gleadhar dhe chliathaich,
’S a h-uile sloc théid i sìos ann
Gun toir i boc air am fiaradh a-nuas as,
I gabhail cnoc air am fiacaill
Is i ’ga sgoltadh is ’ga stialladh						2200
Mar théid an coltar tromh’n fhiadhaire luachrach,
Muir ag éirigh dha’n iarmailt,
A mhullach nan speuran ’na siaban
Mar ionnan ’s séideadh an grìosach na luaithre,
’S a h-uile h-alt innte dìosgan,						2205
A’ sgonnadh chnapan o sliasaidean,
Mar gun sgapadh na diasan fo’n bhuailtean.

Thàinig Aeòlus gu crosdachd,
Chruinnich e, thuig i na h-osnaich,
Sheas e daingeann is dh’fhosgail e luamha,					2210
Fhuair e sgamhan a lìonadh,
Ghabh e cuimse oirr’ o an iarr-dheas
Is leig e mach na bha shìos do chuis uamhais.
Chaidh an iùbhrach gu siabadh,
A’ laighe nunn air a cliathaich						2215
Is cha toir stiùir air am fiaradh a-nuas i.
“Suas sibh, ’illean gu làidir;
Glacaibh calpannan tairgne;
Thoiribh dhi na siùil àrda, tha ’n uair ann.”

Leigeadh leatha cuid sgòdaibh						2220
Chluinnteadh i crathadh a còmhdaich,
Chiteadh fallus a’ còpadh le gruaidhean,
’S a cuid lasgairean òga,
Gun fo ’n casan ach ròpa,
Dol an caraibh nan seòl ’gan toirt bhuapa					2225

[TD 81]

Ris na slatan ’gam fùcadh,
’Gan cumail aca le rùdain,
’S an ròpa gasgain is lùb is snaoim cruaidh air—
“Ho-ro gheallaidh is ùpraid,”
’S i dol o smachd air an stiùir oirre,						2230
Cumail cagnadh ri triùir aca tuairneadh.

Ged a bheagadh a h-aodach,
Cha do sheas i ach slaodach
Is cha do leasaich air saothair nan tuathach.
Bha i ’n geall air a taomadh							2235
Is leis na fhuair i do thaosgnadh,
I air thuar a bhith sgaoilte anns na fuaigheil.
Bha ’n crann-toisich le cliathaich,
’S a chuid acfhuinn ’na iallan
Is nuair a sgaradh an driamlach sin bhuaipe					2240
Sruth dhe ’n fhuil as am meòirean
A ruitheadh gibean do sheòl oirre,
Feuch an tigeadh a sròn chun an fhuaraidh.

Labhair “Neptune” ri Aeòlus,
“Tha’n crann-toisich ’na òirnean,						2245
Lagaidh sin iad ’nan dòchas, tha bhuaidh leinn;
Tha i nis againne leònta!
Sud air ’n adhart sinn còmhla
Is cha tig ise gu còrsa le luathair.
Thoir gach sibheag dhe còmhdach,						2250
Leat ’na ribeagan ròineach
Is fàgaidh mise gach bòrd dhith ’na fuairnean:
Cha dean misneachd no eòlas
A toirt a nis as mo chrògan
Is na biodh snìom a gheibh tròcaire bhuainne.”				2255

Chaidh a’ ghaillionn gu bùirich;
Chaidh an fhairge gu fùistneadh
Is chaidh a charachd air iùbhrach nan tuathach;
Bha i glacte air a cùlaibh,
’S a cuid shlatan gun tionndadh						2260
Is cha robh maid’ os a cionn nach do sguabadh.

[TD 82]

Chaidh a sgiobadh fo mhùiseag,
Thuit an cridhe gu’n glùinean
Nuair a chunnaic iad rùisgte air a’ chuan i,
’S iad gun chomas a teàrnadh.						2265
“Có bheir cobhair ’nar càs dhuinn?”
Chaidh an achanaigh àraid so suas leo:

“Fhir, a chruthaich an tùs sinn,
A th’air cathair nan dùilean
Is ris na peacaich nach diùlt a bhith truasail,					2270
Leig le fathamas Do shùil oirnn
A th’ann an gàbhadh na cùnntais
Le dhol Ad lathair gun iompadh, gun fhuasgladh.
Eisd gu grad ri ar n-ùrnuigh
Tha dol ’nar n-airce g’Ad ionnsaigh						2275
Is ged a thoill sinn Do dhiombadh, thoir cluas dhi
Air sgàth Do charrantachd dhuinne
A rinn le droigheann Do chrùnadh;
Thoir gu cala is gu ciùineachd na tuathaich.”

“Thus’, a Phrionnsa na Sìthe,							2280
Dhuinne ’s Ùghdar is Cìobair;
Fhir, A dhùraig a’ chìs a bh’oirnn fhuasgladh,
Fhir as Buachaille Dìleas
A tha T’uain Agad prìseil,
A tha ’gan cuallach air fìor-uisg’ an fhuarain;				2285
Fhir, A shàbhail ’s A shaor sinn;
Fhir, A cheannaich gu daor sinn;
Fhir, thug mathanas saor iomad uair dhuinn,
Cuir an t-srian ris na cìbhlean
Aig na siantannan mìllteach							2290
Is ann Ad mhìorbhuiltean ìslich an uamhar.”

“Eisd, a Chrìosda ri m’achanaigh,
Cuimhnich diadhachd ar n-athraichean
Bho’n is Triath Thu ’s is Caraide Buan dhuinn,
A rinn gu piantail ar n-anam							2295
Bho ifrinn ìochdraich a cheannach,

[TD 83]

’S A gheall ’s an t-sìorruidheachd flaitheanas shuas dhuinn.
Air Do mhìothlachd is airidh sinn
Le bhith sìor-dhol o D’rathaidean,
Ach, a Thigearna, thig mathanas Bhuat-sa					2300
Is seall air daoine th’air allaban;
Réitich aodann na mara dhuinn
Is caisg am Faoilteach ’s an Gearran ’s an Sguabag.”

Labhair “Neptune” ri Aeòlus,
“Ma tha Esan ’gan còmhnadh							2305
Théid an latha so oirnne, mo thruaighe!
Ged bhiodh sàil innte dòrtadh,
Gum biodh a làn chun a’ bheòil dheth.
Cumaidh Esan ma’s deòin Leis i’n uachdar,
’S bochd is gur dorranach dhòmh-sa						2310
Gum bheil i ruith tromh mo mheòirean
Is gun mi ceathramh na h-òirlich o bhuannachd.
Ach o’s Esan an t-Ùghdar
Chan eil seasamh tromh ghnùis dhuinn
Is feumaidh sinn le ùmhlachd toirt suas Dha.”				2315

[TD 84]

XIX
FHIR, A DHÌREAS AM BEALACH

Fhir, a dhìreas am bealach dol dìreach gu baile,
Thoir mìltean do bheannachdan tarsuinn tromh ’n ghleann,
’Gan giùlan gu ainnir nam mìog-shùilean meallach
Dha’n tug mi mo ghealladh ’s chan aithreach leam bonn.
Gun dùin mi mo thamull air chùlaibh nam beannaibh;			2320
Bidh cùram air m’aire gun deanar mo chall
Is gach òigear ’ga tharruing an tòir air mo leannan,—
Tha bòidhchead a pearsa mar lasair ’nan ceann.

Chan ioghnadh mo shùilean bhith sileadh gu srùlach,
’S ann tha mi gu tùrsach air chùlaibh nam beann,				2325
’S mi fuireach air àirigh aig iomall na tràghad,
Gun fhidheall, gun chlàrsach, ach gàirich nan tonn,
’S mi cuimhneachadh mànran na maighdinn a chràidh mi,
Cha chluinn mi’n ceòl-ghaire bhiodh àbhachdach leam,
Mar bhithinn a’ sàs ann bu chridheil am màireach,				2330
A bhithinn le sràid-cheum a’ fàgail na h-Aibhn’.

Gun siùbhlainn tromh ’n fhàsach ’gad ionnsaigh, a Mhàiri;
’S ann dhùblaich mo ghràdh ort bho’n thàinig mi ann,
’S e dhùisgeadh mo chàileachd gu sunnd agus àbhachd,
Bhith sùgradh ri àilleig nam blàth-shùilean donn.				2335
Mo lòchran, mo sgàthan, mo ròs ann an gàradh;
’S tu m’fhuaran ’s mi pàiteach ’s an fhàsach air chall;
Mo rionnag, mo reulta, mo shoillse na gréine,—

[TD 85]

’S gu h-aoibhneach mo chéile nuair théid oirnn’ am bann.

Nam faighinn-sa ’n còir thu bho cheanglaichean pòsaidh,			2340
Chan iarrainn leat òr ged bhiodh stòras oirnn gann;
Gun deanadh do chòmhradh mo lìonadh le sòlas,—
Bhiodh m’inntinn air dòigh deanamh òran is rann.
Gur mise bhiodh spòrsail a’ falbh leat Di-dòmhnaich
Air thoiseach a’ chòmhlain do Bhòirnis ud thall				2345
Is bhiodh sùil aig gach òigear air ùbhla na bòidhchid;
Am flùran glan, mòdhar, an òigh tha gun mheang.

Gu suthainn mo chuinnein ri diùchartas dhaoine,
’S mi giùlan mo ghaoid’ bho do dhraoidheachdan trom’;
Cha chunntaisinn daor dhomh bhith ciùrrta le gaol ort,			2350
Nan dùisginn a smaointean a b’fhaoine ’nad chom.
Gun rùisginn dhut gaoirdean an dùldachd an Fhaoiltich,
Ri gnùise na gaoithe a b’fhaobharach greann;
Air chùmhnantan t’fhaotainn gun siùbhlainn an saoghal
O’n ’s dùth dhomh as t’aonais dol faoin’ anns a’ cheann.			2355

Mo shaothair cha chaomhnainn, mo mhaoine cha diùltainn,
Gu saor le mo dhùrachd a liubhairt ’nad làimh;
Mo dhaoine ’s mo dhùthaich gun ìobrainn air fùirneis
Mu’n dìobrainn mo rùn a bha cùbhraidh gun fheall
Do’n ghruagaich as bòidhche chuir cuailean an òrdugh,			2360
A ghluais ann an còta chuir meòir ann am bann;

[TD 86]

Gun saothraichinn bliadhna ’s chan fhaodainn bhith dìomhain
Air cuibhrinn dhe briaghad a shnìomh ann an rann.

Gur camalagach, cuartagach, coisreagach, cuachach,
Am falt tha m’a guaillean ’na dhualagan donn;				2365
Chaidh àilleachd a cuailean gu crùnadh na gruagaich
A chàradh le dualchuis mu’n cuairt air a ceann.
Tha deàrrsadh a gruaidhean ag àrdachadh snuaidh oirre,
Dearg mar an cluaran nuair as buaidhche bhios a ghreann;
Gum b’fheàrr leam an duanag a sheinnte le m’ ghuanaig			2370
Na éisdeachd á bruachaig ri cuachag nan crann.

Chan ioghnadh mo dhéideag ged bheirinn-sa spéis dhut,
Tha cliù air gach beul ort—an Gàidheal ’s an Gall!
Gun chleachd thu gach ceutachd a dh’ionnsaich do chreud dhut;
Gun tionndadh do bheusan gu a léirsinn an dall—				2375
Na subhailcean àraid a chuireadh le d’ mhàthair,
Tha a’ bhuil air gun tàinig am blàth air an ceann,
Nan cinneadh gach pàisdean gu t’ionad an tàlannt;
Bu bhuidhe do phàrant a dh’àraicheadh clann.

Gur tearc e ri fhaotainn leam deirgead an aodainn,				2380
A dh’fhàg mi fo dhaorsa gun saorsa dhomh ann;
Do ghruaidh mar an caorunn, do shlios mar an fhaoileann,
Mar shneachd an là fhaoiltich air aonach nam beann.
Do shùilean a’ boillsgeadh ’s a’ brùchdadh le aoibhneas
Ad ghnùis-gheal, a’ mhaighdean cho caoimhneil ’s a sheall;			2385
Gur mìlse do phògan na mhil air na ròsan,
Gur binne do chòmhradh na crònan nan allt.

[TD 87]

Troigh lùthar ’m bròig shàiltich a shiùbhlas gun fhailmse,
Cha lùbadh tu stràilein fo shàilean do bhonn;
Gun ghaoid ann an cnàimh dhiot a dh’fhaodas mi àireamh,			2390
B’e aogasg na slàint’ thu air làr an tigh dhanns’;
Gun innsinn-sa t’àite ’sa chraoibh anns na dh’fhàs thu,
Am meanglan as àille ’s as àirde dhe ’n chrann,
Gun mhearachd ’nad ghiùlan gum faigh thu bhuam biùthas
Mar ainnir cho chliùiteach ’s tha ’n dùthaich nam beann.			2395

Ged ’s lìonmhor té àillidh tha ’n dùthaich nan àrd-bheann,
’S e ’n dualchuis tha nàdurra dh’àlach nan gleann
Bhith deas air an cnàmhan, gun aimheal, gun fhàilinn,
Gun aithnichinn thar chàich thu air sràidean nan Gall,
’S cha leanainn-sa té dhiubh, bha ’n t-saighead a léir mi			2400
’Gar tarruing gu chéile le deubhann cho teann;
Gach dual dhith cho làidir ’s gum fuasgail am Bàs i,
Nach fuaraich an gràdh dhut tha blàth ann am chom.

An Uibhist nam fuar-bheann a dh’àraicheadh suas thu,
’S e ’n t-àite beag buadhar a ghluaiseadh mo rann;				2405
Nam b’àithne dhomh luadh air a mhachraichean uaine,
’S a ghlacagan luachrach mu bhruachaibh nan allt
Tha cromadh tromh ’n gharbhlaich a dh’ionnsaigh na fairge;
Nan deanadh an sealbh mo chrannchur bhith ann,
’S nach iarrainn do shòlas ach Eilein na h-Òige,				2410
’S gun deanainn ann còmhnuidh le m’òg-leannan donn.

[TD 88]

XX
SEÒNAID

Séisd:

Hùg a rì hùg, hùg a rìribh,
Hùg a rì hùg a rì rìribh;
Horo hù o, hùg a rìribh,
’S tu mo chaileag ghrinn, a Sheònaid.					2415

Ann an Uibhist nam beann fuara
Fhuair mi sealladh air a’ ghruagaich,
’S ged nach faca mi ach bhuam i,
’S taitneach an tuar snuadh na h-òige.

’S taitneach an tuar snuadh na cruinneig,					2420
Bean chuailein nan dual is duinne,
Beul tana lom, com is gile,
Calpa cruinn, cuimir, troigh chòmhnard.

Geala-dheud mar chailc an dlùth-chàradh,
Caol-mhala, sùil ghorm is àille,						2425
Mar ghrian-ghath air driùchd a’ deàrrsadh
Air flùr an gàradh nan ròsan.

Làn-sùla thu air thùs nan gruagach,
Reul-iùil fear-stiùradh a’ chuain thu;
Cuspair nam bàrd a ni duan thu,						2430
Do mhaise toirt buaidhean-beòil dhaibh.

Bàidse an fhir-chiùil an tùs ruidhlidh,
Beirm a chur gleus an teud fidhle;
Taitneas an t-seòid ’s an òg-oidhche,
Tartmhor gu aoibhneas do chòmhraidh.					2435

[TD 89]

’S tu seud is ainmig ri fhaotainn,
Blàth thu thig ainneamh á aonach;
Neamhnaid fir-cuain agus caolais
A chuir a shaoghal ’na dòchas.

Bàrr-dhos na craoibh’ ’s a’ choill uaine,					2440
Grianan a’ ghlinn’ ’s a’ ghaoith fhuair thu;
Gur fìor-uisg’ bho ghrunnd an fhuarain,
’S tìochdadh air damh ruadh na cròic’ thu.

Mar theachd leam tromh shneachd am beinn thu
Gu lasraichean leac an teinntein,						2445
Mar bhacan a ghlacainn greim air
Aig cala ’s na tuinn air tòchdadh.

’S tu fìonan is fìor-ghlan rìomhadh
Fo’n liath-dhealt ’s a’ ghrian gun dìreadh,
’S tu mo “Niamh” nan ciabhan mìn-bhuidhe					2450
Le an triallainn gu Tìr na h-Òige.

C’àit eil do choimeas ri fhaotainn
Am pearsa no an àilleachd aodainn,
Mu dheas air Leac Bhàn a’ chaolais
Gu cladach dà thaobh na h-Òrdaig?						2455

Snuadh thug an àirde do linn thu,
Fuaighte ri tàlantan inntinn;
Gruagach thug bàrr, ar leam fhìn, ort,
Cha do dh’àraich Tìr an Eòrna.

Ach nam bu bhritheamh aig cùirt mi						2460
Far am biodh àilleachd g’a crùnadh,
Air m’fhacal-s’ bu leat-sa ’n t-ùbhla,
Ged bhiodh mìle ag ionndrainn còrach.

[TD 90]

XXI
MAIGHDEAN A’ CHÙIL DUALAICH

Séisd:—

Nuair bhios mi leam fhìn
Bidh tu tighinn fa-near dhomh;						2465
Maighdean a’ chùil dualaich—
Tha gach uair air m’aire
Nuair bhios mi leam fhìn.

Rìbhinn donn nam blàth-shul,
Nigheanag a’ chùil fhàinnich							2470
Aig robh meud mo ghràidh,—
Gun dean mi’n àirde ’n ceathramh.

Ged bhithinn fo mhìghean,
M’aigne an ionad ìosal,
Tharladh tu ’nam inntinn,							2475
’S cha bhiodh cuimhn’ air smalan.

Mar bhios dùil ri samhradh
Ann an dùldachd geamhraidh,
Thig do ghnùis gun ghreann
Mar dhlùthadh àm an earraich.						2480

Tha do ghiùlan suairce,
Dùthchasach dhut uaisle;
Có tha’n cùirt nan gruagach
A thig suas ri m’ainnir?

’S tu mo dhìthean fàsaich,							2485
’S tu mo leug am bràiste;
’S tu mo dhaoimean fàinne,—
Seud as àille lainnir.

[TD 91]

Ribheid chiùil gu fonn
Cho glan ’s a shéid á com,							2490
Le meur cho grinn ’s a chrom
Gu bualadh phong le farum.

Dannsair air bhàrr t’òrdaig,
Annsail thu le còmhlan;
Samhl’ air snas na h-òig’ thu							2495
Air clàr-bhòrd an talla.

Ciatach ann am fiamh thu,
Reusant’ ann an ciall thu;
Thar gach reul ’s an iarmailt,
’S tu mo ghrian ’s mo ghealach.						2500

[TD 92]

XXII
CHAN EIL MI GUN M’AIRE AIR M’EUCHDAIG

Air fonn: “Seachran Seilge”

Séisd:—

Chan eil mi gun m’aire air m’euchdaig,
Shaoileam nach biodh i cho beumal;
Chan eil mi gun m’aire air m’euchdaig.

Ceann nan croisean mar a b’àbhaist,
Tha na botuil air an tràghadh,							2505
’S chan eil copar ann romh Mhàiri,
Dia nan gràsan, c’àit an téid mi?

Thàinig i mu’m cheann gun fhios domh,
’S mi gun not agam an ciste,
’S cha dean briagan sìon a nis dhomh,					2510
Ged is tric a rinn iad feum dhomh.

Bha mi deanamh suas a h-eachdraidh
Gun robh an t-uisg’ ann fad na seachdain,
’S tha mi nis aic’ air mo ghlacadh;
Thuit mo chaisteal as na speuran.						2515

Chaidh an ceòl air feadh na fìdhle,
’S chan eil seòl air d’ rud a nì mi.
’S truagh, a rìgh, nach mi bha ’n Ile,
’S Maol Chinntìr’ ’na glinn ’s ag éirigh.

Nuair a thàinig i Di-sathuirn’							2520
Bha na dh’fhàgadh air an dreasair;
Mar a b’àbhaist thòisich talach,
’S cha robh agam-s’ ach bhith ’g éisdeachd.

[TD 93]

Nuair a dh’iarr mi oirre tasdan
Leig i ’n éibh a b’àirde bh’aice,						2525
’S chuir mi fhìn mo chas ri astar;
Bha mi faicinn gum biodh streup ann.

Thuirt i rium “nach fhaigheadh bìdeag,
Bonn-a-sia, no fiach na frìdeadh;
Dearbha, dìolaidh tu na mhill thu						2530
Mu’m bi pìnnt agad bho’n té so.”

“Thus’, a cheàird, is t’airgiod pòca!
’S ann a thoill thu ceann na ròpa,
’S nach eil àit am bi tigh-òsda
Nach bu chòir bhith cur di-leum ort.”						2535

“Mhill thu t’aodach ’s chosg thu t’airgiod
Air an daorach bho’n a dh’fhalbh mi.
C’àit eil aon té ann an Albainn
Nach biodh fearg oirre mu dhéidhinn?”

“’S ann tha ’n tigh air choltas àite						2540
Bhiodh air a spùilleadh aig na meàirlich;
Chan eil lùb agam air fhàgail
Nach do phàn thu mhic na té so!”

Leis a’ cheòl a chaidh ’nam chluasan
B’fheudar dhòmh-sa falbh an uair sin						2545
Ceangal ris a’ Chomunn Stuaime,
Ach, och, mo thruaighe, ’s beag mo spéis dheth!

[TD 94]

XXIII
ÒRAN NA POIT-THÀIRNE

Throid mo bhean ’s gun throid i rium
Chionn gun rinn ’s gun dh’òl mi liunn;
Chaidh mo shàmhchair bun-os-cionn						2550
Nuair throid i rium ’s gun throid mi rithe,—
Throid mo bhean ’s gun throid i rium, O.

Thuirt i rium ’s cha b’ann le sìth,—
“Culaidh-thruais na mnatha mi
Fo iomagain aigne ’s ioma dìth;						2555
Cha mhór ’s an tìr tha coltach rium, O.”
Throid mo bhean, etc.

Sheall i orm gu fearghaidh, fuar,
Is loisg i’n urchair ud ’nam chluais;
Gun dh’at a gnùis le greann is gruaim,					2560
’S gun las a gruaidh le crosdalachd, O.
Throid mo bhean, etc.

Thuirt i rium, “Chan eil thu glic,
’S e do mhiann bhith ’n tigh na cluichd
Is gus an càirear thu fo’n lic							2565
Chan fhaicear tric ach gortach thu, O.”
Throid mo bhean, etc.

“’S e do mhiann a bhith mu’n stòp,
A’ cosg do chuibhrionn ’s an tigh-òsd’;
Gum fàg sin maoin aig Domh’ll MacLeòid					2570
Is mis’ aig Bòrd na Bochdainne, O.”
Throid mo bhean, etc.

“Cia mar a théid mi air sràid
Is mi gun snaoim ach fuighleach chàich,

[TD 95]

Le cuarain bhròg gun sròn, gun sàil,						2575
’S le fàraidhean ’nam stocainean, O.”
Throid mo bhean, etc.

“’S e sud a’ cheàird na chuir thu t’ùidh,
A bhith ’nad shlaod an tigh an liunn;
Gun òladh tu mór-bhrachadh grùdair,						2580
’S e do bhrù bha cosgail dhut, O.”
Throid mo bhean, etc.

“Chan eil cruinneachadh, cuirm, no ceòl,
No féill, no danns’ bheil dram ri òl
Nach faicear thu ’s do shùil ri stòp,						2585
Mar chù ’s do shròn ri closnaich ann, O.”
Throid mo bhean, etc.

“Chan eil ceàrn bheil dad ri fhaotainn,
Cùil no cial mu’n càidsear braon
Nach cluinnear sgial mu Mhac-an-t-Saoir;					2590
Bidh bhial-san daonnan fosgailt’ ann, O.”
Throid mo bhean, etc.

“Dh’fhalbh thu’m bliadhna cuairt do dh’Ile,
Far an d’fhuair thu lùib nan innleachd.
’S mis’ tha truagh bho’n latha thill thu,					2595
Faicinn pìob’ ri poit agad, O.”
Throid mo bhean, etc.

“Chan eil àit’ an téid thu fhéin
’S an inneal-thàirne sin air ghleus
Nach fàg sibh fàileadh as ar déidh						2600
A thoireadh dréin air brocadair, O.”
Throid mo bhean, etc.

“Rinn thu ànrach dhomh mo shaoghal,
’S bidh do ghnàthasan gun chaochladh
Gus an càirear thu ri m’thaobh						2605
Am measg nan daol ’s nam boiteagan, O.”
Throid mo bhean, etc.

[TD 96]

XXIV
IS ADHBHAR A’ CHLISGIDH

Is adhbhar a’ chlisgidh
Ma thréigeas do mhisneach,
’S e adhbhar a’ chlisgidh							2610
Ma bhriseas do dhòchas;
Is adhbhar a’ chlisgidh
Ma thréigeas do mhisneach,
Gun téid thu ’nad mhisgear
Feadh iorsg an tigh’-òsda.							2615

Chuala mi sgeula
’S bha fuaim aig a’ chléir air,
Gum fuaighte ri céil’ thu
Le réiteach is pòsadh.
Fhuair thu do thréigsinn,							2620
Rud is buailteach gu léir dhuinn
A ghluaiseas air féithe
Gu féill nam ban òga.

Thriall thu thar sàile
Le nighean Dhomhnaill Phàdruig						2625
Thar crìoch Earraghàidheal
Gus ceàrn ’s nach robh t’eòlas;
Iarunn ri ’n tàthadh
Fo riaghladh a’ Phàpa,
’S cha b’fhiach leibh a’ cheàrdach						2630
A dh’fhàg sibh am Bòirnis.

Ràinig sibh Galldachd
Nan sràidean ’s nan cabhsairean,
’S dh’éirich an aimhreit ann,
’S theann sibh an trògbhail.							2635
Bhuail e ’na ceann

[TD 97]

Leis cho buan ’s a bha ’n dranndan,—
“’S e an tuasaid bhios ann
Ma théid bann air an òinnseich!”

Smaointich i an uair sin—							2640
“Tha saorsa ro-luachmhor,
’S e an saoghal mo chluasag
Gus buannachd mo bheò-shlaint.
B’fheàrr na bhith fuaighte
Ri sùith ris an suathta,								2645
Bhith cuidht’ is an cruaidh-shnaim
Nach fuasgail na meòirean.”

Spìon i gach fàinne
Thar meuran a làmhan,
’S gun dh’iarr i gun dàil ort							2650
An càradh ’nad phòca.
“Sìos leo am màireach
Gach ioladh is bàlag!
Bidh an t-iarunn gun tàthadh
’S bidh Màiri ’na h-ònar.”							2655

[TD 98]

XXV
CÒMHRADH EADAR AN T-SEANN TÉ ’S AN TÉ ÙR

An t-Seann Té

Nach tu tha smaointinn gura tu bhios math
Nuair bhios tu sìnte null bho shrath gu srath,
Ach stad gu ruig thu an aois tha mis’ an diugh
A sud nach ruig gu bràth ri goileach sruth;
Ma thig an là sin ort théid mis’ am bann					2660
Nach bi na h-ioghnaidhean cho pailt ’nad cheann.


An Té Ùr

A sheann bhall-toirmisg, thus’ a’ toirt do bheachd,
A ghliograch spaidreach, ghnù, gun tùr, gun tlachd,
Thu fhéin ’s do chois-cheum cumhang, corrach, cam,
Nach leig dà bharra-roth a-null ’s a-nall;					2665
A chruilleisg chrom, gun chruth do chloich ’s do dh’aol,
’Nad chromaisg chrotaich, chrùbaich, chliopaich, chaoil,
’Gad choimeas fhéin ri drochaid chiatach, nuadh,
A ghiùlaineas gu h-aotrom spréidh no sluagh;
Na daoine tùrail ghrunndaicheadh iad an t-àth,				2670
Ged thigeadh orr’ a léine thoirt dhiubh ’s a shnàmh
Mu’n dearcadh iad le sùil os cionn na h-ursann
Aig seann chleith-theanchair sgreamhail mar tha thusa.


An t-Seann Té

A ghaoithean ghasain ghlais a dhùisg mo sgreamh,
A’ spùtadh pròis bho theanga leòmaich, leamh,				2675
’S nach faca tu riamh trom cholg nan sìon air at,
Ach cà’l do ghnìomh a thogadh fianuis leat
Seach mis’ tha so tromh ioma bliadhn’ is linn
An cath nan sìon ’s mo chas air iochdar fuinn,

[TD 99]

’S ged thug an aois ’s mo dhìol bhuam trian dhe m’threòir			2680
Gum bi mi’m àite ’s tu ’nad chàrnaich feòir.
Cha d’fhuair thu fhathast fios no fàth mu’n chùis,
Nan d’fhuair, bhiodh caochladh coltais air do ghnùis,
Ach mur an d’fhuair, théid mis’ an urras dhut
Gum faigh is còrr nuair bhuaileas còmhrag riut.				2685

Mu neart nan tuiltean trom le fonn gu sgrios
Their dùldachd dhubh no dhath dhut fath is fios;
Nuair thig an deàrrsach throm bho mhoch gu dubh,
Gun diocladh air an speur an dé no ’n diugh
Le sìor-uisge gu làr ’s le bhlàth ’s le bhuil,—					2690
Na h-aibhnichean ’nan still le dìle ’s tuil;
Nuair dh’atas Abhainn Lugair feadh na còinnich
Bhios Abhainn Choill’ a-nuas le beinn a’ bòilich,
Abhainn Ghrianaig tighinn le sliabh a-nall,
’S an garbh-allt bòcanach a’ còpadh thall,—					2695
An sneachd a’ leaghadh leis an aiteamh shuas
’Na ioma steall a’ tighinn le gleann a-nuas.

[TD 100]

XXVI
MO MHAIGHDEAN ÒG

’S a’ mhadainn mhoich mu’n éirich grian,
Mu’n liath i air na neòil,
Mu’n cluinn mi ceilearadh nan ian,						2700
Mu’n crom iad bial gu òl;
Bidh mis’ a’ falbh gu socair balbh
A shealbhachadh ar lòin;
Gur gann gun dùin mi’n dorus lium
Mu’n dùisg mo mhaighdean òg.						2705

Nuair bhios mi coiseachd sìos an t-sràid
Air madainn shàmhach reòt,
Nuair bhios mi deas gu dol an sàs,
A gheibh mi’n spàinn ’s an t-òrd,
Nuair bhios mi shuas gu h-àrd ’s an stuaidh					2710
’S am breige ruadh ’nam dhòrn,
’S e fàth mo shunnd, mo chuspair ciùil,
Mo rùn, mo mhaighdean òg.

Cha téid mi’n cainnt na ’n cuideachd chàich,
Gur beag mo chàil dha ’n glòir,						2715
’S cha bhi mi là gun chòmhradh gràidh,
Ged nach e mànran beòil;
Their clach is aol is bàrr nan craobh
Gu sàmhach, saor, dhomh ceòl,
’S e am facal cruinn bhios aca rium—					2720
“Mo rùn, mo mhaighdean òg.”

Nuair bhios a’ ghrian air cromadh sìos,
A’ tighinn gu crìoch an lò,
’S a théid an cipean thoirt á sàs
Cha lùbainn bàrr an fheòir.							2725
Bidh m’aigne luasganach le m’ smaoin,

[TD 101]

’S e daonnan anns na neòil;
Gun fhois gu’m faic mi miann mo shùl—
Mo rùn, mo mhaighdean òg.

Ged bhithinn sgìth ’s mi ’n déidh mo chlaoidh,				2730
Gun cuirinn ruinn air dòigh;
Ged bhithinn drùdhta chun a’ chuim,
’S an t-uisg’ am broinn mo bhròg;
Ged thiginn dhachaigh acrach, fann,
Gun togadh m’ fhonn gu ceòl							2735
Le bhi ’gad altrum air mo ghlùin—
Mo rùn, mo mhaighdean òg.

Ma chi thu cuailean camalach, dualach,
Snuadh dheth mar an t-òr;
Ma chi thu aodann ciùin gun ghruaim,					2740
Dà ghruaidh air dhreach nan ròs;
Ma chi thu fiamh a’ bhainne bhlàith’
Aig pearsa tha gun sgòd;
Mar ròs an coill as bòidhche loinn—
’S e sin mo mhaighdean òg.							2745

Mar shòbhrach bheag ri taobh an uillt
A-stigh fo chruim nan sgòrr,
Mar neòinean mìn-gheal, caoin-gheal grinn
A’ fàs an lùib an fheòir,
Mar ghucag uisg’ as gile lìth							2750
Tha muineal mìn na h-òigh’,
’S le fuil mo chuim gun sgrìobhainn ruinn
Air blàth mo mhaighdinn òig.

Nam biodh mo bhial air réir mo mhiann,
Gum feuchainn-sa mo mheòir							2755
Air ealaidh ghaoil a sgrìobhadh sìos
A b’fhiach a chur ri ceòl,
Ach c’àit eil teanga, clàr, no peann
A chuireadh rann air sheòl,
’S gun soillsicheadh e dh’inntinn chàich					2760
Mo ghràdh dha m’mhaighdean òig.

[TD 102]

XXVII
MACPHÀIL IS MACTHÓMAIS
No
Òran an Leisgeadair

A’ CHEUD RANNAGHAL

Cluinnear anns gach ceàrn
Mu MhacThómais,
Ma chuireas mi ’s a’ phaipeir
An t-òran so									2765
A tha mi deanamh dhà,
Dìreach mar a bhà
Moladh Dhonnachaidh Bhàin
Do Bheinn Dóbhrain;
Gun inns mi ann an cainnt							2770
Gheur-fhaclach nam bàrd,
Dèanadas is gnàthan
An òigeir.
’N taobh so dh’Inbhir-làir
Chan eil e anns an àit’								2775
Aonan eile ’s fheàrr
A thig òran dha.
Tha coltas is aogasg
Na gnòigeis air,
Chan eil rib a dh’aodach							2780
No bhrògan air,
’S tha ciutha do ghruaig
A’ falach a chluas,
Cuibhrig orra luaithre
’S do ròineagan.								2785
Ged gheibheadh e cìr,
Biodh e garbh no mìn;
Cha chuireadh e bìdeag
Tromh ’n lòbaisg dhith,
’S leis na bheil do shùithe							2790

[TD 103]

Air mullach a chinn,
Gum bu mhath na h-inghean
A sgròbadh e.
Leth-eitheamh do dh’fheusaig
Is còrr air									2795
Chan fhaic mi greim air sgeul
Ach an t-sròn dheth,
’S na busan ’s an dà shùil,
Malaidhean os an cionn,
’S gum faigheadh e crùn							2800
Bho MhacGhòrdainn orra.
Bloigh do chòta geàrr
Bhios ’ga chumail blàth,
A thàinig á Ceann-Phàdruig
Air seòladair,									2805
’S briogais fhada bhàn,
Riobagach mu’n mhàs;
Sud am bad a chnàmh e
’Ga tòinleagan.
’S ann aige tha’n fhàrdach							2810
’S cha bhòidheach i;
Chan eil gin ’s an àite
Cho neònach rith’
Bho’n leag an stoirm ’s a’ Mhàrt
Ris na taobhain àrd’								2815
Gus na chuir MacPhàil
Bloigh do sheòl orra.
B’e sud a’ chulaidh-sgràth’
’Ga choimhead aig càch;
Mur do ghabh e nàire								2820
Bu neònach e.
Bha i falamh, fàs,
Gun teine, gun bhlàths,
Ach claise na bà:
Bha gu leòr innte.								2825


AN DARA RANNAGHAL

Gur ann agad tha’n tulach,
’S cha bhiodh cus ann an tòir air;

[TD 104]

Cha rachainn a dh’fhuireach
Air tunnachan òir ann.
Tha iomadach luidhear							2830
Gu h-àrd air a’ mhullach;
Tha bhàrr air na b’fhuilear,
Tha tuilleadh ’s a chòir air
Nuair tha’n dorus a-muigh,
’S e gun chòmhla, gun ursann;						2835
Dà sheòrsa do dh’uinneig,
’S iad gun urad is lòsan.
Chan fhac’ e gréim tubhaidh
Am bliadhna no’n uiridh,
’S bha e mi-chiatach buileach							2840
Gus na chuireadh an seòl air;
E gun lùb mu’n mhaide-fheannaig
Gun rainich, gun chònnlaich.
Gum faiceadh tu’n t-adhar
A-mach tromh na cabair;							2845
Chaidh an tubhadh dha’n ghealaich
’S na sgrathan dha’n òtraich.
Tuill air a’ bhalla
Bhios ’ga lathadh an còmhnuidh,
Gèimheal tromh phàirt aca							2850
A chàthadh an t-eòrna,
’S nuair thig a’ ghaoth tuath air
A’ séideadh m’a chluasan
Gum feum còta uachdair
A Luan anns ’s do Dhòmhnaich.						2855
Ùrlar an taighe
Fo chasan neo-chòmhnard
Timchioll na cagailte,
Lagchuis is lòin ann,
Seann bhalla tarsuinn ann,							2860
’S dh’fheumadh e taice ris;
Faradh nan cearcan air,
’S thachdadh an tòichd thu;
Ann an dubhradh an anmoich
Thig starraban mu’n chòmhlaidh.						2865
Bidh dà ghamhainn spùtach

[TD 105]

’S bùthach mu’n sròinean,
A’ geumnaich ’s a’ bùirich,
’S an t-acras ’gan ciùrradh;
’Gan ceangal air ùrlar,								2870
Gun fiù agus ròinneag;
Gun sop air am bialaibh
Ris an deanadh ’ad snòitein;
Gun fhodar, gun fhiar ann,
Gun sìon a théid fòpa;								2875
Gun ruisgean do dh’arbhar
A chuirte ’nan cairbheas.
Ma ruigeas iad margadh
Gu dearbh tha e neònach;
Nas mòtha no an t-seiche							2880
Cha reic e ri bheò dhiubh.
Chan fhalbh iad gu bràth uaithe
Air thàilleabh am feòladh,
’S gun cùnntadh tu’n cnàmhan
Bho’n rùmpall gu’m bràghad,							2885
Mar bhiodh ciùilean na h-àmhadh
Nuair a chàirt’ air an t-sòrn ’ad.
’S ann a chuireadh e smaointean ort
Aogasg nam braidean,
’Gam faicinn a’ stampadh							2890
’S an ceann ris an ùrlar.
Cho geur ris an ràsar,
Cho lom ris an deàrnaidh,
Gun ghreim air na cnàmhan
A tha mar na ciùilean.								2895
Mar am faigh e dhaibh coirce
Agus botul do dh’ùilleadh
Gun téid iad dha’n t-sloc air,
’S am ploc air an sùilean;
’S gun cluinn thu e glocail							2900
A-mach leis an droch-sgeul:
“’S e obair na dosgaidh
Tha olc feadh na dùthcha.”
Ach théid iad a dhìth air;
’S e ni their a-nunn iad,							2905

[TD 106]

Bhith falbh feadh nan dìgean
’S an dìl’ orra drùdhadh.
Bidh an seiche air an fharadh
Mu’n tig deireadh an Earraich,
Ged a bhiodh e cho carach							2910
’S a bha claigionn Mhic Crùisleig,
’S ged a chumadh e beò iad
Le sùghadh an eòrna,
Chan fhaigheadh e gròt’ orr’
Aig dròbhair no bùidseir.							2915
Chaidh an gort unnta tràth,
Cha tig coltas gu bràth orr’
Ged a chuirte dha’n phàirc iad
As fheàrr anns an dùthaich.
Agus sin agad coltas								2920
Na bha do stoc ann ’s do stòras,
Ach cliostar do chù
A bha clùmhadh mu bhòdhan,
’S bha e clùmhadh mu ghòisnich,
’S bha cearcan a’ stàrachd							2925
’S a’ dìreadh gu h-àrd ann,
Ag iarraidh gu spàrr
Far am b’àbhaist dhaibh cròdhadh.
’S iomad àit’ anns na shiubhail mi
Eadar dùthaich na Tòisich;							2930
Bha mi’n Ile ’s an Diùraidh,
Am Mùideart ’s an Cnòideart,
Ach an iomall monaidh no fàsaich
Chan fhaca mis’ ann an àit’ dhiubh
Leithid eile na fàrdaich							2935
Bh’aig MacPhàil ’s aig MacThómais.
Nuair a rachadh tu stigh
Bhiodh tu treis ann an ceò ann,
’S e gun solus, gun soillse,
Gun choinnlean, gun eòlan,							2940
Ach a’ dol as do chnamhan,
’S nach seas thu do chasan
Feadh chlachan is chnagan
A’ cabadh do bhrògan.

[TD 107]

Ann an claise na bà								2945
Bhiodh tu’n impis bhith bàite,
’S bi taingeil dha’n Àrd-Righ
Ma thàrr thu do bheò as.


AN TREAS RANNAGHAL

Nuair thig an geamhradh reòta
’S am fuachd air ann,								2950
Cha bhi caoran mòna,
No gual aige ann.
Dubhchonnadh á bot’,
’S eiteach bhàrr nan cnoc;
Thig MacPhàil is poca							2955
Air a ghuaillean dhith.
Bidh esan ’s an àm
Aig cagailte lom
Is crith air a chom
Leis an fhuachd aice,								2960
’S e bualadh a làmh,
Feuch an gabh iad blàths,
’S a’ tomadh a chràgan
’S an luaithre ann.
Nach e’n leisge ghrànda							2965
Thug a’ bhuaidh air;
Thug i na bha nàire
’Na ghruaidhean as.
Cha dean e car feum
A chàch no dha fhéin,								2970
’S bidh e air an déirce
’Na uaireannan;
Treiseag bheag ’s an t-samhradh
A’ buachailleachd.
Bidh e fad a’ gheamhraidh							2975
’Na fhuar-shlatan,
’Na shuidhe air a mhàs
A’ faighinn a bhàis
Gus an tig MhacPhàil,
Feuch, an d’fhuair e rud							2980

[TD 108]

Gun ghearradh, gun taomadh,
Gun ruamhar,
Gun chuireidean dhe’n t-saoghal
Cur uallach air.
Chan fhaicear air saod								2985
Dol a ghearradh maois’,
Ach na their am Faoilteach
’S an Sguabag dha.
Croit aig’ air an t-sliabh,
’S i air dol am fiadh,								2990
Nach do rinn e sian
Innt’ bho’n fhuair e i.
Sitig aige riamh
Gus ’n deach i ’na fiar,
’S nach cuireadh e cliabh							2995
Air a ghualainn dhith.
’S iongantach a’ ghaoid
A bha fuaighte ris
Nach deanadh e saod
Air rud uaireigin,								3000
Ach cha dean gu bràth
Gun tig lath’ a’ bhàis
Ceangal air na cnàmhan
’S chan fhuasgail iad.


AN CEATHRAMH RANNAGHAL

Cha ruigeadh e leas								3005
Bhith aig cagailte reòta;
Dheanadh e blàth i
Nan tàirneadh e mòine,
’S gum faodadh e bhuain dhith
’S a tharruing ’s a chruachadh						3010
Na gharaidheadh fuamhaire
Gun luadh air MacThómais.
Air cliathach a’ ghlinne
Tha smior a’ phuill-mhòna;
Tha cheann ris an rathad,							3015
Tha aghaidh le leathad,

[TD 109]

’S chan iarradh e dh’fheannadh
Ach ceathramh na h-òirlich
Le réidhlein air uachdar,
’S i uamhasach còmhnard.							3020
Ged bhiodh siantan a’ sileadh
Gus a lìonadh gach linne,
Bhiodh ìochdar an fhir ud
Cho tioram ri òbhainn;
Le gaoth a’ tighinn chuige							3025
Gun fhaothachadh idir,
An caoran bu bhuige
Gun tig e gu dòigh;
Air an sgaoilteich tha bideanach,
Fraochanach, biorach,								3030
Gus am faodadh na bigeanan
Niodachadh fòpa,
’S cha chailleadh e fhallus
A’ gearradh na mòna
Le iarunn a sgudadh								3035
An riasg chun a’ ghrunna,
Theid sìos chun na h-ugann
Le cudthrom na bròige.
A sgian ann an lughadh
Gus reubadh na dubhaich,							3040
Gus leud agus cumadh
A chur anns na fòidean
Le calpa math giuthais
’S e urad ’s bu chòir dha,
’S e ’g iarraidh a chumail							3045
Air bialaibh an duine
Ri fiaradh a mhuineil
’S a bhuille bhith seòlta;
’S gum b’inntinneach, togarrach,
Obair na mòna,								3050
A’ dìreadh ’s a’ cromadh,
Gun sìneadh do dhroma,
’S an troigh-sgian a sgonnadh
Nan golladan còsach,
Gun snìomhadh i ’n connadh							3055

[TD 110]

A-nìos bho na bonnaibh,
Gun sìon ach a thogail
Air ghoban do mheòirean,
’S tu sadadh ’s a’ sradadh
Gun stad ach ’ga seòladh,							3060
Goirid dhut, fada bhuat,
Sgailceadh tu, chnagadh tu,
Farum is brag orra,
Glag air na fòidean;
Oisinn ri oisinn								3065
Gus oir a’ phuill-mhòna;
Gollad is geamhad
Is barrad is feamad
Mu seach air am frasadh
Bho bhasan do dhòrnaibh,							3070
Air t’fhiaradh ’gan tilgeil
Do mheuran fo’n cirbean,
Am blian chun na h-imleig
Ag imlich gach feòirnein;
Fianach a’ cruinneachadh							3075
Gu feusagach, bioragach,
’S a’ sìor dhol ’na bioraruig
Mu thimchioll na sròine.
Thigeadh e is sitheadh air
Chritheadh a’ mhòinteach.							3080
Bhuaileadh e, leumadh e,
Bhreabadh e, gheigeadh e;
Leagadh e a leigeas
Air seid ann an còinnich.
Chocadh e a chuinnean							3085
Ri bota le uinnleig
Gus a nochdadh na tuill
A rinn cinn do dhà òrdaig
Gus an socraich e a shlinn ann
Air toban do mhìn-fheur							3090
Le fosgladh fo a dhruim
A their duibhre dha’n chòsaig.
Cha ghearain e chluasag
Bhith cnapanach, cruaidh leis;

[TD 111]

Gun caidil e suaimhneach							3095
Gun luasgan, gun ròmhan,
Far an tiormaicheadh turadh
Gun duine ’na chòir e,
Bho uidhe gu uidhe
Gus an suidheadh na fòidean,							3100
’S an gollad bu mhòtha
Bhith air mullach na sròine;
Far an deàrrsadh a’ ghrian air
As àirde na h-iarmailt,
Gum fàg co’-là-diag e								3105
Gun diar bhith ’na phòraibh
Le sgàineadh na cliathaich
Gus an tàirneadh an cliabh e
’S a chàradh ’s a’ ghrìosaich
Air bialaibh MhicThómais,							3110
Far an deanadh e feum dha
Gu gréidheadh, gu stòbhadh,
Gus tiormachadh éididh,
Gus léintean a theòdhadh;
Gus goil a’ bhuntàta,								3115
Gus garadh nan làmhan,
No an torrag na h-àmhadh
Gu gràinnseachadh eòrna,
’S b’e gealbhan an àigh
Dha na pàisdeannan òg’ e							3120
Bhiodh ainmeil gu blàthachadh
Spàgan gun bhrògan
’S nach fàgadh gu bràth iad
Gun sorchan dha ’m màsan
’S gum faigheadh iad fàd							3125
Air a chàradh fo’n tòinean,
A ghabhas air teintean
Cho geal ris na coinnlean
A ni blàths agus soillse,
Cur loinn feadh an t-seòmair;							3130
Theireadh aithinne ’n céileadair
Dhachaigh gun bheud,
Ged bhiodh oidhch’ ann a’ séideadh

[TD 112]

Nach bu léir dhut do mheòirean,
’S gum faodadh e ’n t-each							3135
Thoirt ’ga saothrachadh dhachaigh
An taod air an t-srathair
’S a lamhan ’na phòca.
Chan iarradh e stairsneach
Anns an fhiadhaire ghlas							3140
Nach tug iarunn ann claise
Bho’n latha dh’aisigeadh Nòah.
Cha tachradh sùil-chritheach,
No nithean dhe ’n t-seòrsa air,—
E cho tioram ’s a’ gheamhradh						3145
Ri cabhsair fo bhrògan,
’S cha toireadh e mionaid
A’ ruighinn ’s a’ tilleadh
Gun smal a chur idir
Air briogais no còta,								3150
’S chan fheumadh e càrn
Air an tàirneadh e mhòine,
’S gum fóghnadh na cléibh
Air am fighe na chéile
Ann an stoc air ploc réisg							3155
Aig fear gleusd’ air a mheòirean,
A dheilbheadh gu h-inich
Mu ionad a bheòil e,
A’ suainteadh nan slatan
Mu’n cuairt air na h-aisnean							3160
Gu fuasgailteach, acarra,
Chleachd e ’na òig’ e;
Nunn ann an altaibh
Gu lùbanach, bacach,
Bhiodh cùlaibh na h-achlais’							3165
Ri an taice gu seòlta,
’S e ’g oibreachadh roimhe
Ann an comhair a thòine—
A-steach leatha, mach leatha,
Nunn leis an ath té;								3170
Bhiodh rùdain gun chraiceann
Gus am faiceadh tu an fheòil orr’;

[TD 113]

Ciùrrt’ air an cnapadh,
Gun ùin’ air am falcadh;
Cha ghiùlan e cheap uime,							3175
Sheacaid no chòta;
E glaic-bhasach, slaic-bhasach,
Sgailc-bhasach, dòrnach;
Gaoirdeanan sgairteil,
Gu gaoiseadach, fad-ghasach,							3180
Saod-chasach, grad-bhasach,
Fad-lamhach, meòireach;
Muilichinnean truiste,
Gun ruisgean ’gan còmhdach.
Smùid an tombaca								3185
Mu shùilean a’ sgapadh,
’S e driùchd-cheannach, falt-bhoinneach
Bailc-ruidhteach, ceòthach;
A’ dùnadh ’s a’ tacadh,
’S a’ dlùthadh ’s a’ calcadh,							3190
’S a’ ciùileadh ’s a’ ceapadh,
’S a’ cearcladh an òrdugh,
’S e truislichte, crioslaichte,
Fiosraichte an eòlas.
’S briagha fo m’ shùilean							3195
A ghnìomh air an ùrlar,
Nach crìon anns an ùir iad
A dh’ionnsaich an dòigh dha,
’Ga fhàgail gu léirsinneach
Geur ann an seòltachd,							3200
Tionnsgnach an inntinn
Le sùil air na chì e.
B’e dùthchas a shinnsre e
Cinntinn ’na phòraibh;
A bhith eanchainneach, innleachdach,					3205
Dìcheallach, deònach,
Saothrachail, ullamh
Gu buinig a bheò-shlaint’;
Amasach, adhartach,
Earraigeach, oidhearpach,							3210
Aigeannach, laghach;

[TD 114]

B’e oide ’n duin’ òig e,
’S e cuireideach, cleasanta,
Deas-fhaclach, spòrsail;
Aighearach, uallach								3215
Gu fuaim thoirt air òran;
Tapagach, aimlisgeach,
Ait air a sheanachas;
Bu taitneach le leanaban
Bhith leanmhuinn a sheòrsa.							3220
Duine beag baganta,
Braganta, beòthail;
Frogadach, friogadach,
Briogaiseach, brògach;
Sean-fhaclach, geur-fhaclach,							3225
Iomraideach, éibhinn;
Gum b’ionmhainn leam fhéin
A bhith ’g éisdeachd a chòmhraidh
Gun fhois air a theangaidh,
Gun stad air a mheòirean							3230
Gus an tig e mu dheireadh
’S gun teirig slat-bheòil dha.
Feuchaidh e am bann
Anns a’ ghrìosaich fo’n t-slabhraidh
Gus liathadh mu’n teann e							3235
Ri stampadh fo bhrògan;
Gun snìomh e cho teann e
’Ga fhiaclachadh ann,
’S gum bi dìosgan aig calltuinn
’S e’n geall bhith ’na òirnean							3240
Eadar na cabair
’Ga chabadh le cròcan,
Cunntais ri thaghadh
Gus tionndadh nan taobh-aisnean;
Lùbt’ ann an laghadh								3245
Le aghaidh na h-òrdaig,
Lùig air gach ladhar dheth,
Crùbadh ’s a’ stadhadh,
’S e fùcadh ’s a’ faothach’
Feadh adhaircean spreòdach.							3250

[TD 115]

Bidh farum, bidh faghar,
Bidh “ubh, ubh, mo mheòirean!”
’Gan giùlan gu bhilean,
’Ga chriùdadh gu chridhe
Le spriùdan is bioran,								3255
’S iad biorach gu sgròbadh.
Bidh builgean air lùdaig
’S bidh plùchadh air òrdaig
Aig cabair ’ga lùbadh
Gu diongmhalta, tionndaidhte,						3260
Paidhrichte, bùthaichte,
Dùnadh na tòineadh,
’S iad daingnichte, dlùthaichte,
Caignichte, cùirnichte,
Cagnadh nan rùsg								3265
Leis cho dlùth ’s théid am pòsadh.
Na sia bhios air fhàgail
’Ga snìomh gus an sgàin iad,
’S ’gam fighe air feadh chàich
Gus’m bi ’m màs air a chòmhdach						3270
’S a thogail ’na shuidhe
’S na staingean a’ stubadh.
Tha an cliabh agad ullamh,
’S ni muran an còrr dhut;
Ni e sìoman no sùgan								3275
Air an lùbadh tu sròinean;
Ni e iorsnan is tarrach
A théid ri clàran na srathrach
Gus cumail an eallaich
Nach cairich ’s nach còp e,							3280
’S nach gluais e ’n àm ainstil
Air frith-rathad aimh-leathann
Aig beathach beag aimhreiteach;
Sgaoimeil romh bhòcain,
Bacte le braighdean;								3285
E glact’ ann an eibhsichean,
Snìomhanach, toinnte,
’S iad snaoimte gu seòlta
Mu bhota chrann-uinnseann

[TD 116]

Nach leigeadh thar dhruim e,							3290
Ged a ghearradh e cruinn-leum
Bho h-Eisgeir gu Rònaidh.
Ni e plàta théid fo’n t-srathair
Air son tarruing na mònadh,
’S i air minicneag, molt beannach,						3295
A thiormaich air aradh
Far na thilgeadh i ’s t-Earrach
Nuair a ghearradh a’ chlòimh dhith.
Molach bho’n deamhais
A laigheas gu còmhnard;							3300
Seasgair le clùmhtaich
Ri seiche na brùideadh.
Am feasda cha dùthchas dhi
Rùsgadh no tòcadh,
Aotrom ri giùlan								3305
Air aonach no ùtraid.
Mo ghaol air an ùghdair
A thionnsgainn an dòigh dhuinn.
’S còir dha bhith cliùiteach
Air còrsa na dùthcha								3310
A thòisich an tùs air,
’S a dh’ionnsaich dha’n chòrr e.
Nochd e rud ùr dhaibh
A shocraich an iùl dhaibh,
’S a dh’fhosgail gach sùil ann,						3315
Ach sùilean MhicThómais.
Nuair a thàinig am bitheantas
Inneal bu nòs dhaibh
Crochta air an iris
Ri slinnean an òigeich,							3320
’S gach uidheam is acfhuinn
A chuir iad an cleachdadh
A chum ’s gum biodh sac
Air a bheartachadh dòigheil,
’S bu ghasda leam srathair							3325
Air cnagairneach bòidheach.
Muingeach mu’n logaidh
Le mhogain mu bhrògan,

[TD 117]

Cho làidir dhe urad,
’S gun tàirneadh e Uineubhal;							3330
Chàireadh tu tunna air
Air mullach na mòintich.
Theàrnadh e’m bruthach,
’S cha shàraicheadh cudthrom e,
An t-àthan a ghrunnachadh							3335
’S tuil chun an fheòir ann.
Shnàmhadh e ghlumag,
Cha bhàthadh am muir e,
Ged a thàirneadh e bhuille
Ri Muile nam mór-bheann.							3340
Cnapairneach, cutach,
’S e uchdanach, dòmhail,
Do cheigeanach, cnuachdanach;
Leathann mu’n ghualainn
A sheasadh gu sguabanta							3345
Air uachdar puill mhònadh.
Cleachdta ri cruadal,
Nach leagainn le buailtean.
Cha chaisgeadh an sguabag
Bho chnuasach nan lòn e;							3350
Amasgaidh air uairibh
Nan amaiseadh dha fuasgladh,
A dh’fhalbhadh a’ chuairt ud
’S a chuairticheadh Bòirnis.
Earball mu chruachain							3355
A’ sguidseadh ’s a’ sguabadh
A mhuing mu na cluasan
Is fuaim aig a bhòdhan;
Toiseach an fhoghair
Bhiodh teadhair ’na h-òirnean;						3360
Gliog aic’ is gleadhair
As deaghaidh a thòineadh;
A-mach ris a’ gharbhlach
Bhiodh gliong aig an ailbhinn
’Na sradagan dearga,								3365
’S i falbh bho na spògan.
’S ann bhiodh an t-srathail

[TD 118]

Mum faigheadh tu ròpa
Air beathach beag, caiseanach,
Carach dhe sheòrsa;								3370
A ghreimeadh ’s a bhreabadh,
’S a bhramadh ’s a leumadh,
’S nach fhaigheadh tu breith air
Gun deichnear ’ga chròdhadh,
Ach rachainn-sa ’n urras,							3375
A bhiodh bras air a thurus.
Air m’anam gun tugainn
Mo mhionnan ’s mo bhòid dhut
Chumadh am beathach ud
Grìosaich a leaghadh								3380
An t-iarunn dha’n ghobha
Ri gobhal MhicThómais,
Ach c’àit eil an gearran
Air son tarruing na mònadh?
Chailleadh e a’s t-Earrach							3385
Le gainne na cònnlaich!
Bidh cuimhn’ ’am ri m’ mhaireann
Na fhuair sinn ’ga tharruing
Mu’n tug sinn ’nar ceathrar
A-mach leis an ròp’ e,								3390
’S na chaill mi do chadal
Leis a’ ghlaigeil a thòisich
Nuair a chruinnich am bannal—
Gach feannag is ròcais!
Cha robh cù ’s cha robh galla							3395
Bha nunn feadh a’ bhaile
Nach robh bùrach ’s a’ dealann
Mu ghearran MhicThómais;
Ach ged bhiodh e gun each,
’S ioma aon anns na bailtean							3400
Gun ghearran, gun chapull
Cho math ri MacThómais.
Na crìosdaidhean bochda ud
A lìonas am poca
’S a chàireas air bota								3405
Ri an croit ann an ròp’ e,

[TD 119]

’S a chumas a-steach dhith
Bho sheachdainn gu seachdainn,
Ged a thigeadh an sneachda
Gum biodh braidseal ri srònan,						3410
’S gu dé chumadh an fhleasgach ud
Gun an caoran a loisgeadh e;
Chan aithne dhòmh-sa g’eil leisgeul air,
Ach an leisge ’s gu leòr dhith.


AN COIGEAMH RANNGHAL

Nam biodh an duine glic							3415
Mar bu chòir dha bhith,
Bhiodh e na bu trice,
’S a chòta dheth;
Caibe aige ’na làimh
Ag obair ann am pàirc’							3420
Mar a bhios a nàbaidhean
Còir’ ann,
’S chan fhanadh e ’na thàmh
A leigeadh a bhàin
Talamh anns am fàsadh							3425
An t-eòrna,
’S gun toireadh e dheth bàrr
Cudthromach le gràin
Nach do chuireadh àicheadh
An òpar.									3430
Tha an cladach aige làmh
Ris an còmhnuidh,
’S tha an fheamainn ann am fàs
Air gach dòirneig,
’S gun gearradh e gun strì,							3435
Buidheagach le gaoith,
Thigeadh i gu tìr dha
’Na h-ònar,
’Ga tarruing leis a’ chliabh
Mar a bhatar riamh,								3440
Cuideigin ’ga lìonadh
Le cròcan dha.

[TD 120]

Sgiobalt’ gun bhith trom,
Iris as mu chom,
’S theireadh e gu ceann							3445
Loch nan Cnòintean e;
Reothairt na Féill Pàdruig
Bu chòir dha,
Gun gearradh e na tràigheanan
Còmhnard;									3450
Is sud a chur an sàs
Nuair a thig am blàths;
Thoireadh e buntàta
As a’ mhòintich,
’S cha bhiodh gun am biadh							3455
A rachadh ’na bhial
Nuair a bhiodh e ’s iasg
Aige còmhla ris.
’S ann a bhiodh e falbh
Cho leathann ri tarbh,								3460
’S cha leagadh Iain Garbh
Ann an còmhrag e.
Cudaigean is saoidhein
Gu leòr ann
A’ tighinn a h-uile h-oidhche							3465
’Nam broinntean
A-stigh air feadh a’ bhàigh,
Nuair a thig an làn
Gus am bi e tràghadh
’S na h-òban,									3470
’S gum faigheadh e le dà
Thomadh bheag dhe’n tàbh,
Rud a dheanadh tràth
Agus còrr dha,
’S cha b’eagal dha gu bràth,							3475
’S bhiodh e mar tha càch,
’S cha bhiodh duin’ ag ràdh
Nach robh dòigh ann.

[TD 121]

AN T-SEATHAMH RANNAGHAL

Ged a leigte gu bàt’ e
Cha b’àill leis bhith seòladh;							3480
B’olc a thigeadh fàileadh
An t-sàile fo shròin ris.
Cha chuir e bhuntàt’
An aon ghrìleag a dh’fhàsas,
Ach a’ feitheamh na chàidseas						3485
An t-àrmunn tha còmh’ ris;
Ged a dheanadh e iasgach
Chan iarrainn e còmh’ rium.
’S e gun dubhan, gun bhiadhadh,
Gun driamlach, gun ròpa,							3490
Gun gheòla, gun bhàta,
Gun bhuta, gun àrca,
Gun urad ’s an t-snàthad
A chàireadh an seòl dhut.
Chan fhaicear e falbh,								3495
Agus dorgh air a mheòirean;
Chan fhaicear aig bàgh,
No le tàbh ann an cròic e,
Ach gun sgadan, gun runnach,
Gun smalaig, gun chudaig,							3500
Gun adaig, gun liuthaig,
Gun ucsa, gun sòrnan,
Gun fiù agus urad
’S na bhruicheadh e còmhla.
Cha téid e’n tràigh mhaoraich,						3505
’S ann bhios faoineas do leòm air;
Cha b’fhiach leis bhith saothrachadh
Fhaochag is chnòmh’gan,
’S ged chuireadh MacPhàil e
Còrr uair air an àrainn								3510
Cha ghabh e dh’òrd bhàirneach
Ach sàiltean nam brògan.
Bidh e ’g ràdh nuair a thig e
Nach àill leis iad idir,

[TD 122]

Ach nuair gheibheadh e bruich iad,						3515
’S e a dh’itheadh a leòr dhiubh.


AN RANNAGHAL MU DHEIREADH

Bho’n rinn mi dhut an ealainn so
Cha dealaich mi ri m’shaothair
Gus an toir mi gu co-dhùnadh e
Le crunluath agus taorluath,							3520
Ach fosgailte no dùinte e,
Biodh e singilte no dùbailte,
Bi buidheach no bi diùmbach dheth,
Gun siubhail e feadh an t-saoghail.

’S cinnteach gum bi mìothlachd ort						3525
’S a shìorr’achd ’s beag an t-ìoghnadh
Nuair chluinneas tu mo bhriathran-sa
’Gan toirt am bial nan daoine,
Ach saoil an robh mi ceàrr,
Ged thug mi treiseag air do chàineadh;					3530
’S ann a smaointich mi gum b’fheàirrd thu e
Gus nàire a chur ’nad aodann.

Cha duirt mi ach an fhìrinn.
’S cha do dh’ìnns mi leth na dh’fhaodainn;
Cha do chuir mi briag no ròlaist ort						3535
Bho’n thòisich mi ri t’aoireadh,
Ach ged ’s e ’n fhìrinn fhéin a bh’ann,
Gun fiù is facal bréige ann;
Nach ann mar sin bu ghéire e
Gus do léireadh thar an t-saoghail.						3540

Mo chomhairle ’ga iarraidh ort,
An dìomhanas tha daonnan
’Gad fhàgail ann ad ghrianuisg,
’S gun do bhliadhnachan ro-aosda
A chrathadh dhiot gu h-ealamh						3545
Agus làmh thoirt air an talamh,
’S ged a bhiodh e car beag fadalach,
Tha mathas ann nach saoil thu.

[TD 123]

Nam biodh tu ad dhuine dìcheallach,
A’ strì ri tighinn tromh ’n t-saoghal						3550
Le cuideachadh nan crìosdaidhean
Is dèanamh mar a dh’fhaodadh.
Ged thubhairt mi riut na thubhairt mi
Cha chanainn facal tuilleadh riut,
’S cha duirt mi leth na b’urrainn mi						3555
Mu’n cuirinn air a’ chaoch thu.

[TD 124]

XXVIII
FEAR A’ CHÒTA RUAIDH

C’àit an deach an duine còir
Air ’n robh còta ruadh?
Na thill e dhachaigh chun na Cròice
Leis a’ chòta ruadh?								3560
Chan fhaca mise fear air bhòidse
Riamh air còrsa Chluaidh
Bha giùlan trusgain leth cho leòmach
Ris a’ chòta ruadh.

Cha robh cotan, cainb, no fòtus						3565
Anns a’ chòta ruadh;
’S ann bha e geàrrt’ a-mach á còrn
A b’fheàrr do chlòimh nan uan,
’S mo mhìle beannachd aig an tàillear
Chum ’s a gheàrr ’s a dh’fhuaigh						3570
’S a dhearbh a cheàrd bhith air a mheòir
Nuair rinn e’n còta ruadh.

Gun duirt e rium—“Bha’n toiseach m’òig’ ann
Còmhdach air bheag snuadh,
Gun cheap, gun chirb, gun bhréid, gun bhròig, 				3575
Ach òrdagan ’s iad fuar;
Ach thriall an aimsir sin gu cùl
Is thàinig tionndadh nuadh,
’S nuair dh’fhàs mi sean gun d’fhàs mi leòmach
’S fhuair mi còta ruadh.”							3580

“Shiubhail mi Uibhist mhór an Eòrna
Leis a’ chòta ruadh,
Oidhche shìos an Àird-na-mòna,
’S oidhch’ am Bòirnis shuas.”
Cha robh talla ’n seinnt’ ann òran,						3585

[TD 125]

’N cluinnte ceòl no duan
Nach fhaiceadh iad mo charaid còir ann—
E fhéin ’s an còta ruadh!

Thug mi fad na h-Oidhche Dhòmhnaich
Gu trà-nòin Di-luain,								3590
Gun smaointeachadh air dol dha’n chòs,
Ach tòinleagan mu’n cuairt,
’S mi ’g éisdeachd ris a h-uile sgial
A chualas shìos no shuas,
’S a h-uile h-aon dhiubh air mheòmhair					3595
Aig fear a’ chòta ruaidh.

Cha robh Diarmad, Fionn, no Gràinne,
No Garbh Mac Stàirn an duan;
Cha robh Fear-eabaid le luirg,
No Builfheartach thar chuain;							3600
Cha robh Tuathanach O’ Drao,
No laoch a chualas cluas
Nach fhaighte ’n ainm ’s an aithris sgeòil
Aig fear a’ chòta ruaidh.

Ach guma fada fallain beò							3605
Bhios fear a’ chòta ruaidh
Gus innse sgeòil an Tìr an Eòrna,—
Dùthaich chòir nam buadh;
’S ma’s e ’s gun tig e cuairt gu bràth
A-nuas air àrainn Chluaidh,							3610
Gun sìn am bàrd a làmh le deòin
Do dh’fhear a’ chòta ruaidh.

[TD 126]

XXIX
DOMHNALL AN T-SAIGHDEIR

’S e so an aimsir a th’air a dearbhadh
Nach bi i soirbh dhuinn an Tìr nam Beann,
Ged fhuair sinn sealbh ann air beagan talmhanna				3615
Is olc am bargan do neach bhith ann;
Mar tha na prìsean a nis cho ìosal,
Tha’n teachd-an-tìr oirnn air fàs cho gann,
’S gum bheil na daoine bha’m Peighinn-nan-Aoirean
A’ brath an saoghal a thoirt fo’n ceann.					3620

Ged bhiodh iad deònach a dhol air fògradh,
Cha chuir e neònachas oirnn an dràsd;
Cha dean iad beò-shlàint’ a dh’aindeòin seòltachd,
Gur beag an dòchas ri tighinn nas fheàrr;
Tha curachd anmoch, tha cion an arbhair ann,				3625
Crodh a’ searg ann ’s cha toir iad àl,
’S nuair thig am margadh cha deanar airgiod,
Ach ann an ainbheach aig fear no dhà.					

’S e so an dùthaich a chaidh am mùthadh
Seach mar tha cunntais air mar a bhà,						3630
Tha fasain ùr’ ann ’s a h-uile tionndadh,
’S chan eil a’ chùis ud a’ tighinn ri’n càil;
Tha prìs nan caorach ’s a’ chruidh air caochladh,
’S cha tug sud faothachadh air na màil;
Gum b’fheàrr do dhaoine bhith feadh an t-saoghail,				3635
A’ cosg an saothrach air saod a b’fheàrr.

’S ma tha thu, Dhòmhnaill, a’ dol a sheòladh
A Mhanitòba gun cuir mi geall
Nach tig ort éis ann ’s gun dean thu feum ann
Bho’n bha thu glé mhath gus cumail stall.					3640
Bu lùthmhor, làidir air cùl a’ ghràip thu,

[TD 127]

’S chan fhacas t’àicheadh a’ breith air crann;
Cha robh ’s an àite na thoireadh bàrr ort
Gus deanamh àitich ’s gun àrach ghamhn’.

Ma leig thu t’inntinn air falbh da rìribh,					3645
Chan iarrainn fhìn ort bhith fuireach ann
Bho’n dh’fhàs thu sgìth ann ’s nach dean thu nì ann
A dh’aindeòin innleachd a thig ’nad cheann,
’S thu faighinn mìobhadh air feadh na criathraich,
A’ cur ’s a’ càthadh ’s a’ fosgladh stang,					3650
’S a h-uile bliadhn’ ann thu dol nas riaslaiche
Gus na liath e thu treis romh t’àm.

Ged bhiodh e cruaidh leat a dhol thar chuantan
Gu dùthaich fhuadain ’s nach eil thu eòl,
A dhol a dh’fhàgail tìr chaomh do mhàthar,					3655
Far ’n d’fhuair thu t’àrach nuair bha thu òg.
C’ar-son bhiodh tùrs’ ort bhith cur do chùlaibh
Ri àit tha diùltadh do chumail beò?
Bho’n dh’fhalbh am brìgh as cha bhi thu strì ris,
’S ann théid thu ’n tìr ’s am bheil mèin an òir.				3660

Cha bhi thu dòigheil am Manitòba
Mur dean thu pòsadh mu’n téid thu ann;
Do mhàthair bhrònach, chan fhalbh i còmh’ riut,
’S bidh Màiri Flòraidh ’gad fhàgail thall.
Bi togail saoid ort, cuid umad t’aodach					3665
Is faigh an aon té air bheil thu ’n geall;
Na cumadh faoineas thu as a h-aonais,
Ged bhiodh an daorach ort a’ dol ann.

Ma dh’fhalbh an òig’ ort, ma dh’fhàs thu ’d bhòcan,
Na caill do dhòchas car treis an dràsd,					3670
Ach innis dhòmh-sa ’s gun toir mi bòid dhut
Nach dean mi ròlaistean ort ri càch.
Ma ’s e ’s g’eil fiamh ort mu aonan iarraidh
Gun ruig mi ’n t-Iochdar dhut air a sgàth
Is tha mi smaointinn ged chuirinn taod riut					3675
Gun dean mi saod air té chur ’nad phlàn.

[TD 128]

Mur toir thu mnaoi leat, ged bhiodh i daor dhut,
Tha mise smaointinn gun dean thu ceàrr
Le dhol ’nad aonar a mhiadhoin aonaich,
Cha bhiodh do shaoghal an sin ach geàrr.					3680
Bu mhath dhut còmh’ riut té laghach, bhòidheach,
A chumadh còmhradh riut is fealla-dhà;
A thogadh teaghlach ’s a chumadh dòigh ort,
’S a chuireadh fòid ort nuair gheibh thu ’m bàs.

[TD 129]

XXX
THUG MI’N OIDHCHE RAOIR GLÉ SHÀMHACH

Thug mi’n oidhche raoir glé shàmhach,					3685
Thug mi’n oidhche raoir gun diog,
’S mi ’g éisdeachd ri Mòir bhig ’s ri màthair,
Thug mi’n oidhche raoir glé shàmhach.

Feasgar geamhraidh ’n tùs na bliadhna,
Toiseach contraigh ’s gaoith an iar-dheas,					3690
Chaidh mi mach dha’n bheinn a dh’iasgach,
’S mi gun sìon leis a’ bhuntàta.

Thug mi’n oidhche raoir ag éisdeachd
Ris na teangannan bu ghéire;
Bha iad a’ cànran le chéile,							3695
Coingeis am Beurla ’s an Gàidhlig.

Teangannan sgaiteach gu còmhradh,
’S iad ag obair cearta còmhla,
’S chanadh aon té gu leòr dhiubh
Ged nach tòisicheadh na dhà dhiubh.						3700

’S ioma rud a chuala mise
Bh’ann an duathar ’s nach robh fios air;
Leag iad seann tigh Anna Shiosail,
’S reic Iain Friseal an t-each spàgach.

Chuala mi mu ioma ioghnadh,						3705
’S rud a bh’ann mu thùs an t-saoghail;
Aimhreitean bhiodh eadar dhaoine,
’S mar a bhreab Iain Maor an càidsear.

Chuala mi mu Chnoc nan Dos,
’S cho àrd ’s a mharcaich Micheal Scott					3710

[TD 130]

Is mar a thog an sluagh Niall “Sgrob,”
’S a dh’fhàg iad e aig gob Tràigh Bhàlaidh.

Dh’inns iad dhomh gach òirleach shìoda
A bh’aig MacLeòid ’s a’ bhratach shìdhe,
’S mar chaidh Lachlann Mór a dh’Ile,					3715
’S mar a loisg Dubh-sìth air làmhach.

Chuala mi mu’n Chìrean Chroinn,
’S mu’n mheudachd a bhiodh anns an t-seòrsa;
Nam biodh earball aig’ an Òban
Bhiodh a shròn aig Loch a’ Chàrnain.					3720

Gu robh ’n giolcam-daobhram sìnte
Ri bacan iosgaid na frìde,
’S gu robh bìrlinn aig Mac Nìll
’S nach robh e’n taing bhith ’m broinn na h-Àirce.

Fhuair mi sgeul mu Fhéill na Manachain,					3725
’S cus do dh’òrain Iain Mhic Fhearchair,
’S chuala mi mu smuais na deargainn
’S b’e mo ghalghad aig leum àrd i.

’S mar a bha Horus ’s an Éiphit,
’S mu fhuamhaire mór na Gréige,						3730
’S mar a bha Crom Cruach an Éirinn
’S daoine sleuchdadh air a’ bhlàr.

Chuala mi gun deach Niall Bhuacair
Seachad le eallach a ghuailleadh
’S dh’fhàg e litir aig tigh Ruairidh						3735
’S eil fhios ’am fhìn có bhuaithe a bhà i.

Dh’inns iad mu Dhi-Dòmhnaich Caingis,
Mu Shàtan ’s mar thuit na h-ainglean,
’S mar chaidh athair Diùc Tharantum
Null dha’n Fhraing le Prionnsa Teàrlach.					3740

Dh’inns iad mu Thuatha de Danann,
’S mar thugadh an t-ainm air Manain

[TD 131]

’S chàin iad Seòras Dubh Both-chanain
A chionn bhith càineadh Ban-righ Màiri.

Chuala mi mu’n torc ’s mu Dhiarmad,					3745
’S mu’n bhòcan a bh’aig Loch Fhiarais,
’S mar is e Peadair a’ chiad fhear
A chualas bhith riamh ’na Phàpa.

Bha iad a’ farraid dhe chéile
Co-dhiùbh b’aosda Maois no Aaron,						3750
’S dé chuir Nebuchadnèsair
Feadh na spréidh’ air a mhàgan.

Chuala mi mu’n iomairt lann
’S mar ghleac na famhairean aig Gabhra,
’S mu’n fhear mhór a bh’air a’ bhranndair					3755
Ceangailte le slabhraidh phràisich.

Dh’fhalbh mi as mu mheadhon-oidhche
An déidh na h-eachdraidhean a chluinntinn,
’S mar a chaidh mo cheann cho aimhreidh
Theab mi’m pocan sùghain fhàgail.						3760

[TD 132]

XXXI
FÀILT’ AIR NA GÀIDHEIL

Deoch-slàinte sìol nam fuar bheannan,
As uaisle a shliochd nan Albannach!
Mo ghuidhe aig tìm Bliadhn’ Ùire dhuibh
Gun cosg sibh sunndach, sealbhach i,
A’ dlùthadh ann am bràthrachas						3765
A chumas làidir, calma sibh,
’S a’ cleachdadh cainnt an àigh
A fhuair ar màthairean bho’r seanmhairean.

B’e chainnt a chleachd ar sinnsirean
Tromh ioma linn is aimsir i,							3770
’S i ann bho thoiseach tìm’ aca
Gus innse mar a dh’fhairicheadh iad.
Bu chiallach, rianail, sìtheil i,
’S nan ìnntrigeadh i an argumaid,
Chan fhiaradh i bho’n fhìrinn ann						3775
Tromh mhìn-ghuthach no garg-ghuthach.

Sibh aiteam tìr’ nan àrd-bheannan
A’ tàmh romh linn Rìgh Fearghus ann;
Chuir freasdal miodachd fàs annaibh
Rinn Nàdur sibh ’nur starbhanaich.						3780
Bha aigne ’s inntinn bhàrd agaibh
Le cànain nach robh cearb innte,
’S bha cleachdadh linn an àigh agaibh,
’S gun cinn ur n-àl gus leanmhuinn ris.

Bha crìosdalachd air tùs agaibh						3785
Mu’n d’fhuair an dùthaich sealbh oirre,
’S a riaghailtean ’s a stiùiridhean
Air ionnsachadh ’nar garbhlaichean.
Bha misneachd agus cruadalas,

[TD 133]

Bha buaidh nan iomairt arm agaibh,						3790
Bha rìoghalachd is uails’ agaibh,
’S gum b’fhuathach leibh a’ chealgaireachd.

Bha teachd-an-tìr g’ur miann agaibh,
Bha iasg agaibh ’nur fairgeachan;
Bha pailteas air an t-sliabh agaibh						3795
Le lìonmhorachd do dh’ainmhidhean.
Bha aois is òige dèanadach,
’S bha rian air toradh talmhanna,
’S bha ceartas air a riarachadh
Air liath-cheannaich ’s air leanaban ann.					3800

Gur lìonmhor, cliùiteach sgial a thig
M’ur tùs bho bhial nan seanchaidhean,
Mar ghleac sibh feachd na Ròimhe,
Air ’ur seòladh le Gall garbh-chasach.
Gun sguab iad feachd an ìslich,						3805
Ach thug sibh-se chun na talmhainn iad,
A’ dol g’an cùl gu bacagach
Romh luchd-nam-breacan dearg-bhallach.

Nuair thàinig Goill le fòirneart
A thoirt còir dhinn ann an an-cheartas,					3810
Chaidh suinn an fhraoich gu còmhragach
’Nan còmhdhail air a’ gharbh-fhaiche,
’S a dh’aindeòin cruas an lùirichean,
’S iad lìonmhor, lùthmhor, armaichte,
Bha faobhar geur ur stàilinn-se						3815
’Gan sàthadh ’nan cuid sealbhanan.

Ged chaill sinn Eachann Ruadh ann,
Mar is tric is buailteach cearbaiche,
Bha’n dìoghaltas mar bhuaidh aige
’Ga thoirt dha’n uaigh ’s na dh’fhalaicheadh e;				3820
Bu lùth-chleasach an ceannard e,
’S an iomairt lann bu mharbhtach e,
’S e bitheantas an t-samhla sin
A dh’fhàg cho gann ar garbh-chriochan.

[TD 134]

Ach fhad’s bhios gaoth a’ séideadh oirnn,					3825
No gathan gréin’ a’ deàlradh oirnn,
Gun glaodhaich sinn na beusan sin
A stéidhich air fir anma dhuinn,
Bhith seasrach, duineil, treubhanta,
Bhith déirceach ris an anmhainneachd:					3830
Na saoilinn gun do thréig sibh iad,
Gun speurainn dhuibh ’s gun damnainn sibh.

[TD 135]

XXXII
DO’N DIÙCA HAMILTON

Ceist air an Diùca
Tha seasrach ri’r cùlaibh
Toirt teisteannan ùr’ oirnn							3835
An dùthchannan céin;
Am fleasgach glan, cliùiteach,
Bho leitir nan stùc-bheann,
Am Freasdal ’ga stiùradh
’S a chùrsa bhith réidh,							3840
’S e ’g imeachd thar chuaintean
Dh’Ameireaga Thuathach,
Gur deiseil neo-thuathalach
Gluasad a cheum;
Thig buil agus blàth air							3845
Do chuideachd na Gàidhlig,
A thogas bho’n bhlàr iad
Gu àirde nan speur.

Bidh dùrachd bhios blàth leis
Á dùthaich nan àrd-bheann,							3850
’S bidh cliù aig na bàird air
Gach ceàrn tha fo’n ghréin,
Bho’n chum e cho làidir
Air chùlaibh ar cànain,
’S bho’n dh’ionnsaich a mhàthair						3855
A’ Ghàidhlig dha fhéin.
Gur labhradair nàisein
Gus sealltuinn an càsan e,
Teangair cho àraid
’S a thàinig no théid;								3860
Cho sgaiteach ri làmhaig,
Cho taitneach ’s gun tàladh

[TD 136]

’S gun tatadh e nàmhaid
Le mànran bho bheul.

Nuair chi mi na h-Iùdhaich							3865
’S a dh’innseas a rùin dhaibh,
Thig innsreadh gun chùnntais
Gu ’r n-ionnsaigh ’na dhéidh
Le mìltean do chùinneadh
’S le innleachdan ùra								3870
Gun trioblaich sinn dùbailte
An ionntas ’s an spréidh;
Bidh bochdainn a’ bàsachadh
’S fortan a’ fàs dhuinn,
Theid stoc air an àite								3875
Nas fheàrr na na féidh,
’S chan fhaicear nas mò sinn
A’ fighe nan clòithntean,
’S bidh itheadh na feòla
A’ fògairt an éisg.								3880

Gu sguab sinn na caoirich
Thar uachdar an aonaich;
Dé is buannachd dhuinn aodach
’S na daoine fo éis?
’S ann a lìonas sinn suas iad							3885
Le meur do chrodh guaillfhionn
A lìonas ar cluasan
Le nuallan an géim;
Crodh adharcach fad-chasach
Taghta thig a Texas								3890
Air cnuic agus glaicean,
’S air machraichean réidh;
A dh’fhalbhas gu h-uallach
Air garbhlach nam fuar-bheann,
’S bidh tarbh air gach buailidh						3895
Gu h-uasal a’ leum.

Thig rath air na daoine
Nach fhacas le h-aon dhiubh,

[TD 137]

’S air m’fhacal gum faod iad
Bhith faobhrachadh dheud.							3900
Tha móran ri fhaotainn
Do stòras an t-saoghail,
’S ann òirnne tha mi smaointinn
A laomas an fhéisd
Le biadh agus annlan,								3905
Le fìon agus branndaidh,
Feadh crìochan na Galldachd
Nach ann bhios an t-eud;
Ri’r nìonagan òga
Th’air cinntinn cho pròiseil,							3910
’S nach nochd iad an srònan
Gun chòtaichean béin.

Gun leig sinn air diochuimhn
Na cleachdannan fiadhaich,
’S gach fasan mi-chiallach							3915
A fhriamhaich ’nar treubh;
Theid beairtean an iasgaich
A chalcadh dha’n ghriosaich,
’S chan fhaicear crois-iarna,
No criathar, no cléibh.								3920
’S ann bhios sinn ’nar lasgairean
Bròg-spuireach, acfhuinneach,
Eòlach air marcachd
’S air smachdachadh steud,
Le dag air gach sliasaid							3925
Is ròp’ air an diollaid
Gus cròdhadh nam bliadhnach
A thriallas bho’n treud.

Bidh Calum MacAmhlaidh
A’ falbh le mustang aige,							3930
Bronco aig Anndra,
’S e teann air an t-sréin;
Bidh Murchadh MacMhaolain
Toirt aghaidh air aonach
Le Burro ’ga shlaodadh							3935

[TD 138]

Air taod as a dhéidh.
Bidh Pinto aig Dòmhnall
A’ ruith air a’ mhòintich;
Bidh Sorrel aig Seòras
Air sròinein do dh’éill,							3940
’S bidh luaidhe agus fùdar
Aig Ruairidh ’ga smùideadh
Mu’n cuairt air a chùlaibh
’S Cayuse ’na leum.

Bidh ainmeannan ùra								3945
’Gan cleachdadh ’s an dùthaich;
Bidh Fearchar gun diù dheth,
Bidh Fionnlagh gun fheum;
Chan ainmichear pàisd ann
Le athair no màthair								3950
Mar dh’ainmicheadh àsan
Le ’m pàrantan fhéin.
Bidh Àdhamh is Maois ann,
Bidh Daibhidh ma dh’fhaoit’ ann;
Bidh Samson air aon fhear,							3955
Mór, caonagach, treun,
’S bidh Dùthaich an Eòrna
Gun Dùghall, gun Dòmhnall,
’S bidh grùnn bhios cho pòsd’ ann
Ri Sòlamh a dh’eug.								3960

Chan fhaicear aig margadh
Ach buidseirean cairbheach
Gu sunndach a’ marbhadh
Le’n carbhairean geur;
Bidh sùrd air na cailleachan							3965
A’ cùnntais an airgid,
’S e bùithean an Tairbeart
A dh’fhairicheas an fhéill
Le adaichean ùra
’Gan teannachadh ùmpa,							3970
Bidh caisbheart le clùmhtaich
Gus glùinean gach té,

[TD 139]

’S le sùilean a’ deàrrsadh
’Nan gnùisean gun fhàillinn
’Gan cùnntais air àilleachd							3975
An àireamh nan reul.

Cha bhi iad a’ smaointinn
Mu Chonan ’s mu Chaoilte,
No Diarmad, no Daorghlas
An aonach Loch Tréig,							3980
No naidheachd no sgialachd
A bh’ac’ air an riamhaig;
Théid eachdraidh nam Fianntach
Á fianuis gu léir.
’S ann bhios iad a’ còmhradh							3985
Mu’n Àirc a bh’aig Nòah,
Mu’n teampull aig Sòlamh,
’S mu Phòl anns a’ Ghréig,
’S mu Nebuchadnèsair
A’ falbh air a chrògan								3990
’S e ag itheadh nam feòirneanan
Còmh’ ris an spréidh.

Gur moladh ’s chan aoireadh
Tha toil Mhic an t-Saoir,
Cha dolaidh bu chaomh leis							3995
Ort baoghal no beud;
Ach sonas an t-saoghail,
Gun donadas aon uair,
Gun dorran ’gad thaobhadh,
’S tu an aois an fhir léith.							4000
’S ann le toradh do shaothrach
Thàinig cothrom gu daoine;
’S e an iarradas daonnan
Le aonta Mhic Dhé
Do bhliadhnachan àghmhor							4005
Bhith sìor dhol an àireamh,
Cho lìonmhor ’s gum fàs iad
Nas àirde na ceud.

[TD 140]

Gu mol mi dha rìribh
An cosnadh a rinn thu								4010
Chum fortan ’nar caraibh
Chur brìgh ’na cuid geug;
Tha fios agus cinnt air
Le m’onair ’s le m’fhìrinn,
Nach fosglainn-sa m’ìnntinn							4015
Gus innse nam breug.
Có an t-eachdraiche ’n Albainn
A bhacas mo sheanchas?
Có ghlacas mi’n dearmad,
’S a dhearbhas a sgeul,							4020
Nuair riochdaich mi’n Diùca
Ri Iorcall ar dùthcha,
Fear phiocadh nan ùbhlan
A chùm sinn bho’n eug?

Cha dual dhuinn bhith falamh							4025
An uaisle ’s an alla,
Dh’ath-nuadhaich thu, Chalum,
Ar talamh gu feum.
Chuir thu cùrs’ air ar balla,
Chuir thu ùrlar ’nar talla,							4030
Thug thu’n iùbhrach gu cala
Tromh ’n ghaillionn a shéid.
Bha sinn ciùrrta le galair
Nuair dhrùigh tromh ar ballaibh
Transfùsion na fala,								4035
Dh’fhàg fallain ar creuchd,
Chuir sunnd air gach mala
Eadar dùthaich is baile,
’S tha cùnntais ’s chan ainneamh
A bheannaicheas t’euchd.							4040

[TD 141]

XXXIII
ÒRAN AIR COR NA GÀIDHLIG

Ged’s cruaidh ri ràitinn le mac mo mhàthar
Tha clann nan Gàidheal a’ ruith a-mach,
A’ toirt an cùlaibh ri gnàth an dùthcha
Is fasain ùra ’gan toirt a-steach,
A’ call na Gàidhlig a bh’aig am pàrantan;					4045
Sìol nan àrmunn, b’e sgial nan creach
Nach seas i h-àite ann an tìr nan àrd-bheann,
’S ’na culaidh-ghràin ann an ioma neach.

B’e fàth na smaointinn a’ chànain aosda
Bhith fàs cho faoin ann am meas an t-sluaigh.				4050
Gu dé thug caochladh air spiorad dhaoine?
Bha’n eachdraidh shaoghalta daingeann cruaidh.
’Ne Bliadhna Theàrlaich a leag ri làr iad
Nuair thug an nàmhaid a-mach a’ bhuaidh,
’S a dh’fhàg iad siomlaidh an diugh ag imlich				4055
Na làimh a chiorramaich an àirde tuath?

Tha cuid a bhruidhneadh an cainnt mo shinnsre
’Nan àireamh bhìodach air fàs cho gann,
’S a h-uile bliadhna ’ga leagadh sìos oirnn;
Tha cheirsle shìomain a’ ruith gu ceann.					4060
A’ mheur a sgrìobhadh a-mach a bìnne,
’S e cùis na mì-ghean so brìgh mo rann,
’S gum bheil mi ’g innse le cion na dìlseachd,
Chan fhada ’n tìm gus nach bi i ann.

Tha tìr nam beanntan air fàs cho Gallda,					4065
Chan fhaodar seann rud a thoirt á cùil,
’S a’ chànain aosda bha’m bial nan daoine
’Ga leigeadh aoig ann le cion an diù.
Nach mór an tàmailt ma chanas càch e

[TD 142]

Gun tug sinn àite do chànain ùr,						4070
’S mo chuimhne fhéin air nach cluinnte Bheurl’ ann
Air latha féille na chaisgeadh cù.

A’ chuid a ghéilleas do luchd na Beurla,
Nach mór an eucoir sud air a sìol
Na thig ’nan déidh dhiubh a’ call a stéidhe					4075
Le cànain chéin bhith ’ga cur ’nam bial,
A th’air ar tòrachd o linn nan Seòras,
’Gar ruith le seòltachd an fhir nach fiach
Is chuir i geinge ann an Clann nan Gàidheal,
A sgap o chéil’ iad an ear ’s an iar.						4080

Ged ’s pailt na daoin’ agaibh feadh an t-saoghail,
Tha bun na craoibhe o’n d’rinn sibh fàs
An tìr a’ gharbhlaich an iomall Albann,
A thug an t-ainm dhuibh a th’oirbh aig càch,
’S an latha chrìonas i anns na friamhaichean					4085
Cia mar bhiadhas am bun am bàrr?
Cha chinnich iasg ann an àird na h-iarmailt’
’S thar talamh dìomhain cha toirear gràn.

Bu mhotha b’fheàrr dhomh bhith fuireach sàmhach
O’n sguir a’ chànain a thogadh m’fhonn;					4090
Tha chuid a dh’fhàgadh a’ cur ri bàs dhi,
’S cha chuidich bàrdachd i air a bonn,
A fuil a’ tràghadh ’s a h-uile ceàrna,
Tha ioma fàillinn ’ga cur le gleann;
Mar churra chnàmhach air mullach fàsaich,					4095
’S nach fuiling càch dhi bhith tighinn ’nan ceann.

Ged dheanainn òrain, ged chuirt’ an clò iad,
’S ged chuirinn ceòlmhorachd ’nan cuid rann,
Cha phàidh e dhòmh-sa, chan fhaic mi dòigh air,
’S e obair gòraiche dhomh bhith ann;						4100
O’n dh’fhalbh an sluagh sin a cheannaicheadh iad,
Gur diocair duais a thoirt as mo pheann.
’S e chànain uasal bhith fàs cho suarach
Chuir m’achadh-buana ’s e dol air chall.

[TD 143]

Ach cia mar dh’fhaodas mi fuireach sàmhach;				4105
Tha cainnt mo mhàthar ’gam chur ’nam dheann,
Nuair chanas nàimhdean rium is cuid dhiubh càirdean,
Nach buinnig pàisd air a cur ’na cheann,
Ach dé bhiodh ceàrr air ged chuirte dhà ann;
Cha mhisde gàradh air rud bhith ann.						4110
Bu mhath dhut nàbaidh a’ tarruing màileid,
’S nach treise càraid na aon an crann.

Gur trom dhuibh dùsgadh a-mach á dùiseal
Ma’s math leibh tionndadh a chur ’s an ruaig,
Srian ar dùthcha a spìonadh dhiùbh-san					4115
A rinn le cùilearachd a toirt bhuaibh.
Gum b’e mo dhùrachd-sa dol mu’n cùlaibh
Air son an sgiùrsadh thar Abhainn Chluaidh;
Am prasgan mheàirleach a sgrios ar n-àite,
’S gun rinn iad fàsach dhe’n àirde tuath.					4120

[TD 144]

XXXIV
CATRÌONA NIC MHATHAIN

A Chatrìona Nic Mhathain,
’S ann leam bu mhiannach gach math
A bhith ’n dàn dhut!
Gur tu a dhùisg mo mhac-meanmna
Nuair thug thu dhachaigh gu Albainn						4125
Lia-Fàil dhuinn.
Ged a b’fhada g’ar dìth i,
Air a glasadh am prìosan
Aig nàmhaid,
Bhuail thu bhuille ’na h-éirig,							4130
’S thug thu thugainn bho reubairean
Sgàin i.

Las thu lòchran as ùr dhuinn,
’S tha mi’n dòchas nach mùchar
Gu bràth e.									4135
Nochd thu chruaidh air a rùsgadh,
’S thug thu sad air do chùlaibh
Dha’n sgàbard.
Ghlac thu t’uair agus t’aimsir,
Thug thu suaicheantas Albann						4140
A làthair;
Nam bu chomasach dhòmh-s’ e,
’S mi gun deanadh gu deònach dhiot
Bànrinn.

Tha mo cheist ort, a ghruagach,						4145
Meur a dh’aiteam nam fuar-bheannan
Àrda.
Rinn thu ’n gnìomh mar bu dual dhut,
’S mar a thigeadh do shluagh
Inbhiràsdail,									4150

[TD 145]

Ann an onair do dhaoine
Chuir thu toileach do shaors’
Ann an gàbhadh.
Bidh do chliù feadh nam beanntan
Fhad’s bhios triùir ann a labhras						4155
A’ Ghàidhlig.

Leam-sa, a chruinneag, is anns‘ thu,
’S ainneamh ionnan do shamhla ’s
Do thàlaind.
Chuir thu daoine gu dannsadh,						4160
’S chuir thu beirm ann am cheann-sa
Gu bàrdachd.
Gun robh guidhe do dhream leat
Air do thurus gu Teampall
Nam Meàirleach,								4165
Agus cuideachadh Anndra
Gus a ruigeadh tu beanntannan
Gheàrr-loch.

Thug thu am follais an fhìrinn,
’S gur a soilleir a nì e								4170
Ri ràitinn
Mur a cothaich sinn fhìn rud,
Nach bi againn ar clì
Air am fàgail.
Toradh fearainn na dùthcha							4175
Air a mhalairt a-null
Thar an t-sàile
Ged bu chòir dhuinn bhith saidhbhir,
’S ann a’ sìor-dhol nas daibhire
Thà sinn.									4180

Ged tha Sasunn cho uaillear
Gus a cas bhith air uachdar
A nàbaidh,
Sin am fasan bu dual dhi;
Cha robh cleachdadh na h-uaisle						4185
’Na h-àbhaist.

[TD 146]

Bha i reimhid gun riaghailt
Agus Albainn an sìochaint
’S an sàmhchair,
’S nach robh ac’ ach na mìltean						4190
A bhith ’s a’ chladach a sgrìobadh
Nam bàirneach.

’S tu mo chruinneag ghlan, bhòidheach,
Theirinn mionnan is bòid
Air do dheàrnaidh								4195
Gur a buidhe dha ’n òigear
Leis an cuir thu do mheòir
Ann am fàinne.
Gheibh e tuigse agus reusan,
Gheibh e misneach thar cheudan						4200
A dh’àireamh,
’S nuair a cheanglar an cruaidh-shnaim
Tuitidh beannachd an t-sluaigh
Air a’ chàraid.

Chuir thu bratach ri crann dhuinn,						4205
Chuir thu mach feadh nan gleann
A’ chrois-tàra.
Leag thu colmadh na mealltachd,
’S thog thu gorm-bhratach Anndra
’Na h-àite.									4210
Dhùisg thu aigne agus inntinn
Los gun canar ’s na linntean
Nach tàinig,
Nach biomaide ’nar dùthaich
A’ deanamh miodal ri bùidseirean						4215
Màiri.

[TD 147]

XXXV
ÒRAN NA CLOICHE

Séisd:—

I iù ro bha hó, e him bo hà,
E him bo ruaig thu i, e him bo hà;
I iù ro bha hó, e him bo hà.

A’ Chlach a bha mo sheanmhair						4220
’S mo sheanair oirre seanchas,
Air tilleadh mar a dh’fhalbh i—
Mo ghalghad a’ Chlach!
’S gur coma leam i ’n Cearrara,
An Calasraid no ’n Calbhaidh,						4225
Cho fad ’s a tha i ’n Albainn
Nan garbhlaichean cas’;
I iù ro bha hó, etc.

’Ga cur an àite tearmainn,
A chumas i gu falchaidh,							4230
’S nach urrainn—nach dearg iad—
Air sgealb dhi thoirt as!
A’ Chlach a chaidh a dhìth oirnn
Air faighinn as an ìngnean,
’S gu deimhinne ma thill i							4235
Tha ’n nì sin gu math.
I iù ro bha hó, etc.

’S mo bheannachd air a’ mhìlidh
A tharruing as a’ chill i,
’S a dh’aiseag, tha mi cinnteach,						4240
I mìltean a-mach.
A’ Chlach a bha ’s na linntean
A’ fantainn air ar sinnsreadh
Bho ’n thàinig i dha ’n tìr so

[TD 148]

An tìm nam fear breac.							4245
I iù ro bha hó, etc.

’S i measail ann bho ìslean
Gu ridirean is rìghrean,
Tha ’n diugh ’nan laighe ’n I
Mar a dh’innseas an leac.							4250
Gur ioma baile fuadain
A dh’amais i air chuairt ann,
A’ Chlach a bha cho buadhmhor
Bu ruadh-bhuidhe dath,
I iù ro bha hó, etc.								4255

Nach faod mi tighinn mu’n cuairt
Air a buaidh ’s air a rath,
Bho’n sguir i bhith ’na cluasaig
Aig buachaill’ a chleachd
Bhith cadal oirre suaimhneach,						4260
’S a’ faicinn ann am bruadar
Nan spioradan bho shuas
A bhith nuas oirre teachd,
I iù ro bha hó, etc.

’S mar thàinig i thar chuantan,						4265
Gum b’aithne do Choll Uais i,
Bha treis aig Olla Ruadh dhi
’S aig Duanach Mac Earc.
’S car son a bhiomaid suarach,
’S a leigeamaide bhuainn i,							4270
’S a liuthad àit’ a bhuanaich
Air chuairt dhi bhith ac’.
I iù ro bha hó, etc.

Ma thàinig a’ chlach bhuadhach
Bho aiseirigh na h-uaghach,							4275
Tha tamhasg Uilleam Uallais
A’ buannachd a’ chath.
Gur milis le mo chluasan
Gach lideadh mar a chual’ iad,

[TD 149]

’S tha mise deanamh duanaig							4280
’S i uamhasach math.
I iù ro bha hó, etc.

Mionnan air fear deàrnaidh,
Gach màthair is mac,
Nach leig sinn ann an gàbhadh						4285
Am fear a thug á sàs i,
’S a mhiontraig air a teàrnadh
Á àite gun tlachd.
Ma chuireas iad an làmh air
Chan uilear dhuinn bhith làidir						4290
Is buille thoirt air a thàilleabh
Le stàillinn a-mach.
I iù ro bha hó, etc.

Togamaid ar bàrdachd
An àirde le snas								4295
Dha’n ghineal thug bho’n Spàinnt i,
’S ma thilleas iad gu Sgàin i
Bidh duinealas ar nàisein
Nas fheàrr ann am blas,
Bho’n rib iad i bho’n ghràisg							4300
A bha suidhe oirr’ le màsan,
’S tha tuilleadh aig na gàrlaich
Ri thàrradh air n-ais.
I iù ro bha hó, etc.

Tha ioma rud a bhàrr air							4305
A’ chloich a bh’ann an Sgàin
A dhraghadh sinn á làmhan
Nan sglàmhaidhean glas.
An duine bhios a’ tàmhachd
An cuideachd nam meàirleach,						4310
Chan uilear dha gach àirneis
A chàradh fo ghlais,
I iù ro bha hó, etc.

’S bha’m Ministear cho tùirseach
’S a’ mhadainn nuair a dhùisg e,						4315

[TD 150]

’S praban air a shùilean
A’ tionndadh a-mach,
E coiseachd feadh an ùrlair,
Ag ochanaich ’s ag ùrnuigh,
’S a’ coimhead air a’ chùil							4320
Anns an d’ionndrainn e chlach.
I iù ro bha hó, etc.

Sin far an robh stàrachd
’S an ruith air feadh an làir ann,
Gun smid aige ri ràitinn,							4325
Ach “c’àit ’n deach a’ chlach?”
’S “a Mhuire, Mhuire Mhàthair,
Gu dé ni mis’ am màireach?
Tha fios ’am gum bi bhànrinn
A’ fàgail a beachd.”								4330
I iù ro bha hó, etc.

Gun duirt e ’s dath a’ bhàis air,
“Cha chreidinn-sa gu bràth e
Gu togadh fear bho làr e
Nach b’àirde na speach;							4335
Tha rudeigin an dàn dhomh,
’S gun cuidicheadh an t-Àgh mi,
Bha’n duine thug á sàs i
Cho làidir ri each.”
I iù ro bha hó, etc.								4340

’S cha ruitheadh e ach lùigeach,
Bha luigheinean a’ lùbadh,
Bha crith a’ tighinn ’na ghlùinean,
’S e tionndadh cho lag;
Chan fhaiceadh e le shùilean,							4345
Chan fhaigheadh e fo mhùigean,
Le corraig no le lùdaig
An dùdach no’n glag.
I iù ro bha hó, etc.

Ach ràinig e na diùidich							4350
A’ burralaich ’s a’ bùirich,

[TD 151]

“Tha breitheanas a’ dlùthadh oirnn,
Spùilleadh a’ chlach;”
’S bha Sasunn air a dùsgadh,
’S an cathair air a rùsgadh,							4355
’S oileadhag mu na diùnlaich
A ghiùlain a’ chreach;
I iù ro bha hó, etc.

Earraidean gu siùbhlach
A’ farraid feadh na dùthcha,							4360
Bho Ghlaschu gu Diùraidh,
Bho Mhùideart gu Peairt,
’S cha leig iad bàrr an dùirn
A dhol seachad air an sùilean,
Cha leig iad inneal-ùillidh,							4365
No brùid air ’m bi cairt.
I iù ro bha hó, etc.

’S na h-earraidean is colg orr’
Bho sholus gu rath-dorcha,
Gun fhois orr’ ach a’ sporghail,						4370
’S a’ forfhais a-mach;
’S ged ruigeadh iad am morghan
Ann grinneal Abhainn Orchaidh,
’S ged thigeadh na Fir Bholga,
Cha lorg iad a’ chlach.							4375
I iù ro bha hó, etc.

Tha Deasaich agus Tuathaich
A’ ceileireadh gu h-uallach,
Air mhire leis an uamhar
Gun d’fhuair sinn a’ chlach.							4380
Nuair thàinig i á Éireann
Bha cantanas m’a déidhinn,
Gum fanamaid ri chéile
Ma ghléidh sinn a’ chlach.
I iù ro bha hó, etc.								4385

’S na faigheamaid le réit’ i
Cha rachamaid ’s an éirig,

[TD 152]

’S ann againne bha reusan
Bhith ’g éigheach “Mo chreach!”
Ach b’aindeoineach an ceum leoth’ e,					4390
’S b’annasach leam fhéin e,
’S e barrantas an treud ud
Gach seud thoirt a-mach;
I iù ro bha hó, etc.

Ged ghealladh iad le ’m beul e,						4395
Cha deanadh iad da réir sin;
An car a bha ’s a’ Bheurla
Gur léir do gach neach.
I iù ro bha hó, etc.

An t-séisd ann an dòigh eile:

’S i iù ro bha hó ro hill i em bo hà,						4400
Hill i em bo ruaig thu i, hill i em bo hà,
’S i iù ro bha hó ro hill i em bo hà.

[TD 153]

XXXVI
NUAIR CHAIDH A’ CHLACH A THILLEADH

Tha tigh’nn fodham, fodham, fodham,
Tha tigh’nn fodham, fodham, fodham,
Tha tigh’nn fodham, fodham, fodham,					4405
Tha tigh’nn fodham speuradh.

’S mì-chiatach le seanchaidhean
Feadh ìslich agus gharbhlaichean
Gun thill sibh Clach nan Albannach
Gu Ceann-bhaile na Beurla.							4410
Tha tigh’nn fodham, etc.

Nuair leig sibh sìos gu’n nàimhdean i,
A’ ghnìomh a bhios gu caillte dhuibh;
An robh sìol nan sonn gun chainnt aca,
’S na traoidhtearan ag eubhach?						4415
Tha tigh’nn fodham, etc.

Thig dìodhairt ’nan cuid uaghannan
Air sìnnsreadh sìol nam fuar-bheannan
Bho’n shìn sibh dha ’r luchd-fuath i,
A thug bhuaibh i leis an eucoir.						4420
Tha tigh’nn fodham, etc.

Tha ioma linn bho’n spùill iad i,
’S bho’n dh’ìslich iad ri ùrlar i;
Ma’s rìoghail iad, ar liùm-sa,
Gur e biùthas nam fear-bréige.						4425
Tha tigh’nn fodham, etc.

’S e comharradh na rìoghalachd
Bhith gluasad seasrach, fìrinneach,
’S gun dearbh am facal sgrìobhta

[TD 154]

Nach do dh’inntrig e fo léintean.						4430
Tha tigh’nn fodham, etc.

Nan d’fhuair mi fo mo mheòirean i
Nuair thàinig maor an tòir oirre,
Mu’m biodh i saor ’s an t-òrd agam
Bhiodh Seòras gun a dhéideag.						4435
Tha tigh’nn fodham, etc.

B’e clach na rìoghachd Albannaich
Tromh ioma linn is aimsir i,
’S mu’n sìninn do Mhac Carmaig i
Gun sgealbainn as a chéil’ i.							4440
Tha tigh’nn fodham, etc.

Na suinn a chaidh g’a h-eadraiginn,
Cha d’rinn iad ach an dleasdanas,
’S bidh alladh oirbh am feasda
Nach do theasraig sibh fo’r sgéith iad.					4445
Tha tigh’nn fodham, etc.

Cha dean Goill na Cùmhnantaich,
Ach cleas nan rìghrean Stiùbhartach;
Thoir staoileadh Linne-an-dùin dhaibh,
’S bidh an cùlaibh ri Dun-éideann.						4450
Tha tigh’nn fodham, etc.

Cha rachainn fad mo bhuinn leotha,
Cha ruith iad cùrsa dìreach leibh,
Ach lùbaidh iad cho cinnteach
’S a nì saoidhean air na h-éibhlean.						4455
Tha tigh’nn fodham, etc.

’S a h-uile cùis a chrom oirnn,
’S a bhrùchd le buille throm oirnn,
Bha Cùmhnantaich is Crombalaich
An companas a chéile.							4460
Tha tigh’nn fodham, etc.

[TD 155]

A shìol nan sonn ’s nan àrd-bheannan,
Na deanaibh bann gu bràth riutha;
Cha sheas iad lom no làrach leibh,
’S bha bhlàth aig Inbhir-Chéitein.						4465
Tha tigh’nn fodham, etc.

Tha Albainn bhochd gun dòigh oirre,
Gun cheannabhaidh a bheir dòchas dhi
Bho’n shearg air Craobh nan Dòmhnallach,
’S bho’n dh’òl iad an deoch-sgléipidh.					4470
Tha tigh’nn fodham, etc.

[TD 156]

XXXVII
RUAIRIDH IS PÀDRUIG AIR CHÉILIDH

Bha mis’ an raoir gu dubh-bhrònach,
Mo theanga tòcadh ri m’ chàirean,—
Botul thall air a’ chliathaich,
’S e sud gun diar air a’ chlàran,						4475
Nuair a chualas brag agus bualadh,
’S có nochd ach Ruairidh is Pàdruig;
Gun d’éirich sogan air m’ìnntinn,
’S mo làmh gu sìneadh le fàilte.
G’an toirt a-steach.								4480

Gun ghuidh mi “Bliadhna Mhath Ùr” dhaibh,
Iad fhéin ’s an dùrachd sin dhomh-sa;
“Cia mar fhuair sibh bho’n Challuinn,
’S có mhiod searrag a dh’òl sibh?
Dh’fhàg sibh Iain is Eàirdsidh						4485
Gun nithean ceàrr, tha mi’n dòchas:
Tha fios gun robh sibh co-dhiùbh ann;
An tug sibh smùid air na h-òrain,
’S an robh iad math?”

Bha mis’ an so is mi ’nam aonar,						4490
Gun duine ’n t-saoghail ann làmh rium;
Cha d’fhuair mi botul ach aon fhear,
Ged bha mi smaointinn mu dhà dhiubh,
’S cho luath ’s a thogadh an ceann as,
’S a fhuair an t-seann té a làmh air,						4495
Mu’n robh na nàbaidhean seachad
Cha mhór a bh’agam-sa air fhàgail dheth
Ach an nasg.

’S ann dh’éirich frionas air Màiri:
“’S ann ort tha chàbraid, a Dhòmhnaill!					4500

[TD 157]

B’fheàrr dhut cus a bhith sàmhach,
Thu fhéin is do ghlàmair gun dòigh ort;
Thoir làmh air rudeigin feumail
Is tog thu fhéin thar do thòineadh;
Cuir tuilleadh gual air an teine,						4505
’S thoir brogadh air leis a’ phògair
Gus ’n gabh e ceart.”

Gun rinn mi fhìn mar a dh’àithn’ i dhomh;
Thug mi làmh air an t-sluasaid;
Fhuair mi’n teine air a chàrnadh.						4510
“Dean suidhe, Phàdruig is Ruairidh!
Nam biodh mo bhotul gun tràghadh
Bhiodh smior an làin agaibh bhuam-sa,
Ach bho nach fhaigh sibh an còrr bhuam
Gun tòir mi, a leòra, dhuibh nuallan						4515
Air Mac Iain ghasd’.’’

Choc iad botul ri m’aodann,
Cha b’e h-aon ach a dhà dhiubh;
Gum beannaicheadh Freasdal le chéil’ iad;
Tha mise feumach air pàirt dheth.						4520
Na cùm a’ feitheamh mi, chrìosdaidh!
Le beannachd Dhia thoir an t-àrc as.
Am faic thu gloine no cupa?
Gum b’fheàrr leam bucaid dheth ’n dràsda
Na leth-cheud mart!								4525

Mo cheist air cneas Mhic-an-Tòisich!
Bha mi òg ann an gaol air
Is rachainn fhathast g’a phògadh
A cheart cho deònach ’s mi aosda.
Sùghadh rìoghail an eòrna,—							4530
Gur blasd’ bho mhòinteach an fhraoich e,
’S e dùsgadh spiorad gu ceòl annam:
Có tha ’n còmhnuidh as aonais
Ach fear gun tlachd?

Air m’anam fhìn nach robh fad ann						4535
Gus ’n d’fhuair mi tancard no dhà dheth

[TD 158]

A chuir air fuadach gach éislein,
’S a dh’ùraich gleus air mo chàileachd.
Sud mi suas air m’each sgiathach,
’S gun shéid mi grìosach mo bhàrdachd,					4540
’S nach mise a shnìomhas an t-òran
Ma tha greim beò feadh an smàlaidh dhi
Nach deach as.

Dheanainn òran ’s gum faodainn e,
Dheanainn saod air ged nach b’éiginn					4545
O chionn bha tlus anns na daoine,
’S cha chreid mi chaochladh mu’n déidhinn
A thàinig oidhche cho àraid
Gu tigh an nàbaidh air chéilidh,
’S a dhearbh gur furanach, fàilteach,						4550
Gur coibhneil, càirdeil le chéil’ iad,—
Na gillean gasd’!

Thug sinn treiseag a’ seanachas
Mu na cailleachan eòlach,
’S cha d’fhàg sinn naidheachd gun innse					4555
Mu obair shìdheach is bhòcan,
’S cha d’fhàg sinn cleamhnas no càirdeas
Bho Loch a’ Chàrnain gu Bòirnis,
’S an deamhachd aonan a chàin sinn
A bhuineadh dhaibh-san no dhòmh-s’ ann					4560
Cho fad ’s mo bheachd.

Thug sinn treis air an iasgach
Na gheibhte shìos aig a’ chrò dheth,
’S na bha do ghiomaich ’s do liabagan
Ann an ìochdar na cròice,							4565
’S cho math ’s a sheòlamaid bàta
Bha shìos air bàgh aig Loch Ròdhag,
’S cho tric ’s bhiodh m’athair ’ga càineadh,
’S e dhol ’na clàran fo bhrògan
A ceann mu last.								4570

O sud am bàta bha aimlisgeach
Nam biodh arbhar air achadh

[TD 159]

A’ cosnadh troid agus trinnleich
Is daoine bhith ’n impis a spadadh
Nuair bhiodh an crodh feadh na leòba					4575
Gus an tigeadh Eòghann is Lassie
Is sinne shìos aig Bàgh Dhòmhnaill
A’ deanamh seòl air poc’ anairt
’S ’ga chur ri slait.

Bha mi ’g innseadh mu’n ghunna dhaibh,					4580
’S có chuir thugam á Bòid e,
’S cho fad’ ’s a thilgeadh e ’n urchair,
’S cho math ’s a dh’fhuiricheadh i còmhla,
’S a liuthad ceum a chaidh fhàgail
Bho cheann a’ bhàigh chun an Ròdha leis					4585
Is sìos air feadh Rudha Àird-mhaoile:
Gur beag an t-ioghnadh na geòidh a th’ann
A bhith glas.

Cha bhiodh a’ bheatha ann am Màiri
Gus an tug mi gleadhrach do Ruairidh,					4590
Fear cho glan a thoirt port dhuinn,
’S a chàirich dos air a’ ghualainn.
Nuair a cháidh am màla ’na achlais,
’S e stigh an taice ri chruachan,
Cha mhór nach bruidhneadh an siùnnsar					4595
Fo bhuille lùdaig ’s i bualadh
Le darrarant.

Thug sinn smùid air an fheadan,
’S gun tug sinn fead air a’ Ghàidhlig;
Bho latha tòrradh Miss Peigi							4600
Chan fhacas leithid a’ bhàil ud.
Gu dé mar chrìochnaich an oidhch’ oirnn?
An deamhachd cuimhn’ aig a’ bhàrd air,
Ach ma tha nì ann nach cuala sibh
Innsidh Ruairidh is Pàdruig							4605
A h-uile dad.

[TD 160]

XXXVIII
BÙTH DHÒMHNAILL ’IC LEÒID

E horo Chalum Mhóir, thugainn còmh’ rium gu dram
Nunn a bhùth Dhòmhnaill ’ic Leòid ’s gheibh sinn stòpan de leann,
’S nuair a bhios sinn ’ga òl ’s math a chòrdas sinn ann,
Bidh ar n-inntinn air ceòl ’s cha bhi òrain oirnn gann			4610
Ann am bùth Dhòmhnaill ’ic Leòid.

Bidh an seòmar cho blàth, bidh an t-àite cho briagh,
Air an ùrlar fo’r bonn dathan donn, dubh is liath.
Chì thu putan beag bàn air am fàisg thu do mhiar,
Thig fear-freasgairt mu’n cuairt ’s na bheil bhuat a chur sìos		4615
Air do bhialaibh air bòrd.

Dhe gach seòrs’ a théid òl bidh gu leòr fo do shùil,
Fear a’ lìonadh nan stòp ’s a’ cur cròic air an liunn,
Chì thu fìon thig o’n Spàinnt oirr’ air fhàgail co-dhiùbh,
’S chì thu eun ann an cèidse shuas gu h-àrd os do chionn			4620
Ann am bùth Dhòmhnaill ’ic Leòid.

Chì thu togsaidean bhuat, bidh iad suas air an ceann,
Chì thu goc anns gach té leth na réiseadh o ’bonn,
Fear tha freasgairt na bùth tighinn ’gad ionnsaigh le dram,
’S their e ’n t-airgiod a-nunn ’s their e mùthadh a-nall			4625
Ann am bùth Dhòmhnaill ’ic Leòid.

Chì thu dìsnean is tàileasg ’gan càradh air bùird,
Bidh gach nì mar is còir eadar Dòmhnall ’s a bhùth,

[TD 161]

Gheibh thu pàipear ri leughadh le speuclair dha d’ shùil,
’S chì thu staidhre dol sìos, àit bhios riatanach dhuinn			4630
Ann am bùth Dhòmhnaill ’ic Leòid.

Gheibh thu searbhadair shìos, gheibh thu siabann is bùrn,
’S los gum falmhaich thu mhias, tog a’ chìochag ’na grùnnd.
Chì thu sgàthan is cìr ’s rud a shlìobas a-nùnn,
’S a their loinn air do cheann, ged bhiodh sgall air gu chùl			4635
Ann am bùth Dhòmhnaill ’ic Leòid.

Ann am bùth Dhòmhnaill ’ic Leòid bidh gach seòrs’ innte cruinn,
Thig o thaobh Abhainn Chluaidh ’s cuid tha nuas as na glinn.
Bidh a’ chàbraid cho cruaidh ann an cluasan do chinn,
’S ged bhiodh bàrd ris gach gualainn dhiot ’s fuaim ac’ air seinn		4640
Ann am bùth Dhòmhnaill ’ic Leòid.

“Cuir a-nuas leth té chruaidh,” thuirt fear shuas mu’n cheann àrd,
“Gloine fìon,” thuirt fear shìos air bheil fìor choltas ceàird.
“Happy Day, come away,” labhair té reamhar, bhàn
A bha bhlàth air a sròin, gun do thòisich i tràth				4645
Dhol a bhùth Dhòmhnaill ’ic Leòid.

Chì thu deòraideach ruadh agus spuaic air a mhaol
’N déidh bhith Dòmhnach gu Luan glaiste suas aig na maoir;
Dh’fhalbh e ’s dh’òl e té chruaidh ’s ghabh an truaghan an caoch,

[TD 162]

’S chuir e eòlas an uair sin g’eil smuais anns gach braon			4650
Th’ann am bùth Dhòmhnaill ’ic Leòid.

Ni sinn cinnteach mu’m falbh sinn á balgam no dhà
Thig á Ile thar fairg’ air eil dealbh an Eich Bhàin;
Toradh brìgheil an arbhair as ainmeile gràn;
Cha bhi rìoghachd na h-Alba neo-shealbhach gu bràth			4655
Fhad ’s a dh’fhàsas innt’ eòrn’.

Gloine mhór dhe ’n Each Bhàn ’s i air clàr mar ri pinnt,
Théid an t-òran nas fheàrr leis gach làn a théid innt’;
Cha bhi duilgheadas ann ach cho gann ’s tha na buinn,
Cha bhiodh ioghnadh ann leam sinn bhith ’g ionndrainn na tìm		4660
Nach robh prìs aic’ ach gròt’.

Air an aimsir a dh’aom bha mi smaointinn an raoir,
O, ’s ann oidhche Di-h-aoin’ bhios am maorach ’ga roinn,
’S mu’n do riaraich mi mhnaoi ’s rud an t-aon thoirt d’an chloinn,
Cha b’e pòca cho aotrom a dh’fhaodainn air splaoid				4665
Thoirt gu bùth Dhòmhnaill ’ic Leòid.

Bha i fhéin anns an iorghuill ’s i cruinneachadh a’ mhàil,
Bhiodh am bàillidh mu’n cuairt ’s e gu gruamach ag ràdh—
“Ma tha ’n t-airgiod ’gad dhìth ’s mar a lìbhrig thu à
Gheibh thu dearbhadh le cinnt bhith ’nad shìneadh Di-màirt			4670
Air an t-sràid air do thòin.”

Their na làithean a dh’aom orm caoineadh nan diar,

[TD 163]

Tha a bhlàth air an t-saoghail g’eil saorsa dol sìos;
Nuair tha ’m bàrd ’s e Di-h-aoine gun bhraon théid ’na bhial,
’S e air fhàgail cho daor aig na daoine gun chiall,				4675
A luchd-riaghlaidh a th’oirnn.

Anns an aimsir a dh’fhalbh thug iad Albainn fo chìs,
Rinn iad ìocshlaint nam buadh a chur suas ann am prìs,
Gus na gheàrr iad o’n t-sluagh e, mo thruaighe ri ìnns’,
Gun do thràigh iad am fuaran bu dualach dha ’n tìr				4680
Bha na mìltean ag òl.

Thràigh iad fuaran nam buadh, dh’fhàg iad sluagh ann an càs,
Tha na ceàrnachan tuath ’s iad air thuar a bhith fàs;
Tha na fàrdraichean fuar a bha uaireigin blàth,
’S chan eil àbhachd aig cluais mur eil fuaim a’ mhuir-làin,			4685
Far am b’àbhaisteach ceòl.

Tha na ceàrnachan tuath ac’ air thuar a bhith fàs,
’S ann tha àireamh an t-sluaigh a’ dol suas tha ’nan tàmh.
Bidh am Bàrd Mac-an-t-Saoir fhathast daonnan an sàs,
Ach ma tha ’s ann ’s a’ pholl agus toll air a mhàs,				4690
Ged tha iad-san air dòigh.

Ach fhuair mi airgiod an dé ’s bha e feumail ’s an àm,
Ruith an t-ainmhidh a réis ’s fhuair e ’r éiginn a cheann
Chur air thùs air a chòrr: bhuidhinn Dòmhnall an geall,
’S mi cho beartach ri Lord; thugainn còmhla rium—teann,			4695
Sguir a chnuasach do phòc.

[TD 164]

XXXIX
SPORAN DHÒMHNAILL

Nuair a bha mi sìngilte,
’S a bha mo phòca gliongadaich,
Gum faighte ’s an tigh-sheinnse mi
Gach oidhch’ ach oidhche Dhòmhnaich.					4700
Bhiodh òrain agus ruinn againn,
Bhiodh pìob nan dos ’ga seinn againn;
Gur tric mi nis a’ cuimhneachadh
A liuthad pìnnt a dh’òl mi.

Séisd:—
Tha sporan Dhòmhnaill ’s e cho gann,					4705
Gur duilich leam an sgeul a th’ann;
Tha sporan Dhòmhnaill ’s e cho gann,
Chan fhaicear ann an fheòirling.

A nis bho’n thàinig uallach oirnn
Gum bheil a’ chùis nas cruaidhe oirnn					4710
Gun ionndrainnich mi bhuam
Na chaidh air fuadach ’s an tigh-òsda;
Nam biodh gach sgillinn ruadh agam
A chosg mi ris a’ bhuaireadair
Bu mhath an taice guailleadh e						4715
Gu togail suas na h-òigridh.

Bu tric’ a chanadh Màiri rium,
“Bu ghlice dhut bhith sàbhaladh,
Ach bhristeadh tu do chnàmhan
Dol air àrainn Mhic-an-Tòisich.						4720
’S e sin a dh’fhàg thu, chompanaich,
Gun not, gun airgiod pronn agad!
Gu dé mar dh’fhanadh bonn agad
’S e losgadh toll ’nad phòca?”

[TD 165]

’S e driodfhortan tha crochta rium,						4725
’S mi h-uile latha cosnadh rud;
Chan fhiosraich mi fo’n fhortan
Cà’il mo notaichean ’gan stòradh.
Ged thiginn dhachaigh ’s croit orm
A’ giùlan làn a’ phoca dhiubh,						4730
Chan eil an diabhul copar dheth
Nach cosg an té tha còmh’ rium.

Bidh ioma rud a dhìth oirre,
Bidh sàsairean is truinnsearan,
Chan fheàrr a’ chlann na dìlleachdain;					4735
Tha mìle rud mi-dhòigheil.
“Tha cathair mhór is pìos aisde,
Cha chàiricheadh tu bìdeag dhi;
Gum b’fheàrr leat falbh is blìonas ort,
Gun nì ach deanamh òran!”							4740

Gun toir e tom gun tulach orm
Mu’n còmhdaich mi gu mullach ’ad;
Gum feumar còta ’n urra dhaibh
Le currac a théid còmh’ ris.
Bidh dearrais mu na h-ursannan						4745
Gach latha ’g iarraidh rudeigin.
’S mi fhìn a’ falbh ’s na luideagan;
Chan urrainn dhomh bhith leòmach.

O’n dhealaich fuachd an Earraich ruinn,
Cha chuirear suas an athadach;						4750
Gu feum iad gu bhith aicheanta
Bhith fasant’ air an còmhdach.
Chan fhàgar bùth an Glasachu
Gun siubhal ag iarraidh adaichean;
Bidh mis’ a’ ruith nam barachan						4755
Mu’m faigh mi bloighean bhrògan.

An còt’ a fhuair mi’n uiridh dhi,
Chan fhaic mi toll no tubhag air;
Ma tha, chan fhaod mi guth thoirt air,—

[TD 166]

Chan fhuiling i ’na còir e.							4760
Bidh sùilean ris na h-uinneagan
Gus ’n dùraigeadh tu buille dhi;
B’e fasain ùr’ na dunach sin
Nach cuirte Thigh Iain Ghròt ’ad.

Nuair a dh’fhalbhas iad ’s an t-samhradh bhuam				4765
Air chuairt do Thìr nam Beanntanan,
Bidh h-uile rud bhios ann agam,
Ach ’s gann gum bi mi stòlda;
Gun inns an fheadhainn Ghallda dhi
Ma chì iad gum bi dram orm,—						4770
’S nuair thilleas i bidh greann oirre,
’S chan fhàg i feann air Dòmhnall!

[TD 167]

XL
CHAN IOGHNADH GED BHITHINN GUN MHIRE, GUN CHEÒL

Chan ioghnadh ged bhithinn,
Ged bhithinn, ged bhithinn,
Chan ioghnadh ged bhithinn							4775
Gun mhire, gun cheòl;
Chan ioghnadh ged bhithinn
Gun saod air bhith cridheil
Aig daoiread na dibhe
’S a miosaid ri h-òl.								4780

Chan ioghnadh an tàmailt
Bhith dùsgadh mo bhàrdachd
Mu dhùthaich nan àrd-bheann
A dh’àraich mi òg,
’S mu’n fhoill thug a bhàin i							4785
Fo nàimhdean le’m b’àill
Bhith cur saighdean a’ bhàis innt’
Is as chun na smeòirn.

’S e ’n fhoill a chuir sìos sinn
Thug àr air ar crìochan,							4790
’S a dh’fhàg sinn a’ sìoladh
Fo’n riaghladh a th’òirnn;
B’e riaghladh an ruagair
Air fiadh nam beann fuar e,
’S a chliathaich ri luachair							4795
’S an luaidhe ’na fheòil.

Mo dhìth! ar deoch làidir,
Deoch uaibhreach gun fhàillinn;
Deoch uasal nan Gàidheal
Bu ghnàthach leinn òl;							4800

[TD 168]

’Ga h-iomlaid thar sàile
Fo ionchu na gràisge,
’S mo thionachdas bho m’ bhàs dhi
Nach tàrr mi bho’m beòil.

Gu chia mar a dh’fhaodas mi							4805
M’aigne bhith aotrom,
’S nach faic mi ach daoine
Tha daonnan fo bhròn
Le aiceid, le aoine,
Le teirc’ orr’ as aonais;							4810
Tha seiche na h-aois’
Tighinn air aodann nan òg.

Cha dean mi ceum éibhinn,
Mo chàileachd gun spéirid,
Mar chlàrsach gun ghleusadh,							4815
Gun teud innt’ air dòigh;
Mar bhàt’ ’iodh air deubhadh
’S an teàrr air a tréigsinn,
A’ sgàineadh bho chéile
Le sgreubhadh nam bòrd.							4820

’S e mheudaich mo dhiùmbadh
Nuair chi mi na h-Iùdhaich
Air mhisg chun nan sùilean
Air sùghadh an eòrn’
Is mise le m’chùinneadh							4825
Cho inich ri chunntais,
’S nach faod mi ach sùil
Thoirt air bùth Dhomh’ll ’Ic Leòid.

Dé b’fheàirrde na suinn
A chuir blàr Drochaid Shruighlea,						4830
Gun geàrrdadh iad rìoghachd dhuinn,
Dìleab is còir;
Ma bhàirig sinn fhìn sud
Air nàmhaid ar tìre,
Mo nàire ri innseadh								4835
Dha’n linn nach eil beò.

[TD 169]

Mo nàire ri luadh oirbh
Àlach nam fuar-bheann,
Na dh’fhàg sibh ur dualchas?
Na dh’fhuaraich ur pròis							4840
Nuair dh’fhuilingeadh sibh luaircneadh
Le sàmhchair na h-uaghach
An àit’ bhith air bhuaireas
Gu bualadh nan dòrn?

Bha uair ann bha Albainn							4845
’S i cunbhalach, calma,
Chan fhuilingeadh i ana-ceart,
Mar bhalbhan gun treòir;
Sruth braonach a h-arbhair
’S am fraoch-bheannan garbhlaich,						4850
Cho saor dha luchd-falbha
’S tha’n fhairge dha’n ròn.

Ri aimsir nan linntean
A dh’fhalbh bhuainn ’s nach till ruinn
Bha Albainn gun chìs oirre							4855
Dh’ìslich a sròn
Fo bhratach Sìol Chuinn
Eadar Arcaibh is Ìle,
’S an caisteal Mhic Nìll
Bha deoch rìoghail ri h-òl.							4860

Bhiodh Ruairidh air reubainn
Air uachdar Cuan Éireann
Le luath-luing’ bu gheur is
Bu réidh-shleamhainn bòrd;
Muir gruamach ag éirigh							4865
Mu guaillean ’s mu sléisdnean,
’S an fhuar chailleach bheur
Cumail séideag ’na seòl.

’S an àm sin bha Ghàidhealtachd
Coimhlionta, càirdeil								4870
’Na h-aidmheil, ’na cànain,
’Na bàrdachd ’s ’na ceòl;

[TD 170]

Chan ioghnadh na treudan
A thionndaidh a’ chreud dhiubh,
Bhith ’g ionndrainn na treunad						4875
A thréig iad ’gan deòin.

’S e mhìodaich mo thùrsa,
Mo mhìghean a dhùbladh,
Nuair chì mi le m’shùilean
A’ chùis nach bu chòir.							4880
’S e Gàidheil mo dhùthcha
Fo smàig an luchd-spùillidh;
O, c’àit’ deach na diùnlaich
Thug dùbhlan dha’n Ròimh?

O, cuimhnichibh Gabhra,							4885
’S air linntean bho’n àm sin;
’S e suinn Innse-Ghall
Nach biodh mall dol fo sròl;
Mu’m fuilingeadh iad anntlachd
Bhiodh claidreadh nan lann ann,						4890
’S bhiodh claignean nan Gall
’S iad ’nam ball feadh an fheòir.

Mo thruaigheagan Albainn
Ri bualadh gach searbhaig,
’S i a bhuannaich an t-sealbhag						4895
Tha doirbh leam a h-òl,
’S b’e fortan gun sealbh air
A chroch mi ri m’chrannchur
Rinn crois dhomh gun amaisinn
Ri aimsir a’ bhròin.								4900

B’fheàrr leam gun cuala mi
Aiceid ’gam bualadh,
A dh’fhàgadh ’s an uaigh iad,
’S bòrd uachdair mu’n sròin;
A’ ghràisg a chuir suas e,							4905
’S nach teàrnaich gu luach e
Gus ’n geàrr sinn gach buarach
A chuairtich iad oirnn.

[TD 171]

XLI
MO SHEANN PHOIT DHUBH NAN TRÌ CHASAN

Le dìth an stuth ’s le phrìs an diugh,
Le dhùbladh cìs’ is barrachd air,						4910
Tha ’n t-àm agam an t-seann phoit dhubh
Thoirt chun an t-sruth’ g’a sgùradh.

Mo sheann phoit dhubh nan trì chasan,
’S tu bh’ann mu’n tàinig cuimhne dhomh,
’S bho nach eil prìsean cuibheasach						4915
Gun uisinnich mi as ùr thu.

Gun sgùr mi sìos le gainmhich thu
Gus ’m fàg mi fiamh an airgid dhiot,
Gun cuir mi cliath air ealchaig riut,
’S théid gealbhan beag ri t’ùrlar.						4920

Nuair thig an ceàrd mu’n cuairt chugainn
Gun cuir e ceann air t’uachdar dhomh
Le pìob ’s i cam ’na cuairteagan
Gus tarruing bhuat na smùide.

Gun socraich mi air sorchan thu						4925
Fo chrùib ann an Gleann Chormiscleit;
Có chì mi anns an dorchnachadh,
’S mi falbh leat ann air bhùilleasg.

Ged bhiodh MacColla dìcheallach
Gu forbhais feadh na sgìreachd,						4930
Tha Corradal cho shìtheanach
Nach d’fhuair na Goill am Prionns’ ann.

Théid nàbaidh cinnteach còmhla rium,
’S gun toir sinn leinn dha’n mhòintich thu,

[TD 172]

’S gun tog sinn brìgh an eòrna leat,						4935
Ge b’oil le sròn gach Iùdhaich.

Tha fios ’am dòigh mar nì mi e,
’S mar their mi beò na sìleanan;
Ged ’s crìon na beòil a dh’inns dhomh e,
Catrìon’ Ni Nill is Fionnlagh.							4940

Nuair bhios na diasan cruadhaichte,
’S ann orm-s’ bhios fiamh an fhuamhaire
Toirt iall bho chùl mo ghuailleadh,
’S mi ’gam bualadh leis an t-sùistidh.

Nuair bhios e glanta, càtht’ agam,						4945
’S e bogta, togta, blàthaichte,
Cho luath ’s thig coltas fàs air
Théid a chàradh air na ciùilean.

Their muillear Abhainn Shòrnairigh
Dhuinn oidhch’-eigin dha’n òpar air,						4950
’S chan inns e lideadh beòil oirnn
Do dhuine beò ’s an dùthaich.

Nuair bhios e bleithte, pronn againn
Gum falbh sinn agus fonn oirnne
Le poc’ am fear air dhroll againn,						4955
Ged bhiodh iad trom ri giùlan.

Nuair bhios e blasda, dèant’ againn
Bidh taitneas oirnn ’ga riarachadh,
’S gun dean sinn baisteadh crìosdail
Toirt taing do Dhia nan dùilean.						4960

[TD 173]

XLII
’S FHEUDAR GUN BHITH ’G ÒL

’S fheudar gun bhith ’g òl,
No a bhith an tigh na dibhe;
Tha i nise cho daor
’S nach eil saod a bhith rithe.
’S fheudar, etc.								4965

’S fheudar sgur dhe’n àbhachd,
’S gach cleachdadh a b’àbhaist
Bho’n a theachd oirnn gràisg
A th’air an t-àit’ a mhilleadh.
’S fheudar, etc.								4970

Thàinig gràisg as ùr oirnn,
Rud nach fheàrrd an dùthaich,
’S cha b’e an t-àgh a stiùir sinn
A chuir diù ’nam bruidhinn.
’S fheudar, etc.								4975

Gheall iad air gach taobh dhinn
Sìth thabhairt air an t-saoghal,
Bhiodh gach nì cho saor,
’S gum biodh na daoin’ air mhire.
’S fheudar, etc.								4980

Ach mu’n gann a fhuair iad
Ughdarras an t-sluaigh,
’S ann thionndaidh iad mu’n cuairt
Cho luath ri gille-mirean.
’S fheudar, etc.								4985

Dh’fhàg iad sinn ’nar n-éiginn,
Sinn gun bhiadh, gun éideadh;

[TD 174]

Chan eil sìos mu m’shléisdnean,
Ach am bréid ’s am pillean.
’S fheudar, etc.								4990

Rinn sinn suas an armailt
Leis an sguabt’ a’ Ghearmailt,
’S cha do bhuannaich Albainn,
Ged is marbh a gillean.
’S fheudar, etc.								4995

Arm aca air a dhianamh,
’S falbhaidh e tromh’n iarmailt,
’S chan eil àit an teid fhiachainn
Nach bi crìoch air millean,
’S fheudar, etc.								5000

’S tha sinn gun bhuntàta,
Chan eil ìm no càise;
Chan eil giadh no ràcan
Bhios air Càisg no Inid.
’S fheudar, etc.								5005

Chan eil fad mo lùdaig
Ann am broinn mo spliùcain;
Far’m bu mhinig ann pùnnd
Chan fhaicear ùnns’ ann tuilleadh.
’S fheudar, etc.								5010

Blàth uisge nam buadh
Cho tearc an làmh an t-sluaigh,
’S nach fhaic mi làn na cuaich’
A thogadh suas mo chridhe.
’S fheudar, etc.								5015

Saoil nach tùrsach dhòmh-sa
Coimhead bùth an òsdair,
’S mi gun dùil ri stòp
Le pòca tha gun sgillinn.
’S fheudar, etc.								5020

[TD 175]

XLIII
ÒRAN DO DH’A******R S**R*CH

Chuala M*cG***g**r an Lunnainn
Nach robh unnainn ach na brùidean;
Smaointich e air cur mu dhéidhinn,
’S gum faiceadh e fhéin le shùilean
Fear-teagaisg a chur dha’n àite						5025
Los ar sàbhaladh air Iùdas;
Sin mar a fhuaradh an sàr,
’S a luaidh am bàrd air Maighstir Fionnlagh.

Chual’ e gun robh sluagh cho cearbach
Bho thuath air Barbhas gu Miùghlaidh,					5030
Cho fuathasach salach le salachar
’S nach glanadh an fhairge dhiùbh e;
Gun robh uamhar, sannt is farmad,
Craos is leisge, fearg is drùis orr’,
Firionn, boirionn, sean is òg,							5035
Air leth bho’n chòrr, chan fhaighte triùir ann.

Chual’ e gum bu daoine breun sinn
Gun chogais, gun chreud, gun ùmhlachd
Do chraosairean craosach, dreunach,
Gun urram bho chléir no ùghdair;						5040
Daoine gun chiùine, gun cheutachd,
Gun chuideachda Dhé nan dùilean,
Gun tuigse, gun tùr, gun reusan,
Gun subhailc fo’n ghréin ’nan giùlan.

Chual’ e gun robh an t-siathamh fàint’ ann					5045
Aig na Pàpanaich ’nan sprùilleach,
’S iad cho pailt air feadh an àit’ ud;
Spriolag a’ bhàis air na trùillich
Leis na bheil ac’ do chloinn dhìolain,

[TD 176]

Cha b’urrainn crìosdaidh an cùnntais,					5050
No guth a chreidsinn á bial ann,
’S iad cho briagach ris a’ chù ann.

Sud far bheil a’ choisir mheàirleach,
Thoill iad am màsan a’ sgiùrsadh;
Trusdair gun umhal, gun nàire,						5055
Lean am Pàpa ’n àite Lùthtar,
Nach fuiligeadh Uilleam is Màiri
Nuair a chaidh na dhà dhiubh chrùnadh,
’S nuair thugadh rìgh as a’ Ghearmailt
A dh’fheuch ri Albainn a dhùsgadh.						5060

Mu Uibhist ’s mu Bheinn a bh-faodhla,
Ciad cheann-adhbhair air an ùr-sgeul,
Cha robh riamh ach béist is baobh ann
Bho’n chaidh Chlann Rao’aill an tùs ann,
Daoine mosach, dona, dalma,							5065
Cho spìocach, farmadach, cùileach,
’S gun reiceadh iad bian na deargainn
Le miann an airgid is a’ chùinnidh.

Cha do chuimhnich e mu Theàrlach,
Fear gun fàirdean air a ghiùlan;						5070
Thug iad dìon dha an uair a ghàbhaidh,
’S duais-bhrath an nàmhaid a dhiùltadh,
Rud nach do rinn Maighstir Amhlaidh,
Siutal a bha ’n camp “a’ Bhùidseir,”
’S mur an d’fhuair e ’n t-airgiod ceann					5075
Cha b’ann le cion an t-sannt g’a ionnsaigh.

Chual’ e na h-eileinean tuathach,
’S och! mo thruaighe! ’s e bha tùrsach
Bhith cho lìonta leis gach truailleachd;
B’e chulaidh-uamhais bhith ùnnta						5080
Far am bheil cathair aig Sàtan,
’S e cho làidir is fad a dh’ùin’ ann,
’S nach gabhadh e cur air fuadach,
Ach le fuamhair am measg dhiùnlach.

[TD 177]

Seòl bho Robhanais mu thuath ann,						5085
’S thig air tuaim-sa bial Loch Ghrùinneirt,
’S gabh na rainn gu Maol na h-Òighe,
’S feuch an sròn dha’n Linne Dhiùraich;
Cùm na caoil thar Àird-nam-murchan,
’S faic am bulg seach Rudha Hùnais,						5090
’S cuiridh tu cearcall mu’n àite:
Shuidhich Sàtan fhéin a chùirt ann.

Chunnacas e ’s a’ Chaisteal Thioram,
’S e ’na shuidhe ac’ air ùrlar;
Dh’fhalbhadh e air chuairt do dh’Uibhist,					5095
’S thilleadh e rithist gu Mùideart.
Chaith e oidhch’ air tìr an Canaidh,
’S chluinnte ann am Manain a bhùirich
Gus na gheàrr e leum dha’n aigeal,
’S chaidh e fodha aig cladach Rùim ann.					5100

Chunnaic Donnachadh Ruadh nam bòcan
Aig Allt Mheòiligir ’na thiuchd e,
Oidhche ’s e anmoch air chéilidh,
’S chual’ e ag éigheach “Fuirich riumsa.”
Thàr e as cho luath ’s a bh’aige,						5105
’S lean am blaiceard air a chùlaibh;
Cha d’fhuair e cuidhte is a’ bhiast
Gus ’n deach e sìos air Abhainn Ùnailt.

Chunnaic triùir ’s a’ Chaolas Bharrach
Latha grianach, geal, ’s an t-samhradh,					5110
Carbad dubh le dithis dhaoin’ ann
Dol tarsuinn a’ chaoil ’na dheannruith,
Dà each ghrisfhionn, ghorma, ghlas,
Cho grinn air an casan ri dannsair
’S cho siùbhlach air uachdar fairge ann					5115
’S ged bhiodh iad a’ falbh air chabhsair.

Chunnacas e aig Sloc MhicPhàil,
’S aig àirighean Tigh a’ chùil-fhainge,
Shìos mu’n bhad na bhuail am bàta

[TD 178]

Far na bhàthadh sgioba Frangach,						5120
’S shuas aig tobhta Chlann ’ic Eanruig,—
Teaghlach mheàirleach thar na Galldachd
Thàinig ’nan coigrich thar sàile,
’S ioma ceàrn na rinn iad call ann.

Chìtear mu’n Ionbhaire mhór e,						5125
Mu Bhòirnis ’s mu Pheighinn-nan-Aoirean;
Chunnacas air Àirigh an t-Sluic e,
’S gu tric air Àirigh na h-Aon Oidhche,
Suas gu Bealach na Meall Teine,
Sìos gu sgeirean Àird-mhaoile,						5130
’S dearbh bu chartadh air an tìr e
Na faicte fo sgrìob nam maor e.

Cha dean aon phears-eaglais feum ann
A bhuineas do threubh na dùthcha;
B’fheàrr an Gall á Tìr na Beurla,						5135
Gearmailteach, Greugach, no Dùidseach,
’S a h-uile fear théid fo òrdain
Eadar Maol-Dòmhnaich is Uige,
Cho luath ’s a théid e ’n lùib na gràisg’ ud
Bidh e fhéin cho pàiteach riutha-san.						5140

Chan eil a dhìth air na fir ann,
Ach òl is iomairt is ùpraid,
Liunn is uisge-beath’ is branndaidh
’Nan galain air ceann gach bùird ann;
Pìobaire an dorus gach trannsa,						5145
’S ridhleachan dannsa air gach ùrlar,
’S am faighinn an là ar-na-mhàireach
’Nan cadal air bàrr an dùnain.

Suidhidh iad air an tom sealgadh
Bho’n is cealgairean gu an cùl iad,						5150
Cho tràth ri glasadh nan nialan
Mu’m fosgail an giadh a shùilean
Cha bhi lacha bhreac no riabhach
Nach bi nìos gu feur le fùdar,

[TD 179]

’S na dh’fhàg iad aig Goill do dh’iasg ann,					5155
’S gann gum b’fhiach dhaibh tighinn g’a ionnsaigh.

Smaointich thusa air bean gun nàire
Chàireas le buntàta an t-Samhraidh
Stiallanach do bhradan sàile
Sìos air clàr ’s chan fhàg iad feann dheth,					5160
Mar gum biodh còir air na biastan
A bhith miannachadh mar annlan
Iasg a chruthaich Dia do dh’uaislean,
Gun turus aig tuath ri lann dheth.

Falbhaidh an té ud dha’n bhùth,						5165
’S gun toir i làn a sgùirde aisde;
Cuiridh i null anns an éirig
Luchd a’ chléibh do dh’uighean chearcan,
Rud a dh’fhaodadh a bhith an stòr
Gus ’n tigeadh daoine còir air astar,						5170
Mar tha M*c G***g**r is a sheòrsa,
’S a sìneadh ’nan dòrn a nasgaidh.

Thug e ùine mhór fo smaointean,
’S car nan laoisg ud air a dhrùdhadh;
Chnuasaich e mu chléir a’ t-saoghail,						5175
’S ruith e air gach aon ’s a’ chunntais
Gus an duirt e, “So mo bheachd-sa,
Thig na peacaich ud fo ùnlagh,
’S buailidh iad gu léir an uchd
Ma chuirear chuca Maighstir Fionnlagh.”					5180

Sud am fear tha mise taghadh,
Sud mo roghainn am measg chàich dhiubh;
Sud am fear a b’fhiach a thadhal,
Ghrunnaichinn dha fadhail gun tràghadh.
Sud am fear mu an can e briagan						5185
A dh’fhanas gu sìorruidh sàmhach;
Fear do Chlann Gh***g**r is A*l***n,—
An aon fhear tha ceart ’s an àireamh.

[TD 180]

Sud am fear-teagaisg tha àraid,
’S e tha làidir math gu ùrnuigh;						5190
Dìleas gus cumail na Sàbaid,
’S cha bhris e fàinte no ùr-lagh.
Duine ciatach, ciallach, faighidneach,
Briathrach, bruidhneach, brìghmhor, sùghmhor;
Thoill e chur air ceann nan daoine,						5195
Mar a bha Maois aig na h-Iùdhaich.

Sud far am bheil beul nam fìrean;
Éisdidh na sgìrean co-dhiùbh ris;
Fosglaidh e dorus gach inntinn
A dh’fhan bho chionn linntean dùinte;					5200
Ma chluinnear am Manachainn Ì e
Éiridh na righrean bho’n ùir ann,
’S bidh cuimhn’ air gu Là na Dìleann
Eadar Caol Ìle is Ceann Thiùmpain.

Sud am bial a b’fhiach a chluinntinn,						5205
’S ait leam fhìn e tighinn dha’n dùthaich;
’S uamhraidh mar a thionndas inntinn,
Mar a bhruidhneas duine tùrail.
Buaidh is piseach air a’ chrìosdaidh,
Faic mo liath-cheann ’s mi ’ga rùsgadh;					5210
Éisd ri m’achanaigh ’ga h-iarraidh
Aig a’ ghrìosaich air mo chluainean.

Bàirig Thusa, Rìgh na Cathrach,
Do bheannachd air Maighstir Fionnlagh;
Glòir is buidheachas dha’n Trìonaid						5215
A chuir an crìosdaidh g’an ionnsaigh,
Thug dha tuigs’ is tùr is teanga
Gheur gus labhairt ann an cùbaid;
So an treud nach téid ’s an duathar,
’S e ’na bhuachaill’ air an cùlaibh.						5220

So an treud a fhuair am fàbhar
Suas da’n àireamh air an cùnntais,
So an treud a thog an gàradh

[TD 181]

Nach eil àbharsair their sùil air;
So an treud a gheurach airm,							5225
’S a dh’éigh an toirmeasg air droch ghiùlan,
Thionndaidh ruaig gu buaidh air làraich
Bho’n là thàinig Maighstir Fionnlagh.

So an treud a thog an dòchas,
Fhuair iad lòchran ’s cha b’e mùchan;					5230
Fhuair iad lamp’ a sheall an t-seòlaid,
Fhuair iad làn ’nan dòrn nach lùbadh;
Solus soillseach, deàlrach, deàrrsach,
Lanndair laiste, làn do dh’ùilleadh;
Leughadair air cuairt ’s air combaist’						5235
Nach leig cam iad air an cùrsa.

Fhuair iad lann gu còmhrag Shàtain,
Lann nach fàillinnich ’s an tuasaid;
Nach d’rinn Balcan riamh ’na cheàrdaich,
Aon a b’fheàrr air gàda cruadhach.						5240
Fhuair iad ceanna-bheart umha is iaruinn,
Fhuair iad sgiath os cionn an guailleadh
’S trì chlaiseach cho geur ri ràsar
Nach tig meirg gu bràth an truaill air.

Thàinig lann ’nar ceann da rìribh,						5245
’S taing dha’n Tì a chuir mu’n cuairt e;
Sgiobair fairge ri latha sìne,
’S e nach dìobair ’s an an-uair sinn.
Ceannard feachda, gaisgeil, gleusda
An gleac nan geur-lannan g’am bualadh					5250
’S britheamh cùirte an cùis ri réiteach
Nach leig leis an eucoir buannachd.

Shuidhich e crò dhuinn mar chaoirich
Nach ruig faol-chu no biast-shiùbhlach
Bhios air chonfhadh feadh an aonaich					5255
Gu drabhasach, draosda, drùiseil,
Far am biodh an treud ’gan àrach,
’S aige fhéin a ghnàth fo chùram,

[TD 182]

Faicill orra a là is do dh’oidhche
Mu’n tig slaightire ’n droch stiùraidh.					5260

Mu’n tig slaightire ’n droch stiùraidh
Mu’n rinn Maighstir Fionnlagh searmon,
’S ann air a bha ’n colg ’s a’ chùbaid
A’ bualadh le dhùirn is a’ dearbhadh,
Ag innseadh mu olcas na béiste,						5265
’S crìoch na treud a bhiodh ’ga leanmhuinn;
Dh’fhàg e sinn cho thromhte-chéile
’S a bhiodh spréidh g’an cur á arbhar.

Dh’inns e mu’n teine nach mùchar,
’S tharruing e fo’r sùilean dealbh air;						5270
Mheudaich e air leud na fùirneis,
’S air an smùid a bhiodh a’ falbh as.
Dh’fhàg e mise is crith ’nam ghlùinean,
’S mo bhial cho dùinte ri balbhan,
’S mo chridhe toirt leum le luasgan						5275
Ma chì mi clais-ghual ’s an anmoch.

Sinne a bh’air thuar bhith caillte,
Fhuair sinn cainntearachd dha rìribh;
Fhuair sinn caisleadh air ar cuinnlein
A bhios cuimhn’ air gu cionn linntean,					5280
’S air an rathad leathan, shleamhain;
Céitein no Samhain cha bhì sinn
Suas an rathad corrach, caol sin,
Ged bhiodh saothair oirnn ’ga dhìreadh.

Nis, bho’n sheall e fhéin an dòigh dhuinn					5285
Anns ’m bu chòir dhuinn a bhith gluasad
Chan eil bàrd a thàthas òran,
Chan fhaicear ag òl nan cuach sinn,
Chan fhaicear fleasgach no òigear
A’ cluichd no còmhradh ri gruagaich;					5290
’S gann nach eil gach càraid phòsda,
’S iad ’nan ònaran air cluasaig.

[TD 183]

’S goirt a’ bhuille fhuair thu, Shàtain,
Thàinig sàthadh ort bho d’ chùlaibh;
Fhuair thu sgailc an tobar bàis						5295
A thug gu làr thu air do ghlùinean.
Ged is tric a ghabh thu fàth oirnn,
Fhad ’s a bha sinn air dhon-ionnsaich;
Gheibh thu do chuibhle air falbh,
Mar bhiodh an tarbh nuair chuirt’ an cù ris.					5300

Thog sinn suas an gàradh-crìche,
’S neartaich sinn le pìosan ùr’ e;
Chuir sinn tuilleadh air do dh’àirde,
’S na bha beàrn air chaidh a dùnadh.
Chuir sinn geata air ceann na stairsnich,					5305
Dùinte, glaiste is taic ri chùlaibh,
’S chan fhosglar do dhuine beò e,
Ach le òrdugh Mhaighstir Fionnlagh.

Fhuair thu, Shàtain, buille sgairteil,
’S fhuair thu lapachadh da réir sin;						5310
Tha do mhuinntir anns na claisnean
Air a sgapadh feadh nan sléibhtean;
Ann am buillsgean teas na caonnaig
Bha an fheòil ’s an saoghal ’s tu fhéin ris;
Lùb e sibh ’nur triùir gu luachair,						5315
’S chuir e ruaig oirbh le chéile.

Ràinig e thu’m broinn do sheòmair,
Bhris e’n clòthan is dh’éigh e “Fùidse”;
Cha chuireadh saoghal no feòil ris,
Thilg e chòmhla thar nan lùdag.						5320
Spealg e do ghràbhalta cinn ort,
Rinn e bìdeagan dhe d’lùirich,
’S chaith e mach am fianuis dhaoin’ thu,
’S tu ’nad laoicionn air do rùsgadh.

’S léir a nis thu ’nad choltas,							5325
’S léir dhuinn t’olc is mar atà thu;
Cha bhi dìon air bàrr nan cnoc dhut,

[TD 184]

Chan eil sloc am faod thu tàmhachd.
Chan eil àit an tigh nam bochd dhut,
Ged a nochdadh tu do chàirein;						5330
Chan eil ionad idir ann dhut
Ach an t-slabhraidh ’s an t-seann-àmhuinn.

Fhuair thu ionad àrd bho’n Tighearna
Gus na lìon thu ann le uamhar;
Dh’fhàs thu’n uair sin ann ad dhaibhul,					5335
Dh’fhàg sin shìos an àit’ bhith shuas thu.
Laigh do shùil air Tìr nam Beanntan,
’S dh’fheuch thu Innse-Gall a bhuannachd,
Ach bho’n thàinig Maighstir Fionnlagh
Faodaidh tu do dhùil thoirt suas ann.						5340

Chaill thu do chumhachd ’s an àite,
Chaill thu smàig a bh’agad oirnne
’S bi nis a’ falbh gu d’ phràisich’
Far a b’àbhaist dhut bhith ròstadh.
Tha sinn uile cur ar cùl riut,							5345
Tog do shùil is fàg an còrsa;
Riamh bho’n thàinig Maighstir Fionnlagh
Chan eil ùidh againn ’nad sheòrsa.

Tha thu nis am bial a’ chlobha
’Gad chur fodha an toll na fùirneis;						5350
Bhuail thu dìreach druim a’ bhogha,
Chaill thu romhad ’s air do chùlaibh;
Théid thu an geamhal anns na h-iaruinn,
Bidh thu ’m prìosan air do dhùnadh,
’S cha bhi duine shuas no shìos						5355
A chitear diar a’ tighinn bho shùilean.

[TD 185]

XLIV
MOLADH INBIR-LÒCHAIDH

Gur e Inbhir-Lòchaidh
An t-àite lurach, bòidheach,
Gun cuir mi ceathramh òrain
An dòigh dha ’s an àm							5360
Bho’n a bha mi còmhnuidh ann
Treis a’ cur air eòlais,
Chan ann am bleid no ’m bòilich
A thòisich mo rann,
Ach m’aigne bhith air a dùsgadh						5365
Nach gabh i cur fo mhùiseag
Gu labhair mi mu dhùthaich
Nan stùcan ’s nam beann
Tha sgeadaicht’ ann an àilleachd
’S a h-uile maise nàduir;							5370
Có b’urrainn dheanadh bàrdachd
Bhith sàmhach ’s a’ ghleann.

Sud an t-àite ciatach
As duilich leam bhith triall as,
O’s fheudar dhomh bhith ’m bliadhna					5375
Dol sìos feadh nan Gall,
Gun fhios agam fo’n chrìosdachd
Am faic mi e gu sìorruidh,
Ach ’s math leam beannachd Dhia aig
Gach crìosdaidh a th’ann.							5380
’S a h-uile h-àit’ am bì mi
Gur math leam a bhith cluinntinn
Gach rath a th’air na glinn ud
’S toil-inntinn neo-ghann;
Gun téid mi air an déile							5385
Gum bi e ann am chuimhne
Gach carrantachd is coibhneas
A rinn iad rium ann.

[TD 186]

Ged shiùbhladh tu’n Roinn-Eòrpa
Gu geatachan na Ròimhe,							5390
A’ Ghearmailt is an Òlaind
Is còrsa na Fraing’,
Chan fhaic thu aite-còmhnuidh
Cho maiseach ri Srath Lòchaidh;
Is tric a chunnaic còmh-stri							5395
Is còmhrag nan lann.
Ma dhìreas tu na cnuic ann
Bidh seallaidhean ri fhaicinn;
Ma chromas tu ’na glaicean
Gun claistinn thu steall							5400
Aig sruthanan nan àrd-bheann
A’ cromadh thun na tràghad,
’S na sòbhraichean fo sgàile
A’ fàs aig gach allt.

Na srathan a tha còmhnard,							5405
Na tulaichean as bòidhche
Am bi uiseagan is smeòraich
Le’n ceòl feadh nan crann;
Le fionnarachd na gaoithe
Thar mullaichean an aonaich,—						5410
Thu faireachdainn cho aotrom
Ri faoileag nan tonn.
B’aighearach bhith ’g éisdeachd
’S a’ mhadainn an àm éirigh
Ri langanaich an fhéidh							5415
’S e air eudann nam beann
Is gathannan na gréine
Air stallaichean an t-sléibhe
Le lainnir mar na seudan
A’ leumraich ’s a’ danns’.							5420
Tha’n coileach dubh is ruadh ann
Ri’m faighinn mu na bruachan,
Tha’n eilid cas as luaith’ ann
’S as uallaiche ceum.
Tha’m bradan thig o’n fhairg’ ann						5425
A’ mireadh air sruth garbhlaich,

[TD 187]

’S bidh gillean moch is anamoch
’Ga shealg aig gach leum.
Crodh ann agus caoirich
Ag ionaltradh air raointean;							5430
Bidh bhanarach ’gan saodachadh
’S laoigh as an déidh.
B’e ’n toileachadh leam daonnan
’Gan coimhead air gach taobh dhiom
’Nam shuidhe air gnoban fraoich						5435
’S mi ri aodann na gréin’.
Tha maighdeanan as bòidhch’ ann,
’S as deise théid ’nan còmhdach;
Tha maraichean nan ròp’ ann
Gu seòladh nan tonn.								5440

Seinnidh an luchd-ciùil ann
Cho farumach ’s cho sunndach,
Gun cuireadh iad fear crùbach
Gu ùrlar a dhanns’.
Subhachas is àbhachd								5445
’Ga chumail mar a b’àbhaist;
Bidh cruinnichean càirdeil
Is ràbhartas ann.
’S ioma rud a chì thu
Their toileachadh dha t’ìnntinn,						5450
’S bidh fois agad nuair shìneas tu
Sìos ann do cheann.

Bu thogarrach am màireach
A thillinn ann a thàmhachd;
Tha rudeigin ’s an àit’ ud							5455
A thàirneadh duin’ ann.
Na luibhean a tha fàs ann
A-muigh air feadh nam blàran,
Gum beòthaicheadh am fàileadh
A’ chàileachd bhiodh fann.							5460
Ged choisichinn tromh Albainn
O Shasuinn chun nan garbh-chrìoch
’S a h-uile bad as ainmeil

[TD 188]

’S as dealbhaiche a th’ann;
Mo raghainn dhe gach àit’ e,							5465
’S gun taghainn bhith am Banabhaidh
Am fradharc nam beann àrda
Tha cur sgàil’ feadh nan gleann.
Tha ’n Cruthadair ’ga riaghladh,
Tha h-uile rud fo rian ann,							5470
E buileachadh gu fial ann
Gun sìon a bhith gann.

Sitheann air an t-sliabh ann;
Tha ’m bitheantas an t-iasg ann,
’S tha ioma gnè do dh’ianlaith						5475
A’ sìolachadh ann.
Nam faighinn mar a dh’iarrainn,
’S e fantainn an bu mhiann leam;
Cha charaichinn o a chrìochan
Gu liathadh mo cheann,							5480
’S nuair thigeadh deireadh m’ùine
’S an cadal as nach dùisginn
Gu laighinn anns an ùir ann
Fo dhùbhradh nam beann.

[TD 189]

XLV
CUIR ROMHAD BLIADHN’ UR

Tuigeamaid an tùs na bliadhna						5485
Teannadh dlùth air crìoch na ràithe,
Nach eil seachdainn ùr a thriallas
Nach toir crìonadh air na làithean,
’S lùbamaid ar glùin gu dìblidh
A thoirt taing dha’n Tì as àirde						5490
Threòraich thuige so gun bheud sinn
Tromh gach aiceid, éis is ànradh.

Thugamaid adhradh dha ’r n-Ùghdair,
Dha’n Spiorad bho’n drùidhteach gràsan,
Ar Britheamh, ar Crìoch ’s ar Tùs E;						5495
Lùbamaid ar glùin gu làr Dha,
’S iarramaid gu dian le ùrnuigh,
Saor bho’n olc gun cùm A làmh sinn,—
Coimhlionta, dèanadach, dìleas,
Ceart ag imeachd ’nA làthair.							5500

Fanamaid cuidhte is an saoghal,
’S an fheòil so tha daonnan làmh ruinn,
Fo stiùradh Spiorad na naomhachd,
’S cha bhi sinn fo dhaors’ an t-Sàtain.
Ann an stuamachd is ann an reusan						5505
Gluaiseamaid a réir nam fàintean;
Leigeamaid cridhe agus inntinn
Air an rìoghachd tha neo-bhàsmhor.

Is prionns’ air an t-saoghal so ’n Diabhul,
Is e ’ga riaghladh mar is àill’ leis;						5510
Dùthchannan air ghoil ’nam fiabhrus,
’S iad air lìonadh leis an àrdan.
Bho’n chuir iad cùl ri Crìosda

[TD 190]

Chan eil sìochaint ann an àite,
Ach sluagh an t-saoghail air am pianadh,—					5515
Dol fo chuing do ghnìomh an làmhan.

’S mór ’s gur uamhasach ri smaointinn
Cor an t-saoghail ’s mar atà e,
Làn do dh’olc ’s do dh’uamhar dhaoine,
’S buaireadh maoin a bhith ’ga càrnadh;					5520
Nuair tha’n fhìrinn ’ga cur sìos ann,
’S a’ cur bhriagan suas ’na h-àite,
’S adhradh beòil ’ga thoirt dha’n Tighearna,
’S iad le’n gnìomhannan ’gA àicheadh.

Nach b’e sin an crìosdaidh neònach						5525
Bhriseas le uile deòin na fàintean
A bha casg a h-uile fòirneirt,
Fuil a dhòrtadh, murt, no meàirle
Sgriosas as gun tlus, gun tròcair,
Aois is òige, mac is màthair—						5530
Feadh nan cnoc ’nan sìneadh reòta,
’S an cuid cìoch am beòil am pàisdean.

Naoi ceud deug is leth-cheud bliadhna
Bho’n rugadh Crìosd am baile Dhàibhidh,
Far na theagaisg E le bhial iad,						5535
’S rinn E mìorbhuilean ’nan làthair.
Leighis E bacaich, doill is bodhair,
Thill E na lobhair gu slàinte,
’S thug E beò na cuirp bho’n ùir ann
A bha ùin’ bho ghlac am Bàs iad.						5540

Theagaisg E le briathran naomh’ iad,
’S dh’iarr E ’n saoghal so chur suarach;
Gur geàrr a mhaireas ar n-aonta air,
’S e bhith ’n gaol air an car tuathal.
H-uile neach tha cosg a shaothrach						5545
Le déidh air a’ mhaoin a bhuannachd,
Cluinnidh e ’s an uair nach saoil e
G’ eil anam ri fhaotainn bhuaithe.

[TD 191]

’S follaiseach soilleir ri léirsinn,
Far bheil Spiorad Dhé ’s A ghràsan						5550
Tha na comharran ri leughadh,
’S a thoradh gur léir a’ bhlàth e;
Carrantachd, aoibhneas is fìrinn,
Fad-fhulangas, sìth is sàmhchair,
’S cha togar aimhreit no stréipe,						5555
No fianuis-bhréige air càch ann.

Cuireamaid ar cùl gu crìosdail
Ris a’ mhiann a bh’aig na h-Iùdhaich,
Cumhachd agus glòir an t-saoghail,
Armailtean is maoin gun chùnntais						5560
Bhith os cionn gach treamh is nàisean
Ann an càirdeas Dhé nan dùilean
Lìonta leis a h-uile fàbhar
Agus càch a bhith gun diù dhiubh.

’S cruthachadh an Athar shìorruidh						5565
H-uile meur dhe’n chinne-daonda,
’S thug E ’m binn gu loma-léir dhaibh
Nuair a dh’éirich iad ’nA aodann.
Cheannaich E air ais Dhà fhéin iad
Nuair a cheusadh am Fear-saoraidh,						5570
’S biodh iad dubh, no geal, no grìsfhionn,
Dh’fhuasgail E bho’n chìs mar aon iad.

Ma’s e bràthair thu do Chrìosda,
Tuig na briathran a tha ’g ràitinn
Nach dean t’ìobairt dad a dh’fheum dhut					5575
Fhad’s nach dean thu réit’ ri d’bhràthair.
Fàg do thabhartas, na tairg e
Gus an claoidh thu fearg is àrdan,
Mu’n tig ìsleachadh an uamhair
Ort bho ghruaim an Tì as àirde.						5580

Thàinig Slànuighear an domhain,
’S chuir E romhainn rathad dìreach—
Corrach, cumhang, suas gu Pàrras,

[TD 192]

Sin am fàradh tha ri dhìreadh.
Tog do shùilean suas bho’n làr;						5585
Chan fhaigh thu sàbhaladh gu h-ìosal,
Ged is tuisleach, ceum an àird air,
Ruig am bàrr le gràs an dìchill.

Cuireamaid romhainn bhith strìochdta
Dol tromh ’n bhliadhna so tha teachd oirnn,					5590
Faicilleach, furachail, rianail;
Na leigeamaid miann thar smachd oirnn.
Cuimhnicheamaid ceusadh Chrìosda
Mu’n tuit sinn an gnìomh a’ pheacaidh;
Seachnamaid gach rathad fiarach						5595
Far an téid ’s an lìon ar glacadh.

Cuireamaid an saoghal suarach;
Biodh ar smaoin air duais am Pàrras
Bho’n a ghealladh ùir is uaigh dhuinn,
’S do gach linn a nuas bho Àdhamh.						5600
Cosgamaid an tìm a fhuair sinn
Ann an strì le buaidh ri’r nàdur;
’S e ni cìnnt air beatha bhuan dhuinn
Nuair thig bìnn aig uair a’ bhàis oirnn.

Comhairle bho aois gu òige:							5605
“Falbhaidh sinn mar cheò an fhàsaich;
Trianaid aig gach aon ri chòmhrag—
Tha saoghal, tha’n fheòil, tha Sàtan.
’S goirid, crìon an tamall còmhnuidh
Eadar breith is beò is bàs dhuinn;						5610
Seach an t-sìorruidheachd ann an dòruinn;
Neo le Crìosd’ an Glòir ’s na h-àrdaibh.”

[TD 193]

XLVI
FÀILTE AN DIABHUIL DO’N DROCH DHUINE

Tapadh leat, a dhuine dhona!
Tha mi toilichte as do ghluasad;
Fhir, a dhìobair tigh do mhàthar,						5615
Sud mo làmh dhut chum na guailleadh.
’S ann dhomh fhéin a thig bhith leòmach
Gun do ghabh thu seòladh bhuam-sa,
’S glaodhar furan dhut is fàilte
Bho’n Lic-Bhàin gu Sìg-nan-Cuaran.						5620

Glaodhar fàilte dhut le fialachd,
Rinn thu’n gnìomh as bheil mi uasal;
Thaisbein thu t’inntinn am bliadhna,
’S tha na ciadan ort a’ nuadal.
Thionndaidh thu t’aghaidh gu d’chùlaibh,					5625
Leig thu cùrsa air dùthaich fhuadain;
Mach o lagh ’s bho reachd nam fàintean—
Gheàrr thu’n càbla ’s thug thu’n cuan dhi.

Gheàrr thu’n càbla ’s thug thu’n cuan dhi,
Leig thu tuathal ’s gaoth ’na cùl dhi;						5630
Thug thu’n stiùir á làimh na stuamachd,
Thilg thu thar a guailleadh ùmhlachd.
’S fhasa leis na dol gu fuaradh
Nuair a dh’atas cuantan drùiseil,
’S cha bhi guth air c’àit am buail i,						5635
Dol gu sìorruidheachd bhuan gu siùbhlach.

Gheàrr thu’n càbla o Àirc a’ Chùmhnaint,
’S mór mo shùnnd ’s an dìle ruadh ann;
Ged bhiodh bràithrean riut an diùmbadh,
Leig do shùil air meud na duaise.						5640
Gheibh thu àrdachadh ’s na cùirtean;

[TD 194]

Ni thu t’iùl am measg nan uaislean,
’S bidh mi fhìn a ghnàth ’gad stiùradh,
’S chan eil cùis nach tig gu d’bhuannachd.

Bidh mi fhìn a ghnàth m’ad thimchioll,					5645
Dhòmh-sa ’s iomchuidh ’s gur liùm thu;
Tha do cheum air sràid an iomraill
Bho’n a b’ionmhuinn leat co-dhiùbh i.
Fillte ann an dubhailcean dorcha,
Sìor-thighinn doirbh an cur gu cùl dhut,					5650
’S tu mar long a chaill a h-aodach,
Fuadaichte romh ghaoth na dùldachd.

Thu mar long an déidh a fuadach
Ann an gaillionn cruaidh a’ gheamhraidh,
Tanalach leis air a guaillean,							5655
Miachd air an fhuaradh, cha seall i,
Cudthrom na fairge ’ga sìobadh,
’S blad air a cliathaich gu h-aimhleas,
Gun acair a ghlacas grunnd dhi,
No chrochas air pluic an ceann dhi.						5660

Bidh mi fhìn m’ad thimchioll daonnan,
Fad do shaoghail bidh mi làmh riut;
Chan eil miann nach faigh a saorsa,
’S neartaichidh mi h-aon no dhà dhiubh.
Guma h-olc dhaibh fhéin ’s dha naomhachd,					5665
Dh’fhalbhadh Maois e fhéin ’s na fàintean;
Dé rud th’ann ach miod na faoineis
A bhith smaointinn gum bheil bàs ann.

’S mór na bh’agad ri chur suas leis
Air do bhuachailleachd an còmhnuidh,					5670
’S mór an t-seirm a bha ’nad chluasan
Air cho cruaidh ’s a bhiodh am mòd ort.
Cha robh aon té dhe na fàintean
Nach robh ’n àit’-eigin a’ gròcadh
Air gach miann a tha dhut buailteach						5675
Leis am buairear anns an fheòil thu.

[TD 195]

Gu deimhinne dhearbh thu misneachd
Nuair a bhrist thu as a’ chùmhlach,
Rinn thu ’n tùrn ud ’s leam nach misde;
Leag thu clisnichean ’nan sprùilleach,					5680
Bhuail thu ’n tuagh ri bun a’ mheoghlain,
Buille throm le t’uile dhùrachd
Leis na gheàrr thu meangan mosgain
Thar an stoc a bha ’ga ghiùlan.

Cha b’e meangan fhéin a thuiteam						5685
Dh’fhàg cho sultmhor dhomh mo bhuannachd,
Ach gu mill e fàs nan ùbhlan
Eadar samhla shùl is chluasan
Air an Tì a dh’fhuiling am bàs
Air los an gàradh chur mu’n cuairt daibh,					5690
Bhith ’gan goid ar leam is éibhinn;
Prìs a’ cheusaidh ’ga thoirt bhuaithe.

Thug thu lot air stoc an fhìon-lios,
Cho-shamhlaich Crìosda ris fhéin e;
Stoc a chumadh beatha shìorruidh						5695
Ris gach miar ’s a’ chruinne-cé dheth,
’S nuair tha meangan sgarta bhuaithe
Cha bhi beatha buan ’na gheugan;
Tuitidh e air uachdar talmhainn,
Ruadh a’ searg mar eiteach sléibhe.						5700

’S meangan thusa a chinneadh ùbhl’ air,
Chinneadh duilleach ùr-ghlan maoth air;
Bidh thu nis a’ searg fo d’rùsgan;
Chaill thu sùghadh stoc na craoibhe,
Théid do chur ’s a’ bhocsa chruadhach;					5705
Thig mo chruth ’s mo thuar-s’ air t’aodann,
’S mise fear nach dùraig d’fhuasgladh
Bho ’n a fhuair mi air an taod thu.

Gheibh thu nis a h-uile saorsa
Dhol gach taobh am bi thu ’g iarraidh:					5710
Lig thu á do cholainn-daonda

[TD 196]

’S dh’fhalbh i leis an taod mu cliathaich,
’S e mi fhéin a bhios ’ga stiùradh
Air do chùlaibh anns an dìollaid,
’S nuair a théid a réis a dhùnadh						5715
’S e mo ghnùis bhios air do bhialaibh.

Gur a h-ait leam bhios do mhì-ghean
Nuair a chì thu far an téid thu;
Mur do chreid thu riamh an fhìrinn,
Faic a nis le cinnt dhut fhéin e,						5720
’S cha b’e an t-aineolas a mheall ort,
Cha b’ann dall a bha do léirsinn;
Mheall mi fhìn air t’uile smaointinn
’S thug mi leam air taod ’nam dhéidh thu.

Tachraidh Charon aig an allt riut,						5725
’S bheir e leis a-nall air bàt’ thu;
Fàg a-muigh do shùil ’s do dhòchas,
Tha do leab’ air dòigh ’na h-àite,
’S tuig mu’n dorus tha ’ga dhùnadh,
Thig le glag mu chùl do shàiltean,						5730
Nach tig fosgladh air gu sìorruidh
Fhad ’s bhios Dia ’na Dhia nan gràsan.

Bidh thusa còmhla rium ’nam rìoghachd
Air do chlaoidh ’s chan fhaigh thu bàs ann;
Cha tig liathadh lath’ a chaoidh ort						5735
Anns an oidhche ’s duibhe thàinig;
Cha tig socair ort gu sìorruidh,
Sìth no sìochaint, fois, no sàmhchair
Ann an teas na dòruinn mhór
Is cuibhrionn dhòmh-s’ air son mo cheamhraig.				5740

’S cuibhrionn dhut-sa thu fhéin a nis e,
’S ionnan thusa ’s mis’, a nàbaidh;
Tha sinn ann an so le chéile
Air grìosach éibhlean ann an àmhuinn,
Cha bhi dùil ri crìoch bhur péineadh,						5745

[TD 197]

Dh’fhalbh an dé ’s cha tig am màireach;					
Caochladh cha tig oirnn a chaoidh ann,
Thus’ ad ghlaoic is mis’ am Shàtan.

Bidh thu nis a’ caoidh ’s a’ grìosadh
Nach e diabhul a bha làidir;							5750
Nan do chreid thu ’n teagasg Chrìosda
Cha robh neart ann fiach na fàirdin.
’S e do choire fhéin da rìribh
Rinn do lìbhrigeadh ’nam làmhan
Gus bhith ròstadh air mo bhranndair,						5755
Teadhraichte le slabhraidh phràisich.

[TD 198]

XLVII
AN COILEACH A CHAIDH AIR CHALL ’S A’ PHOSTA

’S e latha Nollaig tha’n diugh ann,
’S cha d’fhuair mi guth as na Hielans;
Cha d’fhuair mi ràcan, no tunnag,
No cearc, no culag, no criomag,						5760
Ach, mur an tàinig, chan airc leam,
Nach cùm iad ac’ ’s nach ith ’ad e;
Is ioma molt ann an crochadh
Aig Mac-an-Rothaich ’s an uinneig,
’S gum faigh mi cas.								5765

A rìgh! gur mise bhios ròiceil,
A’ faicinn ròsd’ anns an àmhuinn
Is làn na poiteadh do dh’eanraich
A b’fhiach a thairgse dha’n bhàn-righ.
Faodaidh mise bhith buidheach,						5770
Ged dh’òlainn urad ri càmhal;
’S ann bhios mi ’g imlich mo chorrag
Nuair chì mi lodar aig Màiri
’Ga thoirt a-mach.

’S e sgailc do shùghadh na déiseadh						5775
A chuireas gleus air mo stamaig
Mu’n suidh mi sìos gu buntàta,
Cho math ’s a dh’fhàs ann am feannaig.
An uair a chì mi ’s a’ phoit e,
’S am maide plocaidh ’ga phrannadh,						5780
’S ann tha mo cheist-sa air an spàinnidh
A thug an cèard thar na slabhaig
G’a cur a-steach.

Ach nan tigeadh Bean Uilleim
Is mis’ am mullach mo shòlais,						5785

[TD 199]

I ’gam choimhead a’ sgealbadh,
Gun stob a dh’arm ach na meòirean
An rud a bhuaileadh ’na h-inntinn
Is gum faighinn dìreach mu’n t-sròin e;
“’S e crois Chrìosda air gach crìosdaidh;					5790
’S ann orra bhialaibh-sa, Dhòmhnaill,
Tha cuid an daimh.”

Ach ged nach tàinig an coileach,
Chan eil mi coireachadh Màiri;
Tha fios nach deanadh i dearmad						5795
A chur air falbh mar a b’àbhaist
Is ma chaidh e ceàrr anns an t-slighe
’S cho math bhith nigheadh mo làmh as,
Ach smaointich thusa air na h-oscair
A ghabh a’ phostage ro-làimh air						5800
Gun thoirt gu srath.

’S ioma cugainn bliadhn’-ùire
A chaill a cùrsa anns a’ cheò so,
’S a’ chuid a dh’fhalbh dhiubh á Uibhist,
Cha tàinig fuigheall dhiubh dòigheil,						5805
’S ge b’e trusdar gun ionchainn
A chuir iomrall ’s an ròd ud,
Gun chuir e an coileach a dhìth orm:
’S mór an dìobhail sud oirnne,
’S e bhith cho math.								5810

Chaill mi’n coileach ’s b’e an call e;
’S e dh’fhàg ’s an àm so mi tùrsach
Is ged a shiùbhlainn a’ Ghalldachd
Nach fhaic mi shamhla ann am bùthaibh.
’S ann tha mi fhìn ann an amharus						5815
Gun chuireadh sanntach an t-sùil ris;
Gur fhad’ o chunnaic mi banntrach,
’S i gabhail rann air a glùinean
Bhiodh ac’ o shean.

Bu mhath a b’aithne dhomh àrmunn						5820
Nuair bha mi tàmhachd an Uibhist

[TD 200]

Is bhiodh e daonnan ’na dhorruinn
Le daoine gonadh a’ chruidh air.
Bu tric bhiodh Anna Nic Suain aige,—
Té bha uamhasach sgilear;							5825
’S an àm bhith deanamh an t-snàthain
Bhiodh dath a’ bhàis air a bilean
Gus e bhith ceart.

Nuair bhiodh na h-eich aig’ air thogail
Nach dean ’ad obair an fheamnaidh,						5830
Ged tha mi cinnteach gu leòr ann
Gu leighiseadh eòrna air a’ chalg ’ad.
Cha chuireadh neach as a chlaigionn
Nach deach am bragadh le farmad
Is dh’fhàg sud esan ’na amadan						5835
Eadar Anna ’s an t-sealbhach
’Na thiopa-taip.

Ach ’s fheàrr dhomh tilleadh ri m’ choileach,
Ma faightear coire dha m’ bhàrdachd;
O ’s e bu chuspair an tùs dhomh						5840
Nach lean mi dh’ionnsaigh a’ bhàis e
Is ged nach d’fhuair mi dheth caiteag
Air son a chagnadh fo m’ chàirean;
Gur fhad’ o gheall mi dhomh fhìn e
’Na rud beag bìodach fo a mhàthair						5845
’S b’e sin an speach.

Bu tric a shuidh mi ’ga shealltainn
Nuair bha mi ’s t-samhradh ’s an dùthaich,
’S mi ’ga fhaicinn cho tapaidh
A-mach ’s a-steach feadh an ùrlair,						5850
’S bha fios ’am fhìn nuair a dh’fhàsadh e
Gur ann tàbhachdach, dùmhail,
Cho glan ’s a thogadh e ’n gràinnean
Nach fhaiceadh càch ’s e fo’n sùilean
Gun ghabh mi beachd.							5855

Bu tric a sheachainn e ’n spitheag,
Ged chaill e ’n diog aig a’ Nollaig

[TD 201]

O bhiodh e daonnan ’na spriolag
A-muigh mu’n iodhlann a’ sgrobadh,
’S an donas ite chaidh riamh as						5860
A dh’aindeòin fiadhachas bhodach,
Cho grad ’s a sgaoileadh e sgiathan
Nuair bhiodh té fiachainn le mollaig air
Aig an dais.

Ach, ’fhir, tha ’n toiseach do réise,						5865
’S tu an nochd ag éisdeachd nan rann so,
Na leig ’nad àbhachd air dìochuimhn’
Gum faod do chrìoch a bhith teann ort.
Tha ioma sgiorrag dhuinn buailteach,
Nach tric tha ’n uair a’ tighinn meallt’ oirnn;					5870
Ged tha thu ’n diugh air an làrach,
Tha latha màireach gun ghealltanas
Air aig neach.

Nach beag, a choilich, a shaoil thu
Gun robh do chaochladh a’ sealg ort,						5875
’S tu ann an toiseach do latha,
Gun chnead, gun ghalair, gun anacair;
Ach ann an òige ’s an spionnadh,
Gur minig a chuireadh an earbsa,
Chan eil an saoghal-s’ ach tuisleach,						5880
Gur cinnteach ’s duslach na talmhanna
Sinn air fad.

Ma bha do shaoghal dhut sglàmhal,
’S tu ioma là fo na buillean,
’S gum bheil e nis aig a dheireadh;						5885
’S e sin an dreag againn uile.
’S e ceann gach rathaid a’ chill dhuinn,
Cha d’fhuair sinn innleachd air fuireach,
Ach ’s buidhe dhut-sa tha gun chionta
Seach mise, duin’ a bhios an cunnart						5890
Nuair thig am brath.

Chaidh do cholann a dh’Ìle
Is mu’n a thill i thar bhòidse

[TD 202]

Cha robh cnoimheag ’nad amhaich
Nach robh cho reamhar ri m’ òrdaig						5895
Is nam biodh am post’ a chuir ceàrr thu
Is té no dhà dhiubh ’na sgòrnan,
O, ’s e mo ghuidhe-sa dhà-san
Gun toir am fàileadh air òrrais,
’S nach tig i dheth.								5900

[TD 203]

XLVIII
GAOTH AN IAR

Gaoth an iar, gaoth an iar,
Gaoth an iar thar na mara;
Gaoth an iar thar a’ bhàigh—
Steach gu tràigh, fionnar, fallain.

Gaoth an iar thar nan stuadh,							5905
Tighinn bho’n chuan chun an fhearainn;
Oiteag analach nan tonn,
Tighinn á com tha gun ghalair.

Gaoth an iar a’ sguabadh fraoich
Suas ri aodann nam beannaibh.						5910
’S binn a ceilearadh ri tràigh,
Rogha tàladh nan leanabh.

Gaoth nach adhbharaich dha’n t-sluagh
Feum air cuaran no barran;
Cha b’ionnan ’s an crannadh fuar						5915
Thig bho thuath no bho’n ear oirnn.

Gaoth is buige thig á speur,
’S blàithe shéideas ’s is taise;
Cha tig anacair ’na lorg,
Gaoth nan gorm-thonnan casa.						5920

Anail chùbhraidh chùl nan stuadh,
’S fallain fuar-ghlan a deathach;
Séideadh sèimh air tìr an fhraoich,
’S grad a sgaoileas i ceathach.

Gaoth na seilge, gaoth an éisg,						5925
Gaoth na spréidhe mu’n mhainnear;

[TD 204]

Gaoth na feamann anns gach cròic,
Gaoth an eòrn’ air gach machair.

Gaoth an t-sealgair taobh a’ chùirn,
Dheanadh fùdar a lasadh,							5930
Toirt na h-eunlaith thar na sgéithe,
’S gun an speur ach a’ glasadh.

Gaoth an iasgair aig na cléibh,
Fairge réidh is cuan farsuinn;
’S ann leam fhìn bu bhinn a ceòl						5935
Tighinn gu seòl air a tarsuinn.

Nuair nach b’àirde mi na ghlùn
B’i mo dhùsgadh ’s mo chadal,
’S i ni tuiream aig mo chill,
Nuair thig m’oidhche bhios gun mhadainn.					5940

[TD 205]

XLIX
MÓR NICLEÒID

Ged bha mi ’n raoir an tigh leam fhìn
’S mo chridhe tinn fo leòn,
Gum bheil mi ’n nochd a’ togail fuinn
Glé inntinneach gu ceòl;
Bho’n chuir a’ chuibhle car mu’n cuairt,					5945
Chaidh fuadach air gach bròn,
’S tha cridh’ a’ bhàird air dìreadh àrd
Bho’n thàinig Mór NicLeòid.

Ged dh’fhàg i mis’ an so fad shìos
Fo chianalas is bròn,								5950
Gun facal tighinn as mo bhial,
Gun chrìosdaidh tighinn ’nam chòir,
’S ged chaidh an tigh ’na chulaidh-sgràth,
Gun tàinig e gu dòigh,
’S cha mhór gun aithnichinn fhìn e ’n dràsd					5955
Bho’n thàinig Mór MacLeòid.

Nuair chì mi’n t-ùrlar air a sgùradh
Glan, gun smùr, ’na chòir,
Gun bhotul liunn bhith thall an niùc,
Gun mheirg mu chùl an stòbh;						5960
Gach nì cho cùbhraidh ris na h-ùbhlan,
’S cuibhrig ùr air bòrd;
Gum faod mi ràdh is léir a’ bhlàth
Gun tàinig Mór NicLeòid.

Nuair chì mi chlann a-muigh ’s an trannsa					5965
A’ ruith le ball ’nan dòrn,
’S a dh’fhalbh gach poll a thug mi ann
’Ga stampadh fo m’ dhà bhròig,
’S a chìtear m’ainm a-muigh air clàr

[TD 206]

’S e deàrrsadh mar an t-òr;							5970
Gum bi na nàbaidhean ag ràdha,—
“Thàinig Mór NicLeòid.”

Nuair thig mi dhachaigh oidhche Luain
Cha bhi am fuachd ’gam leòn,
’S chan fhaigh mi pìos do dh’aran cruaidh					5975
Is cupa ruadh ’nam dhòrn,
Ach bidh a’ phoit ’s i loma-làn
Le brot is càl is feòil;
Gum faigh mi sàth dhe ’n bhiadh as fheàrr
Bho’n thàinig Mór NicLeòid.							5980

Chì mi teine mór do ghual,
’S bidh fuaim aige ri m’ shròin;
Cha dean mi sìon ach suidhe sìos,
Bhith fuasgladh dhìom nam bròg.
Cha ruig mi leas ma bhios mi sgìth,						5985
A’ phìob thoirt as mo phòc’;
Bidh h-uile càil g’a chur ri m’ làmh
Bho’n thàinig Mór NicLeòid.

Chì mi h-uile nì ’na àit’
Air fhàgail mar bu chòir;							5990
Gun fiach an t-snàthlainn a’ dol ceàrr,
’S an tigh cho blàth ri còs.
Bidh am bocsa luathadh a bhiodh cruachadh
Suas os cionn a’ bheòil,
Gun làn na spàinneadh air a’ mhàs						5995
Bho’n thàinig Mór NicLeòid.

An oidhch’ a thill i thuirt mi fhéin
Gun cuirinn féisd air dòigh
Is thug mi iasg a-steach á bùth
’S bha h-uile pùnnd dheth gròt						6000
Is fhuair mi botul beag a-nall
Dhe ’n dram aig Mac-an-Deòir,
Bho’n bha mi ’g ràdh ’s tu tighinn o’n bhàt’,
Cha mhisd’ thu làn do bheòil.

[TD 207]

’S ann thuirt i rium ’s i car cho diùmbach,					6005
“Till a-nunn an còrn,
Tha’n t-àm agad bhith nis dheth stad;
Gun d’rinn thu sgaid gu leòr.
Chan fhaca mise sgillinn ruadh
A fhuair thu ann ’nad dhòrn;							6010
Chaidh ceithir punnd a chur ’s a’ mhàl,
Ach c’àit an deach an còrr?”

Gun duirt mi, “’Ghalghad, bho’n a dh’fhalbh thu,
Tha mi searbh gu leòr;
Gach nì cho gann ’s an t-sìd a bh’ann,					6015
Bha steall aic’ as na lòin.
Nach robh mi co’-là-deug ’nam thàmh,
Gun fhàirdean bhith ’nam phòc’?
Bu chòir dhut ùrnuigh a chur suas
Bho’n fhuair thu g’eil mi beò.”						6020

Nuair thig Di-Sathuirne mu’n cuairt,
Cha ghluais mi dha’n tigh-òsd’,
Ach tilleadh dhachaigh aig an uair
’S mo thuarasdal ’nam dhòrn.
Chan fhaod mi gloine chur ri m’ bhial,					6025
No làn a’ mhiarain òl;
’S gur léir a’ bhlàth dhomh fhìn ’s do chàch—
Gun tàinig Mór NicLeòid.

[TD 208]

L
DÌTH NAN CUNGAIDHEAN

Leam is bochd a bhith bruidhinn
’S an raoir is an nochd a bhith tighinn air					6030
Na tha sprochd air na h-igheanan,
Gun na nithean a b’ àill’ leo
Bhith aca suathadh an sròine,
’S a’ cur an cuailean an òrdugh,
A dh’fhàgadh gruaidhean mar ròsan,						6035
’S bilean beòil mar an sgàrlaid.

’S chan e gainnead an airgid
No idir coire an luchd-margaidh
A thug an goireas á Albainn.
Bu toigh le bana-cheàird ’s le bàn-righ					6040
’Gan deanamh suas ann am briaghad,
Gu mìn-gheal, gruaidh-ruiteach, ciatach,
’S a dh’fhàgadh gruag bhiodh air a liathadh
Gu buidhe, ciabhagach, fàinneach.

Ach an t-uamhas a dhòirt oirnn						6045
A-nall air uachdar na h-Òlaind,
A chuir ar sluagh do na frògan,
’S na bailtean móra ’gan smàladh;
A chuir na balaich a dhìth oirnn,
A’ dol ’s an deachamh na mìltean;						6050
Nach ioma fear tha ’na shìneadh
Is cùl a chinn ris an làraich.

Ach cha b’e marbhadh nan diùnlach
Fo chulaidh armailt na dùthcha
A tha mo ghalghad ag ionndrainn,						6055
’S tha ’n guli-gùg air a thàilleabh,
Ach a’ mhàileid bhiodh daonnan

[TD 209]

A’ falbh ’s gach ceàrn air a gaoirdean;
Bu tric bhiodh làmh air ’ga sgaoileadh
Na bocsa snaoisean mo mhàthar.						6060

Cha toir gillean an luaidh dhaibh,
Mar is minig bu dual dhaibh;
Fanaidh fir air an fhuaraidh,
’S chan eil an ruaig mar a b’àbhaist
Bho ’n theirig pasganan cùbhraidh,						6065
A bhiodh ’gan tatadh g’an ionnsaigh:
Tha ’m botul scent air a dhrùghadh,
Gun bhoinne ’m bùth dheth air fhàgail.

Leam is cruaidh a bhith ’g éisdeachd,
’S a bhith ’s an uair so a’ leughadh						6070
Mu chor na gruagaich gun chéile,
Nach d’fhuair i fhéin ann an càraid,
A dh’fheumas triall chun na h-aoise
Gu dubhach, cianail, ’na h-aonar,
’S a thoireadh bliadhna dheth saoghal					6075
Gun tigeadh aon air a h-àrainn.

Chan eil annas no rìomhadh,
Chan eil anart no sìoda,
Chan eil ad air an cìrean,
Le ite fìor-eun no ràcain;							6080
Chan eil nithe their gu dòigh iad,
Ach an inntinn g’a leònadh,
A’ cagnadh ionga na meòireadh
A tha gun dòchas ri fàinne.

’S ioma té bhiodh gu dealrach						6085
’Na suidhe leughadh air carbad,
’S i nochdadh leugan do chalpa
Cho cuimir, dealbhach ri Gàrbo,
A bhiodh i gnogadh gu spòrsail
Le sìoda snog air a chòmhdach,						6090
A thill ri moganan clòimhe,
’S nach tog an còta bho na sàiltean.

[TD 210]

Thachair Màiri nighean Sheumais
Aig oisinn sràide an dé rium
Le coltas bàn-bhusach deurach,						6095
Mar bhean is a céill air a fàgail;
Bha ceann a-null is e air fhiaradh,
’S bha ’n gàire sunndach gun sgial air:
’S ann bha i coltach ’na fiamhachd
Ri té rinn gnìomh a bha nàireach.						6100

Gus am faca mi a h-aogasg,
’S na theab mi tuiteam le ioghnadh.
Gu dé ’s an tubaist thug caochladh
Air cruth an aodainn a b’àille?
Bha gasan liatha ’na cìrean,							6105
Bha fichead cnaimhseag ’na cìbhlean,
’S bha guirean dearg is cóig frìdean
Os cionn a cuinnleanan deàrrsach.

[TD 211]

LI
NUAIR A THÀINIG AM BUROO DO DHÙTHAICH NAM BEANN

Rìgh! gur mis’ tha fo phràmh,
Cha tig aighear ri m’ chàil,							6110
’S mi fad’ o eilein nan àrd-gharbhlaichean;
’S e mo chuibhrionn gu bràth
Bhith air muinntearas chàich
Fhad ’s a chumas an t-àgh anathadh rium.
Ach na dh’fhan ás mo dhéidh,						6115
’S a chùm an dachaighean fhéin,
Dh’fhàs iad uile gu léir sealbhach ann,
Tigh’nn air n-adhart gu mór
Ann an saidhbhreas ’s an stòr,
Ged tha mise ’s a’ chrò charbad so.						6120

Chan eil duine ri tràigh
Eadar Arcaibh nam bàgh
Agus Manain mu’n gàir fairgeachan
Nach eil biadhta nas fheàrr,
’S ann an sìochaint ’s an tàmh						6125
Nach robh riamh aig mo dhà sheanmhair-sa,
’S ann tha mise ’s mo chlann
Ann am miadhoin nan Gall,
’S tric m’aran gun feann armaidh air,
Agus Dùthaich nam Beann							6130
A’ cur thairis mu’n ceann,—
Nuair bu chòir dhomh bhith ann dh’fhalbh mi as.

’S tric an osna tigh’nn bhuam,
’S mi tha cosnadh mo dhuais
Gu lathte, lapanach, fuar, fearghasach,					6135
Air mo rathad fo éis,
A’ cur seachd mo réis

[TD 212]

Nach ioma là bhios mo cheum falbhanach.
Chan eil troigh mu Chluaidh
’S am bi tigh ri chur suas							6140
Nach bi ’m breigeire ruadh ’s cairbheas air
’S a’ chlach-mheallain ’na deann
A’ toirt snag air mo cheann
Gun do ragaich mo sheann fhailmeanan.

Nuair a chluinn mi ’s a chì							6145
Mar tha muinntir mo thìr’,
’S beag an t-ioghnadh mi bhith farmadach;
Mur am falbh iad air sgrìob
Air son bhith cnàmh an cuid bìdh,
Gu dé dh’fhàgas iad sgìth anfhainneach?					6150
A thig gu feasgar an là,
’S iad gu seasgair ’nan tàmh,
’S ann tha’m peiteagan ’s làn bhalg orra,
Nuair bhios mise ’s an aol,
’S mi gun aighear, gun aoigh,							6155
Ach ’gam fheannadh aig sgaoth mheanbh-chuileag.

Chan eil fear a chuir cliabh
Ann an roc an taobh siar,
A thug dubhan á bial carbhanaich;
Chan eil fear a chuir lìon							6160
Far an tuinicheadh iasg,
Ged nach tugadh e riamh deargadh as.
Nuair a thig iad gu aois
Cha bhi miodhairt no gaoid,
Cha chuir uisge no gaoth amaladh orr’;					6165
Air an cumail nas fheàrr
Na tha mis’ aig mo cheàird,
Ged is tric air an t-sràid anmoch mi.

Tha gach fear agus mnaoi
Air an tacadh le maoin,							6170
Chan eil cailleach no aon sean-bhodach
Nach toir cobhair na h-aois’
Orra steach air gach taobh

[TD 213]

Nach ann an sud tha na daoin’ airgiodach.
’S ann a chuireas iad geall							6175
Ann an cas-chluich nam ball
O faigh iad uaireannan meall anabarrach,
’S nuair a dh’fhàsas iad mall
Gheibh iad cobhair nan dall
Bho’n tha e nis aig gach seann fhearrabhalach.				6180

’S mór an caochladh a th’ann
Seach an saoghal a bh’ann
Aig na daoine anns na seann aimsirean:
’S ioma là bha iad gann
Mu’n do dh’àraich iad clann,							6185
’S ann bha màileidean fann falmhaichte.
Iad ri saothair gu dian,
Gun an t-aodach no’m biadh,
Cha robh aon bhonn-a-sia chalp’ aca,
Ach ’nan culachan truais,							6190
Fodha dh’ionnsaigh nan cluas
Gus bhith bàite ann an cuan ainfhiach ann.

Chunnaic mis’ iad gu dian
Treis mu’n éireadh a’ ghrian
Anns a’ chladach a’ sìor fheamnadh as;					6195
Gum b’e an t-srathair ’s na cléibh
Inneal thàirnidh nan steud,
Cha robh ’n càrn ach gu glé ainmig ann;
Falbh a dh’obair gu fiar
Air son ochd sgillinn diag,							6200
Chan eil reusan dhomh ’m biadh ainmeachadh;
Chuireadh tuathanach còir
Caigeann thasdan ’nan dòrn
Nuair a spealadh iad leòb arbhair dha.

Ged bu bhleideil na bàird							6205
Gu cur ghaisgeach an àird,
Chan eil teagamh g’eil dà sheanchas air;
Gur e cnotag is brà,
Corran-shìolag is tàbh,

[TD 214]

Inneal bhiathaidh nan sàr ainmeil sin.						6210
Falbh le uibe ’nan làimh
Bhiodh an sitigean làn
Dhe na sligean is càir dhearg orra,
’S iad a’ cruadhachadh dhias
Ris an t-slabhraidh le cliabh,							6215
Gum b’e srùbhan bu chiad theanchdas dhaibh.

Bhliadhna ghais am buntàt’,
’S mise dh’fhaodadh a ràdh
Fhuair am maorach an dà shearbhag dheth:
Cha robh portan ri tràigh							6220
Nach do chochlaich ’nan ràimh,
Chuir a’ ghorta ’s gach ceàrn fargradh orr’;
Chaidh na bàirnich air chrith
Leis a’ ghàir a bha muigh,
Och, a bhràithrean, thig sgrios marbhaidh oirnn!				6225
Cha robh nàdurrachd glic
Chuir am fàs sinn air lic
Ann an sàs far an ruig sgealb oirnn.

Cha robh cudaig ’s na Hann
Ma bha gliocas ’na ceann							6230
Nach do thuig gun robh ’n t-àm falbh aice;
Ghabh iad eagal a’ bhàis,
’S cha b’e ’n t-ioghnadh leam à,
’S ioma laoicionn a bha sealg orra;
Cha robh bidean aig bàgh							6235
Nach biodh dithis le tàbh,
’S iad cho gionach ri dà sgarbh uice,
Gus na dh’fhàs i cho gann,
’S nach robh urad is lann
Eadar Nis agus Ceann Charadail.						6240

’S ioma fàrdach gun loinn
Air bheag àirneis ’na broinn
Bha eadar Arainn is Beinn Charbhaig,
Far am biodh an sparr-ghaoith
A’ cur thairis le sùith,								6245

[TD 215]

’S nach do ghlanadh bho linn Charmaig i;
Gum b’e ’n t-ùrlar am poll
Air a stampadh fo’m bonn,
Ach gun crathadh iad tonn ghainmhich air,
Agus fraighnigh ’na sruth							6250
Leis na ballachan dubh’,
An rud’s lugha orra ’n diugh ainmeachadh.

Ach nuair fhuair iad air dòigh—
Nach e’m buaireadair stòr—
Dh’fhàs na gruagaichean òg anbharrach,					6255
Coimhead sìos thar an sròin,
’S iad air lìonadh le pròis
Gus nach dèan iad an còrr searbhantachd;
Cha bhi cuibheal no clòimh,
Cha bhi bior air a’ meòir,							6260
’S gann gun glac iad ’nan dòrn searbhadair,
Ach a’ tionndadh an sùl’
Mur gum faiceadh tu gnùis
A bhiodh ’s an uinneig aig bùth dealbhadair.

Chi thu gillean gun diù,							6265
’S iad ’nan ruith gu Buroo,
Gur ann a chuireadh a’ chùis fearg orm,
Leis gach fasan as ùir’,
’S ann bhios gloine air an sùil
A cheart cho math ris an Diùc Earraghàidhealach;				6270
Cha bhi ruisgein mu’n ceann,
Chaidh a’ Ghàidhlig air chall,
Fhuair iad cànain nan Gall, ’s marbhphaisg air;
Còmhradh bleideil am beòil,
’S iad gu sgeith leis an leòm							6275
Ged chaidh am breith ann an “ò, falbhadh iad!”

[TD 216]

LII
ÒRAN NA CATHRACH

Beud air cathair an ànraidh
Leis na sgathadh mo chnàmhan;
Dh’fhàg sin m’aisnean-sa cràidhteach,
’S té dhiubh sgoile, neo-sgàinte.						6280
Bidh seachdainn oidhche Di-màirt
Bho’n bhuail mo chas air an làr ann,
’S bho’n thuit mi tarsuinn air cnàmhlach an dòlais.

A sheann chleith-theanchair na tubaiste,
’S tu ’nad chrannalaich aig ghlugaman;					6285
Cha bu dealbhach an gugach thu,
’S cha b’e sealbh a chuir thugam thu.
Chuir an aimlisg ’nam chuideachd thu,
’S chosg thu airgiod an luidealaich
An latha cheannaicheadh le guth Móir Nic Leòid thu.			6290

A chreutair chama-chasaich, chrùbaich,
Nach mór nach do dh’fhalmhaich mo phùidse
’Gad thoirt a margadh nan Iùdhach!
Cha reiceadh Albannach rium thu;
Bidh deireadh t’aimsir-sa dlùthadh						6295
Nuair bhios mi falbh leat dha’n chùlaibh,
’S mi dol g’ad spealgach ’nad sprùilleach le òrd ann.

Nach e do mhaol a bhios truagh dheth,
’S tu faighinn faobhar na tuaighe,
’S i tighinn bho chùlaibh mo ghuailleadh					6300
Le buille lùthmhor g’a bualadh.
Cha leig mo rùdain-sa bhuap’ i
Gus am bi thu ’d spriùdannan ruadha,
’S tu ann an cùl an tigh-ghual air do stòradh.

[TD 217]

Bu tu aithis gun diù dhiot							6305
Bhiodh air bathais an ùrlair,
Far an laigheadh an t-sùil ort,
Thilgte sgailleag an cùil dhiot,
Ach bha thu ’g altrum do dhiùmbaidh
Cleas gach gealtair is ùmbaidh						6310
Gus an d’fhuair thu sgailc mu na glùinean thoirt dhòmh-sa.

Ge b’e chost riut a shaothair
Ann an toiseach do shaoghail,
Ma ’s e tuairnear no saor e,
Cha b’e luaidh nam fear-ceaoird						6315
Le d’ chasan cuaigeineach, caogach,
Nach cumadh cuaran no glaodhadh,
’S nach deanadh taice ri caoldruim no tòn dhomh.

A ghliongaid bhreòchaideach, bhacach,
Bu mhiosa gròbadh is pacadh;						6320
Bu chulaidh dheuchainn leam t’fhaicinn,
’S bhith ’g éisdeachd dìosganaich t’fhearsnan,
’S nach toireadh crìosdaidh ort tasdan;
Nach ann a dh’fheuch rium a’ ghlaistig
A thug bho Swindleman, Sladski and Co thu.					6325

“C’àit an tugadh á margadh
Eadar Lunnainn is Albainn
Fear bu mhotha chaidh ainm dheth
Ann an cruthachd ’s an dealbhachd.”
Dh’éisd an luid ris an t-seanchas						6330
A bha dubh-fhaclach, cealgach,
Dh’fhàg sin m’urras is m’airgiod aig “Moses.”

“Tha e math air a dhèanamh,
Socair, taiceil fo’n t-sliasaid,
Foghnaidh fhaicinn aig grìosaich,						6335
’S cuiridh sealladh dheth miann ort;
Mura ceannaich thu ’m bliadhn’ e
Bidh thu gearan gu sìorruidh,”
Arsa braidean nam briag ris an òinsich.

[TD 218]

Bho’n latha pheacaicheadh Àdhamh						6340
Gur e mo bheachd air a’ ghràisg ud
Gun ruith iad cleachdadh na meàirle
Gus an deach am prasgan a bhàthadh;
Nuair thàinig dìl’ orra ’s deàrrsach,
’S chan eil mi gearan ’s ag àireamh,						6345
Ach nach robh toll air an Àirc a bh’ aig Nòah.

[TD 219]

LIII
IARRAIDH DHÒMHNAILL ALASDAIR

Mo chreach mhór, mo sgeul cianail,
Mar a dh’éirich am bliadhna
Do dhròbhair mór nan damh fiadhaich,
A chaidh air chall is nach robh sgial air;					6350
A ghabh air muin an eich-iaruinn,
’S a shluig an ceò as ar fianuis,
Nuair a dh’fhalbh e Bhòirnis a dh’iarraidh
An ràcain.

Dh’fhàg e tigh Chille-Bhrìghde,						6355
Cha bhiodh e mionaid do thìde
Air rathad réidh, farsuing, dìreach;
Gann mu leth-dusan mìle ann
Is bha an t-each-iaruinn gun strì ann,
Le acfhuinn-mhiadhoin tri fìllte ann,						6360
Deas, ullamh, iasgaidh gu dìreadh
’S gu teàrnadh.

Ghabh e an rathad le ruaiseadh,
Aotrom, aigeannach, uallach;
Bhiodh e againn a-nuas							6365
Mu ruitheadh cairteal na h-uarach,
’S cha robh grabadh dha buailteach
A chuireadh fadal mu thuath air,
Ach ruighinn ’s grad-thighinn mu’n cuairt
Air a shàil ann.								6370

Chosg sinn madainn an glòireis
Gu dé mar chruinneamaid ròinneag,
A’ feitheamh tilleadh an òigeir
A dh’fhalbh air chabhaig do Bhòirnis
Le sùil air Gearraidh-na-mònadh,						6375

[TD 220]

A-mach tromh uinneag na clòsaid,
A dh’fheuch am faiceamaid Dòmhnall
’S an ràcan.

Gus an deach sinn fo iomagain
Ann an iorram is an iomacheist;						6380
Sinn gun ghuth no gun iomradh
An deach an luidealach iomrall,
No an robh e an cunnart no an iorghuill;
Ma thuirt e guth ris na “Biorgain,”
’S gun cuireadh fear ac’ an t-ionchainn					6385
Le stràc as.

Mi fo ghruaimean a’ feitheamh air;
Ruith na h-uairean ’s na leth-uairean;
Ghabh mi uallach mu bhreitheanas,
’S gum biodh uaigh air a cleith orm.						6390
Chuir mi an uair sin na peithirean,
’S iad cho luath ris na peilearan,
Feuch an cualas guth eile
Mu’n cheàrdaich.

Feuch an cualas no am facas,							6395
No an tugta tuaim-sa no beachd-sgeul,
An tug e ruaiseadh mu’n Leacaich,
Mu’n Mhol-a-Tuath no mu Theacall,
’S ma thig i gruamach le sneachd air ann
Leis an fhuachd is leis an acras,						6400
Nach e bhios truagh dheth fo’n taca-sa
Am màireach.

’S ann fhuair sinn nuadal á Grianaig
Mu’n chidhe tuath gun robh ìomhaigh,
’S e coiseachd suas ann air èaladh						6405
Mu’n cluinneadh cluas Mhaighstir Niall e,
’S ma chuir e druaimleach ’na bhial ann
Gur ceart cho buailteach an sgial air
Gum faightear fuar anns na liaghagan
Bàit’ e.										6410

[TD 221]

Nuair a liadaich an stòraidh
Nach robh sgial air an dròbhair,
Gun duirt na crìosdaidhean còire,
“Gun cumadh Dia ruinn ar dòchas.”
B’e so a’ bhliadhna gun sòlas							6415
A thug na diachainnean òirnne,
Ach ’s e bhith ’gad iarraidh-s’, a Dhòmhnaill,
Thug bàrr orr’.

Ruith am fuaim feadh an tìre
’S thug an sluagh chun na bruidhneadh,					6420
’S ioma cluas a bha sìnte
Ri ioma tuaim-sa air an fhìrinn.
An tugadh bhuainn e dha ’n t-sìthein,
No thog an sluagh air a’ ghaoith e,
No c’àit an truaighe air am fuinn						6425
An deach fhàgail?

Cha robh urad do chòmhlan
Riamh a ruith Mhic an t-Srònaich,
’S a bha muigh feadh nan leòidean,
A’ siubhal Uibhist an Eòrna;							6430
Bha Clann ’ill’ Eathain is Leòdaich
Bha Clann an t-Saoir is Clann Dòmhnaill,
Bha h-uile h-aon Mhac an Tòisich
’S an àit’ ann.

Cha robh glumag no sùlag							6435
Eadar Fuidheidh is Fùideidh,
Cha robh fadhail no cùmhlach
Nach d’fhàgadh tadhal nan sùl ann.
Bha h-uile eathar is iùbhrach
Le dreag a’ dorghach nan grùnnd ann;					6440
Bha fir a’ coimhead feadh tiùrra
Na tràghad.

Bha gach neach ann an tòir ort
Eadar machaire is mòinteach,
Maoir a’ farraid is a’ feòrach’							6445

[TD 222]

A-muigh mu Mhallaig is mu Mhòrair,
Suas mu bhaile Inbhir-Lòchaidh,
Sìos tromh an Apuinn dha ’n Òban,
’S iad feuch am faighte do bheò
No do bhàs ann.								6450

’S trom is gur muladach daoine
Caoidh is a’ cumha is a’ caoineadh,
’S goirt ar buille mu’n aodann,
’S bochd leinn Uibhist as t’aonais
Dròbhair chruidh agus chaorach,						6455
Cho seòlta chumadh air daoradh
’S a b’urrainn duine air an t-saoghal
A ràitinn.

Ann ad thriall feadh nan garbh-chrìoch
Bha do ghnìomh air a dhearbhadh,						6460
Sàr-fhear dhèanamh nam bargan,
A theireadh fhiach air an ainmhidh,
’S cha b’ann fiarach no falchaidh,
Ach ann am fianuis a’ mhargaidh;
An ann leat nach b’fhiach tighinn a failmse					6465
Air do nàbaidh?

Cha robh gamhainn ri fhaotainn,
Biodh e reamhar no caol leat,
Nach biodh agad le saod air,
Suas an rathad is taod ann							6470
Eadar Camus-nam-Faochag
Agus Cròic Pheighinn-nan-Aoirean,
’S cha tug thu fealladh á aon
Air an àrainn.

Eadar Mallaig is Mòrair,							6475
Eadar Canaidh is Cnòideart,
Eadar Barraidh is Bòirnis
Bha do thathaich is t’ eòlas,
’S ioma bean air a’ chòrs’ ud
An diugh a’ gearan mu d’ thòrradh,						6480

[TD 223]

Ma bha thu ceannach ’s ag òl
Na deoch làidir,

Ag ràdh ma dh’fhoghainn do smùid dhuit,
Gun robh thu foghainteach, lùthmhor,
Do chur fodha ri ùrlar,							6485
Nach deanadh gobha no bùidseir,
’S nach robh duine ’s an dùthaich
A chuireadh buille gu d’ chùl thu
Cho fad ’s a sheachnadh tu dùirn
Sgobaidh Thàillear.								6490

’S mór ’s gur cianail an tachartas
Nach do thriall sinn bho ’n dachaigh leat,
Nach do shìolaidh thu seachad
Mu’n d’fhuair sinn sgiala nan creachan so,
’S ioma cnàmhag ’ga tachas							6495
Ma chaidh do thiodhlacadh seachran
’S c’àit, a Dhia, ’n cuir sinn clach
Air do chàrnan?

Nach do sheall is nach do shiubhail sinn
Eadar Lingeidh is Liubharsaidh,						6500
Mu dhà thaobh Teach-an-Triubhais,
Bho Peighinn-nan-Aoirean gu Cuibhir,
Bho mhiadhoin Tearracadh-an-Urrais
Gu Tobhta-Cailleachan-an-Tuaiream,
Bho Cheann-an-Tairbeirt gu mullach						6505
Cnoc Thàllan.

’S ioma àit ’n tug sinn sgrìob ann
Mu’n do thog sinn ar cìnnt as,
Eadar gob Rudh’-Àird-Mhìcheil
Agus bonn Bealach Gaoithe,							6510
Mu thimchioll Rudha na Mìnneadh
Gu Tobhta Chalum na Fìrinn,
Bho Loch a’ Bharpa gu druim
Chille-Bhànain.

[TD 224]

Tha mo dhùil ’s i air bristeadh,						6515
’S mi fo thùrs’ air mo chlisgeadh;
Ma chaidh thu null leis a’ mhisg oirnn,
’S e sin a’ chùis tha gun fhios dhuinn,
Ach c’àit an rùraich mi nis thu,
’S gun cuirinn ùir air do chiste,						6520
Mu chladach Dhiùraidh, no h-Irt,
No Chinntàile?

Mur a sguirear dhe t’iarraidh,
O, gun cuidicheadh Dia sinn;
So an dùthaich bhios riaslach,							6525
Lom, gun dubhan, gun driamlach.
Cha ghlacar smalag, no sìolag,
Cha toirear giomach á cliabh ann,
Cha togar biorach no liabag
Am bàrr ann.									6530

Théid an dùthaich ’na h-éiginn;
Có their sùil air an spréidh ann?
Fir a-muigh feadh nan sléibhtean,
’S iad a’ forfhais mu d’ dhéidhinn,
Gun duin’ a sheallas air creutair,						6535
No théid gu carraig an éisg ann;
Cha toirear cudaigean fhéin
As an tàbh ann.

’S ioma tigh a bhios gaoir ann,
Dol an coinneamh an fhaoiltich,						6540
’S e gun ghollad, gun chaoran.
Có their connadh á aonach?
Có nì ’n talamh a shaothrachadh?
Có nì feamainn a sgaoileadh?
’S có nì treabhadh no taomadh						6545
Bhuntàta?

Bidh mi tionndadh an t-seanchais
Mar chaidh an dùthaich gu cearbaich’,
Mu’n do rùraicheadh dearbhadh

[TD 225]

Gun deach thu null thar na fairge,						6550
’S ged bhiodhte air ghiùlan am falbh leat,
’S a’ gabhail ùrnuigh nam marbh dhut,
Gur gann bhiodh sùilean cho dearg
Air do chàirdean.

’S ioma té bha fo ghruaimean							6555
Nach creideadh éisdeachd a cluasan
A’ toirt dha chéile nan tuaimseachan
Ciod an reusan a ghluais thu
Na dh’amais sgeul bhith mu’n cuairt ort,
A thig air réir mar a chuala iad,						6560
Mu’n treab a chruinnicheadh an sluagh
Aig Creag Hàstain.

Nam biodh sanais no iomradh
Air bhith againn mu thimchioll,
’S ann bha e còmhla ri m’fhear-ionmhuinn,—				6565
Ri Dòmhnall Ioseph Mac Fhionghuin,
’S e ann a leaba gu h-iomchuidh,
’S a’ faighinn cadal gun iomrall,
’S e gabhail seachad air Tiriodh
’S a’ bhàta.									6570

Nuair a ràinig e ’n t-Òban,
’S ann a chuala e mu’n bhòilich
A rinn na sgliùraichean gòrach,
A dh’fhàg e ’n Dùthaich an Eòrna,
Bho chionn ’s gun d’fhalbh e ’na ònar,					6575
Gun ghuth a ràdh ris a’ chòrr dhiubh,
’S e tighinn air chéilidh air Dòmhnall
’S air Màiri.

[TD 226]

LIV
ÒRAN NA H-AIDE

Leam is cianail ’s gur duilich
Thugadh dhìom an sgrath mhullaich						6580
Ann am miadhoin Cuan Uibhist an Eòrna,

’S mi tighinn dhachaigh gu Galldachd
Ann am bàta Mhic Bhrann,
An té tha ruith fo chomannd an Leòdaich.

’S ann air oidhche Di-h-aoine							6585
Dh’fhàg mi dùthaich mo dhaoine,
’S gun robh ochdnar no naoinear còmh’ rium,

’S bha sinn cuireadach éibhinn,
Ann an cuideachd a chéile,
’S thug sinn treiseag an cléith an òsdair					6590

Gus na chosg sinn an ùine
’S chaidh an dorus a dhùnadh,
’S chuir iad sinne ann an cùl na còmhladh.

Chaidh sinn sìos chun a’ bhàta
Bh’aig a’ chidh’ air an t-sàile,							6595
’S i ’na suidhe gu sàmhach, còmhnard,

’S nuair a chunnaic iad suas mi
Ghuidh iad beannachd is buaidh leam,
’S mi dol tarsuinn a’ chuain air bhòidse.

Bha mi coiseachd is stàrachd,							6600
Ag iarraidh oisinn dha m’ mhàilead,
’S có gun tigeadh ’nam dhàil ach Eòsag.

[TD 227]

Thuirt e, “Cuiridh mi fhìn i
Far am faigh thu gun strì i
Nuair a ruigeas sinn tìr aig Mòrair,”						6605

“’S bho’n tha ’n oidhche cho briagha
Na biodh eagal no fiamh ort
Còmh’ ri fir a bha riamh a’ seòladh.”

“Bidh thu innte cho sàbhailt’
Air clàr ìosal no àrd dhith,							6610
’S ged a bhiodh tu air tràigh an Ròdha,”

“’S bho’n a chinn i cho anmoch
Théid sinn dìreach gu fairge,
’S leigidh “Gudsaidh” air falbh an ròpa.”

Cha do shaoil e ’s an uair sin							6615
’N àm na taoid bhith ’ga fuasgladh,
Gun robh baoghal cho buailteach dhòmh-sa,

No gum faiceadh a shùilean
Mis’ a’ faighinn mo rùsgadh
Far na laigh orm crùn nan òran.						6620

Nuair a thàinig an t-séideag
Dh’fhalbh an ad dha na speuran,
’S dh’fhàg i mise éislean fòipe.

’S chunnaic Gàidheal no Gall,
No aon a thogradh air sealltainn						6625
Gun robh splaidse do sgall air Dòmhnall;

Gun robh ghruag a bha dealbhach,
Buidhe, lainnireach, dealrach,
’S i air faileadh air falbh ri bheò dheth.

Guma h-éiseil dha ’n aois sin,							6630
’S i tha déidheil air maoladh,
’S air eugasg nan daoine tha bhòidhchead.

[TD 228]

Dh’fhàg sin mise ’nam thruaghan
Agus athadh ’nam ghruaidhean,
’S mi tachas mo chluas le m’ mheòirean.					6635

Dh’fhalbh mi rathad MhicFhionghuin
Feuch am faighte m’a thimchioll
Boineid bhiorach no bioraruig dhòmh-sa,

Eagal m’fhaicinn ’s mi ceann-ruisgte,
A’ dol dhachaigh gu Galldachd,						6640
’S nach biodh aca orm amhuras dòigheil.

Tha mo cheist air an Scalpach
Thug an iasad a cheap dhomh
Gus mo chiabhag ’s mo bhailc a chòmhdach,

Ged a bha mi fo mhìghean							6645
Mu mo cheann-aodach rìomhach,
Mur an téid i air tìr an Sòghaidh,

’S ge b’e gheibh anns an tiùrr i,
Faodaidh esan a giùlan
’S a cur uime gu sùnndach, leòmach.						6650

Cha robh agam-sa riamh dhith
Ach an aon cho’-là-diag ud
Ann an Uibhist am bliadhna air fòrladh,

’S nuair a cheannaich mi ùr i
Chosg i ginidh a chùinneadh,							6655
’S cha robh gin anns a’ bhùth bu bhòidhche.

[TD 229]

LV
AN DEAGH CHLACHAIR

Ach, a Rao’aill ’ic Eachainn,
B’e tu fhéin an deagh chlachair!
’S tu thogadh na taighean
Nach tuiteadh gu bràth,							6660
’S a dh’fhàgadh le aol iad
Cho dìonach, gun aoidion,
’S nach biodh mearachd ri fhaotainn
Ann an saothair do làmh.

Gun thog thu taigh geal							6665
Air a stéidheadh air stallaidh,
A dh’fhòghnas ri d’mhaireann
Gu latha do bhàis;
E daingean air ealachaig,
Gach clach dheth cho calma,							6670
’S nach gluaiseadh crith-thalmhanna
Sgealb as a h-àit.

Bu daingean a stéidh thu
Air carraig nach tréig e,
Gum b’aithne dhuit fhéin sin,							6675
Gun chléireachas chàich;
Thu lìonta le reusan,
Gun fhiaradh ’nad leusainn,
Chan iarr thu fear speuclair
Gu leughadh do phlàn.							6680

Nuair thig i bho’n iar-dheas,
A’ séideadh na grìosaich,
Cha téid thu fo mhiapadh
G’eil sìoman a’ cnàmh;
’S chan fhaicear ’s an liathadh thu						6685

[TD 230]

Teannachadh fhiarag,
’S e an tarrang is an sgliat
Tha air dìon ort gu h-àrd.

Chan eil e ri fhaotainn
Fear dheanamh do shaothrach,						6690
Tha miadh aig na daoin’ ort,
’S chan ioghnadh leam à;
Air bhriaghad ’s air shaoiread
Do ghnìomh, chan eil gaoid ann,
’S gum briagnaich mi aon							6695
A ni chaochladh a ràdh.

Nuair théid thu ’nad chòmhdach,
Gu tacaideach brògach,
Le t’aparan mòilsgein,
’S an t-òrd ann ad làimh;							6700
Bidh sgathair fo d’mheòirean,
’S i an taice ri t’òrdag,
A shnaitheas cho còmhnard
Ri bòrd thig o’n t-sàbh.

Chan eil aon a their buaidh ort						6705
’N àm togail na stuaidheadh,
’S tu chruinnicheadh gu guailleach i
Suas chun an stàlk;
’Ga sguaireadh ’s ga plumadh,
’S g’a toirt ann an cumadh,							6710
’S an àm sgliatadh a’ mhullaich
Thug thu’n urram thar chàich.

’S tu ghearradh an còrner
Gu ochdamh na h-òirlich,
’S a leapaicheadh còmhnard i							6715
Dòigheil ’na h-àit;
Gun aithnichinn le m’shùil ort
Aig mais’ agus cliù air
Nach b’ann o’n dùthaich so
Dh’ionnsaich thu cheàrd.							6720

[TD 231]

Nuair théid thu gu goinneal
Bidh sorchan mu d’choinndean,
Gach acfhuinn ’s gach goireas,
Gun ghainne ort an càil,
Le plocan cruinn, dùmhal,							6725
Do stoc na craoibh’ ùbhlan,
’S cha b’olc air a chùl thu
’N àm dùnadh na h-arch.

Gun dearbhadh tu “corbie-steps”
“Cock-breast” no “corbel”;							6730
’S air “columns” ’s air “cornices”
B’eòlach do làmh;
Air “flutings” ’s air “capitals”,
“Skews” gu an “apex”
Cha do dh’ionnsaich air balla							6735
Na dheanadh na b’fheàrr.

[TD 232]

LVI
“BÀRDACHD NAM BEANN”

’S e bholabhi bhò ro holabhi ò,
’S e bholabhi bhò na chunnaic mi;
’S e bholabhi bhò ro holabhi ò.

Am feasgar a cheannaich mi							6740
“Bàrdachd nam Beann”,
Sud feasgar a mheall mo thurus mi.

Gum b’fheàrr dhomh mo chrùn
A chosg anns a’ bhùth
Air fear nach robh ùr no urad ris.						6745

Nuair ràinig mi’n stall
Aig dorus Mhic Labhrainn
Chunnaic mi thall ’s an uinneig e,

’S cha ghluaisinn mo shàil
Gus coimhead air càch,							6750
Thug esan an deàrrsadh uil’ asda.

Bu shnasmhor a bhian
Bu lainnearach fiamh
Mu iomall ’s mu bhial nan duilleagan.

Bha sgrìob air mu’n cuairt							6755
Bu rìomhaiche snuadh
’S i sìos agus suas ’na h-ullagan

’S e a bhuail ann am cheann
’S an tomailt a bh’ann,
Tha iomadach rann is luinneag ann.						6760

[TD 233]

Bha litrichean sgrìobhta
Sealltainn na prìse,
’S thuirt mi rium fhìn “bidh thus’ agam.”

Nuair gheibh mi mo làmh ort
Tillidh mi tràth,								6765
’S tha fios gun toir Màiri urram dhomh.

Gun shìn mi dha’n t-airgiod
’S ruith mi air falbh,
’S gun shuidh mi air carbad ’s sruth asam.

Nuair ràinig mi shìos								6770
Gun dh’fhosgail a bial—
“Na chaill thu do chiall no rudeigin?”

“’S ann dhut-sa nach b’àbhaist
Tilleadh cho tràth,
’S có as thug thu’n dràsd an guga sin?”					6775

Gun duirt mi “tha ceòl ann,
Iomadach seòrs’ ann,
Gheibh sinn an spòrs ’s an tuiream ann,”

“’S nuair shuidheas sinn suas
’S na h-oidhcheannan buan							6780
Nach mise their duan na druinich air.”

Nuair sheall mi ’na broinn
’S a leugh mi na roinn,
’S ann thuirt mi rium fhìn, “Có ’m bumailear?”

“Co ’m buiseartach bàird							6785
Chuir thus’ ann an àird,
Thug earraig air ceàird nach b’urrainn da?”

Cha bhàrdachd nam beann
A chanainn-sa bh’ann
A fhreagradh air clann nam munaidhean,					6790

[TD 234]

Ach sreathan is roinn
Gun bheatha, gun sgoinn,
A fhreagradh air Goill ’s air burraidhean.

Bha uaireiginn ann
An Dùthaich nam Beann							6795
Mu’n tàinig an t-àm cho muladach,

Nan cluinneadh an cluasan
Treallaich cho truagh
Gun cuireadh an sluagh an gunna ris.

Gun shad mi e null								6800
’Na laighe ann an cùil,
’S cha leiginn mo shùilean tuilleadh air;

Cha deanadh e dh’fheum,
Ach glanadh ’na dhéidh
Aig fear bhiodh ’na leum ’s a’ bhuinneach air.				6805

[TD 235]

LVII
ÒRAN NAN EASGANNAN

Chan ioghnadh mise bhith fo dhorran,
Bu mhi colann an ànraidh,
Liuthad damaist’ a fhuair mi
Air bheagan truais bhith ri m’ chnàmhan,
Tighinn gu bathais an ùrlair,							6810
’S crith bho m’ ghlùinean gu m’ shàilean,
’S mi ri giùlain an eallaich
A thug mi dhachaigh gu m’ mhàthair
Air bharraibh bas.

Nuair a dh’fhiachadh ’s a chunnacas						6815
An seòrsa murracaire a bh’agam,
Gun dh’éirich m’athair is Flòraidh
Air son mo sgòrnan a ghearradh.
“Có an donas a ghluais thu
Le culaidh uamhais nan eallach,						6820
Nan d’rinn thu cleas Eoghainn Chuagaich,
A’ dol mu’n cuairt feadh nan tighean
Mu’n chruinnich e an gad?”

Dh’éirich m’athair gu feargach,
Ghlac e lorg-cheithir-chearnach,						6825
’S thuirt e, “Fàg leo as m’fhianuis
Mu’n tog iad fiabhras no plàigh dhuinn;
Cnag an t-sitig gu madainn,
’S na tig am fagusg na fàrdraich,
’S na faiceam t’aghaidh no t’aodann						6830
Gu nighear t’aodach am màireach,
’S gu fàs thu glan.”

Sin thuirt mise ri Flòraidh,—
“Eisd òinseach ’s bi sàmhach,

[TD 236]

Iasg as fheàrr thig á fairge,							6835
Théid móran airgid g’a phàidheadh;
Ceithir bliadhna na Caingis
Bho’n thug an t-sreang as a’ chàrn iad;
Gur iad tha math air an sailleadh,
’S ann orm tha sgath gu buntàta;						6840
Tog air a’ phrais,”

“’S ge b’e có bhiodh ’gam éisdeachd
Nuair a dh’éirich mo nàdur,
Mi ri mionnan ’s ri speuradh,
’S mi ’nam éiginn air m’fhàgail						6845
Air an t-sitig ’gam lathadh
Gu madainn latha na Sàbaid;
Ged bhithinn seachdainn fo’n dìle
Chan fhaighinn clìor is a fàileadh
Gun gabhainn bath.”								6850

’S ann thuirt Niall an uair sin,
’S e gabhail truas am measg chàich rium,
“Stob ’s an t-sitig ud shìos iad,
’S na cluinneadh crìosdaidh gu bràth e;
Neo, ma sgaoileas an stòiridh							6855
Gun deach thu, Dhòmhnaill, air chàidseadh,
Bidh gach sùil ort a’ sealltainn,
’S cha tog thu ceann leis an nàire,
’S chan fheàrr mi dad.”

Ach, fhir, a cheannaich am forradh,						6860
’S a chuir le Donnaidh ’s a’ chàr e,
Chan eil mise ’gad mholadh;
Chan ann ’nad chomain a thà mi.
Nuair a chuir thu ’nam lùib iad,
Gun d’rinn thu glùic am measg chàich dhiom,				6865
Gun tug mi leam air mo dhromaig
Am poca bola bha làn dhiubh,
’S gun dh’fhàs mi lag.

[TD 237]

LVIII
MAR THUIT AN T-EACH

Ò hó, mo thubaistean,
È hó, mo thubaistean,								6870
Ò hó, mo thubaistean,
Mar thuit an t-each ’s e dol air bòrd.

An t-each a phàidh mi’n t-airgiod air
Cha d’fhuair mi chun a’ mhargaidh leis,
Chan fhuiligeadh long no laimrig e,						6875
’S gun ann do dh’anathadh ach an deò.

Nuair thug mi bho MhacÀidh e,
’S ann bhuail mi’n ceann na pàirce e;
’S ann fhuair mi gun robh chàireinean
A’ call nan clàrag feadh an fheòir.						6880

Dh’fheuch mi anns na cliathan e,
’S cha tàirneadh e ach pliathach iad;
’S cha deanadh càrn no dìollaidean,
No srathair chliabh a thoirt gu dòigh.

Leig mi mach gu m’nàbaidh e						6885
Gus cur a-steach na gràinnsich dha;
’S ann fhuair na fithich fàileadh air,
’S gun chruinnich bàl dhiubh air a thòir.

Thuirt mi fhìn an oidhche sin
Gun tàinig tìm bhith cuidht’ is e;						6890
Chan fhaicinn do cheann crìche air,
Ach bhith ’na shìneadh aig na h-eòin.

Dh’fhalbh mi anns an liathadh leis
’S mi seachnadh sùil nan crìosdaidhean

[TD 238]

Mu’m faiceadh iad an t-srian agam,						6895
’S e falbh air shìoladh aig mo thòin.

Fhuair mi chun a’ gheangbhuidh e
Le cas a-nunn ’s a-nall aige;
’S ann dh’fhaighneachd Dòmh’ll MacAmhlaidh dhiom—
“Có mheud geamhradh tha e beò?”						6900

Thuirt mi fhìn an uair sin ris—
“Bha clì ann nuair a fhuair mi e,
’S ma dh’innseas mi na chuala mi
Gur lìonmhor buaidh a bh’air a phòr.”

B’fhoirmeil aig MacÀidh e,							6905
’S bu cholgach air a spàgan e,
’S nach iomadh lorg a dh’fhàg e leis
Bho Ghob na h-Àirde chun a’ Nòis.

Nuair chunnaic luchd na h-iùbhraich e
Cha làimhsicheadh iad rùdan dheth,						6910
Chan fhac’ iad fear cho crùbach ris
Bho’n chaidh an stiùir air an “Loch Mór.”

’S ann thuirt am mate gu fiadhaich rium,
“Thoir leat air falbh as m’fhianuis e;
Chan fhaod mi leigeadh sìos thuige						6915
Mu’m falbh a chiall á Dòmh’ll MacLeòid.”

Thuirt fear a mhuinntir Staoinebrig,
“Tha earball air ’s tha gaoisid ann,
’S an còrr chan eil ri fhaotainn air
A b’fhiach do dhaoine dhol ’na chòir.”					6920

Ach thuirt fear dhe na h-iasgairean,
“Tha seiche tha fuathasach fiachar air,
’S ma reiceas tu ri griasaiche i
’S ann bhios i’m bliadhna deanamh bhròg.”

[TD 239]

Sin nuair a thuirt Fionnlagh—						6925
“An robh an t-each sin aig Metùselah,
No an e bh’aig Caligùla treis
’Na bhritheamh cuairteach anns an Ròimh?”

B’fheudar dhòmh-sa falbh leis,
Ged a chaill mi dheanainn airgiod air,					6930
’S nan d’fhuair mi tarsuinn fairge leis
Cha bhiodh an fhearg orm cho mór.

[TD 240]

LIX
MA B’FHÌOR GUN DO THIONNDAIDH BEAN EÒIN

Séisd:—

O, cha téid mi air an t-saoghal dha’n t-searmon,
E, cha téid mi gu Là Bhràth dha’n t-searmon;
’S e pàirt de na daoine rium fhìn a bhios feargach				6935
Nuair chì iad a’ falbh a thigh Eòin mi.

Thachair Bean ’Ic Iagain ’s an fhireach rium Di-h-aoine
’S dh’aithnich mi gum bu toil leatha m’itheadh thar an t-saoghail,
Ged nach duirt i lideadh dheth, thuig mi air a h-aodann
Gum beag a bha de ghaol air a’ Ròimh aic’.					6940

Cha do leig mi dad orm, ach ghabh mi car a-null
O bha toil agam gum faighinn e, dé bharail a bh’aig Fionnlagh;
’S ann thuirt i agus friogh oirre, “Na bruidhinn idir rium-sa!
Cha toigh leam duin’ a thionndas a chòta.”

’S ann thòisich i ri magaireachd, ri fanaid is ceol-gàire			6945
’S i cantainn cha bu mhath leam e bhith agam ann an càraid;
Nach tig e thar a ghreallagan le cramaill do chois stàillinn
A rinneadh ann an ceàrdach Nill Dhòmhnaill.

Bha mi ann an teagamh, ann an eagal ’s ann an cùram

[TD 241]

Gun laighinn air a’ charraig bho’n a bha mi treis a dh’ùin’ ann,		6950
’S bho’n thàinig mi gu lathaichean gun rachainn ann am ùslaig,
’S cha tric a theirear sùil air an t-seòrsa.

Mo chiabhagan air tanachadh, bha glasachadh ’nam chìrean,
Gun duin’ agam a theannadh rium le fadal ann an impis;
Cho dona ri Dun-bheagan nuair bhiodh teabadaich ’nan inntinn		6955
A nochdta bratach shìdhe nan Leòdach.

Nuair chuala mi gun tigeadh e, cha robh mi idir gruamach;
Bu mhath leam fear air choireigin, ged bhiodh a chroidhean cuagach
A bheireadh thar nan creagan mi ’s an t-eagal air mo bhualadh,
Gum feumainn bhith toirt suas ’na mo dhòchas.				6960

Nuair chunnaic mi mu m’ choinneimh e, bu loinneil e ’na aodach,
Bha coileir air, bha brollach air, bha coltas glan air aodann;
Mise bha cho toilichte, cha robh e aig na daoine
Ri chantuinn gun deach taod ann no sròinean.

Nuair sheas sinn anns an ionad anns am biomaid air ar tàthadh		6965
Nuair thòisich e air iarraidh, cha robh sgial aig’ air an fhàinne;
Chitheadh tu gach bial ann a’ sgiabadh leis a’ ghàire,
Mar a bha an t-each bàn a bh’aig Seòras.

’S mis’ nach robh a’ coimhead air a’ chois air ’n robh an t-iarunn,

[TD 242]

Nuair fhuair mi ann an caigeann e ’s e agam ri mo chliathaich;		6970
Gun coisichinn an rathad ’s mi cho aigeannach ri fiadh
’S mi mar nach robh mi riamh reimhid pòsda.

Nuair théid mi Dhruim an Éiginn, chan eagal dhomh gu bràth ann,
Far a bheil na h-iomairean ’s an cinnich am buntàta;
An fhadhail an taobh thall dheth ’s an t-annlan air snàmh innt’,		6975
’S cha téid e air a’ chlàr gun rud còmh’ ris.

Bidh mi air mo chumail ann gun uireasbhuidh, gun fhàillinn,
Bho’n tha iodhlann ann is mulan ann gu ullachadh na gràinnsich;
Nì esan bodach sgilidh agus mise cailleach chàthaidh,
’S cha bhi chiste bhàn gun mhin eòrna.					6980

Ma ’s e gun tigeadh piseach oirnn ’s mise nach biodh diùmbach,
Cha ghabhainn rompa giorag ged bhiodh dithis, ged bhiodh triùir ann;
Cha rachainn chun a’ mhinisteir le gin dhiubh g’an ùilleadh,
’S ann a thogainn leam iad a Bhòirnis.

Bha feadhainn rium a’ cantuinn gur ann agam a bha chàileachd,		6985
Dol air choinneamh sagairt leis a’ bhachaill ’s e cho grànda,
Ach dé a b’fheàirrde mise ged bhithinn mar a bhà mi,
A’ fuireach ’na mo thàmh gun neach còmh’ rium.

[TD 243]

LX
ÒRAN NAM BEAIRTEAN ADHAIR

Bha mi oidhch’ anns an leabaidh,
’S mi cur na plaide mu m’uachdar;						6990
Bha beagan sneachd air an talamh
’S bha gairbhean greannach bho’n tuath leis,
Nuair chualas fuaim anns na h-àrdaibh
A chuir gu bàinidh mo ghruaidhean
Agus fiamh ann am amharc,							6995
’S mi cur mo lamhan mu m’chluasan
Mu’n cluinninn blast.

Nuair a chocainn mo chluasan
Chluinninn fuaim anns na speuran
’S iad a’ tighinn ’nan ceudan							7000
Mar an eunlaith air sgéithe.
Gun robh am fortan ’nar fàbhar,
“Tha bhuat, a Mhàiri, bhith ’g éirigh;
Thàinig adhbhar ar n-eagail,
’S chan eil mi’n teagamh mu dhéidhinn					7005
Tha so air teachd.”

Cha robh Màiri ro-dheònach
Tighinn as a’ chòs anns an robh i,
’S i cho seasgair ri feòraig
Air seid an còinnich le cnothaibh,						7010
Ach ’s e mis’ bhith cho eòlach air
Nach b’e spòrs a bha romhainn
A dh’fhàg mo chridhe ’nam sgròban,
’S cha tuigeadh òinnseach an deamhain
Mo thiopa-taip.								7015

Dh’éirich mise fo iomagain,
Thug mi iomradh air ùrnuigh

[TD 244]

Is bha mi feuchainn mu m’thimchioll
Air c’àit na thilgeadh an lùireach;
Thug mi sgoch as mo lurgainn						7020
Mu oisinn fuirm air an ùrlar,
’S mi cur goillean ’s an luathaidh,
’S a’ coimhead bhuam fo na mùigean
Air c’àit robh ’n gas.

Cha robh taobh ris an tionndainn						7025
Nach cluinninn dùdach na dorruinn
Nach cluinninn bladadh is bùirean,
’S chan fhaighinn biùg as an t-solus
Gus ’n deach mi glan ann am breislich
Nach fhaiceadh eislig mo cholainn,						7030
Ach bhith ’s an adhar ’na h-iallan,
Air neo ’na spliachd aig an dorus
Fo thunna chlach.

’S ann thòisich Màiri ri fanaid,
’S i fhéin a’ fantainn cho stòlda;						7035
“Chan eil thu cluinntinn ach dùdach
Aig bàta-smùid’ is an ceò ann.
B’fheàrr dhut cus bhith ’s an leabaidh
An lùib do phlaideachan clòimhe
Na bhith ’nad chraoiceall a’ stàrachd						7040
Is dath a’ bhàis ort le gòraich
Nach ruig thu leas.”

Thuirt mi rithe gu h-iomchuidh,—
“A chinn an iomraill ’s an uamhais
Nam biodh tuigse ’nad eanchainn						7045
’S ann bhiodh tu ’s t’ earball mu d’ghualainn
Air an rathad a rithist
A dh’ionnsaigh Uibhist Chlann Ruairidh,
Gun fhios nach seachnadh am bàs thu
Le fuireach sàmhach ’s an uamhaidh						7050
Fo’n Mhaoladh Bhreac.”

’S ann a labhair i’n uair sin rium—
“’S beag tha gruaimean air m’inntinn,

[TD 245]

’S mi cho seasgair neo-luasganach
Anns a’ chluain so ’nam shìneadh.						7055
Tha mo chuibhrig air m’uachdar,
’S tha mo chluasagan mìn-gheal
Is ged a thigeadh a’ Ghearmailt,
’S a h-uile h-armailt a th’innte,
Cha tig mi as.”									7060

Ach chualas fead a’ tighinn dlùth dhuinn,
’S dh’éirich ùrlar nan taighean
A-stigh an uinneig ’na sprùilleach
Is bhuail i null mu na fraighean
A-nuas gach soitheach, gach truinnsear,					7065
Gach pige Sìna, no crèadha
Is iad ’nam bloighean ’s ’nam pìosan,
’S an dà phoit tì tighinn ’nan spreadhainean
Thar nan sgeilp.

Nuair a thuit am bratailian							7070
Dh’éirich Màiri air chabhaig,
Thug i sùil a bha sgàthach,
Ag iarraidh àit air son falaich,
A’ dol a-stigh air a glùinean
An lùib nan lùireach fo’n leabaidh,						7075
’S i mar gum faiceadh tu crùbag
A bhiodh a’ bùrach na feamann
Gu dol dha’n fhaich’.

[TD 246]

LXI
HOIREANN Ò MAR ATÀ SINN

Hoireann ò mar atà sinn,
’S gun am bàrd againn mar ruinn;						7080
’S trom ’s gur tubaisteach òirnne
Gun deach na h-òrain an gainne,
’S e an nochd a bhith bhuainn
A dh’fhàg fo ghruaimean an talla,
’S a dh’fhàg na Gàidheil cho tùrsach,						7085
’S g’eil deòir an sùilean ’gan dalladh
Le ruith cho bras.

Tha na Gàidheil fo mhìghean,
’S iad ag innse fo’n anail
Gum bheil aiceid ’gan leònadh						7090
Air feadh na feòla ’s na fala;
Gum bheil Iain ’na shìneadh,
Gum bheil a dhruim ris an talamh,
’S mur till e slàn leighist’
Nach bi céilidh ach falamh							7095
An tigh Mhic Rath.

Sgeul a chuala mi’n raoir air,
’S mi ’ga fhaighneachd do dh’Ailean
Mu’m biodh ceann cho’-là-deug ann
Gun éireadh Iain slàn, fallain,							7100
Gum biodh e againn gu mùirneach
Air àrd ùrlar an Talla;
Gum biodh e ’g éisdeachd nan duanag,
’S gu trang a’ bualadh a bhasan
Nam biodh iad math.								7105

Gun robh Ailean ag ràdh rium
Mar bha e ag ràdh rium a cheana

[TD 247]

Nach robh aiceid no anacair
Air Iain Mór Camshron ach ainneamh;
Gur ann a bha e dhe’n phòr sin						7110
A fhuair a bheò-shlaint ’s na beannaibh
’S nach b’ann ri taobh Abhainn Chluaidh so
A chaidh an smuais ann ’na leanabh
Nach tàinig as.

’S ann a fhuair e òg àrach							7115
Mu thimchioll àirigh a’ ghleannain,
Far am faighte ’s an fhuaraig,
Beartas uachdar a’ bhainne
Ann an Tìr nan Àrd-bheanntan,
Tìr an annlain ’s an arain;							7120
Tìr na sìthne ’s na feòla,
Nam bonnach eòrna ’s nam marag
’S nan uighean chearc.

[TD 248]

LXII
CUMHA BRÀTHAR

’S e sgeula dubhach mo leònaidh
Thàinig thugam Di-dòmhnaich						7125
Ann an guth nach bu bheò thu;
Gun do chuidhtich an deò thu,
’S gun do shìneadh air bòrd thu,
Far nach cluinn mi do chòmhradh
Tha cumail cuimhneachan brònach						7130
Am làithean.

Fhuair mi aiceid mo chiùrraidh,
Dh’fhalbh mo thaic air mo chùlaibh;
Tha mo shac-sa g’a chionn sin,
Trom ri ghlacadh ’s ri ghiùlan,						7135
A bhith ’g acain ’s ag ionndrainn
G’eil do leac air a dùnadh:
Och, mo chreach, nach deach ùir ort
Bho m’ làmhan!

’S e so bliadhna mo chreachaidh						7140
A thog an nial air mo dhachaigh,
A sguab mo dhiasan thar m’achaidh,
A leag mo shìol fo na fachaich;
Nach bochd mi ’g iargain na tathaich
A-nochd nach dean mi na’n ath-oidhch’					7145
Is goc mo dheuran, cha mhathaich
Mo chàs-sa.

Mo sgeul dubhach ri innse
Gun do chuireadh ’s a’ chill thu;
’S e do leaba tha ìosal								7150
Ann an Cladh Rudh’-Aird-Mhìcheil,
Air do chàradh ’nad shìneadh

[TD 249]

Far bheil t’athair a’ crìonadh,—
Bad a dh’Uibhist is dìlse
Dha d’chnàmhan.								7155

Fàth mo thùrsa ri sheanachas
Cas bu shiùbhlaiche dh’fhalbhadh,
Dol a dh’ ionnsaigh a’ gharbhlaich
Mu’n do dhrùidh oirre ’n anacair
Bhith gun lùths innte charaicheadh,						7160
Ach ’ga giùlan air carbad
Thun na h-ùrach a dh’fhalaicheas
Gu bràth e.

Ge bu dèanta deas, mór thu,
Fhuair thu t’fhiachainn is t’fhòghnadh					7165
Air do lìonadh le lòinidh
Leis a’ phìn air do leònadh.
Ma bha bliadhna bha cóig ann
A’ sìor chur mìod air do dhòruinn
Gus na chrìochnaich do dhòchas						7170
Ri slàinte.

Bu shàr-mharaiche cuain thu,
Làmh a cheangal ’s an fhuasglaidh,
’S tu nach obadh do ghuala
Chur ri obair na tuathadh,							7175
Ach a dh’aindeòin gach cruadal
Far an geallar an uair dhuinn,
Chan eil gaisgeach nach buannaich
Am bàs air.

Ge b’e bhurbanaich t’anacair							7180
Mar an urchair dhe’n dealanach,
Bha i cunbhalach, leantalach,
As do luirg cha do sgaradh i;
Cha robh purgaid a ghearradh i
’S leis na dh’fhuiling thu air talamh dhi					7185
Bha do phurgadair seachad
Mu’n dh’fhàg thu.

[TD 250]

Bha do phiuthar gu mionaideach
Ann am fiughair gun tigeadh tu,
’S i gu siuthadach, frithealtach						7190
Ann a’ siubhal gach lighiche,
’S ged a dh’fhuiling thu iongantas
’S e do ghuth nach robh frithearra,
Bha thu mothachail, iriosal,
Sàmhach.									7195

Ge bu dòrainneach t’fhuiligsean,
Cha bu toibheumach t’uirigleadh;
B’e do dhòigh a bhith cuireadach,
A bhith spòrsa ri cuideigin;
Bha thu’n còmhnuidh cho furanach.						7200
’Se luchd-eòlais a chunnaic thu,
Fhuair ’ad fòghlum air grinneas
Do nàduir.

Thugam sgeula mo sgaraidh,
A chuir mo bheul gu bhith galach;						7205
A chuir mo dheuran ri talamh,
Mar uisge speuran ri gaillionn;
Mo chridhe brùite air a ghearradh,
Air bheagan sunnd ’s e fa-near dhomh
Nach fhaic mo shùilean-sa maireann						7210
Mo bhràthair.

Thàinig sgrìob air ar cuideachda,
Chuir an ìslead an cumhachd iad;
Chuir e sìos leis a’ bhruthach,
’S gann gun dìrich iad tuilleadh e.						7215
Chuir e mìod air am muladan
Agus ìre air an uireasaibh;
Cha robh ’m bliadhna ’s an uiridh
’Nam fàbhar.

Tha do mhàthair a’ caoineadh,						7220
Air a fàgail ’na h-aonar;
Tha na dh’àraich i sgaoilte

[TD 251]

An ioma ceàrna dhe’n t-saoghal,
’S i aig Cròic Pheighinn-nan-Aoirean
Gu dubhach, brònach, as t’aonais:						7225
Có ’na òige dha aois
A ni fàisneachd?

Gur beag a shaoil leam gum faicinn
A’ ghiorra-shaoghail a ghlac thu,
’S a chuir an t-aodann bu taitniche						7230
Gabhail aogasg nan leacan,
Ach thig an t-aog air na peacaich
Gun fhios aig aon air an t-seachdainn;
Cha d’fhuair sinn aont’ air bhith ’m beachd
Ris am màireach.								7235

Ach ’s trom a bhrùchd oirnn an donan
A rinn ar n-ùrlar a lomadh,
A gheàrr an grunnd fo ar bonnaibh,
’S ar n-àireamh muinntir a tholladh.
Chan fhaicear smùid an Cill-Donnain,					7240
Cha chluinnear siùnnsar le gleadhar
Fo bhuille lùdaig a’ pronnadh
Port meàrsaidh.

Thàinig smal air ar muinntir,
Dh’fhalbh an tigh a bha mùirneach,						7245
Sgap a’ ghreidh a bha sunndach,
’S dorcha doilleir a’ chùis leam
Gum bheil cachaileith ùr air;
Thuit gach cuidhe agus cùbadh
Is chan eil duine ann a dhùineas						7250
A’ bheàrna.

Ach ged a thachair nas oil leinn
Cha téid ar maitheas an dolaidh,
Chan eil an dachaigh ach corrach
A th’aig an anam ’s a’ cholainn.						7255
Gun téid e steach air an dorus
Am faigh e maireannach sonas,

[TD 252]

A ghabh a rathad an solus
Nan gràsan.

Ged is ionad an ùir dhuit							7260
Cha toir sinn idir ar cùl riut,
Bidh ar cridhe le dùrachd
A’ deanamh guidhe agus ùrnuigh
Gun tig an latha air an dùisgear
Is nuair a shéidear an dùdach							7265
Gum bi sinn uile air ar cùnntais
’S an àireamh.

[TD 253]

LXIII
MARBHRANN DO’N RÌGH

Cia mar a dh’fhaodas sinn labhradh?
Gur bodhar, balbhanach, mall-cheumach sinn,
’S cha toir Earrach no Samhradh						7270
Cìs a’ Ghearrain ’s a’ Gheamhraidh so dhinn.
Nuair a shaoil sinn le àbhachd
Gun d’fhuair thu leasachadh slàinte car tìm,
’S ann a bhuannaich am bàs ort
Air do chluasaig tromh shàmhchair na h-oidhch’.				7275

Choinnich nàmhaid an t-sluaigh thu,
Fear nach faodar tighinn buadhmhor bho lann;
Cha dean tàthachd no cruadal
Aon a shàbhaladh bhuaithe ’s e ann,
Binn air Eubha ’s air Àdhamh,						7280
Air an sliochd ’s air an àlach gach àm,
A chuireas crìoch air ar làithean
Nuair a ruigeas an àireamh an ceann.

Moch ’s a’ mhadainn Di-ciadain
Thàinig naidheachd a’ chianalais oirnn,					7285
Buille-mhuineal a chiùrr sinn,
’S a thug silteach bho’r sùilean na deòir
’S beag an t-ioghnadh an dùthaich
A bhith gu tuireamach, tùrsach ri bròn;
Chaill sinn caraid ar daoine							7290
Tha’n diugh gu cràiteach a’ caoineadh Righ Deòrs’.

Mhùch oirnn lampa na teòmachd,
Carraig shamhla gach teaghlaich ’s an tìr;
Sgàthan maiseach na h-uaisle,
Riaghladh dachaigh gun tuasaid, gun strì;					7295

[TD 254]

Gràinne-mullaich cho buadhach
’S a chunnaic mise, no chuala, no chì
Tighinn bho riamhag na h-Alba,
Mar charraig dhìona, mar cheannabhaidh ’s mar rìgh.

Dh’fhalbh an crìosdaidh mór spéiseil						7300
A dh’òrdaich Dia dhuinn e dh’éirigh ’nar ceann,
Beul a dhèanamh na réite,
A chumadh ciall agus reusan air bonn,
’S gus cur sìos air an eucoir
A dh’fhuiligeadh dìorrasach reubadh nan lann;				7305
Bidh a dhuais ann am Pàrras,
Ged is cruaidh leinn cho tràth e dhol ann.

Bho’n dh’inntrig an tùs oirnn
Gun robh riaghladh air Dùthaich nam Beann,
’S lìonmhor iarl’ agus prionnsa						7310
Thug a riamhag a dh’ionnsaigh ar n-àm.
Nuair théid a sloinneadh gun dearmad
Tromh gach linn agus aimsir a bh’ann,
Chan eil aiteam ’s an Eòrpa
Cho seasrach aosda ri Deòrsa ’s ri dhream.					7315

’S ioma cridhe a bha guailte
Eadar Sealtainn mu thuath is Cinntìr’,
’S goirt an sgiorrag a bhuail iad
Ann am mionaid na h-uarach a thìm.
’S gann g’ eil crìoch air an t-saoghal						7320
Nach eil iarmad ar daoine ri caoidh,
’S iad a’ tuiream ’s a’ caoineadh
Gur e is cumha dhaibh chaochail an righ.

Ach an Tighearn’ a thug dhuinn thu,
’S a thug bhuainn thu aig dùnadh do réis’,					7325
Thagh e ceud chinneas t’ùbhlan
Gus do bhratach a ghiùlan ad dhéidh;
Meanglan mullaich na craoibhe
A-mach bho’n stoc a bha rìoghail ’s gach géig’,
’S nuair théid a crùnadh ’na bàn-righ,					7330
A leanas dlùth ann an làrach do cheum.

[TD 255]

Ged is cumha na dh’fhalbh leinn,
C’uim’ nach guidheamaid sealbh air na dh’fhan,—
Gruagach eireachdail, rìoghail,
A ghlac ar cridhe mar mhaighdean ’s mar bhean.				7335
Dia ’ga stiùradh an còmhnuidh,
’S E bhith a’ tionndadh a dòlais gu gean;
Dian gus seasamh na còrach,
Mar bu chubhaidh ’s bu nòs dhuinn bho shean.

Chan eil feum bhith ri tùrsa,							7340
No bhith coimhead g’ar cùlaibh a ghnàth;
Sùil air ’n adhart le dòchas
Gun cuir Freasdal air seòl sinn is fheàrr.
’S mór an sòlas le Albainn
Bhith faicinn riamhag Righ Fearghus an àird,				7345
A’ gabhail ceannas na dùthcha
Dha’m bi sinn dìleas a dh’ionnsaigh a’ bhàis.

[TD 256]

LXIV
MARBHRANN EILE DO’N RÌGH

Séisd:—

O a ho, dìridh mi is teàrnaidh mi’n chruadhlach,
O a ho, dìridh mi’m màireach leam fhìn e,
’S an àite bhith aoibhneach tha m’inntinn fo ghruaimean,			7350
O a ho, dìridh mi is teàrnaidh mi’n chruadhlach.

Tha mi gu tùrsach,
Mo chridhe gu brùite;
Tha snidhe mo shùilean
A’ srùladh le m’ ghruaidhean.						7355

Tha mi fo mhìghean
A’ teàrnadh no dìreadh,
Chan fhaic mi mo Rìgh
Ann am frìth nam damh ruadha.

Chan fhaic mi Rìgh Deòrsa,							7360
’S e dìreadh na mòintich,
E sìnte gun deò ann,
’S e a chòmhdach am fuar-bhrat.

B’eòlach air fhaicinn mi,
Beòthail air leacaich								7365
An tòir nan damh cabrach
A chaidleas air luachair.

B’ait leam bhith dlùth air
A’ dìreadh nan stùc-bheann,
’S bu chinnteach a shùil							7370
An àm stiùradh na luaidhe.

[TD 257]

Crìonaidh is seargaidh
Is triallaidh gach aimsir,
Ach cuimhnichidh Albainn
Air sealgair nam fuar-bheann.							7375

Fàsaidh am fraoch
Ann an eudann an aonaich,
Ach tréigidh na daoine,
Tha caochladh dhaibh buailteach.

Caochlaidh gach sòlas,							7380
Their aois dhuinn no òige,
’S e rìoghachd na glòrach
’Na h-ònar bhios buan dhuinn.

Fàsaidh sinn aosda
Gach là mar a dh’aomas							7385
Is seòlaidh sinn aon uair,
’S ar n-aogasg cha nuadhaich.

’S e cùis a tha cinnteach
Gu duslach gun till sinn
Mu’n ruig sinn an rìoghachd							7390
Tha uidheamaichte shuas dhuinn.

[TD 258]

LXV
CHRÙNADH EALASAID

Théid ar cailin fhìor a chrùnadh,
Ealasaid—ar n-ùbhla bhòidheach,—
’S ait leinn an t-ainm bhith tighinn ùr oirnn,
Bho’n ’s i chiad té ghiùlain oirnn e;						7395
’S bàn-righ dhe ’r cuideachda fhìn i,
Dhe ’r fuil phrìseil bho linn Nòah.
’S gineal ar rìghrean bho chian i,
’S gur ogha dh’Iarla Shrath-mhóir i;
Mu leigeamaid beud gu ’r bàn-righ						7400
Bhiodh Dùthaich nam Beann ri chòmhrag,—
Dùthaich nan laoch nach robh an àicheadh,
A ghlac an stàillinn ’nan dòrnaibh;
Dùthaich nam fear a bha dìleas
A’ seasamh an rìgh is na còrach.						7405
’S tric a ghléidh iad buaidh air làraich
Le’m fuil ’ga phàidheadh gun sòradh.

Gum beannaicheadh Dia nan dùilean
Ar ceannabhaidh, am Prionnsa Greugach;
Roghainnich bàn-righ ar dùthcha						7410
Mar chompanach rùin dhi fhéin e;
’S athair an oighre thig oirnn e,
Teàrlach òg, gur mór ar spéis dha.
Thogamaid air bhàrr na meur e
’Ga chumail am fianuis na gréine.						7415
Thiormaicheamaid cuisle ar cnàmha
Ri uchd nàmh a bhuaileadh beum air,
’Nar gàradh-droma m’a thimchioll,
Mar a b’iomchuidh ri uair feuma;
Mac an fhir mar cheannard càbhlaich,					7420
A dhearbh a bhith dàna, treubhach,
Oighre Bhreatuinn ’s Rìgh nan Gàidheal,—
Dia ’gar n-àrdachadh le chéile.

[TD 259]

LXVI
ÒRAN DO’N BHÀN-RIGH EALASAID

Chaidh ar cailin ùr a chrùnadh,
Ealasaid—ar n-ùbhla bhòidheach.						7425

’S ait leinn a h-ainm bhith tighinn ùr oirnn
Bho’n ’s i chiad té ghiùlain òirnn e.

Fìor fhuil na h-Alba gun truailleadh
Ri fhaicinn an snuadh a bòidhchid.

’S bàn-righ dhe ’r cuideachda fhìn i,						7430
Dhe ’r fuil rìoghail bho linn Nòah.

Bàrr mullaich na craoibh’ as àrsaidh
Chinn ann an àl na Roinn-Eòrpa;

Dhe ’n stoc a bha aosda air cinntinn
Mu’n robh Impireachd ’s an Ròimh ann;					7435

Mu’n cualas guth riamh aig seanchaidh
Air Fraing no Gearmailt is Òlaind;

Mu’n robh Spartanaich is Greugaich
Ri ’n claidreadh mu Reul na Tròidhe.

Chaidh Alasdair an Cearraraigh,						7440
Triath agus Ceannabhaidh ar seòrsa,

A shloinneadh a-nìos g’ar n-ionnsaigh,
’S cha b’ann le beith-luis ri Òghum.

Ach le Gàidhlig mhilis, bhlasda
Nan laoch gasda chleachd bho tòs i.						7445

[TD 260]

Chunntadh gach meur ’s a’ chraoibh uasail
’S a shìneadh a-nuas le pròis e,

’S bàrr-dhos an stuic sin bho chian i,
’S gur ogha dh’Iarla Shrath-mhóir i,

’S mu leigeamaid beud an gaoth dhi						7450
Bhiodh teine ri fraoch air mòintich,

Tuasaid is tarruing nan lann ann
Is Dùthaich nam Beann ri chòmhrag;

Dùthaich nan laoch nach robh ’n àicheadh,
A ghlac an stàillinn ’nan dòrnaibh,						7455

Leanadh dlùth ri cliù an sinnsre,
’S cha sgeul ùr an Tìr an Eòrn’ e.

Gur minig a phàidh iad gu daor air
Bhith seasamh air taobh na còrach.

’S lìonmhor ceàrn bheil cuid fo’n ùir dhiubh					7460
Nach till gu dùthaich an eòlais;

Nach till gu Dùthaich nan Àrd-bheann,
Am fearann a dh’àraich òg iad.

Bu dìleas dha’n rìgh is dha’n dachaigh
Na suinn air achadh na còmhstri,						7465

’S bu tric a chleap iad buaidh bho nàmhaid,
’S a chaisg iad thar chàich an tòrachd

Eadar garbhlaichean nan Innsean,
’S machraichean ìosal na h-Eòrpa.

Bu sgiath dhuinn an uair ar gàbhaidh						7470
Na cuirp a tha cnàmh fo’n fhòd ann.

Bho eileinean siar na h-Alba,
’S gus ceilg, cha cheannaicheadh an t-òr iad.

[TD 261]

’S daor a phàidh iad Teàrlach Stiùbhart
A gheàrd air “Bùidseir na feòla,”						7475

Le’m fuil a’ drùghadh tromh léintean
Chùnnt iad an éirig gun sòradh,

’S dheanamaid fhathast gun dàil e
Nan iarradh ar bàn-righ òirnn e;

Dhìonamaid le ’r fuil ’gar dalladh,						7480
A cliù ’s a talamh ’s a mòrchuis;

Dhùineamaid cearcall mu’n cuairt dhi
Nan cluinneamaid fuaime air fòirneart.

Dùthchas a chùm sinn an cleachdadh
Bho’n cheannsaich sinn feachd na Ròimhe.					7485

Dhearbh sinn aig Bealach na Craoibhe
Nach bu traoiteirean ar pòr-ne,

Ach fìor fhuil uasal ar dùthcha
Sheasadh mu cùisean gu deònach.

Dhearbh sinn e aig Inbhir-Chéitein,						7490
A’ gleac air réidhlean ’nar n-ònar

Gus na thuit an t-seachdnar bhràithrean,
’S an athair ’s an àraich còmhla.

Fhad’s bhios Gàidheil beo ’s a’ chruinne
Bidh ’n ùidh am binnein nan ceò-bheann,					7495

’S ma thig spàirn air Tìr nam Beanntan
Bidh sìol nan sonn air bhàrr òrdag

Deas ullamh am bràighe cùiseadh,
’S cha b’e sùgradh dol ’nan còmhdhail.

[TD 262]

LXVII
AOIR MHUSSOLÌNIDH

’S aighearach leam fhìn mar tha gluasadan,					7500
Mar tha Mussolìnidh air fuarachadh.
Thàinig e le sgraing chogadh ris an Fhraing,
’S cha robh gainne cainnteadh an uair sin air.
Thug e dhi bho cùl, buille, tha mi’n dùil,
Nach deanadh a’ mhiùl na bu shuaraiche;					7505
Dùil aige ’s an àm leis na caran cam
Gum faigheadh e dram aig an uaigh aice.
’S beag a bha ’na bheachd nuair a bhuail e
Gun amaiseadh a ghleac bhith cho cruaidh dha.
Nach ann a bha ’na smaoin gun deanadh e maoin,				7510
’S gun robh sinne air claonadh ’nar cruadalas.
Cha b’ann leis a’ cheart, no idir le neart,
Bu mhath leis am beartas a bhuannachd,
Ach colann bhith air bòrd is falairidh g’a h-òl.
Sud an rud a chòrd ris, nan d’fhuair e e,					7515
Leis a’ smigid mhór a’ cur bhuaithe,
’S a’ bruidhinn gus na bhodhair e ar cluasan,
A’ bladaireachd ’s a’ bòsd le clabastair beòil,
’S teang’ urad ri rò-seol sgoth thuathach,
’S an glagaire air each mór, blaiceard na Roinn Eòrp’,			7520
Leithid sin do ròpladh, cha chualas;
Do sgailceadh leis an dòrn, slacaireachd ri bòrd,
Chan fhacas ri clò air cléith luaidh e,
’S e dol a chur na Fraingeadh ’na fuairnean,
’S am fuigheall bhith gu fang air am fuadach,				7525
Dhe cladaichean is dhe còrsa, dhe talamh is dhe còir,
Pìosan móra mór a thoirt bhuaipe
Gus ise chur gu bròn is esan a thighinn beò,
Gu itheadh, gu òl is gus cur bhuaithe,
Gus cinneachadh dha phòr is sinne bhith fo spòig;				7530
Sin agaibh na h-òrduighean nuadh agaibh.

[TD 263]

Chruinnich e gu crìch’ gus a cuairteachadh
Muillionan is mìltean do shluagh aige,
’S troichein air an cinn, isein deireadh linn;
Sud an rud a bhruidhneadh gu tuasaideach!					7535
Shaoilinn air a ghlòir (’s nach mò e na ’n dòrn),
Gun cuireadh e fògairt air fuamhaire,
Bragadaich ’s a’ leum is barail aig’ air fhéin,
Fead is fuich is éibh ’s fhad bho chual’ thu e.
Theagamh gum b’e spòrs, bleidireachd is bòsd,				7540
Bheadagan le bhrògan gu chruachain air;
Breabadaich gun dòigh, leibidean gun treòir,
Leagadh tu le d’ mheòir air an suathadh ris.
Tha e ’n diugh ’s a dhaoine air an sguabadh air
Mar gum biodh fear daoraich ’s an tuainealaich,				7545
Puth aig’ air an raon, sruth a’ tighinn bho mhaol,
’S e dubh-shuileach, caog-shuileach, cuaranach,
’S e chuideachd bhios daor, dàn, luidealach, maol,
A thug air a dhaoine an droch uachdaran.
Tharruing iad gu raon ’s gu achadh na caoidh,				7550
Gu tachartas sgaoilidh an tualasan;
Esan culaidh smaointean, gun bhuaidh air,
A’ dalladh a chuid daoine le tuairisgeul,
Leantainn na droch smaoin le mearan a’ chaoich,
A chinnich na smaointeanan duatharra.					7555
’S e is cumha dha fhéin nach b’e an diugh an dé,
’S e ghuth a bhiodh reusanta, stuaime ruinn.
Cha chluinneamaid beum bho’n bhurraidh gun bheus
Le ghunna air a ghleusadh gu buaireanta
Nan cumadh e a chéill is a thuinicheas fhéin,					7560
Bu lurach an geum air a bhuaile ann
Seach dubhachas cheud bho mhullach nan speur:
’S muladach an ceum air na ghluais e iad.
Bha toiseach mo shaoghail-sa tuaireapach,
’S tric a bha mi am baoghal ’s a fhuair mi as;				7565
Bha mi air an raon maille ris gach aon,
’S dh’amais mi ri faobhar na cruadhach ann.
Chaidh mi ann an sàs an iomadach càs,
Bha guilleag a’ bhàis ann am chluasan ann,
Gu barr-iall nam bròg am fuil nam fear òg,					7570

[TD 264]

Gun tioma, gun deòir, b’fhada bhuaithe mi,
Ach ’s beag orm glaodh eagail phàisdean maoth,
Sgreadail mhnathan aosd’ agus ghruagach,
’Gan leagail ri m’thaobh is theab iad Mac-an-t-Saoir,
Bhreithnich mi air aoir is their mi duan orra;					7575
Do’n fhear thug am foradh mu chluasan
Le chlaidheamh nuair a thàirneadh bho’n truaill e.
’S e gliogaire nan sglàmh, Ridire Rìgh Màrs,
Seanalair nam blàr nach robh buadhmhor;
’S e sgriosadair nan àgh, inisg air gach ceàrn,				7580
Glaoic is culaidh-nàire na tuatha,
Tha miodalaich ri ceàrd an ionad ro-àrd
Seach innean na ceàrdach bu dualchas dha.
’S e mar choileach gnù-cheannach, gruamach,
A ghoireadh air a dhùnan gu h-uallach,					7585
Le guib a spuirean cùil a sgròbadh a smùir,
’S e bogadh na stiùrach gu tuasaid
Le gog is guli-gùg do ghoileam gun tùr.
Ge b’oil leam, cha chùnntainn na chuala mi
’S an coilleag ’na spùt á goile gun ghrùnnd					7590
Mu choireannan dùthaich nam fuar-bheannan.
Bha sinne gun diù fodha dheth co-dhiùbh,
Cha b’ aithne dhuinn Iùdhaich a ruagadh,
No smugaid chur ’nan sùil no ’n cuid a thoirt dhiùbh.
Bilean beul-gun-fhéitheam a’ fuaimneach’,					7595
Cho fileanta ri snàthad beairt-fhuaigheil,
Gun ghuth aig’ ach a’ gairm mu chumhachd ’s mu airm.
Spriolag agus toirmeasg g’a bhualadh
Air bhiogairne gus falbh an ugainn nan Dearg,
’S chugainne le carbad na tuaighe,						7600
’S gum biomaid aige marbh ’s ar luingeas g’a sealg
Thar mullach nam fairgeachan uaine.
Gun robh ochd muillion béigleid do chruaidh aige;
Cha tigeadh na Greugaich ’s an fhuaradh air
Gus an deach e ann is am bumailear fann;					7605
Cha chumadh e cheann air a ghuaillean ann;
Chaith iad e dha ’n dìg ’s lathais air a dhruim;
Shalaich iad a chìrean is a shuaicheantas.
Chabhagaich e buinn gus gleidheadh a chinn,

[TD 265]

’S chan fhaigheadh e cuidht’ is na ruagairean.				7610
Bha iad as a dhéidh mar fhaghaid an fhéidh
Bhiodh a’ ruigheadh fhéithean gu luath-chasach
Le giorag ’na fheòil romh dhealann am beòil,
A’ casachadh mòintich gu luasganach.
Ruitheadh e na glinn is e ’gan cuairteachadh,					7615
’Gan gearradh le sìnteagan uamhasach,
’S na fearaibh ’na luirg gus feannadh a’ bhuilg,
Mar gum biodh coin-sheilg is madadh ruadh aca.
Thàinig iad mu cheann, thug iad as na bh’ann,
Liodairt iad e, dh’fheann iad e, luairc iad e,					7620
Bhreab iad e mu’n bhreall, dh’fheadaraich iad rann,
’S rinn iad maighstir dannsair nan cuaigean dheth
Gus an robh e mall, gus an robh e dall,
Gus an robh e call ma bha fual aige.
Dhroint iad air a dhroll, loint iad e ’s a’ pholl,				7625
Spoth iad as am ball a bha fuaighte ris;
Dh’fhàg iad smigid mhór na bruidhinn is na bòsd
Gun urad do threòir ann is gun gluaiseadh e,
’Na laighe ann an lòn, faghar air a shròin,
’S aghaidh ris an Ròimh air a tuairneachadh.					7630

[TD 266]

LXVIII
AOIR AN LUCHD-RIAGHLAIDH

Ged nach deach mi fo òrdugh,
A’ giùlan còta na cléire,
’S ged nach robh mi ’nam sgoilear
Bho Àrd-thigh oilein Dhun-éideann
Chumainn fosgailte m’inntinn;						7635
Dheanainn sgrìobhadh is leughadh;
Bhruidhninn Beurla agus Gàidhlig,
Ach dh’fhanainn sàmhach is dh’éisdinn
A cheart cho math.

Bheirinn feum as mo shùilean,						7640
Cha mhòtha dhùininn mo chluasan;
Ghabhainn beachd air an t-saoghal,
’S air na daoin’ a th’air uachdair;
Gheibhinn cùisean fa m’chomhair,
Agus mheòmhraichinn suas ’ad						7645
Is brìgh is barail mo léirsinn
A chur air ghleus ann an duanaig
Cho math ri fear.

Nochdainn bàrdachd dhuibh cuideachd
Nach measainn luideach no gòrach;						7650
Ged bu shuarach aig pàirt dhith,
Cha ghabhainn nàir’ anns an dòigh sin;
Mur a h-éisdear ri m’ sheanchas,
Cha chuir sud amaladh air Dòmhnall:
Bitear fhathast ’ga chluinntinn,						7655
Ge b’oil le muinntir nan còta
’S nan coilear geal’.

Ged tha mise gun chòta,
Gun mhóran leòm bhith mu’n cuairt dhomh,

[TD 267]

Ged is tàirneach mo bhrògan							7660
Nach fhàgar bòidheach le suathadh,
Chan eil latha dhe m’ shaoghal
Anns a’ cheàrd tha mi suas ris,
Nach bi fianuis aig daoine
Nach ann gun saothair a fhuair mi						7665
Na thug mi steach.

Seach luchd nan coilear ’s nan còta
Falbh le sròinean ’s an adhar;
Seach luchd nan carbadan-ùillidh
A’ ruith gu siùbhlach air rathad,						7670
No luchd nan teangannan fiara
Gu innseadh bhriagan gun athadh,
’S bha fear dhiubh an dé air mo bhialaibh
Le bocsa siabainn fo chasan
’S e cruaidh chur as.								7675

Seach luchd nan laghannan cealgach,
Luchd nan searmon is an teagaisg
A dh’iarras móran do dh’airgiod,
’S a dh’iarras orm-sa bhith air beagan,
No fear a gheallas dhomh buannachd						7680
An dùthaich fhuadain ’gam fheitheamh
Ma théid mi thàmhachd dha’n tìr sin,—
An t-àit’ is dìcheallaich esan
Gus fuireach as.

Feumaidh mise bhith dìblidh,							7685
Gu h-umhal, ìslichte, stòlda,
Bonn mo sporain a sgrìobadh,
Ma bhios dhomh fhìn agam gròt’ ann
Gus cumail airgid fad seachdainn
Ri fear théid tacan Di-dòmhnaich						7690
A throd is a chàineadh an donais,
’S a dh’fhaighinn cron da mo sheòrsa-sa,
’S gun sin math.

[TD 268]

’S ioma cron a bhios oirnne,
Ged tha gu leòr feadh na dùthcha						7695
A b’olc a dh’fhuiligeadh an solus
Nam biodh an coguisean rùisgte;
Ma their thu facal mu’n mhuinntir ud,
’S ann a mhaoidhear na dùirn ort
O chionn bhith bruidhinn mu uaislean					7700
Tha fada shuas os ar cionn-ne
’S cha b’ann gun bhraid.

Seall air muinntir an eòlais,
Luchd nan leabhraichean sgrìobhta;
Luchd na ceàird air a truailleadh,						7705
’S chan ann gu buannachd na tìre,
A’ teagasg mnathan na rìoghachd so
Mar a dh’ùisnichear innleachd
Air son bhith marbhadh nam pàisdean
Am broinn am màthar mu’n cinn iad						7710
’S mu’n tig iad as.

Coimhead fear an dà aodainn
Tha sgrios nan daoine le meàirle,
Cruinneachadh stuic agus stòrais
Le cluich air gòraiche bhràthar.						7715
Ged a rùisgeadh e a’ bhantrach
Bhiodh guth nam mealltairean sàmhach;
Chan ioghnadh dùthaich nam beanntan
Bhith ’n diugh mar shamhla air am fàgail
Gun mheas, gun bhlas.							7720

Seall fear an tigh-òsda,
Tha e leòmach ri fhaicinn,
Théid a dh’eaglais Di-dòmhnaich,
’S bidh ad is còta dhe’n bhest air.
Am faca tu ’n raoir anns a’ bhùth e,						7725
’S am botul liùnn aige tasdan;
’S bu cheart cho math dhut am bùrn ris
Mar thug e lùths as ’ga bhaisteadh
’S ’ga dheanamh lag.

[TD 269]

Seall air muinntir nan dealbhan						7730
Nach tug an ainm thar an athar,
’S a théid a shealltainn am pàipeir
Mar choimeas reultan an adhair,
’S tric ’nan seasamh aig mòd iad
Gus snaoim a’ phòsaidh a ghearradh						7735
Is mar a chluinneas sinn iomradh air
Iad ag iomlaid na mnatha
Ri fear mu seach.

Seall, a nis, an luchd-riaghlaidh
A th’againn shìos ann an Sasuinn						7740
A th’air am pàidheadh gu bliadhnail
Aig dà not dhiag anns an t-seachdainn
Air son bhith cóig no sia mhìosan
Ag innseadh bhriagan ’s a’ bladraich,
Ach fear na piocaid ’s na sluasaid,						7745
Chan fhaod e uair thoirt ri fasgadh
Nuair thig an fhras.

Dà not dhiag anns an t-seachdainn,
Tha mis’ am beachd g’eil gu leòr ann,
Ged a dhiùlt iad mo thaitneadh						7750
Le urad thasdan thoirt dhomh-sa
A th’air toirt thairis aig saothair
Gus làithean m’aoise bho m’òige,
’S am fear tha riaghladh na tìre
Théid ochd mìle ’na phòca,							7755
’S nach dean e car.

Ochd mìle ’s a’ bhliadhna,
Ochòin, a chiall, nach b’e an duais e!
Thu fhéin a’ falbh le slat iasgaich,
No gunna air fiaradh do ghuailleadh;						7760
Gille pliobair ’na throtan
Le barrachd bhotul is chuachan,
’S a chìtear agam-sa am feasda;
Cha chuir am Freasdal mu’n cuairt iad
Air ceann gun rath.								7765

[TD 270]

Sud dhuibh muinntir na maoine;
Luchd nan aodannan dalma
Chumas breisleach is caonnag
Am feasd air aodann na talmhainn
Is nuair a thogas iad tuasaid							7770
Is móran sluaigh a bhith marbh ann,
A chanas prasgan na truaighe—
“C’ar-son nach d’fhuair sinn do dh’eanchainn
Na dh’fhanadh as?”

’S ann a chuireas an seòrs’ ud							7775
Ann an òl ’s an tombaca
Mach mu thionndadh na h-uarach
Còrr ’s mo thuarasdal seachdainn,
Ach ’s iad a dhùineas an cluasan
Ri glaodh an t-sluaigh tha ’nan airceas,					7780
Ma gheibh iad fhéin an cuid airgid;
Bidh thus’ a’ searg leis an acras
Gus ’n ruig thu’n leac.

Chan eil tigh théid an àirde
Nach fhaic thu Pàdruig ’na fhallus,						7785
Sìos is suas ann am fàradh
Le luchd na làireadh do dh’eallach.
Cho luath ’s a bhriseas an t-sìde,
Cuirear sìdse ris dhachaigh
Gus ’m faic thu Brìdeag is rabhd oirre,					7790
Falbh a’ chàidseadh ’s a’ bhaile
Mu’m faigh i dad.

Nach fhad o ionad nan seòd iad;
Cha toirear feòirling dhe ’n duais dhiubh,
’S chan fheum iad seasamh gu dìblidh					7795
A’ feitheamh fìdeag na h-uarach.
Bidh a’ ghrian thar nan Innsean
Mu’m fàg iad rìoghachd na suaineadh
An déis an raoir bhith ’nan dùsgadh,
A’ cumail sùgradh ri gruagaichean						7800
Ann am flat.

[TD 271]

Ma thug ’ad fuath do na pàisdean,
’S gur gann gun àraich ’ad aon fhear;
Gu dé mu chrìosdaidhean bochda
Tha togail ochdnar no naoinear?						7805
Nuair théid athair is màthair
A-mach gu pàirc leis an sgaoth sin,
Cha dean bonn leth-chrùin a’ chùis dha
Mu’n cuir e sùnnd air gach aodann
Le pokey-hat.									7810

Mu’m bi an treud air an còmhdach,
Mu’m faigh ’ad brògan is éideadh,
Mu’n cumar biadh ris na beòil ud,
An nì tha sònraichte feumach;
Mu’m pàidh e màl tha e giùlan						7815
Is cìsean dùthcha is cléireadh
Gur diocair cudthrom bhith ’m pòca;
Tha rud an còmhnuidh ’ga thréigsinn
Nach till air ais.

’S ann bhios esan ’na thruaghan						7820
A’ faighinn fuachd agus acrais;
Ma gheibh e leòr dhe’n bhuntàta
Cha bhi ri ràdh aige facal,
’S treiseag bheag aig a’ ghrìosaich
Mu’n téid e shìochainnt na leaba,						7825
Sluic a-stigh anns na cìbhlean,
A’ deoghal pìob’ gun tombaca,
’S i sìor dhol as.

Chan ann am freasdal bhuntàta
Bhios fear tha’m pàrlamaid Shasuinn						7830
Le brot do shùghadh nan cnàmhan,
Cha mhò tràth anns a’ mhadainn
A chàirear ugh air a bhialaibh
A dh’eug an t-ian o chionn fad’ ann;
Cho luath’s a bhuaileas e spàin ann						7835
Gheibh am fàileadh a-mach as
A leagadh each.

[TD 272]

Ach nuair a chuirear gu biadh e,
Chan fhaca crìosdaidh a leithid;
Gheibh e chur air a bhialaibh							7840
Do dh’airm na riaraicheadh seisear.
Gur gann gum b’urrainn mi àireamh
Eadar spàinnean is sgeinnean
Na bheir an duine g’a ionnsaigh
Mu’m faigh e’n cùrsa mu dheireadh						7845
A chur a-steach.

Bidh brat beag geal air a ghlùinean
Air son an smùrach a chumail,
No shuas fo sprogan ’ga lùbadh,
’S e sìos ’na stiùp air a mhuineal,						7850
Bidh na h-airm aig gach làimh dheth,
’S e dol an greim o’n taobh muigh annt’
’S tuilleadh shuas air a bhialaibh
Nuair bhios a’ chiad fheadhainn ullamh
Gus bhith ’nam bad.								7855

Móran sheirbhiseach daonnan
Aig na daoin’ ud mu’n àite
Gus bhith ’gam freasgairt air ùrlar
’S a’ cumail sùl’ air an àirneis.
Tha ’ad boirionn is firionn ann						7860
Dhe gach fine agus nàisein
Gu ruige còcaire Frangach
Nach fàgadh feann air mul-mhàgan
Ris ’n can iad Chef.

Chan e muir-sgian no srùban							7865
A ni chùis far bheil esan
G’am fàgail breamasach sunndach,
Ach làn mo sgùirdeadh do dh’eisir,
’S rudan milis is cnòintean
Is cus do sheòrsachan eile,							7870
Agus botul do dh’fhìona
Bhios leth-chiad bliadhn’ ann an seilear
Mu’n tig i as.

[TD 273]

A h-uile annlan bhios aca
Gun toirinn seachdainn g’an àireamh;					7875
Chan fhaighinn toradh na buaile
A dh’ìm, no uachdar, no chàise,
Gun chus do dh’ainmean neònach
Air cus do sheòrsachan àraid
Eadar iasg agus eunlaith							7880
Nach fhac’ thu riamh aig do mhàthair
G’a chur ’s a’ phrais.

A Dhùghaill Chìobair, a nàbaidh,
Cha b’fhealla-dhà leam a chunntais
A h-uile h-uan thug thu cràdh air,						7885
’S e call gu bràth bhith ’na rùda,
Ach’s beag a shaoil leat, a chrìosdaidh,
A liuthad biadh a bha sùghar
A thug asda le t’fhiaclan,
’S a thilg thu dh’ìochdar an dùnain						7890
Gun toirt fa-near.

Nach ort bhiodh an t-ioghnadh
Gum bi mi smaointinn air uairibh
Nam biodh tu oidhche dhe d’shaoghal
A-muigh air aoigheachd aig uaislean,						7895
’S tu faicinn maighdinn aig bòrd ann
’S dath an òir air a cuailean,
’Na suidhe rùisgte air do bhialaibh—
A com ’s a cìochan ’s a guaillean,
’S i ag itheadh chlach.								7900

Ach ’s ioma greim a tha neònach
A bhios aig geòcairean craosach
Tha ’g iarraidh annas an còmhnuidh
Anns gach seòl air an smaoinich.
Cha bu mhisd’ ’ad ach b’fheàirrd’ ’ad					7905
Traisg is càdamh na h-Aoine;
Feuch an sùghadh an stamag
A tha le eallach gun traoghadh
Air tighinn a-mach.

[TD 274]

Nach ann tha’n aon ghiorra-shaoghail					7910
Aig na daoin’ bhios ’ga feitheamh,
’S nuair bhiomaid gu sgàineadh
Nach bi na h-àrmuinn ud leathach,
’S mi ’nan cuideachd nach iarradh.
Cha ghabhainn miann air a leithid;						7915
Gum b’fheàrr leam poit dhe’n bhuntàta
’Ga cumail blàth ris an teine
Gum bruicheadh sgat.

An luchd-riaghlaidh a fhuair sinn,
Och, mo thruaighe, ri aithris							7920
Gur e sinn fhéin a chuir suas ’ad
Tha ’n diugh ’gar luaircneadh fo’n casan.
Dh’fhalbh ar sìth air an t-saoghal,
’S dh’fhalbh ar saorsa ri ’r maireann
An latha leigeadh an t-òrdugh							7925
Gu bodach-ròcais na galladh—
E fhéin ’s an gamp!

’S e bodach-ròcais a thuirt mi,
’S cha deach dùrd ann am mearachd,
Ged is Tory gu chùl e								7930
Le sròn an Iùdhaich a bharrachd,
Ach chuir an Gearmailteach fiamh air
Nach fhaigh e ’m bliadhn’ as a chlaigionn
Nuair thug e null e gu Munich,
’S nach mise chunnaic an latha						7935
Tigh’nn air an staid.

Nach mise chunnaic an latha
Nach fhaca m’athair ’na aimsir,
Nach fhaca linn a chaidh seachad
Bho’n cheangail Sasunn ri Albainn;						7940
Latha dh’adhbharaich masladh
Do dhaoine chleachd a bhith calma,
’S a leig am follais le fìrinn
Cho fad ’s tha ’n ìompaireachd ainmeil
Air dol air n-ais.								7945

[TD 275]

An latha b’fheudar do cheannabhaidh
Na rìoghachd airgiodach bheartach
A dhol gu dìblidh do’n Ghearmailt
Gun urad armachd ’s am bata
Gus guidhe ’s griosad na sìth’ ann;						7950
An nì bha cinnteach nach faighteadh
Bho fhear a dhearbh air na h-Iùdhaich
Gum biodh ar dùthaich fo’n t-slacan
Nam biomaid lag.

Am fear a mheall air a chàirdean,						7955
Am fear a dh’àicheadh a chùmhnant;
Am fear nach géill do na fàintean
A bhrosnaich nàdur na brùideadh.
Am fear a dh’éirich bho’n t-salchar,
’S ann gu h-aimleisg a dhùisg e;						7960
Am fear thug plàigh air an t-saoghal,
A’ saltairt saorsa gach dùthcha,
Na chuir e chas.

Fhuair e an t-Eadailteach còmh’ ris
A rinn am fòirneart cho gràineil						7965
Air daoine dubha gun eòlas,
Gun tuigse air seòltachd an nàisein,
A’ mort le nimh as an adhar
A dh’fhir ’s do mhnathan ’s do phàisdean,
’S nach do nochd dhaibh do thròcaire						7970
Am fear bhiodh leòint’ anns an àraich
A dh’ fhaighinn as.

Labhair Hitler ri aodann—
“Is e ’n coltas aon bhiodh a’ bagairt;
Fhuair mi deas mo chuid daoine,						7975
’S chan eil iad faoin anns an t-sabaid;
Mur a càirich thu nall dhomh
A h-uile bonn tha mi ag agairt
Chan fhàg mi clach ann an Lunnainn
Nach cuir mi mhullach an adhair						7980
Mu’n dean mi stad.”

[TD 276]

Sin ar duais agaibh cinnteach
Air son na tìm a chaidh seachad,
A dh’ fhàg sibh riaghladh ar tìre
An làmhan clìochdairean Shasuinn						7985
A dhùin ar sùilean is ar cluasan
Is a cheangail buarach m’ar casan
Cho trang ag aimhreit mu stòras,
Gun d’fhalbh na h-eòin aig a’ chlamhan
An trod nan cearc								7990

Fichead bliadhna thug a’ ghràisg ud,
An rud is nàir’ dhuinn ri aithris;
A’ còpadh muillionan airgid
Am pòca chealgairean carach,
Le sluagh na dùthcha gun chosnadh						7995
Is gaoir na gort’ air gach bealach,
A’ falbh ’nan creutairean truagha
Le’n druim ’ga shuathadh ri balla
Gun an deamhan car.

Fichead bliadhna thoirt gun bhuaidh dhuinn					8000
An déidh na fhuair sinn do riasladh,
Gun ghuth air nì dheanadh feum dhuinn
Nan tigeadh éiginn ’s an iar oirnn
Gun ghuth air armailt no càbhlach,
No obair àitich no iasgaich							8005
Fo bhinn MhicThormaid ’s a chòmhlan
A thoill an ròpa fo fhiasaig
Bhig bhioraich ghlais.

An déidh na fhuair sinn do riasladh,
Thug ceithir bliadhna ann am fùirneis,					8010
A’ cumail feachd agus fòirneirt
A-mach bho chòrsa na dùthcha—
Is an ann gus uachdarain fearainn,
’S gach ceannabhaidh malairt is bùthadh
Bhith dùnadh dorsan na tròcair						8015
Air saighdear leòinte, bochd, brùite
Bha muigh gun char?

[TD 277]

An saighdear leòinte, bochd, brùite,
Bha muigh ’s an fhùirneis ’ga riasladh
A dh’fheumadh seasamh aig cùirt aca					8020
’N ceann gach cùnntain bheag mhìosan
’Ga thoirt gu dotairean ùra
’Na sheasamh rùisgte air am bialaibh;
Ma fhuair e pension beag crùganach,
Bha e an ùidh an luchd-riaghlaidh						8025
A ghearradh dheth.

Ach ’s tìm dhomh nis a bhith dùnadh;
Tha cor na dùthcha ro-shearbh leam
A chaidh a thoirt air a glùinean
Mu choinneamh bùidseir na Gearmailt’,					8030
’S ge b’e sgrìobhas an eachdraidh,
’S an linn tha teachd mu ar n-aimsir,
Gun can a’ chlann bhios ’ga leughadh,—
“Bidh spiorad féineil ’ga leanmhainn,
Gus ’n toir iad snag.”								8035

[TD 278]

LXIX
ÒRAN NAN CON

Bha galla Dhòmhnaill Mhóir Di-luain
A’ buachailleachd os cionn na Leacaich
Is có thigeadh a-stigh an ùtraid ’na coinneamh,
Ach cù MhicAsgaill.
Chuir e fàilt’ oirre gu coibhneil						8040
Is theann e ri foighneachd gach dad dhith,—
“Bheil a h-uile sìon ann an òrdan,
’S a bheil Peigi is Dòmhnall gu tapaidh?”

Thuirt a’ ghalla ris a’ chù—
“Tha naidheachd ùr air tighinn dha’n bhaile,					8045
Thàinig binn a-mach aig cùirt
Nach eil ri bhith beò aig cù no galla,
Ged is tric a rinn iad feum dhaibh,
A’ fuadach na spréidh’ ’s ’ga teanail,
’S ann a thàinig litir air a bhò’n-dé						8050
Nach fhaod sinn bhith beò nas fhaide.”

Thuirt an cù: “Na biodh ort cùram!
Chì thu fhéin le d’shùilean fhathast
Gum bheil na daoine tapaidh cruaidh,
A théid mu’n cuairt gu Loch nam Madadh.					8055
Seasaidh iad a’ chùirt gu duineil,
’S cha leig sinne fo na casan;
Bu luaithe phàidheadh iad oirnn Leesance;
Théid mi fhìn dhut ann an gealladh.”

“Ach nan cluinneadh tusa Peigi,						8060
Leam is beag mar bhios i cantail;
A dh’aindeòin bhàltaichean is bhainnsean,
Ghléidh ise a maighdeanas fhathast;
Ach faodaidh i thaing sin thoirt orm-sa,

[TD 279]

’S ioma oidhche dhorcha ghaillionn						8065
A chuir mi seachad air a sgàth
Mu’n do ghléidh mi sàbhailte cho fad i.”

“Nuair a ghabhadh càch mu thàmh,
’S ann bhithinn ’nam gheàrd ann am chaithris,
’Nam laighe ann an cùl na còmhlach;						8070
Cha leiginn sròn an còir an taighe,
’S ged thigeadh suiriche a bhiodh fàilidh,
Gheibhinn fàileadh air gu thalamh;
’S ann aige bhiodh an t-astar a’ falbh
Nuair leiginn sgalathad air an stàrsaich.”					8075

“Chan eil mis’ ag àicheadh facail
Dhe na tha thu cantail,
Ach ’s e tha mis’ a’ cluinntinn
Gu bheil thu fhéin ’nad chùilear sgaiteach.
’S ioma dìg is poll-mòna							8080
Bheil làrach do spòig ri fhaicinn.
’S tric a chunnacas air an t-sliabh thu,
’S cop mu d’ bhial a’ stialladh chraicinn.”

Thuirt ise: “Cha d’rinn mi call am beinn,
No gleann, no cnoc, no glacaibh;						8085
Ged ’s tric a thug mi ruaig ann,
B’fheudar dhomh le cruas an acrais.
’S ann bhithinn a’ falbh ris na frògan,
Togail mo shròine ri gach fasgadh
Aig siubhal-chnoc is ghlac is lùb ann						8090
Feuch an tachradh rium sean charcais.”

“Ach, bheil thu fhéin ag ràitinn
Gum bheil do mhaighstir cho eagnaidh
’S nach toireadh e dhut dhe ’n bhiadh
Na chumadh gu sìorruidh gun teirc’ thu,					8095
Seach bhith falbh ’nad chùilear grànda
’S do chnàmhan gu tighinn tromh ’n t-seiche;
Shaoilinn fhìn gun cuireadh e nàire ort
Muinntir an àite bhith ’gad fhaicinn.”

[TD 280]

“’S fìor an sean-fhacal ri ràitinn:						8100
“’S diocair thoirt á làimh na chleachdas’;
Tha thu fhéin ann an deagh òrdan,
Cho reamhar ri ròn air cladach,
Pailteas agad dhe gach seòrsa.
Cha robh do lòn riamh an gainne ort,						8105
’S nan tachradh closnach bho bhruaich riut
Nach bu chruaidh leat gabhail seachad.”

“Cha b’e sud a chleachd mi
Anns a’ chala an deach m’àrach;
Cha robh gnothach riamh cho tur						8110
’S nach deanainn rudeigin a thàradh.
Bhiodh mo shùil air a’ phoit bhrochain,
’S tric a chrochadh orm gu h-àrd i,
Ach cho gann ged bhiodh cùisean
Gheibhinn rùsgan a’ bhuntàta.”						8115

“Cha b’e rùsgan a’ bhuntàta
Dh’fhàg do chnàimh cho làidir, lùthmhor,
Na thug claise ’n cùl do dhroma,
Dh’fhàg do chorp cho bronnach, dùmhail.
Tha do mhàileid air do dhìteadh						8120
Nuair a dh’ìnns thu mu na rùsgan,
’S ioma cliabhan a chaidh innte
Nam biodh innleachd air a phrùbhadh.”

“Ach ged a sgàineadh tu ’nad chraicionn,
Chan eil agad facal dearbhaidh,						8125
Gun d’fhuaras mise riamh tighinn dhachaigh,
No facas idir a’ falbh mi.
Cha b’ionnan sin agus tusa,
Bhiodh tu muigh moch is anmoch
Is mur an téid do chur dha’n ghlumaig,					8130
Théid a’ ghunna chur ri t’earball.”

“’S i do theang’ tha sgaiteach, suarach,
Ged a ghluaiseas tu cho spaideil;

[TD 281]

’S mi tha duilich nach do chòrd sinn
An déidh gach ròlaist a bh’againn.						8135
Ach ma chaidh sinn thar a chéile,
’S nach faod sinn bhith réidh nas fhaide,
Tha ’m feasgar a’ tarruing anmoch,—
Bidh mis’ a’ falbh, oidhche mhath leat.”

[TD 282]

LXX
TRIALL GU “CÙIRT NAN CON”

’S a’ mhadainn Di-sathuirn thàinig brath oirnn a-nall,			8140
Chuir sud ann am cheann-s’ an t-ànradh so;
Gu feumta Di-ciadaoin bhith triall chun na cùirt,
’S nach fhaigheamaid cù gun phàidheadh oirnn.
Bhòidich sinn uile mu’n deach sinn a-null
Nach tugamaid fiù na fàirdinn dhaibh,					8145
’S gun tòir sinn a-mach e gu b’oil leis na beòil,
Bho’n fhuair sinn a’ chòir o’n Phàrlamaid.

Ma dh’ìnnseas mi’n fhìrinn bha’n t-sìde car doirbh,
Nuair thog sinn air falbh bho ’r n-fhàrdaichean;
’S e bhith coiseachd gun dìobradh ri dìle ’s ri stoirm,			8150
Dh’fhàg an turus cho searbh dha m’ chnàmhan-sa.
Mu’n deachaidh sinn seachad air Clachan Loch Bì,
Cha robh rib air mo dhruim nach fàisgeadh tu,
’S cha bhithinn a’ gearain a dh’aindeoin gach cùis
Nan gleidhinn mo chù gun bhàthadh orm.					8155

Nuair ràinig sinn Gramasdal bha’n t-aimsir car fuar,
’S an fhadhail a tuath cha tràigheadh i,
’S bha mi’n dùil gu robh agam deagh charaid an cùirt
A chuireadh a-null le bàta sinn.
’S ann thuirt e gun dannarr’, “Cha charaich ’s cha ghluais			8160
Gus an cuir sibh mo dhuais ’nam dheàrnaidh dhomh,”
’S thuirt mis’, “Ann ad dhòrn gun téid còrr agus crùn,
Ma chuireas tu null sinn sàbhailte.”

Chaidh sinne g’ar garadh a thigh Mhic-a-Phì,
’S sinn airtneulach sgìth ’s glé ànrachdach,					8165

[TD 283]

’S gun dh’éirich a’ chailleach ’s thug i làmh air poit tì,
Dol a dheanamh a’ bhìdh nach b’fheàirrde sinn.
“Bha thu falbh feadh an tighe ’s i agad air chluais,
’S thug thu còrr agus uair an sàs innte,
’S e bhith feitheamh na caillich ’s mi ’gam lathadh leis an fhuachd,		8170
Dh’fhàg cho faisg air an uair so ’m bàs orm.”

Mu’n dh’éirich am bodach ’s mu’n dheònaich e falbh,
Bha sinne glé shearbh dhe chànranaich,
’S e ’g innse na dh’aisig e seachad an dé,
’S mar bha iad an déidh a shàrachadh.					8175
“Cha bhi mi ’gad mholadh, cha robh thu air chòir,
Bha tuilleadh ’s a chòir ri ràdh agad;
’S mur b’e nach robh unnad ach bodach gun treòir,
Bha pleit air mo bhròig ’s cha b’fheàirrd’ thu e.”

Bha sinn fliuch chun a’ chraicinn ’s sinn airtneulach sgìth,			8180
Nuair chaidh sinn air tìr an Càirinis,
’S an Caimbeulach còir a chaidh còmhla ruinn ann,
’S e cheannaicheadh an dram ’s a phàidheadh i;
Thug e nuas thugainn botul de’n stuth a b’fheàrr brìgh,
’S gun dh’éirich mo chrìdh le gàirdeachas					8185
Ri deagh mhac na bracha bu mhath ’s an là fhuar,
’S a bheòthaicheadh suas ar càileachd-ne.

Nuair dh’òl sinn an dram ’s leig sinn seachad ar sgìos,
Gun d’fhalbh sinn air thì bhith ’n àit-eigin;
’S an tigh MhicGhill’Eathain chuir sinn seachad an oidhch’,		8190
’S gun d’rinn iad gu coibhneil, càirdeil ruinn.
“Cha bhi mi ’gad mholadh, chan urrainn mi ann;
Chan eil ann am cheann do ghàirdeachas
Na dh’innseas ’s an duan h-uile buaidh ’s cha bu ghann,
Bha fuaight’ ris an dream o’n tàinig thu.”					8195

[TD 284]

LXXI
GEARAIN A’ CHOINEINICH

Gur e sinne th’anns a’ ghiorag
C’àit am faigh sinn tearmann
Bho’n thug cuid do dhaoine plàigh oirnn
Feuch an smàladh iad air falbh sinn,
Cur an ìre feadh an àite							8200
Gun do mhill sinn fàs an arbhair,
’S nach bi tuathanachas dòigheil
Mur an téid ar pòr-ne mharbhadh.

Bidh an call sin oirnne air fhàgail
Mur eil gràinnseach anns an dùthaich,					8205
Nuair a leig iad suas an t-àite
’S nach do bhuain iad làn an dùirn ann.
Nuair tha ’n fheamainn thar na tràghad
Air a smàladh ann am fùirneis
’N àite bhith air na cnuic ’ga sgaoileadh					8210
A chur beirm an aolach bhrùidean.

Nuair a chruthaicheadh an tùs sinn
Gur e Dia nan dùl a rinn sin,
Gun fhear-comhairle air a chùlaibh,
Có theireadh tionndadh ’na inntinn,						8215
’S bha sinn umhal mar a dh’iarr E
’S bha sinn riaraichte le ’r cuibhrionn
Nuair a thug E gréim an fheòir
Is àite-còmhnuidh anns na tuill dhuinn.

Nuair a chruthaich Dia nan gràs sinn						8220
Fhuair sinn àit’ air fearann Albann,
Thug E cumhachd dhuinn is fàinte
Gum biodh àl againn ’gar leanmhuinn,
Thug E dhuinn ar n-ionad féin

[TD 285]

A-measg na creutairean a dhealbh e						8225
’S thug E saod air fuireach beò dhuinn
Mar tha ’n còrr do phòr na talmhainn.

Thug E dhuinn ar cuid dhe ’n t-saoghal,
Air a h-aon cha d’rinn E dearmad,
’S cha deach mearachd riamh ’na shaothair					8230
Ged a chanas daoine dalm’ e.
Chuir E fhéin am feur gu fàs dhuinn,
Fhuair sinn càirean math is carbad
’S chuir E an t-uisge aig bruaich na h-aibhne
’S gum biodh againn greim is balgam.					8235

Thug e dhòmhsa paidhir chluasan
Los nan cluinninn fuaim gu falbhainn,
Comas laighe sìos is liùgadh
Far a seachnainn sùil an t-sealgair,
Fhuair mi casan agus ìngnean							8240
Leis a sgrìobainn feadh na gainmhchadh
’S dheanainn toll an taobh a’ bhruthaich
Far am fuirichinn gu falchaidh.

Thug E bith is cothrom fàs dhomh,
Cha b’e bàs dhomh a bh’air aire,						8245
Fhuair mi còir cho math ri càch
Tha suas bho’n Chàrn gu Poll-a’-Charra,
Chuir e talamh toll ’s a’ gharbhlach
’S chuir E ghainmheach taobh na mara,
’S chàrn E suas ’na bruthach cruinn i						8250
Los ’na bhroinn gum biodh mo gharadh.

Cha robh sinne riamh gun nàimhdean,
Dh’fheumamaid faidhidinn is ìnnleachd,
Thigeadh speireag bho na speuran,
Iolairean is bu gheur an ìngnean,						8255
Bheireadh neas no cat no cù oirnn
Air cho cùramach is gum bìomaid,
Ach ’s e nàmhadas an t-sluaigh
A thig mu’n cuairt, a chreach, a chlaoidh sinn.

[TD 286]

Cha do ghlac mi stoc no stòras,						8260
No mo sheòrsa chur an ainfheich,
’S beag an gréim a dh’fhoghainn dhòmhsa
A dh’ith no dh’òl mi moch is anmoch.
Ann am freasdal Dhé na glòrach
Bha mo dhòchas agus m’earbsa,						8265
Chan e cleas nan daoine gòrach
Bhios a’ cruinneachadh òir is airgid.

’S tric iad sin a’ togail tuasaid
Ann am buaireas leis an àrdan,
Bidh an reusan ann an duathar						8270
Leis an uamhar tha ’na nàdur,
’S tric an connsachadh ’na shéisdear,
Thig an t-streup ás mar a b’àbhaist
’S iad a’ bualadh air a chéile
Mar a rinn Cain air a bhràthair.						8275

’S doirbh ri fhaicinn miod na buannachd
Ma their sinne suas an deò ann,
Cha bhi béin gus bàrr nan cluasan
Aig na gruagaichean ’gan còmhdach,
Cha bhi phoit an tigh an truaghain						8280
Crochta suas cho tric ’s bu chòir dhi
’S bidh a’ ghaoir mu’n mhadadh ruadh
’S e goid nan uan ás na cròintean.

Stad gus an tòisich an trinnleach
’S gum bi dìth air feadh an àite,						8285
Daoine searg le cion a’ bhìdh
’S nach fhaigh iad mìrean thar an t-sàile,
Cuimhnichidh am pobull òirnne
’S math a chòrdadh fear no dhà dhinn
Ris an fhear bu luaithe bial							8290
A chur na riamhaig thar na làraich.

’S bochd leam deireadh luchd a’ mhìoruin,
’S goirt a’ bhinn tha tigh’nn g’an ionnsaigh,
Bho nach deònaich iad sìth dhuinn

[TD 287]

Mar a dh’òrdaich Rìgh nan dùilean,						8295
Ge b’e có bhios ann is chì e,
’S e ceann fìnid air an cùrsa
Gum bi an saoghal aca millte,
’S g’eil an tìm sin a’ tigh’nn dlùth dhuinn.

Stad, gus ’n tig an turtar mór—						8300
Am fear a dh’fhóghnas dhaibh air fad ann,
Nach bi duine beò ri fhaotainn,
H-uile h-aon cho marbh ri sgadan.
Gheibh sinn saorsa is cothrom fàs ann
Nuair bhios ’àdsan air an sgapadh,						8305
’S lìonaidh ar gineal an dùthaich
Ann an ùine nach bi fada.

[TD 288]

LXXII
BHO’N FHUAIR MI BHLASAD

Ged tha mi gun bhotul
Bho’n tha a’ phrìs cho cosgail;
Na biodh cuimhn’ air bochdainn;						8310
Ni sinn deoch le liùnn dheth.

Séisd:—

Chan eil mi gun bhiadh,
’S taing do Dhia g’a chionn sin;
Cha bu chaomh leam ganntar
Ann an àm bliadhn’-ùire;							8315
Chan eil mi gun bhiadh,
’S taing do Dhia g’a chionn sin.

Tha mo thigh ’s an àm so
Làn do bhiadh ’s do dh’annlan,
A chuir Dia mu’m cheann,							8320
Ged’s beag a bh’ann do dhùil ris.

Fhuair mi aig an dorus
Roinn de chaora Nollaig,
’S fheàirrde broinn mo cholainn
Sgolaidhean dheth sùghadh.							8325

Fhuair mi sud gu m’àillean,
Feòil is ìm is càise;
Rud bhios seac air càch,
’Gan càidseadh feadh nam bùthan.

Sòlasach bhios m’aigneadh							8330
Tòiseachadh ri ’n cagnadh,
’S leis cho mór ’s tha m’acras
Chòrdadh cat no cù rium.

[TD 289]

Bha mise aig a’ ghrìosaich,
’S mi drannadh nam fiaclan;							8335
Ged rachainn gu iarraidh,
Cha robh sìon aig bùidseir.

Bha mi’n raoir fo ghruaimean,
Mi aig oir na luathadh,
Dòchas ’ga thobhairt suas							8340
Nuair chualas bualadh rùdan.

Chualas bualadh làidir,
Dh’fhosgail mi gun dàil,
Bha ’m post’ ann ’s fiamh a’ ghàir’ air,
’S màileid air a chùlaibh.							8345

Shìn e air a tharsuinn
Dhomh ’nam dhòrn am parsal,
Còrn do phàipear glas air,
Snasmhor air a lùbadh.

Dh’fheuch mi e le m’ mheòirean,						8350
’S thuig mi gum b’e feòil e;
Buaidh dha’n làimh a sheòl e
Air an ròd g’am ionnsaigh.

Sgaoil mi e gu moiteil,
Staoig mi rud dha’n phoit dheth;						8355
Far bheil gaoir na gorta,
’S coingeis molt no rùda.

’S mise fhuair am preusan
A bha fuathasach feumail;
’S ann ri uair na h-éiginn							8360
Thuigear feum na h-ùrnuigh.

Ceathramh mór do dh’fheòil
Gun dh’ith mi’n raoir mo leòr dheth,
’S tha mi’n diugh gu ceòlmhor
Falbh le tòin gun dùnadh.							8365

[TD 290]

Nuair a dh’òl mi’n eanraich,
Dhannsainn “Carraig Fhearghais”,
’S mi cho bras ri tarbh
A bhiodh le meanmna bùirean.

Bho’n a fhuair mi bhlasad							8370
Tha mo ghruaidh am maisead;
Chaidh mi suas am braisead,
’S cha chuir gaiseadh rium-sa.

’S olc an tìm a th’ann
A-muigh an tìr na Galldachd;							8375
Tha gach nì cho gann
Bho’n thàinig àm na dùldachd.

Chaidh mi sràid an dé,
’S mi dol air àrainn éisg ann;
Ann an càs na h-éiginn							8380
Dhèanainn féisd air crùbaig.

Fhuair mi punnd do chnòdain,
’S an robh cunntais spreòdain;
B’fheàrr leam gnùis an t-sòrnain
Nuair bhiodh tòic a’ mhùin as.						8385

[TD 291]

LXXIII
O, FAIGHIBH SUAS AN COGADH

O, faighibh suas an cogadh,
E, faighibh suas an cogadh,
Briosgaidean is feòil nan crogan,
’S e an cogadh is docha lìnn.

Cuiribh Albainn ás a h-ànradh						8390
Bho’n tha crannchur mar a thà e,
Grodadh le caitheamh nan cnàmhan
Is dol gu bàs le cion a’ bhìdh.

Dheasaicheadh acfhuinn ’s a’ Ghearmailt,
Chuireas Glaschu ’na sgealban						8395
Fuil is gaorr is daoine marbh ann,
Cuirp is anmannan a dhìth.

Bidh Ameireaga fo ghruaimean
Mur a reic i móran cruadhach;
Chan eil sinne ach gortach, truagh,						8400
Gur coingeis leinn tuasaid no sìth.

’S beag an t-ioghnadh ged bhiodh sòlas
Air gach aon anns an Roinn-Eòrpa;
Gheibh iad gunnachan ’nan dòrn
An àite flùr is feòil is ìm.							8405

An nàmhaid a dh’fheuch ri’r marbhadh
Anns an iarmailt ’s air an fhairge,
Togaibh suas as ùr a h-armailt,
’S cuiribh ceannabhaidh air an cìnn.

Tha iad anabarrach am bliadhna,						8410
Chaidh droch ainm dhiubh leis na briagan;
’S ann a bh’annta daoine ciallach
Nach robh iarradach air strì.

[TD 292]

Feumaidh sinn a dhol ’nan cleamhnas,
A bhith réidh riu aig an àm so;						8415
Tha na béistean tha’n taobh thall dhiubh
’S iad cho teann orra aig a’ chrìch.

Seall sibh fhéin air cor an t-saoghail,
’S mar tha inntinnean nan daoine;
Móran sluaigh ag iarraidh saorsa,						8420
’S nach biodh maoir ’gan toirt fo chìs.

’S e na Ruisianaich ar nàmhaid,
’S feumaidh sinne dhol g’an smàladh,
’S dearbh mu’n till sinn as a’ bhlàr sin
Cha bhi cus air fhàgail dhìnn.							8425

Rìoghachdan air chùl na gréine,
’S iad a’ diùltadh bhith toirt géill dhuinn;
Dùil aca mar mhuinntir Éireann,
Gur ann leo fhéin a tha an tìr.

Ged tha Sìna fad air falbh bhuainn,						8430
Mìltean mìle bho chrìochan Albann;
Feumaidh sinne dhol g’am marbhadh,
’S greasad oirnn mu’m marbh iad sìnn.

Théid na gillean òg’ ’nan deann ann,
Théid na gruagaichean ’nan ceann ann;					8435
Fàgaidh iad mi fhìn ’s an t-seann té,
’S bidh an stall againn dhuinn fhìn.

Saoil nach sòlasach an ceart uair
Bhith fò òrdain aig MacArtuir,
Rùsgadh phàisdean feadh an t-sneachda,					8440
’S bhith ’gan sgailceadh mu na cìnn.

Saoil nach gasda bhith losgadh fùdair,
Bhith cur braidseil ris an dùthaich,
Mnathan òg’ is sean ’gan rùsgadh;
Thoill MacArtuir crùn an rìgh.						8445

[TD 293]

LXXIV
NA ROCAIDEAN

Air Fonn: ‘‘A Chaluim bhig.’’

’S e rocaidean, ’s e rocaidean,
’S e rocaidean an dòlais
A thàinig á Ameireaga
Gus deireadh a chur òirnne,
’S ma bhitheas iad an suidheachadh						8450
An Uibhist bheag an eòrna,
Chan fhad bhios duine beò ann
Ma thòisicheas blàr.

Uibhist agus Barraidh,
Cha bhi leanabh no fear liath ann,						8455
Leódhasaich is h-Earraich
Dol ’nan sradagan dha’n iarmailt;
Sgitheanaich is Muilich
Air am buileachadh dha’n t-sìorr’achd,
’S na h-eileanan an iar								8460
Air an lìonadh le plàigh,
’S e rocaidean, etc.

Na Ruisianaich a’ deasachadh
’S Ameireaga a’ bòsdadh
Gum bheil a h-uile h-uidheam aic’						8465
Cruinnichte gus còmhstri,
’S ma thig i chun nam buillean,
Cha bhi Lunnainn ’s cha bhi Ròimh ann,
No duin’ a dh’fhanas beò,
’S an Roinn-Eòrpa ’na smàl.							8470
’S e rocaidean, etc.

Tha a’ bhuil air tigh’nn gun teagamh oirnn
’S gur beag a bha do dhiù dhinn,

[TD 294]

Ach bhith ’nar fodar ghunnaichean
Aig Lunnainnich ’s aig Iùdhaich;						8475
Gach ginealach ’ga leagail dhinn
Le peilearan ’s le fùdar
’Gar cumail ris gach fùirneis
’S té ùr ac’ an dràsd.
’S e rocaidean, etc.								8480

Gum b’fheàrr dhaibh a bhith teicheadh
Fhad’s bhiodh beagan dhe’n cuid daoin’ ann
A shuidhicheadh an oisean beag
Air choireigin dhe’n t-saoghal;
Bidh Uibhist uile mallaichte							8485
Le conas agus caonnag,
Tha’n Donas ann mu sgaoil,
Thug e’n taod thar a làmh.
’S e rocaidean, etc.

Carragh Beinn na Corr-airigh							8490
Gur coltach leam gun d’fhalbh i
Bho’n ionad ás na chuireadh i
Aig cruthachadh na talmhainn.
Nuair thuiteadh i bho’n ionad sin
Bhiodh sgrios a’ tighinn air Alba;						8495
Thuirt fiosaiche bha ainmeil
’S an aimsir a bhà.
’S e rocaidean, etc.

[TD 295]

LXXV
CION A’ GHUAIL

Air Fonn: “Siream sios.”

Séisd:—

Teine shìos, teine shuas,
’S gun a bheag do ghual ri fhaighinn,						8500
Teine shìos, teine shuas,
Gu dé mar mhaireas gual dhomh.

Nuair a dh’éireas mi ’s a’ mhadainn
Bidh mi éisleanach àm fada,
Nuair a dh’éireas mi ’s a’ mhadainn						8505
Bidh a’ chagailt’ fuar-reòt’.
Teine shìos, etc.

Nuair a dh’éireas mi ’s a’ mhadainn
Cha bhi éibhleag ’s am bi sradag,
’S bidh mi séideadh air na maidean						8510
Gus ’n tig sad á luatha.
Teine shìos, etc.

Nuair a thig an geamhradh reòta
Cha bhi dad do ghual aig Dòmh’all,
Nuair an thig an geamhradh reòta						8515
Bidh Dòmh’all is am fuachd air.
Teine shìos, etc.

Nuair a thig an geamhradh reòta
Cha bhi móran guail aig Dòmh’all,
’S bidh mi cuimhneachadh le bròn						8520
Mu’n mhòin’ a bh’anns na cruachan.
Teine shìos, etc.

[TD 296]

Dé mar a bhios teine ’s branndair
Shìos is shuas ’s an gual cho gann oirnn?
Dé mar a chumas mi ann e							8525
Leis cho gann ’s tha gual oirnn?
Teine shìos, etc.

Dé mar a bhios teine ’s branndair
Shìos is shuas ’s an gual cho gann oirnn?
Feumar cuimhneachadh ’s an t-samhradh					8530
Gum bi geamhradh fuar ann.
Teine shìos, etc.

[TD 297]

LXXVI
FEAR FREASDAIL IS AINM DHOMH

Air Fonn: “Òran na caillich.”

Séisd:—

O hì, o hà! fear freasdail is ainm dhomh;
Hu, o hò! fear freasdail is ainm dhomh;
Hì, o hà! fear freasdail is ainm dhomh,—					8535
’S toil agam falbh bho’n bhòilich.

Chan eil e ’nam shùil bhith giùlan cunnairt,
Ma chuireas Mac Crùiseaf smùid ri Lunnainn;
’S ann bhios mi làn sùnnd, gun tùrs’, gun tuiream,
Air cùlaibh Muile nam mór-bheann.						8540

Cha robh mi fo dhìth, no sgìth dhe’n fhasan,
Nan gleidhinn an t-sìth feadh clìchdean Shasuinn,
Ach thàinig mo thìm bhith sìneadh chasan
Gus tìr is fhasa bhith beò ann.

’S gum bi mi air dòigh le beò-shlaint’ mhath ann,				8545
Tha sitheann is feòil ann, geòidh is cathain,
’S an oidhch’ a bhios reòta teòdhadh làmhan,—
’S mi spreòdadh àmhuinnean mòna.

Gun caisg mi mo mhiann le biadh is earradh,
Tha spréidh air an t-sliabh gus bial na mara,					8550
’S gun glac mi do dh’iasg ann shìos air carraig
Na lìonas barailt’ is còrr dhomh.

Tha muinntir an airgid ’s dealbh ’nan sealladh
Air Ruisianaich dhearg’ ’s an fhearg ’gan dalladh;
Mu’n leig sinn a failms’ air falbh g’am mealladh,—				8555
An t-arm a dhealaich ri tròcair.

[TD 298]

Ged bha mi os cionn nan Iùdhaich uile,
’S e ’m bad a bha m’ùidh ann, stiùp do Mhuile,
’S nan tigeadh an ùpraid ’s dùirn gu buillean,
Mi’n dùil gun cumainn an deò ann.						8560

Ma thionndas a’ chùis car ùr ’s a’ chuidhill,
’S an iarmailte shuas bidh fuaim a rithist,
’S ma thig iad a-nuas gum buail dhiubh dithist,
Mo thruaighe thu Uibhist an Eòrna!

[TD 299]

LXXVII
“GAIRM”

Molaidh mise Fionnlagh MacDhòmhnaill,					8565
’S chan fhàg mi a chùlaibh MacThómais;
’S e ’n t-urras their mi dhaibh,
Chuidich iad ar cainnt,
’S chuir iad ann an làimh obair òirdhearc.
Gur mithich dhuinn mar bhàird						8570
Bruidhinn ann an àird,
’S mios thoirt air na h-àrmuinn a thòisich,
’S a thogairt gum biodh ann
Comas nach bu ghann,
Toileas dha ’r cuid rann agus òraidean.					8575
Chuir iad obair ghrinn ann an òrdugh
A mhaireas fad a thìm, tha mi’n dòchas,
Cho cantalach ’s cho dian
Mu ar cladaichean siar,
’S gum bi m’ogha ’s m’iar-ogha ’ga òrdachadh.				8580
Rinn iad obair gharbh,
Buidheachas dha’n t-sealbh;
’N àit ar leagadh marbh, thug iad beò sinn.
Gur truime sinn na tairbh
Le àibheachd am beirm							8585
Bho’n là chuir iad “Gairm” ann an clò dhuinn;
Gun dh’uidheamaich iad sinn,
’S gu ruigeadh ar ruinn,
Gach Cuimeineach, Duibhneach is Dòmhnallach,
’S gach fear a ni fuinn,							8590
’S gach teanga ni seinn—
Eadar Port na h-Aibhne is Steòrnabhagh.
Guidheam-sa gach buaidh air an òganach,
’S e bhith fada buan, fallain, feòraichte,
Farsuingeachd na cuairt							8595
Air tarsuinn a’ chuain,

[TD 300]

Gu gineal an t-sluaigh a chaidh fhògairt bhuainn,
Gu deas-fhaclach, duanagach, òranach.
’S gur milis am fuaim aig gillean ’ga luaidh,
’S gach iomall a chuairticheas seòladair.					8600
Guma pailt an Dùthaich an Eòrna,
’S gus ruig e Port nan Giùran is Ròbhanais
Nall gus Leitir-Iùbh nuas gu Tom an Dùin
Gu Sgitheanaich, Mùideartaich, Cnòideartaich,
Gun ruig e sgial Loch Òdha ’s Loch Ial,					8605
Ceann Lochcillechiaranaich, Còmhalaich,
’S a leithid do dh’fhiach nach fhaca sinn riamh
Bho’n chaidh “Guth na Bliadhna” fo’n fhòid oirnn;
Sguir iad a chur ùidh ann an còmhradh,
’S an cuideachda luchd-ciùil agus òrain;					8610
Gun dh’ullaich iad an dùirn,
’S bhuilich iad an tùrn
Urramach air dùthaich an eòlais
Le teachdaire glan, ùr, stacaichte le tùr,
’S gasda leam ’nar cùis a’ tighinn òirnn e.					8615
’S e àilleagan mo rùin,
’S fheàrr leam e na ’n crùn,
A chuireadh le ùrnuigh aig Mòd orm.
Beannachdan air m’ùr-leannan glòirmhor
A chuireas m’fhuil a’ srùladh tromh m’ phòraibh				8620
’Na buillean ’s i ’na brùchd
Gus ruig i gach rùchd
Aig barraibh nan lùdag ’s nan òrdagan.
’S mionnaichte ’na dhùil,
Iomairteach le lùths.								8625
Innealach gus ùrachadh còmhstri e;
Adhartach le ’r cùis,
’S oidhirpeach ’na thùs,
Coileach air a dhùnan ’s e còmhragach;
Sud far a bheil an ràitheachan leòmach.					8630
Is taitneach leam bhith leughadh ’s a’ meòmhrachadh;
Socraicht’ air mo ghlùn
Dh’fhosglainn e air tùs

[TD 301]

Na thigeadh a liùtha do leòbhraichean,
’S eagal gun téid smùr								8635
Seachad air mo shùil;
Dh’imlichinn, dhrùidhinn is dheòghlainn e;
Ruithinn air gach dùrd
Is ruighinn e gu ghrùnnd
Gus am bitheadh a shùghadh air òl agam.					8640

[TD 302]

LXXVIII
ÒRAN A’ CHNATAIN MHÓIR

Air Fonn: “A Mhàiri bhàn, òg.”

Tha mise gu tinn fo dhìth ’s fo dheireas
’Nam shìneadh leagta ri làr,
Chaidh gnothaichean clì ’s tha mi ’s an teasaich
A’ strì ri deireadh mo là;
Gun thanaich mo ghruaidh, mo shnuadh air teicheadh,			8645
Tha ’n ruaig gu breith air mo shàil;
Mo theadhair gu ceann cho teann ’s nach seas i,
’S e th’ann cha ghleidhear am bàrd.

Ma thàinig an uair, ma fhuair mi ’n cuireadh,
Ged ’s cruaidh a’ bhuille leam à,						8650
A dh’aindeoin gach saod, chan fhaod mi fuireach,
’S mo shaoghal ullamh gu bràth;
Ma ’s fheudar dhomh triall gu crìoch mo thurais,
A Dhia, dean Thusa rium bàigh;
Bho’n dh’òrdaich Thu fhéin do chreubhag duine				8655
Gum feum i fulang ri bàs.

Tha móran do dhaoine faoin ’nam barail
Aig saoghal carach fo chàin,
Gach fear agus té an déidh air beatha,
’S gu dé cha mhair i ach geàrr;						8660
Ged thigeadh gach aon gu aois’ gach ceathrar
Le maoin is maise gu ’n càil;
Nuair thig sinn gu crìch’ cha bhi ar tamull
Ach leinn mar latha no dhà.

Gach cumhachd as ìsle strì ri ’r n-anam					8665
Air thì ’s gum faigh iad air còir;
Mu’n toirear gu crìch’ do thìm air thalamh

[TD 303]

Na dìobair aighear air t’fheòil;
Na teannaich an t-srian ach riaraich Mammon,
Tha ’n t-sìorruidheachd fada gu leòr;						8670
Mu’n téid thu dha ’n ùir ’s gun dùil ri tilleadh,
Bi sunndach, ith, agus òl!

’S nach mór tha dhe ’n t-sluagh nach d’fhuair le fallus
An gruadhach aran gach tràth,
A ruigeas a’ chill gun druim a chamadh,					8675
Air saill an fhearainn gach là.
Chan fhairich iad sgìos no dìth, no deireas,
Air sìoda bho ’m breith chun am bàis,
’S bidh mise ’s mo sheòrsa air ròd na miodhairt,
’S chan fheòraich gin dhiubh mo chàs.					8680

Tha’n creideamh ’nam bial ach shìos fo smigead
Tha ’m miann air ionadan àrd’;
Ged theagaisg an Tighearn’ bhith fialaidh, iriosal,
’S cian bho’n cridheachan À;
Bhith càrnadh dhaibh fhéin ’s na ceudan falamh,				8685
’S e ’n Creud e, am Paidir ’s an Gnàth;
’S e onair an t-saoghail—maoin is urram,—
An dia dha ’n tug iad an gràdh!

’S e comhairle an t-Soisgeil dhuinn bhith falamh,
Ar greim ’nar fallus gach là							8690
Is leantainn gu dlùth ri cùisean matha,
’S bidh ionntas againn nach cnàmh;
Nach coma co-dhiùbh ma ’s cùbhraidh t’anam
An sùilean Athair nan Gràs,
Ged thilgt’ thu gun diù mar chù fo’n talamh					8695
Gun fiù is clach air do chàrn.

’S e teagasg tha fìor gu liath ’s gu leanabh
Gur friamh gach galair a’ phròis,
A chuireas na mìltean clì air mathas
Nach dìrich dhachaigh gu Glòir.						8700
Gu chia mar a chì iad mìr dhe’n rathad,
’S an cridh’ ’gan dalladh fo sgleò;

[TD 304]

Tha adhradh an laoigh mar aon chnap-starra
Chuir taoid mu ’n casan do dh’òr.

Ma ruigeas mi nunn ’s a cùis an eagail					8705
A’ chùirt tha feitheamh oirnn thall,
Gun duin’ air mo chùl ni pùnnd dhomh sheasamh,
Gun dùil ri teicheadh a-nall,—
Le leabhar nam fiach air bhialaibh Breitheamh
’S gach gnìomh a rinneadh leinn ann,						8710
Ach tròcaire Dhia ’gar dìon á teine
Gun chrìoch, gun deireadh, gun cheann.

Ach saoil ’s an an-uair bho’n fhuair i breith oirnn;
Am buannaich m’eithear-sa tìr?
An cothaich i ’n cuan dhomh ’n cruas na teasaich,				8715
No an dual gun téid a cur sìos?
Tha’n acarsaid bhuan gu gnuadha leis oirnn,
Tha fuaim na sgeire fo druim;
Mur tog i gu fuaradh suas dhuinn beagan,
’S an uaigh gun leagar na cruinn.						8720

Gun tàinig gu m’ionnsaigh ’flu mar their iad,
’S e cùis mo chreiche-sa bh’ann
A dheoghail mo shùghaidh; dhrùidh e leis e,
Mar shùghas teas air an allt.
Mo chnàmhan gun lùths, gun unnsa geire,					8725
Mo shùilean leathach bhith dall,
’S mi leaghadh air falbh, a’ searg mar sheileach,
Mar sgealb ’s an teine air a ceann.

Cha togar mo shùil ri liunn no drama,
Cha dùisgear m’aire gu sunnd;						8730
Mi eadar-dhà-lùnn an dùiseal cadail
An dùil ri laighe ’s an ùir.
Tha ’n claidheamh ’s e rùisgt’ os cionn mo chlaiginn,
’Ga shùghadh bagarrach rium,
A’ crochadh air snàthlainn—bàs no beatha—				8735
Mar is àill le Athair nan Dùl.

[TD 305]

Cha toir mi dhuibh òran, ceòl, no luinneag,
Cha mheòraich buill’ air pong-ghràis;
Mar tha mi le tùchadh is rùsgadh muineil,
Tha an gleus gu buileach air cnàmh;						8740
Le tinnead mo chuim tha cuing air m’anail,
’S mo phìoban sgamhain cho làn;
Mi faireachdainn fann bho m’ cheann gu m’ chasan,
Gach ball dhe m’ bhallaibh fo phràmh.

Tha léireadh air m’uchd ’s gun thuit cìoch-shlugain,				8745
Cha dean mi slugadh gun chràdh;
Gun chuireadh air dòigh dhomh seòrsa bruthaiste,
Dh’òlainn drudhag dheth blàth;
Ged thàinig bho’n dotair botul thugam
A chosg dhomh iomadach spàirn,						8750
Tha chungaidhean leighis, ged ’s geur an stuth iad,
Gun feuch na smugaid do stàth.

’S e obair an ànraidh is fàth mo ghalair
Bhith an greim ’s a’ mhadainn cho tràth,
’Gam chosnadh aig càch a’ càrnadh chlachan				8755
Air bàrr a’ bhalla gu h-àrd;
Le gaillionn bho’n tuath ’s am fuachd ’gam lathadh,
A’ bualadh chasan is làmh,
’S nach faigh mi do dhiù fo shùil a’ ghabhair
Nas mù na asail a’ cheàird.							8760

Tha ’n t-sìde cho doirbh tha ’n lorg an Earraich
Mu’m falbh an Gearran ’s am Màrt,
Nuair thig e le Faoilteach, gaoth is gaillionn,
’S e taobh na cagailt’ a b’fheàrr;
Ach fear bhios gun bhonn, gun fhonn, gun fhearann,				8765
Le teaghlach lag air a sgàth,
Mur seas e le cruadal ’s dual ri aithris
Gur fuar dha carrantachd chàich.

Mo chéile fo phràmh air fàs gu dubhach,
Ged bha i subhach gu seinn;							8770
Tha cridhe ’na com cho trom ri tunna,

[TD 306]

Gun chrom e buileach le beinn,
’S i a’ faicinn am beum’ fo stéidhe tighe,
’S gu dé mar dh’fhanas e cruinn?
Ma dh’fhàgar i fhéin le treud gun athair,					8775
’S e an déirc is beatha dha cloinn.

Ach cha tug mi mo shùil nach stiùirinn fhathast
An iùbhrach dhachaigh gu tràigh;
Ma chuireas i h-iùl a dh’ionnsaigh cladaich,
Le cùram fanaidh i ’m bàrr.							8780
Nam faighinn-s’ i suas mu’n cuairt na carraig
Bhiodh buaidh a’ fannadh nan ràmh,
’S ged bhiodh i gun siùil tha bùird gun ghaiseadh,
’S ni ùine fhathast i slàn.

Bho’n fhuair sinn gu fiath ’s a cliabh ri cala					8785
Théid crìoch air ealain a’ bhàird,
Gus am faigh sinn gach ceann, gach bann is tarruing
Gu teann a bharradh ’nan àit’,
’S ged thugadh dhi mìobhadh ’s fhiach a tearradh,
Bha miar dhe ’n darach ’na clàr,						8790
’S mu’n teirig an samhradh ’s dram ’na claiginn
Gun danns i fhathast “Cocàrd.”

[TD 307]

LXXIX
SO A’ BHLIADHN’ THUG A-NUAS MI

Séisd:—

Their mi ó na hì iù ó,
Their mi ó na hó ghealladh;
Hao ri ó mi fo éislein,								8795
’S ar leam fhéin chan e an t-annas.

So a’ bhliadhn’ thug a-nuas mi,
Chuir mo ghruaidhean an tainnead;
So a’ bhliadhn’ bhios ’nam chuimhne
Gus an sìn mi ’s an anart.							8800

Bliadhna millidh mo shòlais
Rinn bho m’eòlaich mo sgaradh;
Chuir mi’n greim aig na Leòdaich
Air mo sheòladh air m’aineol,

’S chan e fortan le fàbhar							8805
Chuir am bàrd g’a cheart aindeoin
Ghrunndachadh phuill chun nan glùinean
Ann an dùthaich Chlann Chanain,

Far nach cluinn mi ach Beurla
’S miosa bho threud nan ceann falamh;					8810
Chan eil cuimhn’ air a’ Ghàidhlig,
Chaidh i bàs air an talamh

Ann an dùthaich nach caomh leam,
Far nach taobh mi ri caraid;
Saoil an dùisg e dhuibh ioghnadh—						8815
Mac an t-Saoir bhith fo smalan.

[TD 308]

Mac an t-Saoir bho thaobh Chruachain
Dha’m bu dual na fuar-bheannaibh,
’S nach do chleachd an tùs m’òige
Bhith fo òrdugh nan Gallaibh.						8820

’S truagh nach mis’ a bha’m màireach
Mar a bhà mi ’s cha b’ainneamh,
Triall gu Uibhist an Eòrna,
Seachad Mòrair gu Mallaig.

B’e mo mhiann bhith ’s a’ bhàta						8825
Faighinn fàileadh na mara,
Solus Chalbhaidh ’nam shùilean,
’S i air cùrs’ o Cheann Chanaidh.

Chithinn Rudha na h-Òrdaig,
Sud an t-sròn tha cruaidh, carrach;						8830
Chithinn bhuam ’s iad air fàireadh
Mullach àrd nam beann Barrach

Chithinn Eilein na h-Òige,
Far nach d’eòlaich mi gainne;
Far an ithinn an t-eòrna,							8835
Far an òlainn am bainne.

Gheibhinn breac air Loch Grianach,
Fuaran fìor-uisg’ fo bhearradh;
Spréidh is ianlaith air garbhlach,
’S iasg na fairge an cùl carragh.						8840

Gheibhinn furanach fàilte,
Gheibhinn càirdean gun cheannach,
’S gann nach crathainn an aois dhiom,
Dh’fhàsainn aotrom a dh’eallach.

Ach ma ghleidheas mi’n t-slàinte,						8845
Ma tha’n dàn dhomh bhith maireann,
Chìtear seachdainn bho’m màireach
Mi aig bàr Pholl a’ Charra.

[TD 309]

LXXX
’S E MO CHAOCHLADH MÓR A THÀINIG

Séisd:—

’S e mo chaochladh mór a thàinig,
’S e mo chaochladh fàth mo smaointean;					8850
’S ann a’ triall gu m’ dhaoin’ a thà mi,
’S e mo chaochladh mór a thàinig.

Marbhphaisg bhith air aois na dunach,
Thig i air daoin’ gun chuireadh;
Aithnichidh mi ’m bliadhna ’s an uiridh					8855
Gum bheil rudeigin a’ fàillinn.

Bha mi uair a shiùbhlainn eutrom,
Choisninn geall a’ cur na réise;
Sheinninn pìob mhór air dheagh ghleusadh,
Dhannsainn is leumainn is shnàmhainn.					8860

Bha mi uair gu h-uallach, amasgaidh,
Sheasainn fuachd air uachdar fairge;
Dhìrinn suas gun luasgan anathaidh
Ris na garbhlaichean a b’àirde.

Tha mi’n diugh gu crùbach, creubhaidh,					8865
Tha mo shùilean gann do léirsinn,
’S beag mo shùnnd ri siubhal sléibhe,
’S trom mo cheum seach mar a b’àbhaist.

’S trom mo cheum air sràid an ìsleich,
Cha b’e ceàrn a b’àill le m’inntinn,						8870
Ach na mullaich bu duilghe dhìreadh
An dean am fìor-eun a thom tàmha.

[TD 310]

Fear a dh’àraich Innse-Gall,
’S a shiubhail fraoch air aodann bheanntan,
Fàth mo smaointean ma ’s e Ghalldachd					8875
Bad ’s an adhlaicear mo chnàmhan.

’S fhad’ bho’n dh’fhàg mi Earrach m’ùine,
Tha mo Shamhradh air mo chùlaibh;
Thàinig Geamhradh dubh na dùldachd,
Dh’fhalbh mo Lùnasdal ’s mo Dhàmhair.					8880

Chrom mo cheann ’s gun dh’fhàs mi crotach,
Gu cnàmhanach, crainntidh, crosda;
Dh’fhàs mi craicionnach, seacta, rocta,
’S pailt leam sprochd ged ’s teachd leam gàire.

[TD 311]

LXXXI
CAOCHLADH NAM FONN

Air talamh no tuinn, am baile no ’m beinn,					8885
Mo mhionnan nach seinn mi ’n còrr;
Cha bhrodaichear mi le cogadh no sìth,
’S cha chluinnear a chaoidh mo cheòl;
Chan fhosgail mo gheum le rosg no le réim,
Théid fosadh air teud mo bheòil						8890
Le teanga fo’n dealg cho tosdach ’s cho balbh
Ri corp a bhiodh marbh air bòrd.

Air Dùthaich nam Beann ’s na diùnlaich a bh’ann,
Chan ùraich mi rann nas mò
Bho’n lùb iad an ceann fo mhùiseag nan Gall,				8895
’S a dhlùth iad cho teann ri’n dòigh.
Chan éisd iad an duan a dh’éireadh le fuaim
Bho’n chléith air an luaidhte an clò;
’S ann tha na daoin’-uaisle theireadh dhi cluas
’Nan laighe ’s an uaigh fo’n fhòd.						8900

Chaidh Uibhist nan àrd-bheann, muime nam bàrd,
Fo dhubhar a pàilliun ceò;
’S i cumha nan sàr a lughadh a dàin
’S a chumadh a cànail beò.
Cha chluinn i ’s an uair ach milleadh nan duan				8905
Aig cruinneachadh sluaigh no Mòd;
Gum b’annsa na fuinn a chleachd i ’na linn
Bho bhilean nan nìghneag òg’.

Tha munaidhean fraoich ri cumha ’s ri caoidh,
Gun thrumaich an caochladh òirnn;						8910
Gun mhothaich iad faoineas cinneach nan laoch
A bhuinig an gaol ’s iad òg,
A fhreagradh gach beinn ri beadradh an cainnt’,

[TD 312]

A’ spreigeadh nan rann mu’n chrò;
Sruth dubhach bho’n cinn gu ruidhteach le glinn				8915
’S nach tuig iad na fuinn nas mò.

Tha muran is luachair dubhach fo ghruaim,
Tha mulad an tuar an fheòir;
Tha luinneag nan stuadh air mullach a’ chuain
Mar thuiream na truaighe o’m beòil.						8920
Tha taiseachd nan deur an langan an fhéidh,
Tha gearain an geum nam bò
Mu chaochladh na tìm’ a thogadh an crìdh’,
’S nach urrainn dhaibh ìnnse an glòir.

[TD 313]

DAIN EADAR-THEANGAICHTE

TÓMAS SEANNTAIR

AN DÀ CHÙ

LOCH NAN GEÀRR

[TD 314]

[Blank]

[TD 315]

LXXXII
TÓMAS SEANNTAIR

Nuair dh’fhàgas reiceadairean féill						8925
’S a choinnicheas nàbaidhean a chéil’
Latha a’ mhargaidh aig a cheann
’S na daoine a’ falbh ’s an t-anmoch ann
Nach sinne tha mear mu thimchioll bùird
A’ sìor thoirt balgam as an liùnn;						8930
Is beag a shaoileas aig an àm
’S ar cluas ri ceòl ag òl an dram’
A liuthad mìle fada buan—
Gach bota ’s poll, gach toll is bruaich,
Gach leathad cas, gach bruthach àrd						8935
Ri chur ’nar déidh le ceum air ghàig
Mu’n ruig sinn dhachaigh falamh fann
Gu té tha dùinte, durghaidh ann
Ag altrum feirg air réir a tuar
’S ’ga cumail blàth ma fàs i fuar.						8940
Ach ’s ioma crois a thig mu cheann fir
Mar tha fios aig Tómas Seanntair;
Fhuair e caibhleachadh is tàir
Is ruaig, is réis, e fhéin ’s an làir
Aig Fuath ’ga ruith ’s e muigh tràth marbh					8945
Na h-oidhche dhuaichnidh, dhuathal, gharbh,
A’ tighinn á Ayr ’s deur ’na cheann,
’S cha b’ann a’ chiad uair dha bhith ann;
An Ayr aosda nam fear còir
Tha ionraic onarach ’nan dòigh,						8950
’S nam maighdeanan nach faca sùil
A’ coiseachd blàir na b’àille gnùis.
Nam biodh tu Thómais air bhith glic
Is feart thoirt air an tè bha tric
’Gad chomhairleachadh, Ceit do bhean,					8955
A thug do theisteanas cho glan,

[TD 316]

’S a dh’inns dhut cuideachd sùil mu’n t-sròin
Nach robh do shamhla ’n tìr nam beò
Le raoit, bho t’òige riut a lean
Gun dad nas fheàrr bho dh’fhàs thu sean;					8960
’Nad dhrongair, raoitear, misgear òil
A’ casg do mhiann gun srian ri t’fheòil;
’S mur eil an cèabhar ort gun fhalbh,
Cho stùiceach, bùireach, borb ri tarbh,
Gun latha margaidh a bhios ann,						8965
Ge b’fhad a’ bhliadhn’ o cheann gu ceann,
Nach faicear Tómas air an fhéill
A’ gabhail òran ’s stòp ri bheul.
An deach thu cheàrdaich riamh le each
Nach faca càch thu dol mu seach						8970
No mhuileann gràin gun tilleadh as
Thu nunn ’s a-nall gun seasamh chas,
Gu ruig is tigh an Tighearna féin;
Am facas duine riamh fo’n ghréin
Ach thus’, thug Sàbaid ann gu Luan						8975
’S tu còmh’ ri Sìne sìnte ’n cluain:
Gun dh’ìnns i dhut có e do dhreag
Do chlosnach ghrànd’ bhith sàs mu chreig,
Le cairbheas fosgailt’ os do chiùnn
’Gad fhaighinn bàite an Sruth an Dùin:					8980
No oidhche air choreigin bhith ann
A gheibheadh bòcain tigh’nn mu d’cheann
’S do thogail leotha sgudal glan
Gu grìosach dhearg an Fhir-nach-can.

O mhnathan truagh mu thuath ’s mu dheas					8985
Nach lìonmhor comhairle gu leas,
Nach ioma searmon fada glic
A dh’éisdeas fear ris ’s car ’na phluic—
Ach so gu m’ sgeul, bha oidhche ’n sud
’S bha Tómas ann an smior na nead						8990
Mu choinneimh teine mór de ghual,
Bu bhriagha braoisg a’ craosladh suas,
Bha ’n deoch ’ga lìonadh air a’ bhòrd
’S i dathta donn am bonn an stòip

[TD 317]

Gu curracagach a’ copadh suas						8995
E nall gu shròin is cròic mu chluais,
A thogadh sunnd ’s a dhùisgeadh ceòl
Nach briagha chrùn os cionn a’ bheòil
Cho gile dhut ri bainne blàth
’Ga bhlioghadh ùr á ùth na bà.						9000
Iain Greusaiche ri uilinn ann,
Nach sòradh tuasaid, duan no rann.
B’e sud a charaid air a chùl
Gu briathran beòil, no dòrn mu’n t-sùil.
An innseadh Iain naidheachd ait?						9005
Nach toireadh Iain gàire air cat?
An òladh Iain? Air do chosg,
A leòra, dh’òladh mar an trosg.
Ach b’fheàrr le Tómas e ri bhus
Na mac a mhàthar, b’fheàrr is cus.						9010
Bu tric a dh’fhalbh iad cas ri cois
Thoirt mìos is còrr ag òl gun fhois.

Bha ’n oidhche cnàmh le gàire is gliog
’S bha ’n deoch a’ cnàmh gu màs a’ phig’,
A h-uile stòp mar thigeadh as							9015
Na b’fheàrr ’s na b’fheàrr am bàrr ’s am blas.
Bha bean-an-tighe is Tómas trang
A’ cuimhneachadh mu’n tìm a bh’ann,
Bha’n duine fhéin ’s e sìos is suas
A chìbhlean sgapta o chluais gu cluais					9020
Ag éisdeachd Iain, ach a-muigh,
Bha fead ri fuaradh, fuaim ri fraigh.
Ma thà nach séid ’s nach seinn gach toll,
Cha b’ mhò le Tómas stoirm ’s am poll.
Chaidh cùram saoghalta fo eud						9025
Air stòp dhe’n dràm gun dhall e fhéin.
Gus arabhaig a chur gu bàs
Cha ghluais e nochd far ploc a mhàis.
Mar sheillean ruadh fo chuallach meala
Theicheadh uair gu luath á sealladh						9030
Sleamhnaichte air a slighe réidh
Le ùilleadh caoin-ghlan aosd’ o’n chléith.

[TD 318]

Mu shòlas rìgh tha giùlan crùin
Bha sòlas Thómais os a chiùnn,
Gach cagnadh cùis ’s gach cùram car						9035
Cho fad bho bhial ’s tha ’n iar o’n ear.

Ach sòlas saoghalt’, fhir mo ghràidh,
B’e sin an goireas goirid, geàrr,
Mar chléiteag gheal air bhàrr an t-sruth’
Mu’m priob an t-sùil a thionndas dubh,					9040
Mar dhìthean briagha dearg am fàs
Cha luaithe ’ad làimh na chaill e ’m blàth,
Mar theachd ’s mar imeachd nam Fear Clis
’Ga nochdadh fhéin ’s na speuran ris,
A chaochlas cruth na h-àirde tuath						9045
’S a sheargas as a cheart cho luath,
No mar am bogha-frois ’s a’ mheall
Gun sgial air fhéin mu’n éigh thu “seall”.
Seòl sruth na tìm, cha teadhraich neach,
Tha’n duan gu cheann, tha’n t-àm air teachd					9050
A dh’fheumar Mairead, an làir ghlas,
A chur air ghleus, gu ceum thoirt as.
Air cridhe dearg a’ mhiadhoin oidhch’
Bhuail e’n dìollaid air a druim,
’S a leithid sin do dh’oidhche dhuibh						9055
Chan fhacas crìosdaidh riamh a-muigh.
Bha’n stoirm an ion ’s bhith as a beachd
Le frasan móra garbha sneachd’,
Dorchadas a’ slugadh sìos
Teine adhair uamhrach uaine is liath,						9060
Bha’n tàirneanach gu sracach geur
Gu tururach trom an com nan speur;
Gun tuigeadh pàisdein beag’ gun lochd
G’eil Sàtan fhéin air sgéith an nochd.

Ach bhaganaich mo ghille e fhéin						9065
Bha’n làir am bann, a ceann ’s an t-sréin;
Chuir Tómas ingnean ’na gath-muing
’S gun d’fhuair e ’r éiginn air a muin,
Thar chorra-bioda gheàrr i leum

[TD 319]

’S gum b’aotrom uallach fuaim a ceum					9070
’S i stiream, starum sìos an ròd
’S a gnùis ri sìon; mo liagh thu sheòid,
A’ marcachd air do chapall glas
Cha d’ chuir na b’fheàrr ri làr a cas;
Bu shuarach aice lod no lòn							9075
’S i mach “bo-hi-homh” ’s séid bho sròin.
Gun sgrog e uime bhoineid ghorm
Gun choc e smigeid suas ri stoirm,
Crabhat’ a’ crathadh air a chùl,
Bha steall aig uisg’ air ruisg a shùl:						9080
Cha chuireadh eabar, briachd no poll,
No dìg, no bota, sloc no toll,
No teine dealain, stoirm, no gaoth,
No uisge speur e ceum gu taobh.
E gnòdhanaich ri òran binn,							9085
’S bha sin aig Tómas, meòir air fuinn,
’S air iomad òran aosda ’s rann
O linn nam bàrd a b’fheàrr a bh’ann.
Bha shùil mu’n cuairt cho luath ri neas
Mu’n tigeadh bòcain air gun fhios,						9090
’S an eaglais dhubh a’ teannadh dlùth
’S nam b’fhìor gach sgeul bhiodh treud ann dhiùbh;
E nis a’ dìreadh suas o’n àth
’Na thachdadh anns an t-sneachd an ceàrd,
Far ’n d’fhuaras Teàrlach Misgeir marbh					9095
Thar cnàimh na h-ugann dubh ’na chairbh.
E faicinn fàireadh air a’ chreig
Far ’n d’fhuaras muirte ’m pàisde beag,
’S an tobar dhris fo thigh na baoibh
A chroch i fhéin le sréin ri craoibh.						9100
Bha uisge an Dùin gu tuilteach trom
A’ brùchdadh suas ri bhruaichean crom
’S a’ dòrtadh thairis orra ’m falbh
’Na dheann gu cuan le nuallan garbh.
Mu choinneimh, ’s ann á mullach nan speur					9105
Bha tururaich uamhailt, uamhraidh gheur;
’S na dealanaich gu biorach bras
O dheas gu tuath gun tuar dol as;

[TD 320]

Bha’n stoirm a’ stararaich feadh nan craobh
’Gan lùbadh sìos. “’S a Dhia nan naomh,					9110
Gu dé ’n oileadhag tha mu’n chill?
’N e daoine marbha dh’ fhalbh ’s a thill?”
Thuirt Tómas nuair a thog e cheann
’S a mhothaich e dha’n chùis a bh’ann.
Bha’n eaglais dhubh ’s i laiste suas,						9115
Gun bhris palàbhar air a chluais
Le farum bhonn, is buille, is brag,
’S an ceòl a b’àille ’s gàire ’s glag,
Is gaoir, is gliong a-stigh ’s a-muigh
’S ri fuigh ho-ré ’s ho-ré ri fuigh.						9120

Fhir mhóir na misnich, Mhic-na-bracha,
Bu tu ’m fear feachd an gleac na ’m faiche,
Nach lìonmhor gàbhadh doirbh tigh’nn as
Dha’n treòraich déidh ort ceum ar cas;
Their làn na cuaicheadh aoibhneas dhuinn,					9125
Ni tè no dhà dhiubh dàna sinn,
Ni trì no ceithir sinn cho treun
’S nach gabhta sgàth tromh Shàtan fhéin.
Cha toireadh Tómas ’s tu ’na cheann
An smoc de’n phìob air mìr a bh’ann						9130
’S bha Mairead nach do bhlais do stuth
Air chrith cho luath ri slait an sruth;
Ma mhiontraig i cha b’ann le deòin,
Ach cuip ri cliathaich, srian ri sròin
’Ga thoirt gu bial an doruis mhóir,						9135
’S le móran ioghnadh ghlaodh e “Bhó”.
Nuair chunnaic e gu dé bha steach
Bha, Dhia bi timchioll air gach neach,
Na buidsichean ’nan còmhlan cruinn
Le piorraid àrd air bhàrr an cinn.						9140
Bha cailleachan mór is bodaich ghlas
A’ cnagadh làir air bhàrr an cas:
Chan ann ri gleòrais neònach chéin
A’ dol mu’n cuairt ’s ’ga suainteadh fhéin,
Ach Mac-Iain-Ghasda ’s Tulach Gorm,					9145
A thogadh bonn le fonn is foirm,

[TD 321]

A thilgeadh eamsag uallach àrd
Le luighein luath air uachdar làir.
Fo uinneig aig an taobh an ear
’S e seinn gu siùbhlach, sùnndach mear					9150
Bha Sàtan fhéin le sùil gun iochd
’Na shuidhe air sorchan ann an riochd
A’ choin bu ghràinde dh’fhàs an cruth
’S e giobach, gruamach, gaoisneach dubh.
Bha lasair bhiorach uaine ’s dhearg						9155
’Nan steall bho shùilean ’s driùchd le chalg
A’ seinn ’s a’ geigeil air a thòin
’S a’ cur nan smùdan as a shròin,
Gun dh’fhàisg e mhaladh ’s shuaint e dhos,
Bha gaoir is gleadhraich thall ’s a bhos.					9160
Bha cistichean-laigh’ air an cinn
Mu’n cuairt ’s na cuirp a bha ’nam broinn
’Nan seasamh mar a fhuair iad bàs
’Nan stiorraidean aognaidh chaola chnàmh.
Thug innleachd dheamhnaidh cumhachd dhaibh				9165
Air solus liath a bhith ’nan làimh
A’ deanamh soillse leis ’m bu léir
Do Thómas bòrd ’s na bh’air gu léir.
Bha murtair mór ann crochta an croich
’S na h-iarruinn shuas cho cruaidh ri cloich;					9170
’S bha dithis phàisdean sìnte paisgte
Nach deach riamh tromh uisge bhaistidh;
Meàirleach crochta geàrrta nuas
A theanga lùbta null gu chluais
Le réis dhith mach le port a’ bheòil						9175
Mar thàinig spàirn air ’s dh’fhàg e’n deò.
Bha cóig claidhmhnean ruadh le meirg
’S bha cóig tuaghnan ann ’s iad dearg
Le fuil na mhurt iad anns gach àite,
’S gartan leis na thachdadh pàisde,						9180
Sgian a thug air sgòrnan sgathadh
Leis na mhurt am mac an t-athair,
Leig a fhuil gu spùtach bras
A’ sruthadh sìos le fhiasaig ghlais,
’S gu togail fianuis gnìomh an uilc						9185

[TD 322]

Na gasan liath air cas na cuirc,
Is ceud rud eile dhùisgeadh sgràth
Bu pheacach dhòmhsa ’n còrr dhe ràdh.

Mar dh’fhuirich Tómas as an t-sealladh
Chaidh am bàl gu hóire-ghealladh,						9190
Chaidh am pìobaire gu cluich
Cho cruaidh ’s a shéideadh deud is pluic;
Bha meòirean dubha tè mu seach
A’ cur nam both dhiubh mach ’s a-steach,
Bha balg ag éirigh air gach bus,						9195
Bha beuc is bùirean aig na duis,
Na dannsairean a’ gabhail chaoich
A-null ’s a-nall o thaobh gu taobh
A’ sradadh dhiùbh gach lùb mu’n com
’S ’gam feuchainn fhéin ’nan léintean lom;					9200
Gun ruidh’l iad, leum iad, dh’éigh iad “fuigh,”
Gach fear is tè gu chéile ruith;
Bha boinne air bailc an ceann gach sreath,
’S cha b’ioghnadh e—bha’n t-àite teth.
Nam biodh iad sin ’nan comunn òg,						9205
Cho briagha gnùis ’s a ghiùlain bròg
An àite léine mhogach dhearg
Air craicionn lachdunn seacta air searg,
Bhith còmhdaichte le anart lìn
Cho geal ri sneachd air muineal mìn,						9210
A Thómais, cha bhiodh ioghnadh orm,
Thu dh’fhuireach ann ’s do cheann fo stoirm,
Mo bhriogais fhìn an aon té th’ann,
’S bha uair nach robh mi dhiubh cho gann,
A fhuair mi ùr ’s i briagha gorm						9215
’S nach tig a bhàin gun cnàmh i orm,
Gun tilginn dhìom an té sin fhéin
’S cha ghabhainn nàire càch ’ga sheinn
Air son am faicinn ge b’ann bhuam
An còmhlan òg as bòidhche snuadh,						9220
Ach seann chranàidseichean gun tlachd
Le luirgnean cruaidhe, ruadh is breac,
A’ leum ’s ag eacarsaich ri port,

[TD 323]

An tug iad idir dìodhairt ort?

Ach stad is ann bha shùil air caileig						9225
Air am b’eòlach Dùthaich Charraig,
Iomadach bliadhna ’na dhéidh
’S cha b’ann gu’m buannachd, sluagh no spréidh,
Oir leag i eòrna ’s corca sìos
’Na lic ri làr gun ghràn, gun dias,						9230
Gach brùid ’s gach bàta chuir a dhìth,
Gun sgaoil i fiamh air trian dhe ’n tìr,
’S chan fhaiceadh Tómas ach i fhéin
An oidhch’ ud ’s i gun snaoim ach léin’
Còmh’ ri càch ’s an Eaglais Dhuibh						9235
A’ gearradh leum ’s ag éigheach “fuigh,”
’S i aotrom beòthail air gach bonn
A’ crathadh cuailean dualach donn,
Le pearsa ghrinn cho dìrich deas
Ri cruinneig òig am bròig a sheas,						9240
Le léine stubach, ghoirid, gheàrr
Nach crom air éiginn réis le h-eàrr,
A bh’aice riamh bho’n bha i òg
’S a rinn a seanmhair, seann bhean chòir;
Ged bha i stubach, goirid, gann						9245
A dh’fhad, ’s i cuideachd cumhang teann,
Bha uaill aic’ innte, ’s i tè b’fheàrr
A bh’aice dhiùbh, ’s a b’ùire ’m bàrr;
Ach ’s beag a shaoil do sheanmhair bhochd
An léine sin a th’ort an nochd							9250
’S a rinn i fhéin dha h-Annaig bhig
’S a chosg a h-uile “riabhach” gliog
A bha ’na pòca ceannach shnàth
Am baile Phàislig, a bhith ’n dràsda
A’ togail bàidse air bàl nan diabhul—					9255
Ach mo bhàrdachd, ’s fheàrr dhut sìoladh.

Chan eil cumhachd ann am cheann
A chuireadh trian dheth sìos an rann
Cho àrd ’s a leumadh Anna suas
’S i aotrom làidir làn do smuais,						9260

[TD 324]

Is mar a bha Tómas ’na sheasamh
Mar mhac samhailt fear fo gheasaibh,
Eadhon Sàtan fhéin ’s e thall
Air bhiogairne gu leum a-nall,
Ag iomspaideal ’s e gabhail stoc						9265
Air sàil, is bàrr, is breab, is boc,
Ri “Cnàmh do chìr a Chaora Chrom”
’S i cumail tìm le brag á bonn,
E faicinn sàil, is bàrr a buinn,
Mu thimchioll calpa cuimir, cruinn,						9270
Gun tug i eamsag uallach ait is
Gheàrr i stàilleag ’s gheàrr i’n ath-té,
Chaill mo liagh gach ciall a bh’aige,
’S dh’éigh e “sud sinn” àird a chlaiginn.
Cha bu luaithe o bhial an guth						9275
Na dh’fhalbh gach càil ’s bha’n t-àite dubh.
Mu’n tug e ceann do Mhairead chòir
A-mach na diabhuil air a thòir,
Le ioma fead is sgread is sgriach
Is glaodh air ainm an fhir nach fhiach;					9280
Mar bhrùchdas seilleanan a-mach
Trath théid a nead fo bhinn nan creach
A’ tarruing lann ’s a’ rùsgadh ghath
Le iollach aimhreiteach gu cath;
Mar dh’fhosglas bladadh a’ choin luim					9285
Ri leum na geàrr bho bhàrr an tuim,
’S i dol ri bruaich cho luath ri luin
’S a nàmhaid ìongnach air a muin;
Mar thogas muinntir margaidh ruaig
Le “Ceap-an-gadaiche” ’nan cluais						9290
Gun tharruing Mairead as ’na leum
’S am paca dhiabhuil dian ’na déidh.

Nam b’urrainn, ghreasadh Tómas i
Gun ruisgean cuilg air mullach a chinn
Nach robh ’nan stob cho dìreach teann					9295
Ri muran buainte suainte ’m bann,
’S am bannal dhiabhuil air a chùl
Mar mhìol-choin sheilg’ ’s an t-sealg fo sùil.

[TD 325]

Bhiodh bladadh gortach goirt o’m beòil
Air chonfhadh acrais faisg air feòil,						9300
Bhiodh cop mu’n deud ’nan séisdear ruith
Air chùl nan sealg ’s an calg air chrith,
Am fosgladh chraos ’s an gaoiribh guil
Le gnoimh ’nan gnùis ’s an drùis gu fuil.
Tha thusa Thómais bhochd an sàs,						9305
Bidh Ceit ag éisdeachd sgeul do bhàis;
Tha ise nochd ’s a cluas ri geat’,
Ach ’s geàrr an t-àm gusa banntrach Ceit.
A nis, a Mhairead, geàrr do bhoc,
’S ma rinn thu riamh e, dean an nochd					9310
Do mhaighstir a thàrradh as,
Tha’m bàs ’ga ghairm aig t’earball glas.
Gus ’n téid thu null air uisg’ tha ruith
Cha ghléidh thu beò e’n dòigh air bith,
’S mur toir thu’n drochaid dhiubh air luaths.					9315
Bidh esan marbh ’s e falbh air chluais
Gu ìochdar ifrinn, dha’n droch àit
A dhìth air Dia gu sìorruidh bhràth,
’Ga ròstadh ann air branndair teth,
’S b’e ceann gun bhuaidh e uair a bhreith.					9320
Ach cuimhnich thusa smuais do dhream
Their dhiùbh chlach iuchrach ann an àm
’S ged bhiodh “sgal gaoithe” air do thòin
Their fùidse dha ’s do shàil ri shròin.

Mo ghalghad air an làiridh ghlais						9325
Gun cluinnt’ air fuaradh fuaim a cas
’Ga stadhadh fhéin ’s a brù ri làr,
A Dhia nan dùl bu tu mo làir.
Bha fiream, faram brag á bonn
Cho cothrom cruaidh ri duan air fonn,					9330
Cur teine sionnachain as an ròd
Cha sheachnadh dìg air mheud an leòid,
’S i feuchainn bhuaipe air luaths an fhéidh,
Mar earba ruadh ’s an ruaig ’na déidh.
Bu ghraide ceum na leum na geàrr						9335
Bhiodh fiamh ’na sùil ’s an cù ri h-eàrr;

[TD 326]

A h-uile rùchd ’na corp ’s ’na com
A’ ruith tromh ’m féithean réidhe lom,
’S i fuasgailteach ’s a h-uile h-eang
A’ dol gu dìreach sìnte, seang,						9340
Mar chrònan ruadh air ruaig tromh ’n speur,
Mar ghóbhlan-gaoithe air an sgéith,
Ag ithe ’n astair air gach leum;
Bha ise luath ’s bha’n uair ’na fheum,
’S a léine stubach air an sàil							9345
Le sitheadh mìle air thùs air càch.
I tighinn gu Tómas mar an speach
Cha tig ’s cha tàinig làir no each
A dheanadh farpais ach gu’m beud
Ri cas mo sguaibeadh, luaidh nan steud.					9350
I cur na brùid gu dùbhlan dubh
A’ dìreadh suas gu bruaich an t-sruth’,
’S ged chopaich aisnichean a cléibh
Cha d’lùghdaich mìr air meud a ceum.
Bha deathach cuim ’na spùt o sròin						9355
Gun bailc na béisteadh réis o tòin,
A’ cur nan ingnean crom an gréim
Nuair gheàrr i sruth le dudar leum;
Gun d’fhuair i maighstir a-nall
Ach dh’fhàg i h-earball giobach thall						9360
An crùidhean Anna, thug sgob le guin,
’S do chnàimh ’s do chraicionn aice o’n bhun.

Ach fhir a thuigeas brìgh mo rann,
A dh’amais gliocas bhith ’nad cheann,
Ma thig do shannd air deoch gu bràth						9365
No smaoin ’ad chridh’ air léintean geàrr,
Their faire mhath gu fan thu saor
Mu’n téid thu’n sàs am pàidh thu daor,
Is cùm do chraos ’s do dhrùis fo ghlais;
Is cuimhnich air an làiridh ghlais.						9370

[TD 327]

LXXXIII
AN DÀ CHÙ

Gur ann ’s a’ cheàrn sin do dh’Alb’
A thug thar seann Righ Cuibhle ’n t-ainm,
A chluinnear fhathast air ’ga luadh
An sud ’s an so am bial an t-sluaigh,
A thachair bho chionn fada, fada						9375
Còmhradh eadar paidhear mhadadh
Feasgar latha briagha blàth
’S an Òg-mhios shamhraidh, ’s ann mar bhà—
Gun thachair caigeann chon ri chéile
Nach robh trang aig fang no féill ann.					9380
’S their mi chiad fhear dhuibh air ainm dhiubh
“Cèasar,” beothach làidir calma,
Nach do chleachd bhith cosg a shaothrach
Timchioll chruidh, no each, no chaorach.
’S dh’inns a mheud ’s a chalg ’s a chluasan					9385
Nach b’ann á Albainn a ghluais e,
Ach á eilean fada ’n iar oirnn,
Far bheil truisg gu pailt ’gan iasgach,
’S bha e coimhead fuathsach leòmach,
Coltach ri fear fiosrach eòlach.						9390
Bha coingheall mu amhaich glaiste
Làn do dh’umha, buidhe laiste,
’S dh’aithnicheadh tu le sùil gun suathadh
Nach robh ’m fear so shìol na tuathadh;
Ach ge b’uasal pòr is dream dha						9395
’N diabhul pròis no pròis a bh’ann-san.
Choisicheadh e suas an t-sràid
’S iad bus ri bus le measan ceàird.
Aig ceàrdach, muileann, féill no eaglais,
Cù no cuilean, cha bu bheag leis,						9400
’S e bhiodh coingeis có bhiodh ac’ ann,
Dheanta spàg le fàilte ghlacadh;

[TD 328]

Cuilean robach, ròineach, luideach,
Bu cho math leis e ’na chuideachd,
A’ dol ruaiseadh suas na leòidean						9405
’S ged b’e mìol-chu Iarla Bhòid e.

’S ann le treabhaiche bha ’n ath-fhear,
Fear bu deòin leis bòrd is cathair,
Suidhe sìos gu oidhche cheòlmhor
Fuadach stuirt le puirt is òrain.						9410
Fhuair e madadh gus bhith làmh ris,
’S gus bhith aig air chùl a shàileach.
Thug e cuideachd “Luath” mar ainm air,
Theireadh cus ma thug nach b’fhar-ainm;
Fhuair e’n t-ainm á òran Gàidhlig						9415
Aosda, leis cho sean a bhà e,
Cuin no c’àit ’n deach cruth is dath air
’S ann aig Dia nan gràs tha brath air.
Cù cho dìleas anns gach ceum
’S a chuir thar dìg na gàradh leum;						9420
Bha aghaidh fhosgarra gun ghruaim
A’ faotainn càirdeas shìos is shuas;
Bha chòta gaoisneach, gibeach, molach,
Dubh mu’n druim is geal mu’n bhrollach,
’S earball coc-ghobach mu’n bhàrr						9425
A-mach ’na stiùp air cùl a mhàis.
Chan eil teagamh nach do chòrd iad
’S nach do dh’iarr iad barrachd eòlais,
Bha iad a’ smucraich mu chéile
’S chaog iad sùil ris na speuran;						9430
Dh’fheumadh iad treis thoirt air cluichdeas,
Ruith is ruideanachd is buiceis,
Dh’fhalbhadh iad an sin ’nan leum
’S iad taobh ri taobh a’ cur nan réis,
Is mar tha nàdurra co-dhiùbh,							9435
Nam faicte gnoban dh’fheumte mùn ris,
’S treis thoirt air cagnadh mu’n calg
’S air ceapadh chuileagan is dheargann,
Cladhach luch air feadh a’ phuill
’S a’ feuchainn samh am bial gach tuill,					9440

[TD 329]

’S a’ glamhadh gu chéile le spòrs
Is fealla-dhà mar a ni seòrs’.
Dh’fhàs iad sgìth a’ gearradh bhoc
’S a’ ruith ’s a’ ruaig mu’n cuairt nan cnoc,
’S gun chàirich iad ri chéile srònan,						9445
’S shuidh iad sìos air tuill an tònan,
’S rinn iad suaip air móran seanchais
Timchioll dhaoine siochd is sealbhach,
Iad le chéile toirt am beachd
Mu chor nam bochd seach cor nam beartach.					9450


CÈASAR

Gur tric mi smaointeachadh a Luath
Gu dé ’n seòl beatha th’aig an tuath,
Ma dh’fheumas càch na th’ac’ air shealbh
Bha còir aig daoine bochd bhith marbh.
Gum faigh an “Laird” a mhàl a-stigh						9455
’S a h-uile greus a dh’fheumas tigh,
E ’g éirigh ma thogras e fhéin
Gun sealltainn air gealaich no gréin’,
Bidh peithirean a-mach ’s a-steach
’Nan ruith ’s ’nan leum a’ gleusadh each,					9460
’S bidh sporan mór aige ’na dhòrn
Cho fad ri m’earball làn do dh’òr,
Is chì thu dol bho mhoch gu anmoch
Feòil is pòit is brot is eanraich,
Bruich is praoidhligeadh is ròstadh						9465
Itheadh, glamadh, cnabladh, spòltadh
Aig na h-uaislean, ach ma thà,
Bidh làn am bronnaichean aig càch
Gach tràth le treallaich dhe gach seòrsa,
Fuighlichean tha tigh’nn o’n bhòrd.						9470
Tha troichean, de rud grànda, peallach,
Bhios ’na shuidh aig taobh an teallaich,
Mur a bi e falbh le cuip
A gheibh na coin gu goirt mu’n t-sliop,
Do rud beag bìodach borrach gròbach,					9475
’S chì thu e storradh a sgròbain,

[TD 330]

Cus nas fheàrr na coitear bochd
A th’air an oighreachd so an nochd.
Sud a nis an dol a th’ann
Ach daoine bochd, tha gortach gann,						9480
Gun làn am beòil do dh’fheòil no mhuic
Gu chia mar ’s idir beò na buic.


LUATH

A Chèasair, chan eil teagamh ann
Nach bi iad uaireanan glé ghann,
Gun fhios aca feasgar Dior-daoin						9485
Có as thig suipeir oidhche h-Aoine.
An coitear bochd ’s e cladhach dìg,
No togail beàrna ’n gàradh-crìch’,
No rùsgadh cuaireadh ’s rud mar sin,
Tha fios gum fuiling e ioma cion,						9490
Mu’n cùm e suas e fhéin ’s a chlann
’S a bhean ’s a h-uile rud a th’ann,
Gun sgrios ach saothair dhian a làmh
Gu’n cumail dìonach, biadhta blàth,
’S ma thig air driodfhortan an clisgeadh					9495
Dol ’na thàmh, no shlàinte bristeadh,
’S gann nach canadh tu riut fhéin
Tha’m fear ud teann air ceann an réis,
Ach ge b’air bith gu dé rud a th’ann,
’S cha d’fhuair mi riamh e stigh ’nam cheann,				9500
Gum faigh iad roimhe o bhad gu bad,
’S iad fuathasach toilichte ’nan staid.
Gur ioma gille calma cruaidh
Is maighdeann òg is deirge gruaidh,
Gun mheang fo’n ghréin is léirsinn dhòmhsa					9505
Th’air an àrach air an dòigh sin.


CÈASAR

Gu tà nach seall thu air an dìol
An tàir, an tàmailt, an ceann sìos,
Cho beag do shuim ’s cho beag do dhiù

[TD 331]

’S a tha aig am maighstirean dhiùbh,						9510
Nach dùirig gréim a chur ’nam bial,
Nach fuiling am faicinn air an fheur,
A ghabhas seachad orr’ air cnoc
Cho suarach ’s a ni mis’ air broc.
Bu tric a chunnaic mi le m’shùil						9515
’S a bha mo chridhe goirt ’ga chionn,
Na daoine bochda ’g iarraidh dàil
Gun airgiod aca phàidheadh màl,
Am fulang ri toirt bhuapa stuic
Is bial nach dùiriginn dha’n mhuic,						9520
’S iad fhéin am fuireach bodhar balbh
B’e sud a’ chùis bhiodh leamsa searbh,
Gur léirsinneach dhomh fhéin an dòigh
’S am bheil na daoine saidhbhir beò,
Ach, och, mo chreach, bhiodh daoine truagh					9525
’S iad cus na b’fheàrr bhith cnàmh ’s an uaigh.


LUATH

An dà cha chreideadh tu gu bràth
Gu dé cho sòlasach ’s a thà
Na daoine bochda ruith an réis
A dh’aindeoin aicead agus éis.						9530
Tha’ ghorta ’n cumantas ’ga ruith
’S an diabhul umhal aca dhith,
Bidh ’m Freasdal a’ cur orra a ghnàth
Na chuireas seachad cosg an tràth,
’S ged bhiodh iad sàraichte le sgìos						9535
Tha sin ag àrdachadh am prìs,
Na treiseag a gheibh iad ’nan tàmh
Ri taobh an teine seasgair blàth,
Le’n grunnan beag de phàisdean òg
Ri’n cluich ’s an ceilearadh gun ghò,						9540
’S a màthair chaomhail tha ’nan ceann
A’ cur na ruaig air gruaim is greann.
’S e bhith ’gam faicinn miann a sùil,
An adhbhar ghàire ’s fàth an sùnnd,
A’ cur a mìlsead strì an làimh							9545

[TD 332]

Gus teachd-an-tìr bhith cinnteach dhaibh.
Tha mór thoil-inntinn ann an stòp
Do mhac-na-brach’ bhith ac’ air bòrd,
’Gan toirt gu cridhealas gu grad,
Gu deanamh spuirt air cùisean staid.						9550
Bidh eadhon ainmeachas air cléir
A’ fadadh fearg gu garg ’nan cléibh.
’S bheil muinntir Lunnainn, eil fhiosam fhìn
A’ cur am bliadhna ’meud nan cìs.
Nuair thig an geamhradh ’s àm nan cleas					9555
Théid suipeir Shamhna dhèanamh deas,
Nuair chruinnicheas òigridh o gach ceàrn
A dhèanamh spòrsa còmh’ ri càch,
Bidh riobadh, priobadh, bìdeadh ann,
Bidh tapagan is gabhail rann,							9560
Ge b’fhad an oidhche, fuinn is ceòl,
Bidh ’n inntinn cuidhte ’s cuimhn’ air bròn.
Nuair thig an Nollaig ’s a’ Bhliadhna Ùr
Bidh botul mór air ceann a’ bhùird,
Bidh dorus dùint’ air gaoith a tuath						9565
’S bidh lasair dhearg á teine guail,
Bidh slige-chreachainn trang aig feum,
Bidh “Slàinte mhór” ann ’s “Sud ort fhéin,”
Bidh bocsa snaoisean ’s pìob thombac’
A’ dol mu’n cuairt o ghlac gu glac,						9570
An t-seann fheadhainn ri chéile còmhradh,
Bidh clann bheag a’ leum ’s a’ bòilich,
’S bhithinn fhéin le meud mo shùnnd
A’ comhartaich a-measg nan trùp.
Ach mar a thubhairt thu mar is tric						9575
Tha’n cleas a dh’ainmich thu ’ga chluich
Air daoine còire, crìonda, ceart
A th’air an spìonadh as an gart,
Aig ioma bàillidh agus maor
Tha’n coguis bàite air thàilleabh maoin,					9580
A’ dèanamh daoine mór dhiubh fhéin
’S na h-uachdarain an tìrean céin,
Air neo ma dh’fhaoidte cosg an tìm
Ri pàrlamaid air bheagan suim

[TD 333]

Dha’n anam fhéin tha dol a bhàin						9585
Gus ìmpearachd a chur an àird.


CÈASAR

A laochain, ’s gòrach leam do chainnt,
Nach beag tha dh’eòlas ann ad cheann,
A’ smaointeachadh mu luchd an dreachd
Gur mórachd Bhreatainn tha ’nam beachd.					9590
Nam biodh tu air a ràdh gu dearbh
Am bith ’nam pioghaidean a’ falbh
Le “’Sè,” “chan è,” “chan eil” no “thà,”
D’a rèir ’s mar dh’iarrar orra ràdh,
Gun bheachd, gun bharail aca fhéin						9595
Air nithean sìorruidh tha fo’n ghréin,
Ach tighean cluichd is tighean ciùil
Is dol an ainfheich chun nan sùl,
Ma dh’fhaoidte leum a thoirt ’na dheann
A-null dha’n Fhraing ’s an caoch ’na cheann,				9600
A’ falbh á sin o bhad gu bad
Gun cosg e’n oighreachd ann air fad,
No cheart cho dòcha loma làn
A’ gleac ri fhaileas anns an Spàinnt,
No null ’na sgimilear dha’n Ròimh						9605
Fo stiùradh sgriosadair an t-slòigh
’S e dol mu’n cuairt mar bhoc air beinn,
An so an nochd ’s an sud an raoir,
A sin dha’n Ghearmailt no dha’n t-Suain,
’S e’n ion ’s bhith marbh le tinneas fuail,					9610
’Na chreutair truagh gun tuar, gun dreach,
Gu mórachd Bhreatainn! och, mo chreach,
Chan ann a laochain ach gu sgrios
Le’n drùis ’s le’n craos, gun fhaothchadh ris.


LUATH

Ach fhir mo chridhe eil thusa ag ràdh						9615
Gur ann mar so tha’n cuid a’ cnàmh,
’S a liuthad oighreachd bhriagha mhath

[TD 334]

A’ flabh ’na h-iallan sìos le srath.
Cha b’ioghnadh mìothlachd a bhith òirnn
A’ cnàmh nam meuran thar nan dòrn,					9620
Gu pàidheadh chìsean air ar stall
Tha’m falbh mar sin mu dheireadh thall.
Nach garbh an caoch a tha ’nan ceann
Nach fuiricheadh iad ’s an tìr a th’ann,
’S bhith riaraichte le’n spuirtean fhéin					9625
Seach ruith gu cùirtean thìrean céin.
Tha fios nach biodh e fada ceàrr
Ach móran, móran bhith na b’fheàrr,
’S gum biodh a’ bhuannachd dhuinn air fad,
Dha’n tuath, dha’n uachdaran ’s dha’n staid,					9630
’S a dh’aindeoin chùisean, saoileam fhìn
Nach ann a th’annta daoine grinn,
Gun olc ’nan cridhe, neach fo’n ghréin,
Ach móran gòraiche dhaibh fhéin.
Nam biodh diol-déirce ann an càs,						9635
Fo ionchu bochdainne no bàis,
Gum foghnadh gabadh as a bhial
’S bhiodh sporan fosgailte gu fial,
Ach ìnns a nis dhomh dé do bheachd,
’S e saoghal sòlasach a th’aca,						9640
Cuidhteas cùram rè an réis,
Gun fhuachd, gun acras, airc no éis,
Cha chluinnear osan tigh’nn o’n com,
Le saothair ghoirt no cosnadh trom,
Gun bhiadh, gun annlann, gann fo’n crios:					9645
An duirt mi’n fhìrinn, ìnns dhomh nis?


CÈASAR

A thighearna, nam biodh tusa tacan,
Mìos no co’-la-deug no seachdain,
Còmhla riumsa measg nan daoin’ ud,
’S beag dheth t’fharmad bhiodh ri h-aon dhiubh.				9650
Ceart gu leòr chan fhaigh iad tàir
Ri gaoth a tuath is cathadh làir,

[TD 335]

Fo fhasdadh chàich ’s a’ mhadainn mhoich,
Air binnean àrd an sàs an cloich.
Gu dé, chan ionndrainnich iad mìr						9655
Gun bhuain, gun chur, air muir no tìr;
Ma théid gu muir gu tur ’nan tamh,
Cha làimhsich ròpa, seòl no ràmh,
Air tìr gur gann gun coisich ceum,
Bidh each an carbad falbh ’na leum.						9660
Gun uair do mhuinntearas mu’n ceann
Ach ceart cho saor ri gaoth nam beann;
Cho fuasgailteach ri mac an fhéidh
Air bearradh stùc ’s a shùil ’na dhéidh,
Gun chipein, gun teadhair, gun spearrach,					9665
Geamhradh no foghar no earrach,
Poc’ air deàrna ’m basan mìn,
No sloc a’ cnàmh fo shàil am buinn
Aig tarruing mheirgeach bhiorach gheur
A’ brogadh ann an ceann gach ceum,						9670
Chan fhairich drùdhadh air an com
Ri faoilteach fliuch fo earradh lom,
Chan fhàisg an léine tha mu’n druim
’S an iuchar shamhraidh trang an graoim,
Le boinne falluis dubh le sròin,						9675
Aig saothair ghoirt a’ cosnadh lòin.
Tha’m biadh ’s an aodach daonnan ann
Bho’m breith gu’m bàs gun chàil dheth gann,
Ach mar tha’n sluagh cho dall ’nan dol
A dh’aindeoin doimhneachd fòghlum sgoil,					9680
Iad sud ’nam breislich gun tigh’nn as
Le ullathruis nach ruigte leas.
Cha tug an t-anacothrom na’m bròn
No a’ bhuille chruaidh a-nuas a sròn,
Mar sin chan fhuiling iad rud ’sa bith						9685
Nach d’dh’fhiosraich riamh ceann shìos na meidh.
Cho fada seacharan air tùr
’S nach fhàg iad gliocas aig an stiùir,
Am falbh air fàlaire gun srian
’Nan ruith air tòir gach seòrsa miann,						9690
An coguis bàite, bodhar, balbh,

[TD 336]

Tha tuigse ’s toinisg fad air falbh,
Tha sìochaint marbh, tha aimlisg beò,
Thug spiorad suairceis suas an deò,
Tha guth na geamnachd tur ’na tàmh,						9695
An stuaimeachd fhéin cha ghléidh i làmh,
Ach bàrr an stuic ’ga chluich aig craos,
A rìgh ’s do bhànrigh, phàm ’s do dh’aon.
Tha measarachd ’na culaidh spòrs
Aig drùis ’gam fuadach fad o’n chòrs,					9700
Tha fialachd fo iomain aig sannt
Dha’n gheuraich féinealachd an lann.
Tha crìosdalachd a’ dol á cleachdadh,
Blàth gach diadhachd crìon a’ seachdadh,
Irisleachd chan eil i ann,							9705
Ach pròis is uabhar suas ri crann,
A’ dùsgadh crosdachd chorrach chas,
Na mailghean crom a labhras bras,
A’ cumail iorghuill air a cois,
A dh’oidhche ’s là gun tàmh, gun fhois.					9710
Nach ionntach nàdurrachd na dòigh
A chuir cho ìosal mèinn an òir,
’S an t-sruthan bhùrn, na’n grùnnd nan sloc,
Fo pholl, fo bhriachd, fo chrè nan cnoc.
Ged ’s mór an luach seach aon dhiubh fhéin					9715
Iad uile air uachdar suas ri gréin,
Co-ionnan ’s mar tha móran sluaigh
’S a h-uile ceàrn mu’n gàir an cuan,
A’ fuiligsinn ainneart, eucair, tàir
Fo’n sgiom a dh’éirich air am bàrr,						9720
Mar chì thu crainnseag air a’ phrais
’Ga sgeith a-nuas bho’n luaidhe ghlais
A chroch iad fhéin orra mar sliath
A’ deoghal bhuapa duais a gnìomh,
’S ge crìonach mosganach an craobh						9725
A’ meas gur suarach tuath ri’n taobh,
B’e ’m facal fìrinneach gun mheang
Nach fhidir an sàthach an seang,
’S iad eadar-dhealaichte ’s gach ball,
Mar mhin o’n chàth, mar ghràin o’n mholl,					9730

[TD 337]

A cheart cho fad ’s tha’n deas o’n tuath
Na’n ear o’n iar na shìos o shuas,
’Nan caitheamh beatha, smaoin is miann,
Is bidh gu bràth is bhà o chian.
An treabhaiche th’air cùl a’ chroinn,						9735
Nuair bhios e deas a thionndadh fuinn,
Bidh fois aig inntinn gus am fàs
Na dh’earb e shìol ri Dia nan gràs.
A bhean, tha calanas nan clò,
Nuair chìr ’s a chàrd ’s a shnìomh i chlòimh,					9740
’S a phaisg i seachad gnìomh a làmh
Tha tùrn dhi cosnadh fois is tàmh.
Ach fir is mnathan uaisle, thud!
’S e saoghal truagh a th’aca sud,
Tha crùib na leisg orra gun fhalbh						9745
Dhiubh fhéin ’s do chàch am fàs cho searbh,
Bidh stàrachd orra sìos is suas
’Gan cinniceadh fhéin ’s a’ dol mu’n cuairt,
Gun nithean ceàrr ’s ’na dheaghaidh sin
Bidh luasgan grannd air càil gach gin.					9750
Ma théid iad sud gu cuirm no greadhn’
Tha’n “obalodhaidh” air a bonn,
’S do ghriodalaich ri chur air dòigh,
Gum b’fheàrr dhut a bhith ’n “Tigh-Iain-Ghròt.”
Na fir a’ connsachadh ’s a’ strì						9755
Mu thimchioll bhòrd ri bòsd gun bhrìgh,
’S ag òl ’s a’ truailleadh fad na h-oidhch’;
Bidh là’r-na-mhàireach cràdh ’gan claoidh.
Na mnathan òga ’s iad cho réidh
A’ falbh air achlasan a chéile,							9760
Ach éisd ri’n cùl-chain thall ’s a bhos,
Gum faigh thu’n cliù o’n crùn gu’n cois,
’S gach naidheachd shuarach a théid ìnnseadh
Gob an cluais ’s an cuala sìbhse,
Dh’éirich so dha’n té bha sud,						9765
Na leig ort dad, na abair smid;
No sealltainn dhealbhanan dha chéile
Chuireadh nàire air ceàrd nam féilleadh.

[TD 338]

Cluichd na ceilg’ mu chur nan geall,
Thig mise ’m bàrr ’s bidh càch sa’ chall,					9770
A cheart cho carach, clichdeach bradach,
Cam ri ceann thug croich o’n ghadachd,
Sgarta o chàch ma dhà ’s a’ chiad
’S tha’n còrr mar thuirt mi ’s dùin do bhial.
Bha nis a’ ghrian á fianuis shùl,						9775
Bha’n oidhche dhubh a’ tarruing dlùth,
Bha ceàrr-dubhain le srann gach taobh,
Bha’n crodh a’ geumnaich ris na laoigh,
Nuair dh’éirich iad le taing dha’n t-sealbh
Gur coin ’s nach daoine bh’annta, ’s dh’fhalbh				9780
Gach fear gu thigh am beachd ’nan dithist
Coinneamh eile bhith aca rithist.

[TD 339]

LXXXIV
LOCH NAN GEÀRR

A-mach le’r cuid chòmhnard,
Le ’ur gàraidhean ròsan,
Far an àill le luchd-sòghalachd						9785
Còmhnuidh is tàmh;
Thoir dhòmhsa na sléibhtean
Dha’n còmhdach a’ chléiteag,
Chuir saorsa dhi fhéin iad
An éideadh a gràidh.								9790
O, Albainn gur miann leam
Do gharbhlaichean fiadhaich,
Ged is gailbheach, neo-thìorail,
Tha siantan mu’m bàrr;
Gun fhois leam ’s an ìosal,							9795
Ach goirteas ’nam inntinn
Ri osnaich bho’n chuidhtich mi
Glinn Loch nan Geàrr.

Le cas-cheum na h-òige
Gum b’ait leam do mhòinteach						9800
B’e am breacan mo chleòca,
’Gam chòmhdach gu làr;
’S b’e ùidh mo mhac-meanmna
Na diùnlaich a dh’ fhalbh bhuainn,
Bha cliùiteach ’nan aimsir							9805
An seanchas nam bàrd.
Chan iarrainn bho d’chéilidh
Gus sìoladh na gréine,
Gus an lìonadh le reultan
Na speuran gu h-àrd;								9810
’S bhiodh m’aigne air a biathadh
Le eachdraidh na thriall bhuainn
Aig seanachaidhean liath-cheannach
Sliabh Loch nan Geàrr.

[TD 340]

Ar leam gun tig glaodh rium							9815
A osna na gaoithe,
Mar bhuaidh-ghairm nan daoine,
Bu chaomh leo bhith ann;
Mar ghàirdeachas anma
Nan àrmunn a dh’fhalbh bhuainn,						9820
A’ marcachd nan stoirmeadh
Air garbhlach nam beann.
Mu’n cuairt Loch nan Geàrr
Nuair is àird’ bhios am bùirean
Bhios sneachd ’ga sgiùrsadh							9825
A dh’ionnsaigh an làir;
Bidh taibhsean mo shinnsear
Nach d’ dhìobair am biùthas
Feadh neòil dhubh’ na dùldachd
Os cionn Loch nan Geàrr.							9830

Na ar n-éirigh gun sealbh,
’S bochd an targradh nach d’fhuair sibh
Thoirt sanais ’na uair
Nach robh buaidh dhuibh an dàn;
Ar binn gun robh leagta,							9835
Thug Freasdal mu’n cuairt e,
Nach coisneadh ar cruadal
Ach suaimhneas a’ bhàis.
Gur sòlas dha ’r cnàmhan
Na an làraichean ùdlaidh							9840
Bhith cnàmh anns an ùir
Anns ’m bu dùthchas dhaibh tàmh,
’S tha cuimhn’ air ar gaisge
Ann an eachdraidh nan lìnntean,
’S an caismeachd nam pìoban							9845
Feadh glinn Loch nan Geàrr.

Tha bliadhna no dhà
Bho’n là dh’fhàg mi do chùrsa,
Théid àireamh gu m’ chùl dhiubh
Mu’n tionndaidh mi nall;							9850
Nàdur cha d’ bhàirig ort

[TD 341]

Blàthan no flùran,
Ach ’s àillidhe leams’ thu
Na Dùthaich nan Gall.
A réidh Shasuinn uaine							9855
Gur suarach do bhruthaichean,
Maol le fear-siubhal
A chunnaic na b’fheàrr;
Mo ghràdh-s’ air na fiadh-chreagan,
Fiaclacha dubha—								9860
A tha fiasag mu’m busan
Air sgùrr Loch nan Geàrr.

[TD 342-382]

NOTES

[TD 383-5]

INDEX OF PERSONS, ETC.

[TD 386-8]

INDEX OF PLACES

[TD 389-418]

GLOSSARY
