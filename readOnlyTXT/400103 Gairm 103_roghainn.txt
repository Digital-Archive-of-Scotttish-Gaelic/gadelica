[TD 204]

Maserati air a’ Mhachaire
le Pòl MacAonghais

Ged a bha e’n taobh ceàrr de’n dà fhichead cha saoileadh tu air e — ’s e àrd, caol, sùnndach agus sìnteag aige sìos oir a’ mhachaire mu’n tac’ ud, ’s gun a’ ghrian ro fhad’ air éirigh. Gus an do dh’fhàs e cleachte riutha, chuir grad-leumannan nan coineineach is sgriach nan curacagan a bha falach feadh a’ mhurain cliosgadh air an toiseach. Chùm e air mar sin a’ coiseachd mar fhear air an robh toiseach na cabhaig no toiseach na feirge, gus an do nochd e timcheall cliathach Cnoc Uisdein agus a chunnaic e ’n cuan. Sheas e greis mhath far an robh e agus a shùilean a’ lasadh ’na cheann agus e deothal na gaoithe gu domhainn ’na uchd. Mu dheireadh chrom e gu oir a’ chladaich agus shuidh e air iomall lice is aghaidh air an fhairge a bha dochann nan clach shìos fodha.

Leis a’ chop a bh’air na tonnan fo ghathan na gréine, chuir e air na gloinneachan dubha, ’s a shùilean a’ fàs goirt. Bha blàths na gréine air a shlinneanan ’na chomhurtachd iongantach agus b’ annasach a bhi ann a siod ri cuan feargach ’s gun deò gaoithe ann. Ach ged a bha fèath nan eun ann an ceartuair, cha mhór cadail a fhuair e sa’ <eng>hotel<gai> an raoir leis an stoirm a thàinig tràth air an fheasgar. ’Se bha seo, gu dearbh, ach saoghal eile seach an raoir, ’s na sgliatan a’ bragadaich is corraich na gaoithe a’ bagradh an togalach a leagail mu cheann. Bha an saoghal seo làn sàil, cho fad ’s a chitheadh e, mar gum biodh tuil mhór air tighinn gun fhiosda ann am marbh na h-oidhche agus an talamh is trealaich dhaoine chur an cunnart. Mur biodh fhios aige gun robh Ameireaga mu choinneamh na lice air an robh e ’na shuidhe, is ann a thoireadh a shùil a chreidsinn air nach robh òirleach de fhonn tioram air an t-saoghal ach na bh’air a chùlaibh. Nach ann a bha mhisneachd smaoinich e aig na fir a sheòl a-null an aghaidh onfhadh mar seo, agus gu tric ann am bàtaichean-siùil cumhang, corrach.

“Fhuair na balaich na bha bhuap’,
Farsaingeachd a’ chuain fo sròn.
Thoir mo shoraidh . . . ”

[TD 205]

An déidh nam bliadhnaichean an Lunnainn, bha na h-òrain a’ tighinn ’na chuimhne a-rithist, thug e’n aire.

Gu dearbh bha farsaingeachd gu leòr a seo. Farsaingeachd is doimhneachd nach gabhadh tomhas no tuigsinn. Na muileannan de bhoinneachan beaga, fadharsach a bha leotha fhéin gun chron, gun lùths, ach còmhla mar seo, a bha ’nan cuis-uabhais air an do bhuileachadh neart a sgoltadh creag ’s a sgriosadh am bàta bu treise. Is dòcha, aig a’ cheann thall, gu robh e cho math do dhaoine bhi’n ugannan a chéile, fear an aghaidh fir. An latha sguireadh na h-aimhreitean, ’s a bhiodh a h-uile duine riamh ’s an aon rùn aige, gu dé ghabhadh dèanamh ris a’ chumhachd agus có b’urrainn a stiùireadh? Ma nì boinneachan uisge uimhir sgrios, ciamar a cheannsaichear cumhachd uabhasach dhaoine?

Mus do thuig e dé bha tachairt dh’fhàs a smuain tiamhaidh agus dh’fhairich e rithist an cràdh; a’ bhuille cho cruaidh ’s gun tàinig cnead as. Bha lìonmhorachd a’ bhròin mar a bha lìonmhorachd a’ chuain. Am beagan dheth mar bhoinneachan a fhliuchas glùn na briogais, ’s nach bi tiotan a’ tiormachadh ’sa ghréin. Ach am bròn a chlaoidheas an cridhe ’s nach lasaich, bha e tur gun iochd, mar chuan farsaing, oillteil far am bàthar an t-anam anns an doimhneachd. Bho chionn greise, nuair nach dreadh aige air a chuimhne chumail fo smachd b’fheudar dha seòldachd ionnsachadh agus iomadach dòigh air a smuain a stiùireadh air falbh o na sgeirean millteach agus an dolair ’s an cianalas a chumail bhuaithe.

Cha dèanadh seo idir an gnothach an déidh cho sùnndach ’s a bha e tighinn! Thug e sùil air a ghualainn air na lagan murain. Bha an t-uan air ais far an d’fhuair e’m bainne — airson beagan lathaichean co-dhiù — ’s nach bu mhath sin? Bha e air roghnachadh tighinn air a shocair — le càr ’s le aiseag, an àite na pléin a bu luaithe ’s bu deiseile — agus a chridhe togail mar a bha e dlùthachadh ris an t-seann àite. Cha robh an diugh duine bhoineadh dha beò san eilean ach readh e a-nochd a choimhead air Dòmhnall Eóghainn, an aon fhear a bh’air fhàgail de na bha cuide ris sa’ sgoil.

Bha gu leòr dhiubh sin ann aon uair, ach rinn iadsan mar a rinn e fhéin, togail air falbh, ’s gun foghlum no cosnadh ri fhaighinn far an robh iad aig an àm. Ach cha do rinn a h-aon aca an imprig cho sgiobalta ’s a rinn esan.

A dh’aindeoin turtar is goil na fairge air a’ chladach bha dreach a’ chuain pìos a-muigh air fàs na bu shocraiche agus an latha tighinn brèagha air leth. Thall a tuath bha gainmheach mhìn Traigh a’

[TD 206]

Chorrain a’ tiormachadh sa’ ghréin. Roimh mheadhon-latha bhiodh i cho geal ris a’ mhin-fhlùir. Fliuchadh ’s a’ tiormachadh gun sgur; cuan is gaoth is grian gun sgur a’ bleith ’s a gréidheadh na gainmhcheadh. Bho chian nan cian. Bu bheag an t-iongnadh i bhi mìn, còmhnard fo na buinn.

Agus bha buinn cuideiginn oirre an ceartuair, thug e’n aire. Té òg air choireiginn, a réir a giùlain; ach bha i cho fad air falbh ’s nach dèanadh e mach an còrr. Bha i air cromadh o’n mhachaire chun na tràghad an taobh seo de Rubha Ghoraidh; i fhéin ’s an cù a bha’n dràsda a’ ruith nam faoileag ’s nan eun eile an oir na tuinne. Chual’ e sgriachail nam bòdhag ’s nan trìlleachan ged nach fhaiceadh e dòigheil iad, ’s iad cho fada bhuaithe. Bha an nighean, an dràsda ’s an rithist, a’ sadail rudeiginn — bioran maide, a réir cholais — dha’n mhuir agus bha an cù ’na dheann ga thoirt air tìr uice. Té Ghallda bha stigh air thuras, smaoinich e, agus sheall e air ais air an fharsaingeachd a bha mu choinneamh.

An turas mu dheireadh — an aon turas — a bha e seo, e fhéin is Calum beag; a’ bhliadhna mus do mharbhadh e; bha sianar chloinneadh aig Dòmhnall Eóghainn agus có aige bha fios nach robh tuilleadh aig’ o’n uairsin. Saoil dé na naidheachdan a bhiodh aige am bliadhna mu chàch — mu na seann eòlaich bha dol còmhla dha’n sgoil? Oighrig Mhurchaidh Bhig a bha cho math air Laideann ’s a bha dealaicht’ o’n duine ’s ag obair ann am bàr an Glaschu an turas mu dheireadh a chual’ e mu deidhinn.

Mórag Dhòmhnaill Ruaidh a bha pòsd’ an Canada aig fear eagalach beartach, a réir cholais. Agus Dòmhnall Beag na h-Airde (“Dòdaman”) ’na dhotair ann am Birmingham. Bha e doirbh a chreidsinn nach biodh iomradh tuilleadh air Niall mór Eóghainn Bhàin. Chuir esan car dhe’n chàr aon oidhche faisg air Peairt. Obair na deoch, ’se bha iad a’ ràdha. Agus Anna; saoil am b’urrainn dha foighneachd an turas seo? Fhad ’s a bha Pamela beò cha deach aig air fhoighneachd, ’s bha Dòmhnall Eóghainn cho modhail ’s cho faiceallach ’s nach toireadh e tarrainn oirre mura cuirte cheist air. Cha b’fhiosrach dha ach gun do phòs i bancair ann an Dun Eideann, ’s gun robh nighean eil’ aice o’n uairsin.

Air a chùlaibh an dràsda bha na dearbh choilleagan far am biodh iad falaicht’ o shùilean chàich. A liuthad uair a thàinig iad a-nuas am machaire an déidh tighinn bharr dannsa san t-seann mhuileann! Cha robh guth air a dhol a chadal, ’s thigeadh iad a-nuas ’s gun grian an t-samhraidh ach air éirigh, a dh’atharrachadh each Mhurchaidh.

[TD 207]

Bu mhath an leisgeul e! Chuimhnich e cho fliuch ’s a bhiodh fiar a’ mhachaire leis an dealt, ’s mar a bhiodh ceò mìn na maidne sna lagan eadar iad ’s na tighean. Cho furasda ’s a bha e chreidsinn an uairsin nach robh air an t-saoghal bhòidheach ud ach iad fhéin. Agus a chaochladh chan iarraidh iad aig an àm, ’nan sìneadh sa’ mhuran eadar cuan is coilleag. Cha b’urrainn sonas de’n t-seòrs’ ud ach tighinn o nèamh, bha iad cinnteach. An aon ghearan a bh’aca, gu robh esan ag ionnsachadh lagh an Dun Eideann agus ise an Oilthigh Ghlaschu, ’s nach robh cothrom a bhi còmhladh ach cuid bheag de’n bhliadhna.

Ach cha b’fhada mhair an sonas sin fhéin. Thill Anna dhachaidh na bu tràithe na b’àbhaist an ath-bhliadhna agus dh’aidich i dha màthair mar a bha. Ach b’e athair-san fhéin air an robh an fhearg ’s an tàmailt bu mhiosa buileach. Bha cuimhn’ aige fhathast air a’ chuid bu mhotha de’n litir a fhuair e.

“<eng>. . . and when you do come, it will only be to help to prepare for Edinburgh again. Your mother and I and little Jean will be with you, for my resignation is in. How could I stay on here any longer and teach after what has happened? I tell you, my boy, I can hardly bring myself to mention your stupidity after all my advice and instruction to you. Anne had a great future — the best girl pupil we’ve had in these parts for years and my own son had to be the one . . . to go and ruin it. I went to see Murdo yesterday and I felt heartbroken for himself and Mary Ann, I can tell you. They wanted to refuse the money I gave towards the upkeep of the child. It was small and inadequate anyway, but they did accept in the end and I was grateful that they, at least, understood my shame enough to help me out.

Now one thing is sure, my lad, while I have the breath and strength to see to it. You will not, for the brief spell you’re at home here, take as much as one step in her direction. I forbid it utterly. If you have any thought in your head of marrying, you can dismiss it at once. You are not worthy. She can do better by way of a husband than someone who is as thoughtless and irresponsible as you seem to be. In God’s good time that will come for her. In the meantime, what’s done can’t be undone and we will see you home, my son, when your classes are finished. Don’t be trailing home much in the way of books etc. Leave what you can and it can be collected when we all get to Edinburgh and find a place . . .”

[TD 208]

“Not worthy! Not worthy!”<gai> A liuthad uair, anns na bliadhnachan a lean, a chuimhnich e air binn athar agus air an t-seachdain riaslach a bh’aca mun do thill iad do Dhun Eideann. Throid iad gu dubh ach cha ghéilleadh athair òirleach, is b’fheudar an t-eilean fhàgail gun sealladh fhaicinn de’n té a bha san ath bhaile ris, mór is gun robh e ga caoidh. Is fhada nis on a bha athair sa’ chladh, gun ghuth an diugh air fearg no cur-ás. Ged a bha iad còrdaidh gu leòr sna bliadhnaichean mu dheireadh, bha fhios aige gun tug an gnothach ud giorra-shaoghail dha,’s gun Dun Eideann a’ tighinn ris idir, idir. Chuir iad uibhreachd air cho crosda ’s a bha e fàs, esan a bha riamh cho socair ’na dhòigh. Is tric a bha amharas aca gum biodh na sgoilearan — agus feadhainn de na tidsearan sa’ sgoil cuideachd — a’ magadh air an <eng>accent<gai> aige. Gu dearbh bha chiad bhliadhna no dhà ud an Dun Eideann gràineil. Ged a bha truas aige ri athair bha chridhe gu math feargach ris cuideachd agus Anna mhìn, bhòideach nan sùilean donna air a toirmeasg dha. Agus an diugh cha robh i dha ach mar chreutair a chithear ann an aisling. Bha cus thonnan air an tràigh a bhualadh o’n uair ud agus cus, cus air tachairt dha. Cha tug athair iomradh tuilleadh oirre ach aon turas nuair a chual’ e gun robh i air a dhol a dh’Obar-Dheadhain a chrìochnachadh an fhoghluim. Bha’n nighean bheag aice air a dhol air choiseachd ’s bha a seanmhair a’ coimhead rithe. Gu dearbha, chuir an naidheachd an seann fhear air a dhòigh an lath’ ud.

Thàinig an cù, ga chrathadh fhéin’s a bocadaich, uige o chùlaibh. Dh’fhairich e na spògan air a dhruim,’s a cheann’s a sheacaid gam fliuchadh leis an fhras sàile thàinig mu thimcheall. Dh’éirich e ’na sheasamh gu cabhagach airson am beathach luideach a cheannsachadh. Rinn e deiseil gu sràchd thoirt dha, mur a biodh e modhail nuair a chunnaic e, le cliosgadh, gu robh boireannach ’na seasamh gan coimhead. Bha beagan iomagain oirre, oir bha an cù a’ sìor shreap’s a leumadaich mu chasan. Mar gun tuigeadh i nach robh e ro mhì-thoilichte, thàinig i air adhart na bu dàine is mhaoidh i air a’ chù gus an do laigh e. Mun do thàr e tighinn uige fhéin bha i crathadh a làimhe agus a’ bruidhinn ris ann am Beurla. Thachair a h-uile rud cho aithghearr ’s gun deach e ’na bhoil buileach glan. Bha an guth aice tlachdmhor, nàdurra, thug e’n aire; agus fhuair e cothrom,’s e cromadh uair eile ris a’ chù, air sùil a thoirt air a’ chom chumadail ’s air na casan fada mus do sheall e air ais an clàr an aodainn oirre. Sùilean donna, dorcha agus am falt air a ghearradh na bu ghiorra na bha fasanta san eilean.

“<eng>Goodness me! What a scare . . .<gai>” Thòisich e, ’sa Bheurla, air ìnnse

[TD 209]

dhi mar a chliosg e nuair a dh’fhairich e spòg a’ choin air a dhruim, ’s gun for aige gu robh duine beò faisg a’ mhìl’ air. Bha e fhathast ’na bhoil is ropladh ’na bhruidhinn agus e faireachdainn gu math luideach, gu h-àraid o nach do ghlac e’n t-ainm a thuirt i bh’oirre.

“O, cha chreid mi fhìn nach eil Gàidhlig agad”, thuirt i.

<eng>“What? . . . What did you — ?”<gai>

“Gàidhlig. Bha mi smaoineachadh . . . <eng>For a moment, I thought — ”

“O yes, yes indeed! Sorry<gai> . . . O, ghràdhag, gabh mo leisgeul! Dé idir a shaoileas tu dhiom? Tha beagan agam, gun teagamh. Bha uair a bha gu leòr, ged nach eil mi ach starcach an diugh le cion a’ chleachdaidh. Nach e do chluas a tha geur, gu ta!”

Bha i coimhead air fad na h-ùine cho pongail ’s a b’urrainn dhi, ach, mu dheireadh, spreadh i mach a’ gàireachdraich agus rinn e fhéin an aon rud. Thòisich an cù, agus an gnothach a’ còrdadh ris, air bocadaich ’s ri comhartaich a-rithist gus am b’fheudar a chasg.

“Tha thu stigh air <eng>holidays<gai>, an ann?” dh’fhoighneachd i.

Ghnog e cheann is dh’ìnns’ e gun robh e sa <eng>hotel<gai> airson beagan lathaichean fhathast. Rinn i gluasad gu falbh.

“’S fheàrr dhomh-sa bhi — ”

“Ud, ud, na biodh guth agad air teicheadh, a bhoireannaich,’s gun thu ach air . . .” Stad e, is aithreachas air gun duirt e cho cabhagach e, a’ brath cho fìor ònrachdanach ’s a bha e faireachdainn. Carson an deomhain nach do ghlac e’n t-ainm aice? Bha e mór leis fhoighneachd dhi,’s cha robh e cinnteach an ìnnseadh e ainm fhéin dhi o nach do rinn e o thoiseach e.

“Có an taobh tha thu dol, co-dhiù? Chan eil cabhag mhór ort, a bheil?”

“Chan eil”, thuirt i,’s i toirt claparan air an t-searadair fo h-achlais “Bha mi’n dùil a dhol a shnàmh on a thàinig an latha cho math. Tha bàgh laghach shuas a deas oirnn anna sheo. Uabhasach fasgach. Bàgh na Maighdinn. An aithne dhuit e?”

“Gu dearra, ’s aithne! ’S iomadh uair a bha mi fhìn is . . . a bha mi fhìn is companaich a’ snàmh ann, uair dhe’n t-saoghal.”

“Eil thu coma ged a shuidhinn an seo greiseag?” dh’fhoighneachd i. “Tha an cuan cho brèagha sa’ bhad seo. Chan fhaic duine ceart o’n bhàgh e.”

“Siuthad, matha. Làn dìth do bheatha. Suidh thall a sin; tha leac ghlan, thioram agad. Cha mhisd’ thu d’anail a leigeil ’s i cho blàth.”

Laigh an cù aig a chasan, a theanga mhór, dhearg slaoidte ris agus aonach air fhathast.

[TD 210]

Bha i greis mhath air an lic gun ghuth a ràdha ach a’ sìor choimhead a-mach air a’ chuan. Chrom e ris a’ chù agus thòisich e air diogladh a chluasan, rud a chòrd ris-san fìor mhath.

“Dé an t-ainm a th’air a’ bheathach ghòrach seo, a-rithist?”

“O ’sann gòrach a tha e gun teagamh, an dearbh fhear. Tha ‘Tito’. Ainm luideach, ach bha an aon seòrsa smeig orra nuair a bha e ’na chùilean.”

“Air m’onair gu bheil suaip mhath aige ris fhathast! Nach eil, a bhodaich bhochd, a-nis?” Thòisich e air diogladh nan cluasan a rithist. Ach bha an cù a’ fàs cadalach sa’ ghréin agus, mu dheireadh, thuit a cheann air a spòig, is dhùin a shùil.

Greis eile coimhead a-mach air a’ chuan, ’s gun ghuth eatorra. Saoil dé bha i smaoineachadh? Robh an aon bhuaidh aig an fhairge ’s an fharsaingeachd oirre-se? Gu dearra se boireannach tlachdmhor a bh’innte. Cha robh sgial air fainne-pòsda, ach bha gu leòr an diugh nach biodh gan cleachdadh. Air a shon sin, bha e cinnteach nach robh i pòsda, no togail chloinneadh, ged a bha i’n aois. Bha rudeiginn aotrom, dìth-chùramach mu deidhinn. ’Se Gàidhlig an àite seo fhéin a bh’aice, ged a bha i Gallda ’s gach dòigh eile, dìreach mar a bha e fhéin.

“Tha thu caoidh rudeiginn no cuideiginn, cha chreid mi. Chan eil e ceart dhuit a bhi nad ònrachd mar seo.”

Nuair a thionndaidh e aithghearr rithe bha na sùilean donna a’ coimhead air an clàr an aodainn.

“Agus ciamar tha thu dèanamh sean a-mach?”

“O . . . rudeiginn mu d’dheidhinn. Tha e nad ghiùlain.” Thionndaidh i air ais ris a’ chuan. Ach chùm i oirre bruidhinn. “Fear do cholais, tha fios gu bheil thu pòsda, no gun robh thu pòsda uaireigin. Tha thu beartach cuideachd — uill, beartach gu leòr, co-dhiù. Cha toireadh an deise denim a char a duine sam bith, gu h-àraid le na brògan cosgaiseach sin ort. <eng>Hand-made<gai> as an Eadailt, nach ann?”

“An ann o’n C.I.D. tha thu, bhoireannaich?” ars esan, ’s e dèanamh gàire.

Rinn ise gàire cuideachd. “Chan ann, gu dearra”, thuirt i, gun an còrr a ràdha.

An ceann greis eile thuirt esan, “Mur a bheil thu dol a dh’ìnnse dhomh gu dé tha thu ris, chan eil thu dol a dh’fhaighinn a’ chòrr asam-sa.”

Sheall i caran ciontach, aithghearr air. Ach dh’aithnich i ann an tiotan nach robh e ach a’ tarrainn aisde.

[TD 211]

“O, gabh mo leisgeal! Cha robh còir agam a bhi bruidhinn mar siod is gad cheasnachadh. Fìor dhroch fhasan a th’agam”, ars ise.

“Chan e, chan e. Na biodh uallach sam bith ort mu dheidhinn. Cha do shaoil mi dad dheth. Mur a bi ùidh aig daoin’ unnainn, tha e cheart cho math dhuinn a bhi marbh, tha mi smaoineachadh. Ach ciamar, gu ta, a tha Ghàidhlig cho math agad, ’s tu cho Gallda?”

“O, boinidh mi dha’n àite . . . uill, boinidh mo mhàthair co-dhiù. Ach bidh mi an taobh seo, no’n àit-eigin sna h-eileanan, uair no dha sa’ bhliadhna; ’s dòcha barrachd.”

“Agus gu dé tha gad thoirt ann?”

“Uill chan ann air <eng>holidays<gai> a bhios mi, ged nach saoileadh tu orm an ceartuair e! ’S aithne dhuit, tha mi cinnteach, mu Cholaisd an Aitich, an Dun Eideann?”

“O tha mis’ air a bhi bliadhnaichean an Lunnainn.”

“Uill matha, ’sann aca tha mi ’g obair. Tha mi ’nam sheòrsa de ‘<eng>expert<gai>’ air fiar ’s air bàrr is rudan mar sin. Sin agad-sa cosnadh boireannaich ’s gun i ach sia thar fhichead! Tha fhios gum bi feadhainn de na bodaich a seo a’ sad-mhagadh orm uaireannan.”

“Am bi thu toirt comhairle air na tuathanaich?”

“Cha bhi, taing dha’n Aigh! Ach bidh mi cumail sùil air <eng>experiments<gai> a tha dol thall ’s a-bhos. Tha a’ Cholaisde air seòrsachan feòir a chur air badan dhe’n mhachaire am bliadhna. ’S mise dh’fheumas sùil a chumail orra agus ìnnse dhaibh mar a tha gnothaichean a’ tighinn air adhart. Di-luain-sa tighinn bidh mi sa’ Cheann a Deas airson latha no dhà, ’s an uairsin air ais do Dhun Eideann.”

“Eil e còrdadh riut? Bi e gad chumail seang, fallain, co-dhiù, ’s tu dèanamh uimhir coiseachd air na raoin ’s na machraichean.”

“O, gu dearra. Tha e ònrachdanach uaireannan ach, . . . o, tha e còrdadh rium fìor mhath. Dé neisd mu d’dheidhinn-sa?”

Nuair nach do fhreagair e sa’ mhionaid, thug i sùil iomagaineach air.

“Na toir feairt orm mur eil thu airson bruidhinn. Ach chuir thu iongnadh orm an toiseach, feumaidh mi aideachadh. Bha thu coimhead cho — ”

“Truagh?”

“Aigh, rudeiginn mar sin. Ach coma leat dhiom-sa, chan e mo ghnothach a th’ann.” Sheall i air ais air a’ bhristeadh ghoileach, gheal aig bun nan creagan, shìos fòpa.

“A dh’ìnnse na fìrinn . . .” Thug e’n aire gun do thionndaidh a ceann sa’ mhionaid. “A dh’ìnnse na fìrinn, chan eil fhiosam dòigheil dé tha mi caoidh. ’S dòcha gu bheil mo ghalair cumanta gu leòr, ’s nas

[TD 212]

bitheanta na shaoileas daoine. Co-dhiù, tha mi còrr math is dà fhichead. Na bliadhnaichean loma! Cus astair air mo chùlaibh a-neisd ’s gun ùin’ air tilleadh gu port is cùrsa ùr a stiùireadh. Tha mi caoidh m’òige, tha mi cinnteach, agus an fheadhainn a bha òg còmhla rium.”

“’Nann ás a seo a tha thu?”

“’Sann, ’sann. Ach tha greis o dh’fhalbh mi. Greis mhór.” Sguir e agus thòisich e, ’s gun ghuth a’ tighinn as a cheann, air piocadh an fheòir á iomall na lice. Dh’aithnich an nighean gur ise dh’fheumadh an ath fhacal a ràdha.

“Nach ìnns’ thu beagan. Có aig tha fios nach dèanadh e faochadh dhuit”, thuirt i mu dheireadh.

Rinn e snodha gàire beag, gun mhóran mire.

“Aigh, cha chanainn nach eil thu ceart. Ma tha dh’fhoighidean agad a dh’éisdeas.”

Ghnog i ceann.

“Uill, bha té ann aon uair . . . ás an àite seo fhéin . . . air an robh mi’n geall, mar a chanas iad. An geall gu mór.”

Bha a sùil air ais air a’ chuan, ach dh’aithnich e gu robh i ’g éisdeachd.

“Ach rinn mise dearg amadan dhiom fhìn ’s cha tàinig dad ás aig a’ cheann thall. Co-dhiùbh, beagan ’na dheidhidh sean, thug mi mach a bhi ’nam fhear-lagha agus ann am bliadhna no dhà, bha mi ann an Lunnainn ’s mi dèanamh fìor mhath. Dh’fhàs mi eagalach Gallda nuairsin!”

“Cha bhiodh tu tilleadh a seo uair sam bith?”

“Uill, cha bhitheadh, aig an àm, tha thu tuigsinn. Bha mi fuireach an Dun Eideann . . . o . . . on a bha mi fichead. Co-dhiù, chan iarrainn ach a bhi Lunnainn. Bha e còrdadh math rium ’s mi tachairt ’s a’ cur eòlas air na h-uimhir a dhaoine . . .”

“Agus boireannaich, tha mi cinnteach.”

“O leotharra! Cha robh cion chompanaidh bhoireannach orm. Agus bha sinn òg, gun chùram, tha thu tuigsinn. Dé nach robh sinn a’ dol a dhèanamh! Co-dhiù, ann am beagan ùine phòs mi fhìn is Pamela, tè de’n chòmhlan seo air an robh mi eòlach. ’Sann á Norfolk a bha cuideachd, ged a bha i fuireach an Lunnainn an déidh — mar a chanas iad fhéin — “tighinn a-nuas á Cambridge.” Cha robh dad de dh’fhiosam aig an àm gur ann o dhaoine beartach a bha i. Cha d’fhuair mi seo a-mach gus an do chaochail a h-athair, beagan an déidh dhuinn pòsadh agus dh’fhàgadh an t-airgead aice-se. Cha robh màthair beò agus b’ise ’n aon té bha san teaghlach.”

“Robh teaghlach agaibh-péin?”

[TD 213]

“Bha aon ghille — Calum. Rugadh e bliadhna an déidh dhuinn pòsadh agus sinn a bha air ar dòigh. Uill, bha greis, co-dhiù.”

“’Ne an t-airgead — ?”

“A rinn an cron? Chan e; chan e, an toiseach. Gun teagamh, cha b’fheàirrde sinn dad e. Ach bha rudeiginn air a dhol ceàrr roimhe sean. Rudeiginn air seargadh. Tha e doirbh a dhol ris, dé bu choireach. Cha do thuig mi riamh e, ’s cha tuig, tha mi cinnteach. Ach . . . uill, thachair e. Co-dhiù, thaobh airgid, bha Pamela riamh caran luideach. ’Nam bheachd-sa co-dhiù. ’S dòcha gun robh mise tuilleadh is cùramach mu dheidhinn, ’s gun agam riamh dheth ach na choisinn mi fhìn. Có aig tha fios. Co-dhiù, chaidh i bhuaithe buileach nuair a fhuair i airgead a h-athar ’s cha ghabhadh i mo chomhairle-sa muigh no mach, ach a’ cosg ’s a’ cosg. Uill, bha sinn air an dol-air-adhart a bha sean, ’s gar sàrachadh fhéin ag aimhreit. Bha greis mun do thuig mi gu robh i air tromachadh cho mór air an òl. Fàsaidh iad cho seòlta, tha fhios agad, an fheadhainn a tha ris, is chaidh aic’ air a chleith orm greis mhath. O, bha truas agam rithe is fhiosam gu robh i ònrachdanach, troimhe-de-chéile. Ach air a shon sean, bhithinn a’ trod rithe gu tric, is eagal orm gun éireadh rud dha’n ghille nuair nach biodh i comasach air coimhead ris. Uill, sean mar a thachair mu dheireadh. Ach cha b’i Pamela bu choireach, ach mise. ’S mise thug cead dha dhol dha’n Ghearmailt cuide ri na sgoilearan eile agus ’se bh’air a dhòigh a’ falbh. Cha robh ise airson dha falbh idir, idir; ach chaidh mise ’na h-aghaidh. An cleachdadh, eil fhios agad.”

“Dé thachair?”

“Uill, bha iad air an rathad dhachaidh. Stad iad ann am Bruges. Tha e colach gun do leum e mach ás a’ bhus air thoiseach air càch, is ruith e tarsainn na sràide —” Chual’ e fead na h-anail aice ga tarrainn aithghearr. “Cha robh dòigh aig an duine bhochd a bha sa’ chàr air a sheachnadh.”

“Agus a mhàthair, ciamar a bha ise an uairsin?”

“An toiseach, is ann a bha i iongantach, dìreach. Cha do chuir i riamh ás mo leth gur mi bu choireach, ged a bha mi faireachdainn ciontach gu leòr. Bha greis a bha sinn na bu chòrdte na bha sinn riamh, ach cha do mhair e, tha eagal orm. Cha do mhair, gu dearra. Dh’fhàs i sàmhach, fad-ás a rithist is bha mi cumail sùil oirre fiach an robh i air tilleadh chun an òil.”

“Agus an robh?”

“Cha robh, ach bha mi cinnteach gu robh i ri rudeiginn agus i air fàs cho slaodach, ’s cho coma-co-dhiù ’na dòigh. Mun do thuig mi

[TD 214]

dé bha dol air adhart bha i air stuth na bu mhiosa na’n deoch —”

“<eng>Heroin<gai>?”

“Seadh. Bidh fhios agad fhéin a-neisd air a’ chòrr, tha mi creidsinn.”

“Cha robh dòigh aic’ air sgur?”

“Cha robh. O . . . rinn i oidhirpean gu leòr. Tha mi cinnteach gur ise rinn sin, ach . . . uill, mu dheireadh, bhithinn a’ siubhal nan sràidean ga h-iarraidh, gu math tric. Cha robh i ach a’ cadal far an tuiteadh i. Aon oidhche fhuair cuideiginn i mun d’fhuair mis i. Thugadh dha’n ospadal i, ach cha robh iad ’na uair. Chaochail i ann a shean fhéin agus cha d’fhuair iad fios ugam-sa chun an la’rna mhàireach. Cha robh cuimhne no tàlantan air fhàgail aice mu dheireadh.”

Dh’aindeoin turtar na mara, bha an t-sàmhchair trom nuair a sguir e bhruidhinn. Shuidh iad greis gun diog a ràdha ach a’ coimhead nan tonnan a bha bristeadh gun sgur air na leacan mu’n coinneamh. Mu dheireadh thionndaidh e rithe, ’s thuirt e, “Tha mi air mo dheòir a shileadh o chionn fada, is gu leòr dhiubh . . . seo an dearbh bhad far an robh mi fhìn ’s am fear beag nar suidhe coimhead a’ chuain, an turas mu dheireadh a bha mi seo, ’s theid agam air bruidhinn air an diugh gun bhoinne air mo shùil.”

“’S tha thu neisd a’ faireachdainn . . . tioram. Mar gum biodh air seargadh?”

“Dìreach. Mar rud gun sùgh, gun fheum. Sean a tha cur an eagail orm. Gu bheil mi air a’ chòmhnard a-neisd, ’s gun sùnnd agam dìreadh a dhèanamh tuilleadh.”

“Eil thu math air d’obair — air laghaireachd?”

Thug a’ cheisd aithghearr gàir’ air.

“Tha mi smaoineachadh gu bheil! Carson tha thu foighneachd?”

“’Se rud mór a th’ann a bhi math air rudeiginn. Cumaidh e chridhe ri duine.”

“Uill, chan eil fhiosam mu’n chridhe ach, gun teagamh, cumaidh e’n eanchainn ’s an inntinn a’ dol. Neisd, gu dé mu d’dheidhinn-sa? Eil do chosnadh a’ cumail do chridhe riut fhéin?”

“O cha chanainn gu bheil, buileach! Uimhir bleadraich an diugh mu dheidhinn “<eng>fulfilment<gai>”, tha e doirbh a bhi cinnteach! Bidh aithreachas orm uaireannan, gun teagamh, nach eil mi nas trice measg dhaoine, riaslach ’s gu bheil a’ chuid is motha dhiubh an diugh. Uaireannan a dhùraiginn a bhi ’nam thidsear, no rudeiginn mar sean. ’Se tidsear a bha ’nam mhàthair mun do phòs i.”

“Agus tha farmad agad rithe, nuair a bhios tu leat fhéin air na machraichean?”

[TD 215]

“Aidh . . . tha mi cinnteach gu bheil, an dràsda ’s a-rithist.”

Thug i sùil air agus an ceann greise thuirt i, “Tha thu coimhead nas fhoiseile, cha chreid mi. Coma leat, pòsaidh tu fhathast.”

Cha b’urrainn dha gun gàire dhèanamh, leis cho cinnteach ’s a bha i ’ga radha.

“Agus ciamar tha thu dèanamh sean a-mach?”

“Tha thu de’n t-sliochd a dh’fheumas.”

“Eil thu smaoineachadh?”

“O tha, ’s fhurasda aithneachadh. Fìor chall a th’ann daoine dhe d’sheòrsa-sa bhi ’nan ònrachd. Cus bàidh unnta. Chan eil fhiosam ciamar a chanas mi e. Is ann a tha mi air cus a ràdha mu thràth! Co-dhiù, b’fheàirrd thu e”, ars ise ’s i gàireachdraich, ’s ag éirigh ’na seasamh. Thug e’n aire gu robh ruthadh air tighinn ’na bus. Dh’éirich e fhéin cuideachd is thòisich an cù air bocadaich ’s air comhartaich uair eile.

“Bha mi smaoineachadh”, thuirt e, “ged nach robh e ’nam bheachd a dhol nas fhaide na seo, am biodh tu coma . . . seach gu bheil thu dol a-null . . . ?”

“Chòrdadh e riut am bàgh fhaicinn uair eile? Aidh! Làn dì do bheatha, matha, thugainn!”

Cha robh iad ach air dhà no trì cheumanan a ghabhail nuair a stad i ’s a thuirt i “Dad ort, gu ta!”

“Seadh? Dé tha ceàrr?”

“Chan eil ach . . . uill, chan eil agam ach an searadair, tha thu tuigsinn. Bidh mise snàmh dearg rùisgte.”

“O mar sin, ’s fheàrr dhomh tilleadh. Cha —”

“Fuirich, gu ta. Cha ruig thu leas teicheadh cho luath ’s a ruigeas sinn. Cha bhi mi fad’ ann, ’s an sàl cho fuar. Co-dhiù, tha earbsa agam nach e <eng>D.O.M.<gai> a th’unnad.”

“Gu dé, air thalamh, an seòrsa beathaich tha sean?”

“<eng>Dirty Old Man<gai>, a ghràidhein!”

Chuir e cheann gu chùl is rinn e lasgan.

“O cha do rugadh riamh thu, laochag. ’Se th’unnad ach té thàinig a-mach as na coilleagan! Thugnamaid, matha.”

Nuair a ràinig iad thall, ’s a chunnaic e am bàgh, ann a shiod eadar cuan is cnoc mar a bha cuimhn’ aig’ air, bhuail an cianalas gu dona a-rithist e agus bha beagan aithreachais air gun tàinig e cho fada. Sheall e mun cuairt air na cnuic a bha cumail fasgaidh orra agus air a’ bhad chumhang de’n bhàgh eadar na creagan far an fhaodadh duine snàmh gun fhios do fheadhainn a thachradh a dhol seachad, agus

[TD 216]

dh’fhàs e gu math sàmhach. Dhia nan Gràs, an ann an dé bhiodh e fhéin ’s i fhéin a’ tighinn an seo? ’Nann beagan an déidh a’ chogaidh, no mus tàinig na Lochlannaich, no cuin a bh’ann? Bu choma do’n chuan ’s do na creagan cuin. Cha robh cuimhn’ aca-san air an dithis ud, ged a bheannaich iadsan, ’s iad aoibhneach, a h-uile clach, is boinne sàile, is bileag fheòir a bha sa’ bhàgh ud, uair is uair. Agus bha neochoireachd na h-òige cho fada bhuaithe nis, ’s nach robh dòigh air an t-astar a thomhas, no greimeachadh air le chuimhne is aiseag air ais uige. Bha e cho math dha leigeil bhuaithe; a leigeil ris an t-sruth is biodh an t-aoibhneas ’s an dòchas a bh’aige aon uair a’ fleodraich feadh a’ chuain, cuide ri muragan chàich.

“Bidh thu airson cur dhìot air cùl na creige, tha mi cinnteach. Theid mi fhìn is ‘Tito’ air ais suas an leathad”, thuirt e mu dheireadh.

“Ceart. Cha bhi mise ro fhada sam bith”, fhreagair i.

Fhuair e groban air an suidheadh e agus laigh an cù aig a chasan, nuair a ràinig iad mullach a’ chnuic. Cho eireachdail ’s a bha’n saoghal, shaoil e, ’s e coimhead mun cuairt. Ach dé b’fhiach sin, ’s gun an eachdraidh an duine ach làmh-dhearg is cogadh, is aimhreit? Agus cha b’ann na b’fheàrr a bha gnothaichean a’ dol. Linn ùr, nàimhdean ùr. Co-dhiù, bheirte chreidsinn oirnn gu robh cuideiginn a’ maoidheadh oirnn, ’s readh an saoghal a thruailleadh uair eile le fuil is brùidealachd. Chuimhnich e bhliadhna chaidh e cuairt do’n Ghearmailt, e fhéin is companach á Lunnainn. Sheòl iad air an Rhine gu Cologne, ’s rinn iad siubhal mór ás déidh sin le’ càr. Aon latha stad iad faisg air leathad cas far an robh na cruinn-fhìona fàs ri taobh na h-aibhne, is an sealladh a’ còrdadh riutha.

Bha e teannadh ris a’ mheadhon-latha agus thàinig an luchd-obrach a-nuas gu bruaich na h-aibhne a leigeil an anail. Bha biadh aig a’ chuid bu mhotha dhiubh ann am pacaidean. Rinn esan ’s a chompanach gu togail orra ás an rathad, ach chaidh eubhach air ais orra agus thaibhneadh biadh dhaibh is àite-suidhe ’nam measg. Bha dà bhotal fhìon aca sa’ chàr agus chaidh seo a riarachadh eatorra. Le cion fileantais air gach taobh, bha e doirbh móran còmhraidh a dhèanamh. Ach cha robh teagamh nach robh càirdeas ann agus bha e doirbh dha a chreidsinn nach b’ann sna h-eileanan a bha e, cuide ri luchd-faing no sgiobadh buain-mhònaidh, nuair a sheall e mun cuairt. Daoine socair; gach gruaidh is guth a’ toirt a dhaoine fhéin gu mór ’na chuimhne. Ach nam b’Iùdhach e, gu dé nuairsin? Am b’e cuibhrionn an duine, riamh on leagadh Abel le buille mharbhtaich a bhràthar, murt agus leòn, cion-bàidh is droch-amharas? Agus cha robh dol-ás

[TD 217]

aig na ginealaich a bha fhathast ri tighinn ás ar deidhidh; an aon eallach a dh’fheitheamh orra-san ’nan àm, a’ sìor thromachadh gus an latha bheireadh an cadal buan fois dhaibh aig a’ cheann thall, mar a thug e do’m pàrantan. Nan robh Calum air a bhi buan gu dé seòrsa saoghail a bhiodh aige? Am biodh de ghliocas ’s de fhoighidean aige na sheasadh daingeann an aghaidh nam buillean guineach? Mar bu mhotha eanchainn is tuigse bh’aig duine ’sann bu mhotha, mar bu trice, bhiodh e fulang san t-saoghal seo, ma bha dad de bhàidh idir ’na nàdur. Dh’fhairich e’n aois ’na chnàthan agus eallach an spioraid a’ tromachadh.

Rinn ‘Tito’ comhart agus thionndaidh e cheann nuair a chual’ iad i ’g eubhach riutha. Bha i muigh am meadhon a’ bhàigh agus i smèideadh. Cha dèanadh e mach na sùilean aice ach thuig e, leis an fhiamh a bh’air a h-aghaidh, gun robh iad a’ deàrrsadh. Smèid e air ais agus thog i làmh suas uair eile ás an uisge. Bho a h-uilinn chunnaic e paidearan rìomhach a’ tuiteam, na boinneachan a’ frasadh air uachdar na mara agus a’ ghrian a’ dèanamh ghrìogagan airgid dhiubh. Mar gum bruthadh fuaran air fonn tioram, dh’fhairich e gluasad an aoibhneis ’na anam agus thuig e gum maireadh e; gun gleidheadh e an sealladh ud ’na chuimhne iomadach latha ’s gun toireadh e furtachd dha. Dhia na glòrach, bha an saoghal maiseach fhathast, a dh’aindeoin gnothaich! ’Se an dalladh a bh’oirnn — dalladh a’ chùram ’s an uallaich — bu choireach nach robh sinn ga fhaicinn na bu trice. Shuidh e air ais air a’ ghroban agus chuir e dheth a bhrògan ’s a stocainnean. Nuair a sheas e, ’s a dh’fhairich e diogladh an fheòir fo bhuinn, bha e mar ghille òg uair eile. Nuair a thug e slaodadh air cluasan ‘Tito’ thòisich an cù air comhartaich ’s a’ toirt glamhaidhean air na h-òrdagan aige, an dùil gu robh cleas ùr air choreiginn aig an duine seo. Cha bu diogladh riamh chun an uairsin e agus thuit e na bholla air a’ chnoc, ’s e call a lùiths a’ gàireachdraich. Dh’imlich an cù an t-aodann aige agus uallach air a’ bheathach bhochd gun robh e air beagan de chiall a chall. Mu dheireadh fhuair e cheannsachadh; ach dh’fhuirich e far an robh e, ’s an cnoc blàth, còmhnard fo dhruim.

Sin mar a fhuair i e ’s e ’na leth-chadal, nuair a dhìrich i nuas. Bha spòg a’ choin air uchd agus fiamh an duine shona air aodann ged a bha dhà shùil dùinte an aghaidh na gréine.

“Siod <eng>Godiva<gai> deiseil, matha! Nach ann a tha an deagh shùnnd air <eng>Peeping Tom<gai>, a réir cholais.”

“Ach an aghaidh a th’agad”, thuirt e. “Agus mise call an fhradhairc

[TD 218]

a’ coimhead dha’n a h-uile h-àird ach far an robh thu!” Shuidh e air cloich is chuir e air a bhrògan.

“Bha mi’n dùil am fàgail dhìom, ach cha bhiodh e glic is am muran cho stobach”, thuirt e mun do thog iad orra.

Thill iad taobh a’ mhachaire agus ise airson sùil a thoirt, san dol seachad, air iomaire seagail a bha shìos aig tobhta Anndra.

“Seo shìos far an do dh’fhàg mi’n càr; taobh thall na Tobhta”, thuirt e nuair a bha iad sìos pìos an déidh a bhi aig an iomaire.

Chrath i ceann. “O, ’sann do mhuinntir Lunnainn a bhoineas tu gun teagamh. Cha teid iadsan ceum ás aonais càr. Ach dad ort, gus an tomhais mi dé seòrsa! Chan e fear cumanta sam bith bhios agad, cuiridh mi geall.”

“Eil thu smaoineachadh? Cha leig an t-eagal leam fhoighneachd carson a tha bharail sean agad orm.”

“Aidh, fear gu math cosgaiseach a bhios ann, théid mi’n urras. Ach tha Rover, no gin dhiubh sin, ro stòld’ air do shon, shaoilinn.”

“Chan eil mi dol a ràdha diog. Biodh foighidean agad gus am faic thu.”

Nuair a thàinig iad timcheall a’ chnuic bha am Maserati san lag mu’n coinneamh. Chunnaic e gun robh dà shùil cruinn ’na ceann agus chuir seo toileachadh air. Gu dearbha bha coltas seang, siùbhlach air a’ chàr agus dreach a’ charbaid uasail, ann a shiod a-measg a’ mhurain.

“Nach duirt mi riut, a-neisd!” dh’eubh i, ’s i leum mun cuairt dheth, ga choimhead o gach taobh, “Nach duirt mi gur e fear mar seo a bhiodh ann? . . . Ach Maserati, a laochain! Nach math a thuig mi do nàdur, agus tomhas math de’n <eng>sybarite<gai> unnad?”

“Can sean a rithist agus cuiridh mi’n lagh ort”, thuirt e, ’s e dèanamh gàire. Nuair a dh’fhosgail e’n dorus is e dol a shealltainn dhi cho grinn ’s cho snasail ’s a bha e ’na bhroinn, leum an cù a-stigh do’n deireadh, cumhang ’s gun robh e.

“Tito! Mhic gun nàire, thig a-mach a sean!” dh’eubh i ris.

“Ach, coma leat dheth. Cha dèan e cron sam bith. Thig fhéin a-stigh agus bheir mi sìos gu ùtraid Eachainn sibh le chéile. Càite-seo an duirt thu bha thu fuireach?”

“An tigh Mhurchaidh.”

Stad e greis is e dol fo smaointean.

“Murchadh Dhòmhnaill a Mhuilinn?”

“An dearbh fhear.”

Bhiodh Murchadh ’s a bhean air fàs gu math sean a nis. Saoil an

[TD 219]

robh i càirdeach dhaibh? Cha chual’ e gun robh iad a’ gabhail loidsearan riamh.

As a’ ghuth-thàmh thuirt e, “Fuirich ort! Innsidh mise dhuit dé nì sinn!” Stad e agus shìn e dhith iuchraichean a’ chàir.

“On a tha thu eòlach orra, tha fios gun cùm thu smachd air a’ bheathach seo.”

“’Ne mise? O, ’n ainm an Aigh —”

“Uill, mur a bheil thu smaoineachadh gun dèanadh an cù an gnothach . . . Có eile ach thusa? Trobhad; thig a-stigh an taobh seo.”

“Bheil thu cinnteach a-neisd?” dh’fhoighneachd i nuair a shocraich i i fhéin air cùl na cuibhle.

“Chan eil, gu dearra, mi cinnteach sam bith, gus am faic mi ciamar theid dhuit! Fiach, a-neisd, nach teid thu ás do rian ’s gun cuir thu crìoch oirnn le chéile.”

Chuir i sàs an iuchair. Ach stad i nuairsin ’s thug i sùil iomagaineach air.

“Chan eagal dhuit fhad ’s a bhios tu faiceallach”, thuirt e. “Thoir an aire dha na grobain, ’s bi thu ceart gu leòr.”

Thàinig borbhan ìosal, socair o’n einnsean mhór. Ach ìosal ’s gun robh e, bu rabhadh e gun robh neart smaoineachail fo’n bhonaid. Le cion eòlais air, ghabh i an gnothach air a socair an toiseach agus dh’èalaidh iad sìos far an robh am machaire na b’fhosgailte. Mean air mhean, thàinig misneachd uice. “Cum sìos an taobh seo, eadar an dà choilleag”, thuirt e.

“Ach càite bheil sinn a’ dol mar seo?” dh’fhoighneachd i.

“Gu Tràigh a’ Chorrain. Theid agad air fhiachainn nas fheàrr shìos a sean.”

Stad i’n càr sa’ mhionaid.

“Gu tà, ’se call a bhiodh a sean! Milidh a’ ghaimhneach e!”

“Cha mhill, ma nigheas mi fodha gu cùramach. Agus nì mi feasgar e, ’s gun dad agam ri dhèanamh an déidh àm dìnnearach.”

“Uill, ’se do chuid-sa th’ann. Ach cha bhithinn-sa cho mì-chùramach”, thuirt i, ’s i ga stiùireadh eadar na coilleagan. 

Cha robh duine beò rompa air an tràigh. Cha robh ann ach an fharsaingeachd sgaoilte mu’n coinneamh ri oir a’ chuain; geal, còmhnard fo’n ghréin. Bruthadh beag le cois agus thug an càr sìnteag ás, mar fhiadh a’ dol ri monadh. Cha chluinnte ach am monmhar bu lugha as an einnsean agus fead shocair bho na rothan air an tràigh. Thug i eubh aisde leis an toileachas.

“Nach e tha còrdadh riut!” thuirt e, ’s e gàireachdraich.

[TD 220]

Faisg air na sgeirean, aig ceann na tràghad, thionndaidh i air ais, agus rinn i’n aon sgrìob a tuath, gu math na bu luaithe an turas seo. Sheall i air fo’n t-sùil fiach an robh i cur an eagail air. Ach cha robh. Bha esan ’s a shùil a-mach air an tràigh ’s air a’ ghréin, cho sona ’s cho riaraichte ri rìgh, a réir cholais. Leis an astar a bh’aice, cha robh tiotan gus an robh iad air ais aig a’ bhealach. Dhìrich i gu faiceallach is chùm i sìos ri oir a’ mhachaire, a’ stiùireadh gu cùramach eadar na slochdan ’s na grobain. Nuair a ràinig iad an ùtraid aig ceann an rathaid mhóir, stad i’n t-einnsean.

“Uill, ’s bochd gu bheil siod seachad”, thuirt i.

“Gu dearbha, chòrd e riut gu math, cha chreid mi”, ars esan.

“Abair thusa! Agus nach beag an t-iongnadh? Nuair a dh’fhalbh mi’n diugh, ’s beag a bha dhùileam gur ann mar seo a thillinn! ’Se tha seo ach càr air leth, dìreach, agus ’sann agam tha farmad riut.”

Thug e pacaid ás a phòcaid is thabhainn e sigereat dhi. Bha e toilichte nach do dhiùlt i agus e deònach i dh’fhuireach greiseag eile. Shuidh iad greis a’ smocadh gun ghuth eatorra. Bha uinneagan a’ chàir fosgailte agus chluinneadh iad ceòl nan uiseag, ’s na ciadan dhiubh air iteig os cionn a’ mhachaire.

“Nach ann aca-san a tha’n ceòl? Toirt ’na mo chuimhne,” thuirt e ás a’ ghuth-thàmh.

“Dé?”

“Màiri Mhór. Nuair bha mi Og —”

“O . . . na h-uiseagan greannmhor! Ach chan eil móran spréidh a’ geumnaich, tha eagal orm. Barrachd ri na giomaich an diugh na tha ri crodh.”

“A uill, nach coma an cosnadh fhad ’s a chumas e daoine san àite. Bidh beagan luchd-turais a’ tighinn am bliadhna fhathast, tha mi cinnteach.”

“O bithidh, tha mi creidsinn. Tha mo mhàthair a-stigh cuide rium an turas seo. Bidh i seo fad an t-samhraidh. Ach chan fhaigh m’athair tighinn gu deireadh a’ mhìos agus gnothaichean cho trang sa’ bhanc.”

“Sa’ bhanc?”

“Seadh. ’Se bancair a th’ann. Ach is coma leis-san cuin a thig e, ma gheibh e cothrom iasgach a dhèanamh.”

Thuirt i tuilleadh ach cha chual’ e guth dheth. Dh’fhairich e’n toiseach laige agus bha e cinnteach gun robh fallas a’ tighinn ás agus gun robh aodann ’na lòn leis. Ach ma thug i’n aire, cha tug i iomradh. Chùm i oirre bruidhinn greis mar gu robh i tuigsinn gu robh rudeiginn air inntinn. Cha b’iongnadh sam bith i bhi fuireach an tigh

[TD 221]

Mhurchaidh — nach ann a rugadh i! Dhia nan Gràs, ’sann ás na coilleagan a thàinig i gun teagamh, mar a thuirt e, ’s gun fhios aige aig an àm, dé bha e radha.

Agus bha e cho math nach robh. Seo aon àm nuair a bha cion eòlais ’na bheannachadh ’s ’na bhuannachd. Nach b’iongantach an saoghal! Sheall e oirre fo’n t-sùil agus iongnadh is uaill air còmhladh. An gnothach ud a thachair, bho chionn fada, fada an t-saoghail, ma bha e cho olc ’s a bha daoine dèanamh a-mach, nach aidicheadh iad a-nis gu robh rudeiginn math; rudeiginn anns an robh eireachdas; air tighinn ás aig a’ cheann thall?

“’S fheàrr dhòmhsa falbh, a-neisd. Bha mo mhàthair a’ bruidhinn air tighinn a-nuas dha’n bhùthaidh agus dòcha gum faigh mi suas dhachaigh i.” Dh’fhosgail i’n dorus agus sheas i mach. Thàinig e timcheall an taobh a bha i.

“Abair ri do mhàthair . . .” Stad e ’s gun fhios aige dé chanadh e.

“Seadh?”

“Abair ri do mhàthair . . . o, gun robh mi ga foighneachd?”

“Am b’aithne dhuit i?”

Rinn e snodha gàire,

“O b’aithne, laochag, uair dhe’n t-saoghal.”

Rinn i fhéin snodha gàire. “Bhiodh e na b’fhasa dhomh nam b’aithe dhomh có thu! Eil fhios agad nach do dh’ìnns’ thu fhathast dhomh?”

“Uilleam Dhòmhnaill Sgoilear, a chanadh iad rium.”

“Uilleam Dhòmhnaill Sgoilear . . . seadh, dìreach.”

Sheall i’n clàr an aodainn air agus thuig e gun robh fhios aice, ’s nach b’e siod a’ chiad uair chual’ i’n t-ainm.

Chaidh e air ais dha’n chàr agus i sìor choimhead air. Cha duirt i’n còrr ach bha snodha gàire oirre fhathast agus dh’aithnich e air na sùilean donna gun robh i air a dòigh. Sheas i air fàl an rathaid a’ smèideadh dha nuair a thog e air ais taobh na <eng>hotel<gai>. Bha am falt aice fhathast fliuch leis an t-sàl. Chùm e uinneagan a’ chàir fosgailte agus e fhathast a’ cluinntinn nan uiseag os cionn fuaim an einnsean. Theann e air seinn, a ghuth a’ tighinn cruaidh, aoibhneach.

[TD 235]

FOGHLUM AN ALBA

bho’n t-siathamh linn deug chun an fhicheadamh linn

leis an Urr. Tormod Dòmhnallach

2

Anns a’ bhliadhna ochd ceud-deug agus trì fichead ’s a h-aon rinn an Riaghaltas na h-uiread de laghan a chuir fòghlum nàiseanta na h-Alba air an stéidh air am bheil e a-nis.

Cho fada air ais ris a’ bhliadhna ochd ceud-deug agus a trì, rinneadh lagh nach faodadh duais a’ mhaighstir-sgoile a bhi na bu lugha na sia phuinnd-deug Shasunnach, trì tasdain-deug agus ceithir sgillinn, no na b’ àirde na dà phunnd Shasunnach thar fhichead, ceithir tasdain agus coig sgillinn le taigh còmhnaidh dà sheòmar. Thug an lagh ud cuideachd atharrachadh air dòigh riaghlaidh nan sgoilean.

Bho àm an Ath-leasachaidh, is ann aig an eaglais nàiseanta troimh a cléirean a bha uile riaghladh nan sgoilean ann a bhi suidheachadh mhaighstirean-sgoile ’nan dreuchd agus gan cur ás an dreuchd nam biodh aobhar air . . . A bhàrr, dh’fheumadh an eaglais dearbhadh fhaotainn bho’n oide fòghluim gu robh e dlùth leantail ri teagasgan Leabhar Aidmheil a’ Chreideamh. A-réir an reachd ùir dh’fhóghnadh do mhaighstirean-sgoile gealladh a thoirt nach teagaisgeadh iad nì a bha an aghaidh a’ Bhìobaill agus Leabhar Aithghearr nan Ceist, agus cha robh sgoilean na b’fhaide ri bhi air am feuchainn le cléirean mar bho shean ach le daoine a bha air an cur a-mach leis na ceithir Oilthighean.

Anns a’ bhliadhna ochd ceud-deug is trì fichead ’s a dhà-dheug, ghabh an riaghaltas ri Reachd Fòghluim na h-Alba le uile riaghailtean a chuir an Tagradair am Morair Young air chois, a tha fathast aig an dùthaich mar stéidh a h-oideachais. Thug an reachd seo ùghdarras riaghlaidh an an cùisean oileanachaidh do Mheur Fòghluim na h-Alba a bha anns a’ chiad dol a-mach ri bhi fo stiùireadh comhairle Bòrd an Fhòghluim, a thaobh bàirigeadh gach cuideachadh maoin bho’n riaghaltas.

[TD 236]

Ann an àite na cuideachd a chleachd a bhi ag amharc thairis air an siod, mar a bha ministearan sgìreachd, uachdaranan fearainn, luchd lagha agus comhairlichean ionadail, bha Bùird Sgoilean ri bhi air an suidheachadh le taghadh an t-sluaigh. Bha na Bùird cheudna cùnntasachail airson gum biodh an àireamh riatanach de sgoilean togte anns gach ceàrn de’n sgìre agus gum biodh cìs no màl-fòghluim air a leagail air an luchd àiteachaidh. Is ann aca-san mar an ceudna a bha ri maighstirean-sgoile ’s an luchd cuideachaidh a thaghadh agus a dhuaiseachadh agus ri chur mar dhleasnas air ceannard na dachaigh a chlann a chuir do’n sgoil bho aois cóig gu trì bliadhna-deug, agus goirid ’na dhéidh, bho sia gu ceithir bliadhna-deug. B’e an t-ionnsachadh a bh’air a sparradh air a’ chloinn — leughadh, sgrìobhadh agus cùnntas.

Bha ùghdarras air a thoirt do’n Bhòrd, na sgoilean a bha cheana anns an dùthaich mar sgoilean na h-eaglais a ghabhail a-steach fo’n riaghladh ach bha sgoilean na h-Eaglais Easbuigeach agus sgoilean na h-Eaglais Choitcheann ri bhi air am fàgail mar a bha iad aig an saor thoil féin ach a’ faotainn cuideachaidh airgid bho’n riaghaltas fo na h-aon chùmhnantan ri sgoilean a’ Bhuird a bha nis fo’n ainm ùr — Sgoilean Poballach.

Tha sinn a’ faicinn gun do rinn Reachd na bliadhna ochd ceud-deug is trì fichead ’s a dhà-dheug atharraichean sònraichte a thoirt gu buil n’ar a sgar e an ceangal a bha eadar sgoil is eaglais, ged is i a’ chrìoch a bha aig an luchd iùil a rinn e anns an amharc a bhi leasachadh ’s a’ meudachadh seann rian agus nòs craobh-sgaoilidh fòghluim nar tìr, air an leithid de dhòigh is gum biodh math is buannachd an oilean ga mhealtainn le uile shluagh na h-Albainn.

Rinneadh tuilleadh adhartais nuair a thòisich am fòghlum air a bhi ga thoirt seachad saor agus an asgaidh sa’ bhliadhna ochd ceud-deug is ceithir fichead ’s a naoi agus gach balach is caileag air an co-éigneachadh an sgoil a fhrithealadh gu cunbhallach gus an ruigte an aois ceithir bliadhna-deug.

’Se fòghlum a bhi ga thoirt seachad an asgaidh a’ bhuannachd bu mhotha a bhuilicheadh air clann ar dùthcha. Roimh’n bhliadhna ochd ceud-deug is ceithir fichead ’s a naoi, dh’fheumadh gach sgoilear trì sgillinn san latha a dhìoladh airson ionnsachaidh, rud a ruigeadh suim throm ma bha teaghlach mór ann an dachaigh gan oileanachadh. Bha luach nach bu bheag anns an trì sgillinn anns na ceart làithean. A bhàrr air cosgais a leasanan, b’ éiginn do’n sgoilear a leabhraichean is uile phàipearan sgrìobhaidh a cheannach. Ach

[TD 237]

roimh na bliadhnachan mu dheireadh a dh’ainmich mi bha clann air am fàgail gan saor dheòin co-dhiù fhrithealadh iad sgoil gus nach frithealadh.

N’ar a sheallas sinn air cosgais fòghluim anns a’ Ghàidhealtachd ann an linn ar seanairean, chan eil e ’na ioghnadh ged nach fuilingeadh iad ach fòghlum a thoirt do an cuid mhac a-mhàin, a dh’fheumadh a’ Ghalldachd a thoirt fo’n ceann airson cosnadh fhaotainn n’ar a dh’fhàsadh iad suas. Cha b’urrainn athraichean a bheag a dheanamh ann an rathad ionnsachaidh a thoirt do’n cuid nighean. Rinn an oilean saor, freasdal àghmhor air feuman chaileagan, cho math ri balaich.

Goirid an déidh na bliadhna naoi ceud-deug agus a h-aon, thugadh oifigeach do gach sgoil a shealladh as déidh na cloinne nach robh gu cunbhalach ga frithealadh. B’e a dhleasdanas gach dachaigh a thadhal agus feòrach mun aobhar nach robh duine cloinne a’ ruigheachd sgoile, agus nan leanadh pàrantan air an clann a chumail aig an dachaighean gun aobhar cumhaidh, dh’fhaodadh càin a dhol orra.

Thàinig Reachd na bliadhna naoi ceud-deug agus a h-ochd, e féin gu bhi ro fheumail. Chuireadh troimh an riaghaltas e le Maighstir Mac-na-Ceàrda, do’n tugadh fa-dheòidh an inbhe Morair Pentland. Bha a’ chrìoch a bh’aig an Reachd seo araon a chum leas a’ mhaighstir-sgoile agus na bha fo a theagasg. Bha dreuchd a’ mhaighstir-sgoile air a deanamh na bu diongmhalta agus duais air ullachadh dha fa chomhair an ama anns an leigeadh e dheth ’uallach. Bha a’ chlann an ceann gach tìde ri bhi fo aire lighiche a thadhaileadh orra anns an sgoil. Bha rithisd a’ mheud nach ruigeadh air an dachaigh ri diathad bìdh fhaotainn mu mheadhon latha. Dh’fheumadh na pàrantan a’ chosgais cheudna a ghiùlain is mur an rachadh aca air siod a dhèanamh bha airgead ga chruinneachadh airson an aobhair.


Na h-Ard-sgoilean

Gu seo tha mi air a bhi cnuasachd mu fhòghlum nam bun-sgoilean. Bheir sinn a nis fa-near suidheachadh nan àrd-sgoilean. Cha robh an adhartas-san ach glé mhall. Bho àm an Ath-leasachaidh, b’e miann gach fear iùil gum biodh ullachadh air a dheanamh fa chomhair nan àrd-sgoilean cho math ris na bhiodh dèanta fa chomhair nam feadhainn a b’ìsle. Ghiùlain na h-oidhirpean a rinneadh a chum leas nam bun-sgoilean deagh thoradh ach cha do dh’éirich buaidh no piseach air càch. Faodaidh gu robh sin ri choireachadh air cho mór ’s a bha iad an eisimeil luchd riaghlaidh nam bailtean bu mhotha agus

[TD 238]

cobhair thaosgach aoin an siod ’s an seo a bha gu math air an cothrom, gidheadh, nach robh fialaidh ’nan tabhartas.

Anns na h-àrd-sgoilean, ’se na seann chànainean a-mhàin, bu mhotha a bh’air an teagasg, Laidionn is Greugais, mar anns na linntean meadhonach. Mar thoradh air an t-soirbheachas a lean dian shaothair chosnaichean ’s gach seòrsa luchd obair, ann an deireadh na h-ochdamh linn-deug, dhùisg beò iarrtas a-measg an t-sluaigh an geall air leasachadh fòghluim anns na h-àrd-sgoilean.

Anns a’ bhliadhna seachd ceud-deug agus trì fichead, ghabh muinntir baile Pheairt na ciad cheuman ann an aobhar an ath-leasachaidh le bhi togail àrd-sgoil anns an robh ealdhainean ùr agus eòlas malairteachd air an teagasg. Troimhn a’ chuid eile de’n linn sin agus a’ chiad chairteal de’n naoidheamh linn-deug, lean móran de phrìomh bhailtean eile an eisimpleir air an leithid de dhòigh ’s gu robh barrachd de àrd-sgoilean an Alba na gheibhte an Sasunn agus am fòghlum annta na b’fheàrr air a theagasg agus air a fhrithealadh le òigridh.

Math ’s gun robh an adhartas seo, bha fathast feum air barrachd feabhais. Cha robh a’ bheag de ionannachd eadar na cuspairean a bh’air an teagasg, cuid de’n t-sluagh ag iarraidh oilean nan cànainean is feadhainn eile, oilean malairteachd; cha robh co-bhoinn eadar fòghlum nam bun-sgoilean, nan àrd-sgoilean agus fòghlum nan oilthighean, cha rachadh iad idir gu cothromach an eagaidh a’ chéile.

Mar a thachair do na bun-sgoilean bho shean, cha robh togalaichean nan àrd-sgoilean ach glé easbhuidheach. Is ann air an Riaghaltas a bha e mar fhiachaibh a bhi a’ fuasgladh air an ureasbhuidhean, rud a rinneadh anns a’ chairteal mu dheireadh de’n an naoidheamh linn-deug.

Ged bu mhór na rinn Reachd an Mhorair Young airson nam bun-sgoilean anns a’ bhliadhna ochd ceud-deug is trì fichead ’s a dhà-dheug, se ro bheag a rinn e airson nan àrd-sgoilean, co-dhiù na co-dheth, rinn an Reachd an t-slighe a réiteach airson gum biodh am barrachd air a dhèanamh air an son leis an stàit anns an aimsir ri teachd.

Anns a’ bhliadhna ochd ceud-deug is trì fichead ’s a h-ochd-deug, thugadh an cothrom do Bhùird nan sgoilean barrachd airgid a chur gu feum a chum leas nan àrd-sgoilean, ach bha an taic a fhuair iad cho beag ’s nach do rinn i nì de fheum. Cha tàinig fìor adhartas orra gus an bhliadhna ochd ceud-deug agus ceithir fichead ’s a cóig n’ar

[TD 239]

a rinneadh ath-leasachadh air cruth-shuidheachadh Roinn Foghluim na h-Alba.

Anns an bhliadhna ochd ceud-deug is ceithir fichead ’s a sia, chuireadh lagh air bhonn gum biodh na h-àrd-sgoilean air am feuchainn le fir ceasnachaidh an Riaghailteis agus anns a’ bhliadhna ochd ceud-deug is ceithir fichead ’s a seachd, rinneadh Reachd nan Sgoilean Acfhuinneachd,* a thaisbean airson a’ chiad uair gun chuir an Riaghaltas suim ann an àrd oileanachadh nan sgoilean.

A réir coltais, thugadh an oidhirp bu mhotha gu bhi meudachadh ’s a’ leudachadh fòghlum nan àrd-sgoilean san bhliadhna ochd ceud-deug is ceithir fichead ’s a h-ochd n’ar a shuidhicheadh gu feumadh sgoilearan dol troimh dheuchainn airson Teisteanas Deireannach fhaotainn an àm fàgail nan àrd-sgoilean, nì a dh’aobhraich gun robh am barrachd co-ionannachd eadar cuspairean teagaisg agus gun rachadh iadsan na bu shoirbhe an eagaidh a’ chéile ri fòghlum nan oilthighean.

Ghabh an ath thachartas fìor fheumail àite san bhliadhna naoi-ceud-deug agus a cóig anns an atharrachadh a rinneadh air oileanachadh mhaighstirean-sgoile ’s an co-luchd teagaisg. Thun an ama ud, bha ullachadh luchd teagaisg sgoilean air a dheanamh ann an colaistean na h-Eaglais Stéit agus an colaistean na h-Eaglais Shaoir. A réir an riaghlaidh ùir, bha uidheamachadh an luchd teagaisg air a chur an làmhan cuideachd riaghlaidh (bha ceithir ann diubh). Bhuineadh gach cuideachd do gach aoin de cheithir oilthighean na h-Alba, is bha a h-uile aon de bhuill na cuideachd a dh’aon obair ag amharc ás déidh àrd fhòghluim na dùthcha. Bhuineadh e mar dhleasnas dhaibhsan a bhi ag ullachadh cùrsachan oilean freagarrach do mhaighstirean-sgoile ’s na bha an co-bhuinn riutha agus gach uidheamachadh freagarrach eile air an cuireadh iad feum airson teagaisg anns gach seòrsa sgoile. A chòrr, bha Fear Stiùiridh Fòghluim air a shuidheachadh thairis air gach siorramachd.

Tha eachdraidh nan oilthighean Albannach anns an linn a chaidh seachad, a’ foillseachadh dhuinn am mutha rathail a thàinig air oilean bun-sgoilean is àrd-sgoilean bho eadraiginn na Stàit a rinn leasachadh cho foirfe air cuspairean is cùrsachan fòghluim, agus mar a bhuannaich da réir, fiosrachadh is tuigse dhaoine ann an nuadh èolas an latha.

Troimh an ochdamh linn-deug, bu mhór agus b’fheumail a’ choimh-


* <eng>The Technical Schools’ Act<gai>

[TD 240]

roinn fòghluim a rinn oilthighean Alba ri oilthighean an t-saoghail. Theagaisg na h-urrachan a b’ ainmeil ann am feallsanachd nàdurra, am feallsanachd mhoralta agus mar lighichean nar n-oilthighean.

Do bhrìgh ’s nach robh àrd-sgoilean ach ro thearc, ma bha iad idir ann, bha na h-oilthighean a’ gabhail an àite agus oileanaich a’ tòiseachadh air am frithealadh mu cheithir bliadhna-deug de aois. Bu ro fheumail a’ mheadhon siod anns an àm do bhrìgh ’s gun tug i cothrom oileanachaidh do uile òigridh ar dùthcha ge be air bith dé an inbhe da’m buineadh iad. Ach fathast, cha robh oideas roinn sam bith de na h-oilthighean a bha air an dearbh chàradh ud, a’ ruigheachd ìre a bha toirt làn shàsachadh; fathast, cha robh comas gu fìor àrdachadh a dheanamh air cuspair fòghlum sam bith.

Ann an Abaireadhain, theagaisg Tómas Reid do na h-aon oileanaich re fad’ trì bliadhna — meudàireamh,* feallsanachd nàdurra agus feallsanachd mhoralta. Ann an Dun Eideann, theagaisg Adhamh MacFhearghais feallsanachd nàdurra agus greiseag ’na dhéidh, feallsanachd mhoralta agus air do MhacFhearghais a bhi air falbh bho’n oilthigh airson geàrr ùine, b’e Dùghall Stiùbhard an òraidaiche ann am feallsanachd mhoralta agus am meudàireamh. Anns a’ chiad chairteal de’n naoidheamh linn-deug, chuir luchd iùil rompa gun robh an àm air teachd anns am feumte fòghlum nan oilthighean àrdachadh agus àireamh an luchd teagaisg a chur am meud. Thuilleadh air sin, gum feumte oidhirp a dheanamh airson oilean nan sgoilean a chur an àird mar an ceudna. Thugadh seo uile gu buil le cuideachadh na Stàit anns an linn a dh’fhalbh.

Anns a’ bhliadhna ochd ceud-deug agus sia thar fhichead, chaidh Ughdarras Rìoghail a chur a-mach le barantas, chum tathaich air sgoilean is oilthighean Alba. Thug e ceithir bliadhna do na h-Ughdarraich rian a dhealbh air fòghlum sgoilean is oilthighean a chur am feabhas agus an co-innidh. Cha robh an uile shaothair a rinneadh leis na h-Ughdarraich Rìoghail a chum tairbhe, ni motha a bha an oidhirp a rinn am Mórair Melbourne airson taic a chumail riutha anns a’ bhliadhna ochd ceud-deug agus seachd-deug thar fhichead a chum am buannachd.

Anns a’ bhliadhna ochd ceud-deug, dà fhichead ’s a h-ochd-deug, chaidh Ughdarras Rìoghail eile a chur air chois airson an ath-leasachadh a bha aig a’ chiad fheadhainn anns an amharc a thoirt gu ìre. Rinneadh seo uile agus barrachd, gu ro mhath. Chuireadh na h-


* <eng>Mathematics<gai>

[TD 241]

oilthighean fo chruth ùr agus rinneadh ath-leasachadh anns na deuchainnean deireannach a bha cur ceann-fìnid is seula urramach air ionnsachadh.

Roimh ’n bhliadhna ochd ceud-deug is dà fhichead ’s a h-ochd-deug b’e Seanaidh an Fhòghluim a bha riaghladh ghnothaichean nan oilthighean. A chum barrachd còmhnaidh a thoirt dhaibh chuireadh cuideachd ùr anns an robh ochdnar bhall air bhonn fo’n ainm Cùirt an Oilthigh, agus an ùine gun bhi fada, chuireadh Comhairle Choitcheann ris a’ chomunn aig an robh leas gach oilthigh anns an aire. Bha ’n cothrom aig feadhainn sam bith a chrìochnaich an ionnsachadh a bhi faotainn ’nam buill de’n Chomhairle, urram a bha brodanachadh gu leòr gu crìoch shoirbheachail a chur air am fòghlum, rud a thugadh gu tric gu buil. Chumadh coinneamh leis a’ Chomhairle dà uair san bhliadhna.

Nan rachadh oileanaich dha’n saor thoil deòin troimh dheuchainn àraidh, bha an tìde anns an oilthigh air a giorrachadh bho cheithir gu trì bliadhna. Cha robh ann ach aon chomharradh a bha ’na sheula air crìochnachadh fòghluim, b’e seo M.A., airson am feumte ceannsail fhaotainn air seachd cuspairean — Laideann, Greugais, Meudàireamh. Feallsanachd Nàdurra, Feallsanachd Inntinn, Deas Labhradh,* agus Litreachas Beurla.

Ann an ruith nam bliadhnachan, chuireadh am barrachd chuspairean riutha seo, rud a rinn an deuchainn dheireannach gu math na b’ fharasda do oileanaich le bhi toirt dhaibh cothrom taghaidh air cuspairean a bha iad a’ meas na bu shoirbhe dhaibh ’s a b’fheàrr a bha còrdadh riutha.

Thug na h-Ughdarraich Rìoghail fa-near gum biodh duais nan ollamhan air cur a meud agus gum biodh luchd cuideachaidh air a thoirt dhaibh mar òraidichean.

Rinn Reachd na bliadhna ochd ceud-deug is ceithir fichead ’s a naoi a chuid féin de atharraichean tarbhach a thoirt mun cuairt. Thogadh àireamh luchd Cùirt an Oilthigh bho ochdnar gu ceithir duine deug. Is ann aca-san a bha ri cùram a ghabhail mun ionmhas is a bhi ga roinn is bha cùisean a bhuineadh do oileanachadh is do smachdachadh ri bhi an urra riutha cuideachd. Bha riaghailt eile a rinn iad ag agairt àite a thoirt do Chomhairle Riochdachaidh nan Oileanach a chuireadh air chois san bhliadhna ochd ceud-deug is ceithir fichead ’s a ceithir. Bha an chuideachd cheudna air a deanamh


* <eng>Rhetoric<gai>

[TD 242]

de fheadhainn a bhuineadh do chomuinn ceithir feachdan teagaisg an Oilthigh is de bhuill de chomuinn nan oileanach bho’n àm ud. Bha an cead air a thoirt do’n Chomhairle achan a chur thun an t-Seanaidh no thun na Comhairle mu nì iomchuidh sam bith a bha ri aire fhaotainn no a cheartachadh a thaobh còirichean nan oileanach.

Nam bu rud e ’s nach do shoirbhich gu math le oileanach ann an deuchainnean na bliadhna mu dheireadh san àrd-sgoil, air an robh e an crochadh co-dhiù gheibheadh e do’n àrd thigh fòghlum gus nach faigheadh, bha cothrom air a thoirt dha bho’n Chomhairle roimh-dheuchainn* a shuidhe anns an oilthigh a dh’ionnsaigh am bu mhiann leis dol agus nan rachadh leis gu math gheibheadh e a-steach innte gu bhi a leantail a h-oideachaidh. B’iad na cuspairean a bha anns an deuchainn seo — Beurla, Laidionn, no Greugais, Meudàireamh, agus an dàra h-aon de na cuspairean Frangais, Gearmailtais, a’ chànain Eadailteach, Ealain Dealanta.† Rinn an Chomhairle rud eile nach do thachair riamh roimhe n’ar a dh’fhosgail iad an oilthigh do bhoireannaich.

Rinneadh muthadh no dhà a dhearbh a bhi buannachdail do fhòghlumaichean agus a dh’fhosgail aimsir nuadh ’nan eachdraidh bhon a’ bhliadhna naoi ceud-deug ’s a h-ochd n’ar a shìneadh seusan an oilean bho chóig mìosan geamhraidh gu trì ràithean de’n bhliadhna mar a tha aca an diugh. Cha robh an obair bho siod air aghaidh cho trom orra no air an luchd teagaisg. Bha barrachd tìde air a thoirt dhaibh an ceann an obrach nach robh ro shoirbh n’ar bu shoirbhe bha i.

Fo na cumhnantan ùr, bha barrachd comais air a thoirt do luchd riaghlaidh oilthighean gu bhi gnàthachadh an dòighean teagaisg féin ’s a’ taghadh nan cuspairean a ghabhadh oileanaich airson nan deuchainnean. Cha robh e na b’fhaide mar dhleasnas air fòghlumach Laideann, Greugais, no meudàireamh a ghabhail, oir chuireadh àireamh nan cuspairean ann an lìomhorachd le feadhainn ùr a ghabhail a-steach a dh’fhaodadh gach oileanach a thaghadh.

’Na mo bheachd fhìn, thachair an rud a b’fheàrr a ghabh àite a riamh ann an eachdraidh fòghluim na h-Alba anns a’ bhliadhna ochd ceud-deug agus ceithir fichead ’s a dhà, n’ar a shuidhicheadh cathair Ghàidhlig mar thoradh air mór shaothair an Ard Ollamh MacIlle Dhuibh airson sin a thoirt gu buil, ann an Oilthigh Dhun


* <eng>Preliminary Examination<gai>
† <eng>Dynamics<gai>

[TD 243]

Eideann, san bhliadhna ochd ceud-deug is ceithir fichead ’s a deich. B’e an sàr fhear teagaisg Dòmhnall MacFhionghuin còir a bhuineadh do Eilean Chollasa, do’n tugadh a’ chathair. Riamh bho’n là ud bha aobhar ar cànain a’ dol bho neart gu neart gus an do ràinig e an inbhe ghealltanach a tha aige a-nis.

An tìr a chailleas a cànain chan fhaodar tìr nàiseanta a ghabhail oirre. Ann a bhi deanamh roghainn de chainnt choimhich tha an sluagh a’ foillseachadh gum bheil iad a’ tighinn fo bhuaidh nan coimheach cheudna, co-dhiù thug iad a-mach buaidh an saorsa gus nach tug, anns na linntean a thriall. ’Si a’ Ghàidhlig a tha a’ deanamh dùthaich nàiseanta de Alba agus sluagh nàiseanta, eadar-dhealaichte bho shluagh eile, de a luchd àitichidh. Ann a bhi deanamh greim teann air an cànain dhùthchasail, cha bhi sluagh gu tur ’nan tràillean fo chuing choimheach. Le bhi cleachdadh an cainnt féin, tha iad a’ toirt dùbhlan do’n a’ mheud ’s a dh’iarradh cur ás dith agus do shaorsa an tìr agus a’ dearbhadh gur tìr nàiseanta i ’s gur sluagh nàiseanta iad féin nach bi a chaoidh air an cur á bith le an eascairdean, na air dol air chall ann a-measg nan cinneach.

Anns a’ cho-dhùnadh, tha e iomchuidh dhomh a ràdh gu robh sgoil eile anns a’ Ghàidhealtachd air nach tug mi iomradh fathast, sgoil nach do thogadh le comunn, no eaglais, no stàit, a gheibhte anns a h-uile baile beag air tir-mór is ’na ar n-Eileanan, biodh iad eadhon cho iomallach, sgoilean air nach tugadh riamh bàrr ann an luachmhorachd ’s am fiachalachd an oideachd. B’i an sgoil seo an seann chéilidh.

Is math mo chuimhne air ciad làithean m’ òige n’ar a bha an céilidh aig fheabhas anns a’ bhaile san do rugadh ’s na thogadh mi. B’i mo dhachaigh aon de thighean céilidh na sgìre air an robh aghaidh an t-sluaigh a riamh. Cha robh gnogadh ga dheanamh ann an dorus. Duine sam bith a dheanadh siod, theirte gun robh e an dàrna cuid air a lìonadh le fearas-mhór gun chur leis, no air a dhol anns an treas céill.

Bu mhinig a b’fheudar dhòmhsa ’nam bhalach beag, le àithne mo mhàthar, mo shuidheachan a thoirt seachad cóig agus a sia uairean san aon oidhche n’ar a thigeadh, an ceann gach greiseig, daoine inbheach a-steach air am b’fheàrr còir air. An sin cha robh agam ach deanamh air cùil na mòna agus ceithir no còig de fhòidean tioram a chur air muin a’ chéile, a dheanadh suidheachan car corrach.

Bhiodh cuid de oidhcheannan air an toirt thairis do sgeulachdan mu samhlaidhean, manaidhean, an droch shùil, an t-each-uisge, sìth-

[TD 244]

ichean, an sluagh, buidsichean, an droch spiorad, is gach seòrsa chreutairean a bu mhì-chneasda na chéile. Oidhcheannan eile is ann air bàrdachd a bhiodh an aire, a’ deanamh coimeas eadar òrain Mhic Mhaighstir Alasdair agus feadhainn Dhonnchaidh Bhàin, no ealaidhean bhàird nam bailtean mun cuairt. Glé thric bhiodh sloinneadh a’ dol agus na bu trice tòimhseachain is seann eòlas mu shìde, aimsir, is beul-aithris oideachail a bha ro fheumail airson a bhi neartachadh na meomhair ’s a’ geurachadh uile bhuadhan na h-inntinn.

Chuir an deagh Sgitheanach, ’s an sgrìobhaiche Gàidhlig ealanta, Alasdair MacNeacail, a bha ùine fhada air ceann sgoile an Glaschu, leabhar luachmhor a-mach mu thòimhseachain Gàidhlig a tha air gach duilleig dheth a’ toirt aithne agus dearbhadh soilleir do’n leughadair air an oideas eug-samhuil a gheibhear anns na tòimhseachain a chual e mar a chuala mi fhìn air iomadh céilidh an Eilein a’ Cheò. Mar a thubhairt e féin ’s e a’ labhairt mu bhuadhmhorachd an oilein—“Moire, b’e an luchd-teagaisg iad an uair a rachadh iad air ghleus!”

Tha mi ga mo mheas féin glé fhortanach gun d’ fhuair mi leith-bhreac de a dhà leabhar (’Se an aon eile Oideas na Cloinne) anns am bheil cuid de’n ionmhas seo taisgte againn gu sàbhailte bho a liuthad atharrachadh a tha tighinn ann an cois nam bliadhnachan nach eil idir a chum leas oideas math ar dùthchais a thugadh dhuinn mar chòir-bhreith ’s a bu chòir a bhi chaoidh ro mhùirneach againn.

’Si mo bharail gu bheil na leabhraichean seo a-nis a-mach á clò agus doirbh ri am faighinn. Bu ro mhath leam gum biodh iad air an ath chlò-bhualadh agus gum faicinn iad an làimh gach balaich, caileig agus oide fòghluim air fad’ is farsaingeachd ar tìr.

Tha sùil ri ath-bheothachadh mór air a’ Ghàidhlig bho dheas gu tuath, nuair a gheibh Alba air ais a làn shaorsa ann an cois féin-riaghlaidh iomlan. Latha an àigh, gun éireadh a’ ghrian òirdhearc oirnn ann an aithghearrachd!

[Sanas]


[TD 245]

GAIDHLIG ANNS NA SGOILTEAN AN CATAIBH

Chuireadh buidheann air chois ann an Cataibh an uiridh a lorg dé bha dhìth air daoine an sin a thaobh Gàidhlig a bhi aca anns na sgoiltean. Cha tug iad fada ris an rannsachadh a chuir iad rompa, agus tha sinn glé thoilichte na lorg iad a chur an clò an seo. Tha sinn fo fhiachan do Fhionnlagh MacLeòid, ann an Dornach, a chuir am fiosrachadh seo thugainn, is bithidh sinn toilichte cluinntinn bho’n bhuidhinn seo o àm gu àm.

(1) An Ceisteachan

<eng>Signature of Parents ............................................................
Address<gai> .................................................................................

GÀIDHLIG ANNS AN SGOIL — — — COIMITIDH CHATAIBH
Gu Pàrantan Le Cloinn Ann Am Bun-Sgoil

Mar choimitidh, tha sinn de’n bheachd gu bheil Cataibh a’ call rudeigin luachmhor leis nach eil a’ Ghàidhlig ga cleachdadh cho fada farsaing ’s a b’àbhaist. Tha e air a dhearbhadh gu bheil an cothrom aig pàisd, àite ann an Oilthigh no ann an Colaisde-Oideachais fhaighinn ann an cuspairean sònraichte, air a leasachadh ma théid aige/aice air bruidhinn is smaoineachadh ann an dà chànan nuair a tha e/i òg.

A bheil sibh fhéin riaraichte nach bi ach aon chànan ga bruidhinn ann an Cataibh ann an àm nach bi fada? neo, a bheil sibh de’n bheachd gu bheil an dualchas a bhuineas do’n àite seo a-mhàin airidh air cùl-taic ’s gum bi e beò airson nan ginealaich a thig. Chan eil e gu diofar dé na beachdan agaibh air a’ chuspair seo, bhitheamaid glé thaingeil nam freagradh sibh an ceisteachan a leanas ’s gum bi an suidheachadh thaobh na Gàidhlig air a shoilleireachadh ann an seo.

Feumar a ràdh nach eil bointeanas sam bith aig a’ choimitidh seo ri pàrtaidh poilitigeach agus nach eil sinn ag amais ach air na fìor-fhaireachdainnean aig pàrantan ann an Cataibh a thomhais air a’ chuspair seo. Tha dùil againn na freagairtean a chur a-mach chun nan oifisean freagarrach ge b’e air bith an toradh.

CEIST A Bheil Sibh Airson An Cothrom a Bhith Aig Ur Cloinn Gàidhlig ionnsachadh anns an sgoil ....................... THA/CHAN EIL*

* cuir a-mach mar as còir

A BHEIL CÀIL AGAIBH FHEIN A CHANTAINN AIR A’ CHUSPAIR SEO? ......................................................................................................................


[TD 246]

(2) Mar a Fhreagair Iad

[Bòrd]


[TD 275]

RIBEANAN DEARGA
le Eilidh Watt

Bha na boireannaich a’ bruidheann gu socair ’na measg fhéin ach an uair a thainig ise a-steach far an robh iad bha iad mar sgaoth sheilean timcheall air bàn-righ òig. Chaidh guthan àrdachadh is dh’atharraich cuid dhiubh an àite suidhe gus a bhi teann oirre mun cailleadh iad lid a thigeadh bho bilean is i ag oidhirpeachadh freagairt a thoirt do na ceistean a bha sruthadh bhuapa. Cha b’urrainn domh ach a bhi ag éisdeach farchluais orra is nuair a thuirt té aca, “Nach fheàrr dhut tòiseachadh aig an toiseach,” bha cothrom agam a bhi a’ cluinntinn. Ged is ann caran mar a leanas a bha a sgeul chan eil dòigh agamsa air meud a faireachaidh a chur an céill, oir le guth is le gnùis, le facalan is stad air facalan, rinn i eachdraidh a dhrùidh oirnn uile.

‘Bha earrach fada, sàrachail, <eng>ions<gai> na bu mhiosa na ’n geamhradh a chaidh roimhe, air falbh is samhradh air tighinn oirnn gu luath leumnach. Bha ’n latha cho grianach, an saoghal air ath-nuadhachadh, is gun tug mi sùil mhìothlachdach air mo dheise thiugh is bhòidich mi nach rachadh latha eile seachad gun mi aodach ùr samhraidh a cheannach dhomh fhìn; rachainn do’n bhaile mum bitheadh na bùthnan fhathast trang agus air mo shocair thaghainn aodach coltach ris a chòrr.

‘Cha do leugh mi na cairtean móra air chùl nan torran phàipearan naidheachd ged bha feadhainn ri crathadh cinn is iad a’ leughadh mu uabhas ùr a bha air tachairt ann am fo-bhaile teann oirnn. Cha robh ach corra dhuine fhathast air na sràidean an déidh àm dinnearach is deach maille a chur orm gus an d’ràinig mi mo cheann uidh, bùth le uinneagan móra far an robh ìomhaighean céire bhoireannach ’nan seasamh ann an riochdan nach fhacas ach ann an uinneig bùtha. Ach bha tarraing sùla anns an annasachd.

Bha aon ìomhaigh shònraichte ann, boireannach òg ’na h-aodach oidhche, a falt deàrrsach dubh air a cheangal le ribeanan scàirleit. A’ gabhail m’analach sheas mi mionaid is b’ann an uairsin a mhothaich mi gun robh fireannach òg, dòcha aon fhichead bliadhna no còrr, ’na

[TD 276]

sheasamh teann air an lòsan is e a’ coimhead gu dian rathad na h-uinneige. Thug mi sùil air is thug mi sùil bhuaidhe. Thug mi sùil ás-creideach eile air. Bha a shùilean làn fhosgailte, gun chrith air rosg, agus asda bha na deòir a’ brùcadh is a’ ruith gun tilleadh. Ach cha dainig ràn no osna bhuaidhe is sheas e cho balbh ri ainmhidh aig nach robh dòigh air a leòin marbhtach a chur an céill.

Thionndaich mi is thug mi ceum air falbh gus fhàgail ’na aonar, ach ga’m aindeoin thill mi is fo m’anail thuirt mi, “Dé tha ceàrr?”

‘Ma chual’ e mi cha do fhreagair e ach thainig osna bhuaidhe a theab mo chridhe fhìn a sgàineadh oir bha àmhghar cho domhainn, geur. Mar gun robh mi airson a dhùsgadh bho’n druim-laighe chuir mi mo làmh air a ghàirdean is thuirt mi a-rithist, “Dé tha ceàrr?”

An àite freagairt a thoirt dhomh thionndaich e is ghabh e ceum teabadach an rathad a bha mi is chuir e a làmhan mu aodann is gun rabhadh, leag e a cheann air mo ghualainn gus an robh a chudthrom marbh orm air seadh is gum b’eudar dhomh aon bhonn a chur an tacsa ris a’ bhalla gus a chumail an àird.

Fo mo làmhan, a bha air a dhruim tana, féitheach, dh’fhairichinn a chom ag at is a’ traoghadh le osnaichean goirt nach robh a’ toirt faochadh do dhoilgheas. An toiseach bha eagal orm gum b’e an daorach a bh’air, ach cha robh samh deoch dhe is bha e fhéin cho cùbhraidh, glan, is ged bhitheadh e air ùr fhalcadh. Thar a ghualainn chithinn duine no dithisd anns an dol seachad, a’ toirt sùil uabhasach, ás-creideach oirnn, is a’ togail an sùil dhinn. An ceann ùine thog e e fhéin bhuam agus, gun sùil a thiormachadh thuirt e gu dùrachdach, “Cha do bhuin mi rithe. Tha mi toilichte, toilichte nach do ghabh mi dhi.”

“An ta tha mi fhìn sin cuideachd,” arsa mise. Cha robh fios agam dé bu chòir dhomh ràdh, is cha robh fios agam ciamar a gheibhinn cuidhte dhe; is cha b’urrainn domh fhàgail anns an stait ud is e ’na sheasamh mu m’choinneamh mar gun robh e mu choinneamh breitheamh a dh’ fhaodadh a dhìteadh. Mar sin nuair nach tàinig facal an còrr bhuaidhe is e a’ feitheamh thuirt mi, “Bithidh an t-àite cofaidh gu math falamh an ceart uair agus ’sann a theid sinn agus òlaidh sinn cupa an àite a bhi nar seasamh ann an seo.”

Cha do fhreagair e ach tharraing e cùl a làimhe is a mhuilichinn thairis air aodann mar nach robh ann ach gille beag a thrì bliadhna. Shìn mi mo làmh is chuir e pliut marbh ’nam làimh is ged nach robh dearbh eagal orm roimhe seo chuir seo fìor eagal orm ged bha mi eòlach gu leòr air òigridh fhaicinn le gréim aca air làmhan a chéile.

[TD 277]

Bha am fear seo mar bhalachan air chall. Thagh mi bòrd teann air na mnathan-fridhealaidh is shuidh mi a’ coimhead ris an dorus. Dìreach ás ar déidh thainig dithis fhear le gualannan matha leathainn a-steach is nuair a thug iad sùil mun cuairt shuidh iad taobh ri taobh faisg air an dorus. Fads a bha iadsan san làthair bha mi’m beachd nach b’eagal domh.

Dòcha gun tug esan balgam no dhà ás a chofaidh a fhliuch a bhilean ach airson a’ chuid mhóir de’n tìde ged chuireadh e meur air cluais a chupa ga thionnadh an rathad-ud is an rathad-ud eile fads a bha e ri aithris cha do dh’òl e ach beag. Ged thigeadh facal bhuamsa an dràsda is a rithist cha robh mo ghuth ach mar ghuth còmhnaidh ann an dealbh-chluich Ghreugach agus chaidh an sgeul air a h-adhart caran air an t-seagh seo.

“Tha mi toilichte nach do ghabh mi dhi, gun deach agam air a fàgail. Chan fhac thu fhéin riamh creutair cho bòidheach ri Sìlis. Bha i cho aighearach. Chan fhacas riamh gruaim air a h-aodann. Bha’n gàire an còmhnaidh air a bilean, a dà shùil thlàth ’nan culaidh-mheallaidh daonnan. Bha falt dubh oirre, falt mìn dubh, is bhitheadh i daonnan a’ cosg ribeanan dearga, coltach ri pàisde beag. Ach dé bh’innte ach am pàisde? Cha robh sinn pòsda ach a’ bhliadhna. Bliadhna an diugh fhéin.

“Nach iongantach ann an dòigh nach eil ann ach bliadhna oir saoilidh mi ann an dòigh nach robh beath’ eile agam ach fads a bha mi pòsda aig Sìlis; is tha mi trì thar fhichead.

“Agus sin mar a thachair e. Bha mi airson gibht fhaotainn dhi airson co-ainm an latha, gibht a thoilicheadh i. Bha fios agam gum bu toigh leatha coinnlearan airgid. Bu toigh leatha coinnlean a lasadh air an fheasgar. “Chan eil air an t-saoghal ach Ailean agus Sìlis agus chan eil ionndrain aca air a chòrr.” Is tric a chanadh i siud. Nuair a thuig mi gun robh i airson coinnlearan airgid chanainn fhéin rithe ann a spòrs, “Am bheil thu an dùil gur e am Prionnsa a phòs thu?” Is theireadh ise, “Is e sin a tha mi’n dùil.” Agus ghàireadh i. Ghàireadhmaid le chéile.

Le bhi a’ caomhnadh orm fhéin a h-uile sgillinn a b’urrainn domh chaidh agam air paidhear choinnlearan a cheannach. Bha iad breàgha fhéin. Bha iad cruaidh, trom, cuideachd. Agus fuar ’na mo làimh. Nach iongantach a nì a dh’fhanas a’s a’ chuimhne.

“Bha mi airson gun tigeadh i orra gun fhios. Chuirinn air a’ bhòrd iad far am faiceadh i iad aon uair is gum fosgladh i an dorus.

“Bha fios agam nach bu chòir dhi bhi aig an taigh aig an àm is dh’

[TD 278]

fhosgail mi an dorus is chaidh mi a-steach. Bha mi ’nam sheasamh leis an dàrna coinnlear ’nam làimh is mi a’ coimhead le tlachd air a’ choinnlear air a’ bhòrd. Oir leum gun cuala mi bruidheann ìosal ás a rùm chadail. Bha’n coinnlear agam ’nam làimh.

“Bha iad an sin: an dithisd aca. Bha ribean dearg air tuiteam dhi air an làr bhàin. Bha i coltach ri srùla fala ag fhealaidh air a’ bhrata-làir.

“Cha bu toigh leam riamh a bhi a coimhead air fuil. Dh’fheumainn mi fhìn fhalcadh ged nach gearrainn ach meur no glùn. Is neònach cho coltach ri fuil is a bha a ribean dearg. Cha do bhuin mi ri Sìlis. Có bhuineadh rithe, a bha cho meall-shuileach?”

Bha an dithisd fhear mhóra a’ dèanamh air an casan gu bhi a’ falbh. Ach bha mi coma. Bha fios agam nach robh cron anns a’ bhalach seo a bha a’ coimhead air ais gu Eden. Bha e cho beag gò, cho beag foill, is gun toirinn <eng>ions<gai> na bh’agam air dorus Eden fhosgladh dha a-rithist. Mun tainig facalan còmhnaidh thugam dh’fhosgail an dorus a-rithist is sheas dà pholasman an sin. Cha tug iad ach sùil ghoirid mun cuairt mun tainig iad gualainn ri gualainn, gun chabhaig, far an robh sinne. Bha a h-uile sian air a bhi cho anabarrach neònach, is a-nis, nach robh e air iongnadh a chur orm ged b’ann rium fhéin a bha’m briathran ri bhi an àite a bhi ris a’ bhalach a shuidh a’ feitheamh mum choinneamh.

Ann an guth tàlaidh, ciùin, thuirt fear aca, “Bhuill, Ailein, ’ille, ma chuir thu crìoch air do chofaidh is fheàrr dhut a bhi gabhail ceum còmhla rinne.”

Mar nach robh aobhar eagal no amharas aige choimhid e suas orra is gu h-umhail bha e air a chasan. Riumsa thuirt e mun do dh’fhalbh e, “Cha chreideadh tu cho coltach is a tha ribean dearg ri sruth fala.”

Mun do dh’fhalbh iad leis thuirt am polasman a bhruidhinn a cheana ach ann an guth na bu ghéire. “Fuirich thusa an sin gus an till sinn.”

Ged nach robh e air mise earalachadh cha b’urrainn dòmhsa a bhi air ceum a ghabhail is shuidh mi an siud a’ coimhead air Ailean a’ coiseachd gu sàmhach, a’ cur earbsa ás an dithis mhóra a bha dòch’ uiread ri athair.

An ceann beagan tìde thill fear dhiubh is chuir e iomadh ceist ormsa. Dh’innis mise mar thachair mi ris is aig ceann na sgeòile is e a thuirt e, “Cha robh thu gun mhisneachd agad. Ach chan fhac thusa an sealladh a bha’n siud. Abair marbhadh fuilteach, fuilteach. Abair sruthan fala.”

Bha mi fada mun deach agam air gluasad dhachaidh. Mar a chì sibh tha mi fhathast ’nam aodach dorch geamhraidh.”

[TD 279]

NA BOTHANAN NISEACH
le Coinneach Mac a’ Ghobhainn (Glaschu)

“Ho ro ’se ’m bothan, ho ri ’se ’m bothan,
Am faca sibh ’m bothan a rinn sinn,
Na faca sibh ’m bothan a rinn sinn a thogail,
Anns a bheil dùil againn caitheamh a’ gheamhraidh.”

Tha mu leth-cheud bliadhna bho chaidh a’ bhàrdachd sin a chur ri chéile, ri moladh a’ chìad bothan a thogadh ann a Sgìre Nis. Ach ’s beag a shaoil na gillean a bha cho dìcheallach agus cho co-aonaichte dha thogail, agus na bothanan eile a thainig ’na dhéidh, gum biodh cliù agus mì-chliù nam bothanan air a sgaoileadh fada agus farsaing air feadh na tìr, eadhon gu iad a bhith air an dìteadh ann an Cùirt an t-Siorraidh an Steòrnabhagh, agus gum biodh am facal ‘bothan’ air a ghabhail a-steach do’n a’ chànain Bheurla gu bhith ri ciallachadh àite mì-laghail, mì-rianach, agus mì-thlachdmhor, anns a bheil daoine ri reic agus ri ’g òl deoch làidir, mar a chaidh a facal Eireannach ‘<eng>shebeen<gai>’ roimhe.

Ach anns an tuil bhriathran a thaom a-mach mu dheidhinn nam bothanan bho chionn ghreis air ais, agus gu sònraichte air a’ bhliadhna a chaidh seachad, tha aon nì dha ràdh gu tric a tha cèarr agus a tha feumach air a cheartachadh. Tha a’ mhór-chuid ri toirt fainear gun deach na bothanan a-mhàin a thogail gu bhi ag òl deoch làidir annta. Ach cha deach. Thog na gillean na bothanan airson iad a bhi ’na àite céilidh agus cruinneachaidh. Gun teagamh, bhidh casga leann dha òl annta an dràsda agus a-rithist aig amannan sònraichte, mar banais no bliadhna-ùr, mar a b’àbhaist a bhith dhan òl anns na saibhlean roimhe. Cha ruigeadh pòcaid móran fhear air nas motha na sinn a cheannachd anns na làithean ud.

Mu àm na bliadhna 1930 bha a’ bhochdainn a bhuail a Rìoghachd le còmhstri agus dìth obair buileach nochta air a’ Ghaidhealdachd, agus gu sònraichte anns na Eileanan an Iar, far nach robh obair cosnaidh ach tearc. Bha an sluagh ann a sin an inneadh air na bheireadh iad do bhiadh as an talamh, air a chuideachadh le beagan

[TD 280]

iasgach, airson am bith-beò. Ann a Sgìre Nis, far a robh àireamh 2,500 anam a’ còmhnaidh air beagan talaimh — croitean a bha air an gearradh sìos gu meud 3 no 4 acairean — bha cùisean buileach doirbh. Ach a dh’aindeoin sin bha daoine ri bristeadh a-mach bho’n a staid bhochd ìosal a bha aca anns na taighean dubha, agus le cuideachadh bho Bhòrd an Fhearainn an Alba (BOAS) mar a bh’ann aig an àm, ri togail taighean ùra, le co-fhurtachd nach robh aca roimhe. Cha robh iad sin cho freagarrach no tho fosgailte airson a bhi dha’n cleachdadh ’nan taighean céilidh agus a bha na seann thaighean agus bha sin ’na aobhar do na fir na bothanan a thogail. Bhiodh iad ’nan àite céilidh agus cleasachd aca air an fhionnairidh gun togradh iad a dhol dhachaidh, agus sin gun trioblaid a thoirt do neach sam bith eile.

Thog matà na gillean na bothanan mar a thubhairt am bàrd:

“Aig toiseach an earraich gun do thòisich na balaich,
Ri cruinneachadh geinnean is geimhlean,
’S a’ togail nan clachan, ’s cha robh iad glé fhada,
Bhon bha iad uile a dh’aon inntinn.”

Thog na balaich na bothanan agus goirid ’na dhéidh thog iad orra do’n a’ Chogadh mhór. Thug iad còrr air cóig bliadhna fo’n an daorsa, ri cathachadh an aghaidh an nàmhaid anns gach ceàrnaidh do’n t-saoghal. Air dhaibh a saor-chomas fhaotainn agus pilleadh dhachaidh, le beagan airgid bho shaor-thiodhlac a’ Chogaidh, agus bha cuid nach do phill — mas e ’s gun rinn iad subhachas anns na bothanan le searrag de dheoch làidir, có a chuireadh umhail orra.

Ach an déidh a’ chogaidh thainig oibrichean cosnaidh, le airgead agus saidhbhreas nach fhacas riamh roimhe a leithid; agus seach gum bheil e an dàn do chuid an t-airgead agus an t-òl a bhith co-cheangailte, ’se an duilgheadas gum bheil an subhachas ri dol air adhart fhathast.

[Sanas]

[TD 281]

An Sgeilp Leabhraichean

<eng>Beyond the Hebrides<gai>. Fad air Falbh as Innse Gall
Air a dheasachadh le Dòmhnall A. Fearghastan
(ri fhaotainn an Albainn bho Ghairm, Glaschu. £12.00)

’Se leabhar gu math annasach tha seo. Chan eil math breith ro chumhang a thoirt air. Tha gu leòr de lochdan beaga ann (agus feumar beagan a ràdh mu’n deidhinn), ach tha e làn de rudan feumail is inntinneach cuideachd. Agus tha e a’ cumail sgàthan ruinn anns am bu chòir dhuinn sealltainn, ach a faic sinn an dà chuid rudan maiseach is rudan lochdach.

Tha an leabhar mór seo, le 343 duilleag, iomadh dealbh, 173 òran (a’ cunntadh grunnan shalm) le facail Ghàidhlig, eadar-theangachadh Beurla is ceòl, agus móran eachdraidh, air leth feumail mar a tha e a’ toirt gu chéile òrain is fiosrachadh bho iomadach leabhar, ’s bho bheul-aithris. Tha an leabhar a’ deanamh dealbh dhuinn air na h-òrain a bha na h-eilthirich a’ gabhail, agus a’ dèanamh, anns na dùthchannan ùra do’n deach iad: Carolina a Tuath, Bhancoubhair, Astràilia, New Zealand, Alba Nuadh, agus gu seachd àraid Ceap Breatainn. Agus tha am fear-deasachaidh, an t-Ollamh Dòmhnall Fearghastan, a bha ’na ollamh ri Eachdraidh, ag innse dhuinn có iad na daoine a rinn na h-òrain, có na daoine air a bheil iad a’ bruidhinn, cuin a chuireadh na còmhlanan Ghaidheal sin air chois, is ciamar a mhair iad beò.

Tha an leabhar seo a’ sealltainn dhuinn, is dòcha cho math ri leabhar a th’ann, mar a thug iad leotha an dualchas á Albainn, a thaobh Gàidhlig, a thaobh ciùil, a thaobh dòighean beatha is cleachdaidhean, agus a thaobh cleachdaidhean smuain. Bha na h-eaglaisean


[TD 282]

[Sanas]

[TD 283]

’s an creideamh aca glé choltach ris na bha dol aig an tigh (co-dhiù anns an naoidheamh linn deug), bha na h-aon chleasan aca air Oidhche Shamhna, bha stiùrag is fuarag aca, bha luadh a’ chlò aca cuide ris na h-òrain, bha na h-ainmeannan ’s an sloinneadh aca, ’s bha iad a’ cumail cuimhne chan ann a-mhàin air na daoine, ach air na ceàrnan bho’n tàinig iad. Ach aig an aon àm, bha iad a’ gabhail ris na rudan dùchasach a bha a’ tachairt riutha anns an tìr ùir: na h-ainmean-àite Innseanach, na h-eòin annasach a bha deanamh smeòrach de bhrù-dhearg, na mogaisean a bha a’ ruagadh nan cuaran, an àiteach ùr ’s am bàrr ùr, ’s mar sin air adhart.

Ach feumaidh gu robh an nodhachd a’ deanamh gréim orra ann an dòighean aig nach eil móran buntanais ri litreachas, oir thig e steach oirnn gu math làidir gu robh iad gun sgur a’ sealltainn thar an guaillean, ag ionndrain na dh’fhàg iad, ’s ag atharrais air a rud a bh’ann. Gach dàrnacha òran, tha e air a stéidheachadh air òrain na seann dùthcha, tha an t-òran a’ tòiseachadh ‘Cadal cha dean mi’, no ‘Chì mi bhuam, fada bhuam’, no ‘Fàilte do’n bhaile do bhalaich an iasgaich’, no ‘Gur bòidheach leam a dh’fhàs thu’, no ‘Nìghneag bhòidheach mheall-shuileach’, air neo tha e air fonn òran eile as aithne dhuinn gu math. Ged a tha sinn eòlach air an dòigh seo an Albainn, saoilidh mi gu bheil iad a’ dol gu math nas fhaide leis an fhasan Albainn Nuaidh, agus gu bheil seo ag innse dhuinn gun tainig seòrsa de stad orra. Ach ’se brìgh an tarraing a thug mi aig an toiseach air an sgàthan, gu bheil seo uile a’ cur gu làidir fa chomhair nan sùilean againn, an stad a thainig unnainn fhìn cuideachd, gu h-àraidh anns an naoidheamh linn deug, ’s an stad a tha air tighinn air móran anns an linn a th’ann. Leugh an leabhar seo, ’se th’agam, is chì thu seòrsa de dh’atharrais ort fhéin, sgeig-dhealbh mar gum b’eadh, no ’s dòcha fàistneachd?

Co-dhiù, tha iomadh rud inntinneach anns an leabhar: grunn de na h-òrain aig Iain Mac Mhurchaidh (á Cinn-t-sàile), òrain le Ailein a Ridge, a’ chiad òran is dòcha a rinneadh an Ceap Breatainn (‘Baile na Tràghad’ le Mìcheal Mór MacDhòmhnaill ann an 1772—73), òrain bhrèagha le Calum Gillis, ‘Marbhrann’ a rinn Iain Caimbeul an Ceap Breatainn an 1939, is chanadh tu gur h-ann an Leódhas no anns na Hearadh a rinneadh e, aoir air Liberailich Chanada ri linn a’ Chiad Chogaidh, ’s mar sin air adhart.

Tha deasachadh na Gàidhlig luideach gu leòr pàirt de’n tìde, agus dh’fhàg Aonghas Iain MacDhòmhnaill, á Astràilia, a bha an urra ris an deasachadh sin pàirt de’n tìde, a sheula fhéin air ann an àite no dhà:


[TD 284]

[Sanasan]

[TD 285]

‘Crosdhanachd Fear Ghriminish (sic)’ nach do rinneadh idir, mur eil mi gu mór air mo mhealladh, anns an ochdamh linn deug, agus sia sreathan ann an Oran Mhic Iain Mhic Sheumais nach buin dha a thaobh meadaireachd no eile (is a thainig bho ’n Dòmhnallach). A thuilleadh air luidealachd cainnte is eadar-theangachaidh tha rudan eile ann: iomradh air ‘Guma slàn do na fearaibh’ a thogadh bho sheinn ann an Uibhist-a-tuath (gun fhios carson, is fios air eachdraidh an òrain), claon-bheachd air ‘Ailein Duinn nach till thu ’n taobhsa’ (chan ionnan e is ‘Ailein Duinn shiùbhlainn leat’), is mar sin air adhart.

Ach ma dh’fhaodas sinn na rudan sin a chur an dara taobh, ’s ar sùilean a bhi fosgailte, tha luach gun teagamh anns an leabhar seo, agus is math e bhith ann.

Ruaraidh MacThómais


<eng>Transactions of the Gaelic Society of Inverness<gai>. Leabhar XLIX (lnbhir Nis.1977). 

Tha leabhar Comunn Gàidhlig Inbhir Nis a cheart cho tomadach ’s as àbhaist dha (494 d. eadar gach rud a th’ann), agus tha iomadach seòrsa cuspair ga thogail ann: ainmean-àite ann an Deimhidh (leis an Oll. Urr. Iain Mac a’ Phearsain), fara-ainmean dùthchail, seann ròidean, dròbhaireachd, Leabhraichean-Seisein Urchardain ’s Ghlinn Moireasdain, tri fichead bliadhna ’s a deich de sgrìobhadh do phàipearan-naidheachd (le Seumas Grannd, ’s e cuimhneachadh obair athar cuideachd), agus cuimhneachan air Gleann Baile Chaoil le Eóghan Mac-a-phì).

Tha a-rithist ann dà phàipear air eachdraidh an fhearainn: I. M. M. MacPhàil a’ sgrìobhadh air na bliadhnachan eadar 1870 agus 1880, agus gu h-àraidh Aimhreit Bheàrnaraigh (a’ chiad ar-a-mach an aghaidh nan uachdaran ’s nam bàillidh anns an linn sin), agus Dòmhnall Meek ag innse sgeul na h-aimsir sin agus an ath dheich bliadhna, gu h-àraidh troimh shùilean nam bàrd. Dé cho mór ’s a tha an t-atharrachadh bho 1885, nuair a nochd seo?

’S tha damh a’ chinn chabraich ann fhathast gu leòr,
Tha ’m bradan san abhainn gu bras-charach beò,

[TD 286]

Gu spuirt do “Fhir Shasuinn” thig pailt air an tòir
’S ma bheanas sinn fhìn dhaibh, tha ’m prìosan mu’r sròin.

..............................................................................

Ged ’s tearc a tha càirdean nan Gàidheal san streup,
Tha gràinean nach tàir dhiubh sa’ Phàrlamaid fhéin;
’S ged ’s dorcha an iarmailt, ’s na siantaibh tha breun,
Na neòil théid an riasladh, ’s thig grian air an speur.

Tha eachdraidh car cabhagach ann air rosg Gàidhlig, agus móran mu bhàrdachd Ghàidhlig, eadar seann bhàrdachd Néill Mhóir Mhic Mhuirich, agus bàrdachd beagan nas òige á Uibhist (Uilleam MacMhathain), á Ratharsair (Somhairle MacGillEathain) agus á tir-mór Inbhir Nis 7c. (Uisdean Baran), agus rud de bhàrdachd na linne seo (le Mrs. C. M. Dunn). Agus tha iomradh aig Iain MacAonghais air corra rud annasach anns a’ Ghàidhlig, agus is math as fhiach am pàipear seo a leughadh.

Tha iomadh rud luachmhor is feumail anns an leabhar. Ach an déidh sin, saoilidh mi gu bheil cus ann, ’s gum b’fheàirrde e taghadh na bu chruaidhe a dh’fhàgadh rud beag seang an leabhar, ’s a dh’ìslicheadh a’ phrìs. Sin air a neo leabhar mór an dràsda ’s a rithist.

R. MacT.

[Sanasan]
