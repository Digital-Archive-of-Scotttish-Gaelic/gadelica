[TD 205]

CHAIDH MI DHAN R.A.F.
le Dòmhnall Alasdair

Chaidh mi dhan R.A.F. greis mus do thòisich cogadh Hitler, agus ’se ’n dreuchd a roghnaich mi rèidio agus gunnaireachd ann a’ sgiobadh bomair. Thug mi, mar a their iad, a-mach mo pheinnsean anns an t-seirbheis agus dh’fhàg mi i le inbhe F/LT.

’S iongantach mar a robh làn dhùil agam gum biodh pleun aig an R.A.F. a’ feitheamh rium nuair a ruigsinn Sasainn, agus nach biodh agam ach leum ’na broinn agus tòiseachadh ag ionnsachadh mo cheàird.

’N àite sin fhuair mi mi fhìn ann an càmpa air an robh <eng>Padgate<gai> — ionad gun bhlàths, gun iochd, gun dòchas, agus gu h-àraid gun phleun. Bhithinn glè dheònach dèanamh air mar a bha Cailleach an Dèacoin a’ dol a dhèanamh air Ruisia — leigeil sìos dà mhìle duise air!

Bha sinn a’ cur seachad ar làithean air a’ “<eng>Square<gai>” le gunna is biodag air a neo glanadh siud ’s a’ peantadh seo. Fiù na soithichean anns a robh ’n gual nach fheumadh a bhith mar sgàthan. ’Se a’ chomhairle a bhiodh na sean làmhan a’ toirt oirnn: “Ma tha e gluasad <eng>salute<gai> e, mar a h-eil peant e.”

Bha mi glè aineolach air an t-saoghal a bha air taobh a-muigh Leòdhais agus chuir iomadach rud iongantas orm — gu h-àraid an droch chainnt ’s an droch bheurla a bha aig na balaich.

Chan e nach cuala mi droch chainnt an eilean an fhraoich, ach ’sann an cois droch nàdur no buaireadh, agus ann an Gàidhlig. Saoilidh mi gum beil an droch fhacal nas ceòlmhor ’na mo chànan fhìn. Co-dhiù cha b’urrainn cuid dhe na balaich ud smid a ràdh gun facal salach ’na mheasg. Chan eil mi smaoineachadh gun iarradh iad a’ salann a chur thuca gun facal drabasta ’na chois.

Bha cuid ann a bha an còmhradh aca dhomh mar an Eabhra. Feadhainn à Obar Dheadhain, à Glaschu ’s a Lunnainn etc. Bha ceannard a siud a bhiodh ag èigheachd òrdugh a bha mise a’ togail mar <eng>EDINOYES RYE<gai>. Bha dùil a’m an toiseach gur ann air “<eng>adenoids<gai>” a bha e bruidhinn, ach ’se bha e ag èigheachd “<eng>head and eyes right<gai>.” Bha oifigear ann a thug òraid dhuinn ’s bha e tric ag ràdh: “<eng>UPIN THE YAW<gai>” ach bha e gus sgur a chòmhradh mus do thuig mi gur e “<eng>up in the air<gai>” a bh’ann. Bha oifigearan aig an àm seo a’ bruidheann mar gum biodh clach mhuil ’nam beul.

[TD 206]

Aon fheasgar bha sinn a’ cuideachadh anns an stòr agus ’se fear à Lunnainn a bha os ar cionn. Bha e air a bhith anns an arm ’s an R.A.F. o linn nan creach agus an latha sin fhèin bha e air àrdachadh fhaighinn gu inbhe “<eng>acting lance C/PL unpaid<gai>.” Cha robh e tuigse co às a bha mi, oir dh’fhaighnich e robh “<eng>igloos<gai>” anns an dùthaich againn. An dèidh beagan còmhraidh ris mheatraic mi air ceisd a chur air. “Dè” arsa mise “a’ feum a tha ann dha mo leithid-sa a bhith spàgail air an “<eng>square<gai>” le gunna is biodag?”

Thionndaidh e orm mar gum bithinn air biodag a chur ’na thòin. “Amadain an diabhail,” ars esan, “nach e a’ bhiodag a choisinn do Shasainn a h-uile cogadh anns a robh i riamh, agus ’s e bhiodag a bheir buaidh air Hitler cuideachd ma thòisicheas e cogadh.”

Bha sinn uile sàmhach. Anns a latha ud bha sinn a’ smaoineachadh gu robh cumhachd mhòr aig duine bha timcheall air dà-fhichead bliadhna a dh’aois agus le inbhe “<eng>acting lance C/PL (unpaid)<gai>.” Thubhairt e sin gum biodh sinn trì mìosan eile leis a’ bhiodaig. Bha e cho fad air ais ri C/PL Jones ann an “<eng>Dad’s Army<gai>.”

Co-dhiù bha e ceàrr mu na trì mìosan. Ann a dhà na thrì a làithean thòisich an cogadh agus chaidh falbh as a’ bhad leis an fheadhainn a bha dol a sgiobaidh bhomairean. Shàbhail Hitler mi o <eng>Phadgate<gai>, agus tha agam ri mholadh airson na h-uiread sin co-dhiù.

Mu dheireadh thall fhuair mi suas ann am pleun agus chòrd e rium. Cha b’fhada gu robh mi seinn òrain Ghàidhlig os cionn na sgòthan — cha chluinneadh duine mi co-dhiù le na bha dh’fhuaim ann!

Cha robh iad ag iarraidh duine as na pleunaichean ach feadhainn a bha deònach a dhol annta, agus ged a bhiodh tu glè dheònach dhiùltadh iad thu airson rud glè bheag. Chan eil cuimhne agam co mheud leithich a bha agam ri coimhead.

’S e “<eng>Fairy Battle<gai>” a’ chiad pleun dhan deach mo chur airson ionnsachadh gunnaireachd. Bhiodh pleun eile slaodadh targaid air taod fada. Bhiodh dà ghunnair a’ dol suas agus a’ chiad là ’se Eireannach a bha còmhla rium. ’Se an targaid agamsa bh’ann agus ’s mi dh’fheumadh losgadh an toiseach, ach cha robh sinn mòran ach air an talamh fhàgail nuair a thòisich Paddy a’ fàs tinn. Bha am pleun a’ cur air ’s dh’iarr e orm leigeil leis losgadh an toiseach, mus fhàsadh e nas miosa. Seo mar a bha, ach a’ chiad fras a loisg e gheàrr e an taod agus thuit an targaid.

Nuair a lorg iad i chuir an t-oifigear fios orm agus sheall e dhomh gu robh an earrainn a b’fheàrr dhan an taod còmhla rithe.

“Theab thu,” ars esan, “bualadh am pleun eile. Cha robh an deoch ort na càil dhan t-seòrsa sin?”

Thubhairt mi gur e tionndadh a rinn am pleun againn fhìn a chuir cho ceàrr mi.

“Ma nì thu aon uair eile e” ars esan, “chan fhaigh thu faisg air gunna an seo tuilleadh. Nì Hitler gàire nuair a chì e thusa tighinn.”

[TD 207]

Rinn mi cinnteach nach e Paddy a chaidh còmhla rium an ath latha.

Bha tòrr gòraich ann aig toiseach a’ chogaidh. ’S e chiad rud air na smaoinich iad ar cur a thoirt ionnsaigh air nèibhi Hitler ’nam puirt fhèin, leis a’ latha mhòr gheal. Bha e mar gun cuireadh thu dreathan donn a chogadh ri iolaire. Fhuair sinn a sin òrdugh na bomaichean a thoirt dhachaigh mur a lorgadh sinn an targaid. Bha seo a’ ciallachadh tighinn gu làr nar suidhe air eallach fùdair. Chaidh mòran a chall le aineolas dhen t-seòrsa seo mus deach stad a chur air.

’Se 10p as a là am pàigheadh a bha againn. ’S iongantach mur a robh tuarasdal cho math aig na balaich a bha cogadh ri Kruger. Mar gum biodh cuideigin air a seo innseadh do riaghladh an R.A.F. a Lunnainn thug iad inbhe Sgt. dhan a h-uile duine bha dol air sgèith, agus abair gu robh sinn a’ dèanamh a’ ghille an uairsin. ’Se corra fhear againn a bha seachad air fichead bliadhna. Cha do chòrd seo idir ri na Sgts. a thug am beatha dìreadh chon na h-inbhe sin, ach air a’ làimh eile bha an casan sin air talamh tròcair.

Chiad turas a chaidh mi dhan a’ Ghearmailt cha robh bomaichean idir air bòrd. ’Se a bha againn duilleagan airson innseadh dhan a nàmhaid cho gòrach ’s a bha iad a’ toirt feart air Hitler. Cha chreid mi nach ann a bha ghòraich air an taobh againn fhìn.

’Se <eng>Hampden<gai> am pleun a bh’againn. Nuair a chaidh a dealbh tha mi cinnteach gur e sgiobadh a’ rud mu dheireadh air na smaoinich iad. Cha robh comhfhurtachd sam bith innte. Bha mi ’nam shuidhe air stòl beag cruinn mar a bhiodh aig mo mhàthair a’ bleoghainn na bà. Aig mo ghlùinean bha an rèidio agus os a cionn an gunna. Bha mo chasan air gualainnean a’ ghunnair dheiridh agus mo pharachute air an làr. Bha trusgan tiugh, trom orm agus “<eng>mae west<gai>” is <eng>parachute harness<gai>. Air mo cheann bha clogaid leathair, air m’aghaidh <eng>oxygen mask<gai> agus air mo làmhan meatagan leathair air uachdar meatagan sìoda. Chan eil a leth uiread seo air <eng>astronaut<gai> an-diugh.

Uair is uair chunna mi an deur uisge bho m’ anail a’ tuiteam às an <eng>oxygen mask<gai> agus a’ bualadh air an rèidio mar dheigh. Sin seòrsa fuachd a bh’ann glè thric aig àirde, agus bhiodh sinn air sgèith cho fada ri deich uairean a thìde. Nan cuireadh duine moncaidh ann an cùil cho cumhang dheidheadh falbh leis dhan a’ phrìosan.

Air mo chùl bha bascaid bheag le dà chalaman! B’e seo an dòigh a bha againn air fios fhaighinn dhachaigh nan tigeadh oirnn leum a-mach às a’ phleun os cionn na Gearmailt. ’Se aon uair a thàinig orm na calamain a leigeil air falbh agus is dòcha gun fhiach an oidhche sin innseadh mu deidhinn.

Tha mi faicinn anns a’ “<eng>log<gai>” — leabhar a dh’fheumadh a bhith aig a h-uile duine againn — gun e an deicheamh latha den Dùbhlachd 1940 a bh’ann agus gur ann a’ toirt ionnsaigh air Mannheim a bha sinn. Tha cuimhne agam gu robh ’n oidhche garbh le gaoth mhòr is frasan sneachda

[TD 208]

agus cha b’ann na b’fheàrr a chaidh i. Nuair a bhuail sinn an targaid dhìrich sinn dha na sgòthan air falach air an nàmhaid agus chuir sinn ar n-aghaidh air Sasainn. Bha sinn aig 16,000 troigh nuair a chuala sinn na cnapan deigh a’ bualadh air slighe a’ phleun mar a bha iad ri falbh o na sgiathan. Goirid an dèidh seo stad aon inneal oirnn agus chan fhuiricheadh a Hampden shuas air an aon inneal eile bh’againn.

Thòisich sinn a’ tilgeadh a-mach a h-uile càil a bha air bòrd ach ’sann a’ tuiteam cabhagach a bha i. Chuir sinn oirnn na <eng>parachutes<gai> aig 2000 troigh agus leig mi air falbh na calamain agus fios ceangailte ri cas gach fear. Cha robh iad càil ach air falbh nuair a bheothaich an t-inneal agus thòisich sinn a’ dìreadh. Thug sinn ar casan às aon uair eile.

Thàinig na calamain dhachaigh an ath fheasgar agus tha mi cinnteach gur e droch bheachd a bha oca orm.

’Se balach à Lunnainn a’ sgiobair a bha agam fad an t-siubhail — Uisdean Everitt — agus cha ghabh e cus molaidh a dhèanamh air mar charaid agus mar sgiobair. Duine glic, stuama, geurchuiseach, gun mhòrchuis sam bith. Far am biodh cunnart no cruadal ’se leithid a dh’iarrainn ri mo thaobh.

’Se ceathrar againn a bha anns a’ Hampden agus nuair a chrìochnaich sinn deich thar fhichead de thurais dhan a’ Ghearmailt — rud air an robh “<eng>tour<gai>” aca — chaidh ar cur do sgoil a dh’ionnsachadh feadhainn a bha air ùr thòiseachadh. Bha seo airson gu faigheadh sinn greis air falbh o losgadh an nàmhaid. Chaidh an dithis eile do sgiobadh ùr agus chaidh am marbhadh goirid an dèidh dhaibh sinn fhàgail.

Bha corra dhuine fulang dìobairt inntinn agus ’se adhbhar nàire dhan a riaghladh a bh’ann cho borb, ain-iochdmhor agus ain-diadhaidh ’s a dhèilig iad riutha, gun spèis sam bith a thoirt dha na rinn ’s na ghiùlain na balaich mus do dh’fhàillich orra. Chaidh am maslachadh agus an cur gu obair sgalagan gun inbhe sam bith. Bha an t-ainm fhèin a thug iad air an tinneas seo ’na masladh — L.M.F. no “<eng>lack of moral fibre<gai>” ach cha chuala mi duine riamh a bha ri aghaidh a’ nàmhaid a’ casaid air an fheadhainn a dhìobair.

Nuair a thill sin an dèidh na mìosan air an robh “<eng>rest<gai>” aca ’se Lancaster a bh’againn agus sgiobadh do bhalaich air ùr thòiseachadh, — dithis à Austràilia agus triùir à Sasainn. ’Se a’ Lancaster am bomar a b’fheàrr a bha ann ’na latha. Bha ceithir innil oirre ach dh’fhuiricheadh i shuas air dhà agus dheidheadh i astar mòr air aon. Bha i comhfhurtail, làidir, luath, le armachd mhòr. Fiù nach robh tallain iarainn air cùl a’ sgiobair ga dhìon o pheileirean, agus leabaidh ’na meadhan airson duine a dheidheadh a leòn.

A h-uile madainn bhiodh sinn a’ dol suas leis a’ phleun a dhèanamh cinnteach gu robh i fhèin ’s an t-uidheam ann an òrdugh. Tràth air an fheasgar dheidheadh am pàipear a chrochadh air an robh ainmeannan an sgiobaidh a bha dol a-mach an oidhche sin agus uair a’ chruinneachaidh air an robh “<eng>briefing<gai>” aca. Bha feadhainn ag ràdh nach robh agad ach a

[TD 209]

dhol do thaigh-òsda àraidh agus gun innseadh tè sam bith dha na caileagan a bha ag obair ann dhut an targaid airson na h-oidhche!

B’e bhith feitheamh ri falbh bu dorra dhomh fhìn. Bho gheibhinn gu h-àrd cha robh e cho dona oir bha m’inntinn gu lèir air mo ghnothaich. Bhiodh sinn nar suidhe ann an rùm mòr le teine guail, agus nan tuitinn ’nam chadal ’se dùsgadh an uairsin a’ chuimhne as làidir a tha agam air na làithean sin. Seo air òran beag a sgrìobh mi mu dheidhinn.

DUSGADH ANABAICH

Fad’ o thaigh m’athair
’Nam shuidhe ann an cathair
Mo shùil air a’ chagailt
’S air lasair a’ ghuail;
Feitheamh an òrdugh
Dhol suas dha na sgòthan
Os cionn na Roinn-Eòrpa
San dorchadas fhuar.

Chan eil mi nam aonar
A-nochd anns an t-seòmar
’Nan cadal neo còmhradh
Tha mòran eile ann;
Oigridh ghlan bhòidheach
Le gruaidhean gun chòinneach
O dhachaighean brònach
Is pàrantan fann.

Air sgèith tha mo smaoin
Thar cuan agus raoin
Gu cuideachd mo ghaoil
Agus m’eòlais;
Gu m’athair ’s mo mhàthair
An dràsd’ ann an àmhghar
Gun càil aca làthair
Ach dòchas.

Cha b’ann dha mo dheòin
Thàinig cadal cho ciùin
’S air eilean mo rùin
Ann an aisling bha mi;
Mar sgàthan am bàgh
Geal ghainneamh air tràigh
Sàmhchair an àigh
Agus sìth.

[TD 210]

B’ anabaich mo dhùsgadh
Nuair chuimhnich mi às ùr air
Na mìltean gunna spùtadh
Gar lèireadh;
Solais-lorg cho dìreach
Mar pheansailean a’ sgrìobhadh
Eachdraidhean gun bhrìgh
Air na speuran.

Bha tiotan ann mar uairean
Beatha is bàs air tuaiream
Fuil is feòil is buadhan
’Nan èiginn;
’S a’ fear nach fhac’ le shùil e
Cha thuig e nis co-dhiù e
’Se gòraich a bhith ’n dùil
Gum bi spèis aig.

An dùsgadh ud gu h-àraidh
Cha dhìochuimhnich gu bràth mi
Bu dorra e dhomh na’n gàbhadh
’S a’ leireadh;
’Sann a siud bha ’n àmhghar
Nach lùiginn dha mo nàmhaid
’S gann gun tuig a’ Sàtan
Gu lèir e.

’Se fradharc math air an oidhche càil a b’fheumail do sgiobadh bomair agus bhiodh a’ lighich a’ coimhead ri ar sùilean glè thric. Bha e ag ràdh gu robh mo shùilean fhìn air leth geur air an oidhche, ach bha balaich Austràilia air leughadh mun ath-fhradharc anns a’ Ghàidhealtachd agus ’se seo ’nam beachd-san bu choireach gu faicinn rud fada mus fhaiceadh iadsan e. Bu mhath beagan dhan a fhradharc sin an-diugh.

Tha e duilich dealbh a dhèanamh air an t-sealladh os cionn na targaid. Chitheadh sinn lasair an teine air na sgòthan fada mu ruigeadh sinn an t-àite. Bhiodh an t-adhar làn do losgadh gunnaichean a’ nàmhaid agus na solais-lorg (ceudan aca) ag obair gun abhsadh; bhiodh pleunaichean a’ tuiteam ’na smàl, agus air a h-uile taobh bhiodh a’ “<eng>flak<gai>” mar sgòthan beag, grànnda, dubh. Bhiodh e uaireannan cho faisg ’s gun cluinneadh sinn criomagan a’ bualadh air slige a’ phleun, agus glè thric dh’fhairicheadh sinn fàileadh an fhùdair.

’Se na mionaidean mus leigeadh sinn sìos na bomaichean bu chunnartaich a bh’ann oir dh’fheumadh sinn cùrsa dìreach a ghleidheadh, ach nuair a dh’fhalbhadh an t-eallach dh’fhairichinn am pleun a’ toirt leum sunndach mar gum biodh i air faochadh fhaighinn. Chuireadh a’ sgiobair a’

[TD 211]

sròin sìos an uairsin agus cha b’fhada gum biodh a’ losgadh air ar cùl. Ach dh’fhairicheadh sinn glè fhada e.

Bhiodh pleunaichean a’ nàmhaid a’ feuchainn ri ar lorg gu ruigeadh sinn am muir, agus corr uair leanadh iad sinn gum biodh sinn a’ tighinn sìos agus loisgeadh iad oirnn nuair nach biodh dùil againn riutha. Ach mun àm seo bha sinn eòlach agus cha robh toll a dhèanadh iad nach cuireadh sinn tarag ann.

Bhiodh ar sgiobadh talaimh a’ feitheamh ruinn agus cha bhiodh iad fhèin fada càireadh a’ bhomair agus ga dèanamh ullamh airson an ath thuras.

Thigeadh caileagan a’ W.A.A.F. le tea is cofaidh agus bhiodh biadh math againn mus deidheadh sinn a chadal. Ach mar bu tric bhiodh sèithrichean falamh aig a’ bhòrd.

Chaidh sinn air feadhainn dha na turais a b’ainmeil a bh’ann. Bha iad ainmeil aig an àm co-dhiù agus thàinig balaich nam pàipearan naidheachd gar coinneachadh. Chiad uair a riamh a chuir iad 1000 bomair a sgrios baile bha sinn ’na measg — aig Cologne. Dà latha an dèidh sin bhuail sinn Essen leis an aon àireamh, agus chaidh 2000 tunna a leigeil sìos gach oidhche. Chaidh sinn aon uair dhan a’ Fhraing leis a’ latha. Bha 94 Lancasters ann, bàrr sgiath ri bàrr sgiath, sìos gu <eng>Land’s End<gai> agus a-mach dhan a’ chuan gus nach fhaiceadh a’ radar sinn.Thionndaidh sinn gu ’n ear agus aig 50 troigh os cionn na mara thàinig sinn gu fearann na Fraing. Bha sinn cho ìosal ’s gum b’ fheudar dhuinn dìreadh nuair a ràinig sinn na creagan. Bha tuathanaich a sin a’ treabhadh le eich agus ghabh na h-eich an caoch agus ruith iad le na crainn. Nuair a sheall mi air ais bha ’n caoch air na tuathanaich cuideachd leis a’ rachd. Mhill sinn an t-earrach air na bodaich.

Bhuail sinn factoraidh aig àite air an robh Le Creusot. Chan eil cuimhne agam dè bha iad a’ dèanamh ann ach ’s iongantach gun rinn iad càil tuilleadh a siud.

Chaidh sinn cuideachd dà thuras dhan an Eadailt, leis an latha gu Milan, agus air an oidhche gu Genoa. Bha gealach bhrèagha ann nuair a chaidh sinn gu Genoa agus bha againn ri cur charan os cionn Mount Blanc gun tigeadh an uair airson an targaid a bhualadh. Bu bhòidheach a’ sealladh shuas a siud ach cha robh mòran tlachd againn an oidhche ud.

Air an t-slighe dhachaigh thàinig pleunaichean Mussolini as ar dèidh ach cha bu dàna leo tighinn faisg air a’ Lancaster.

Bha e mu àm na tea nuair a bhuail sinn Milan ’s bha na daoine dol dhachaigh bho’n obair. Bha sinn cho ìosal ’s gu faca mi na daoine leum o na bàidhsagalan agus a’ dol dha na dìgean air falach.

Fhuair sinn an sin làithean saor agus chuir iad mise gu Kinloss leis a’ bhomair. Nuair a thill sinn an ceann seachdain bha am pleun againn air a call le sgiobadh eile.

Thug iad dhuinn tè ùr agus cha b’fhada gu robh sinn air turas dhan a’ Ghearmailt a-rithist. Mar a thachair ’se seo an turas bu mhiosa bha againn

[TD 212]

a riamh.

’Sann gu Aachen a chaidh ar cur an oidhche seo. Bha ’n tìde grànda, sgòthan le dealanaich agus nuair a bha sinn ag ullachadh airson ar h-eallach a leigeil sìos bhuail a’ “<eng>flak<gai>” sinn uabhasach dona. Lìon am pleun le ceò ’s nuair a fhuair sinn a-mach às a’ losgadh chunna sinn gu robh an dà inneal air an taobh chlì gun fheum agus bha ’n ola sileadh gu cabhagach às an tanc a bh’air an taobh cheart. Glè aithghearr bhiodh sinn gun inneal idir.

Ach bha dòigh air an ola bha anns an tanca chlì a thoirt gu na h-innil air an taobh cheart agus le beagan spàirn rinn sinn seo. Ach bha sinn fhathast ann an droch shuidheachadh agus bha e uabhasach duilich dhan a’ sgiobair gleidheadh a chùrsa. Leis an ùpraid a bha ann cha robh càil a dh’fhios againn càite a robh sin. Co-dhiù thug sinn i gu fearann Shasainn — àite air a bheil <eng>West Malling<gai> — ach ged a chuir iad solas air an talamh dhuinn bha na sgòthan cho ìosal ’s nach robh e furasd a thighinn sìos. Nuair a bhrist sinn troimh na sgòthan bha sinn faisg air meadhan a’ “<eng>runway<gai>”. B’fheudar feuchainn timcheall a-rithist agus cha robh barrachd air troigh eadar sinn agus mullach nan taighean. Thachair an aon rud an ath thuras agus thog an sgiobair na cuibhlichean agus leig e sìos am pleun air a broinn. Abair stradagan is teine is sgrìachail bhon phleun nuair a chaidh a stialladh às a chèile. Ach thug sinn ar casan às a-rithist. Chuir iad sinn dhan an <eng>ambulance<gai> ach nuair a chunnaic iad nach robh ar cnàmhan brist thug iad dhuinn glainne uisge-beatha agus biadh.

Theab an Nèibhi againn fhìn cur às dhuinn uair no dhà. Nan turchradh dhuinn a thighinn faisg air Portsmouth etc air ar slighe dhachaigh loisgeadh iad oirnn. Bha gunna beag agam agus dà urchair ann le dathan orra — dathan a’ latha — mar a chanadh iad — agus loisginn seo nam biodh an Nèibhi a’ fàs sgianach, ach cha leigeadh iad orra gu robh iad ga choimhead! Nuair a thigeadh sinn a-nuas bhiodh sinn cho feargach ’s gum biodh a’ sgiobair a’ cur fòn gu Portsmouth a dh’fhaighneachd dè ’n taobh air an robh iad as a’ chogadh!

Chrìochnaich mi fhìn is Uisdean an dara “<eng>tour<gai>” agus cha robh iad ag iarraidh air duine barrachd a dhèanamh. Chaidh an còrr dhan a sgiobadh a mharbhadh nuair a chaidh iad air ais air an dara “<eng>tour<gai>”. Le sin cha robh air a fàgail dhan an dà sgiobadh ach an dithis againn.

Aig toiseach a’ chogaidh bha iad ag ràdh nach robh sinn a’ dèanamh gu leòr sgrios anns a’ Ghearmailt; aig deireadh a’ chogaidh ’se a bha aca gun rinn sinn cus. Ach tha mi glè chinnteach nach e duine a thàr le bheatha à Belsen no Dachau a bha ag ràdh gun rinn sinn cus sgrios air Gearmailt Hitler.

Tha mi fhìn is Uisdean a sgrìobhadh gu chèile fhathast ach tha sinn air an R.A.F. fhàgail bho chionn fhada. An dèidh a’ chogaidh cha b’e ’n aon seòrsa R.A.F. a bh’ann agus ged a bha ioma caraid math agam anns na bliadhnaichean sin cha b’e ’n aon seòrsa càirdeas a bh’ann ris an dàimh a bha againn ri chèile anns a’ phleun.

[TD 213]

B’aithne dhomh feadhainn a dh’iarr air ais a dhèanamh tuilleadh, agus chaill mi fhìn dà charaid mhath a rinn seo. Bidh mi gu bràth ga moladh, ach cha robh iarraidh agam fhìn dhan a’ Ghearmailt tuilleadh. Nach math a’ seirbheiseach a ni na dh’iarrar air.

[Sanas]

[TD 214]

<eng>F.F.S. RENONCULE<gai>
le Dòmhnall Dòmhnallach (An Gearasdan)

B’i an <eng>corvette F.F.S. Renoncule (Free French Ship)<gai> an treas bàta air an robh mi aig àm a’ chogaidh. Chaidh mise, gun aon fhacal Fraingeis, a chur ’nam <eng>Radio Mechanic<gai> air an Renoncule ann an Grianaig, an dèidh tilleadh às an Ruis air H.M.S. Honeysuckle. Chan eil mi cinnteach ciamar a fhuair an sgiobair a-mach gun obraichinn seata radar (b’e càradh seataichean an obair a bha còir a bhith agam) ach bhon a bha luchd-obrachaidh radar gann dh’iarradh orm a dhol air faire còmhla ri Frangach, aig nach robh facal Beurla, air a’ bhòidse gu Casablanca.

Cha robh an oifis radar ach mu shia troighean air gach rathad. Ach a bharrachd air a sin bha an oifis ann an dorchadas. Cha robh ri fhaicinn ach loidhne uaine mu shia òirlich air an t-seata agus figearan air cleoc. An ceann a h-uile leth-uair dh’fheumadh duine an seata fhàgail agus am fear eile àite a ghabhail. Mar sin an dèidh dhomh mo leth-uair a chur seachad a’ coimhead air an loidhne uaine chrathainn am fear a bha còmhla rium is chanainn san Fhraingeis a b’fheàrr a bh’agam “O.K.” is fhreagradh esan sa’ Bheurla a b’fheàrr a bh’aige “O.K. Jock.” B’e siud ar còmhradh a h-uile leth-uair fad na ceithir uairean a bhitheamaid air faire.

Le a dhol a-mach pìos mòr sa’ Chuan Siar agus an sin tilleadh air ais, thug sinn mu thrì seachdainean mun do ràinig sinn Casablanca. Feumaidh mi innse gu robh sinn ag ithe an aon aran a thug sinn air bòrd ann an Grianaig agus b’e sin a thug oirnn feuchainn ri biadh fhaighinn sa’ bhaile.

Chaidh iarraidh oirnn uiread seo de dh’fhosglaidhean neo chinn sràidean a sheachnadh mun ruigeamaid am pìos ceart den bhaile. Dh’fhaoite gun deach sinne ceàrr nar cùnntais neo fhuair sinn am fiosrachadh ceàrr, ach thachair dhuinn a bhith a’ coiseachd san <eng>chashah<gai> — pàirt nan Arabach den bhaile — mun tug sinn an aire gun robh sinn sa’ bhad cheàrr. Bha na sràidean caol, is thall ’s a-bhos bha daoine le coltas fiadhaich ’nan suidhe neo ’nan seasamh sna dorsan. Cha do chuir na daoine sin dragh sam bith oirnne ach cha b’e sin don chloinn a bha cho pailt ri seangain. Bha iad sin an crochadh ri ar làmhan is ri ar casan ag iarraidh <eng>cigarettes<gai>. Gu fortanach bha <eng>cigarettes<gai> gu leòr againn agus nuair a gheibheadh fear againn làmh saor thilgeadh e dha no trì air falbh is dh’fhalbhadh a’ ghraisg ’nan dèidh, ach bha uiread eile (dh’fhaoite an aon

[TD 215]

fheadhainn) a’ feitheamh oirnn aig an ath oisean.

Bha iad ag èigheach facal mar ‘<eng>Scots<gai>’ ach tha mi cinnteach nach e Albannaich a bha iad a’ ciallachadh ach amadain. An dèidh a dhol timcheall iomadh oisean is iomadh <eng>cigarette<gai> a chall ràinig sinn mu dheireadh am pàirt ceart den bhaile is dh’fhàg a’ chlann sinn.

Chaidh sinn a-staigh do thaigh-budhe is dh’ordaich sinn biadh: brot, cearc is buntàta, is measan. Thàinig truinnsear a-nall le drùthag de rud uaine air a grunnd — coltach ri lìonanaich. Dh’òl sinn am balgam a bh’ann ach chan eil cuimhne agam dè am blas a bh’ air. An sin thàinig truinnsear eile le beagan ghrìolagan, pìos craiceann, cnàimh is bìdeag sitheann. Tha mi a’ smuaintinn gu robh a’ chearc ud a’ ruith airson mìltean san Sahàra mun do rugadh oirre oir bha pìos a fhuair mise cho ruighinn ri pìos rubair. An dèidh sin fhuair sinn sia deutaichean. Cha eil cuimhne agam dè chosg na bha seo ach phàigh sinn e le <eng>cigarettes<gai> — b’fheàrr leis na daoine sin na airgead tioram.

Bha mi a’ togail facal neo dhà de Fhraingeis an dràsda ’s a-rithist ach cha b’e na facalan a b’fheàrr a bha mi a’ cluinntinn mar bu trice. Bha iad a’ cleachdadh faclan mar buachair is faclan mar sin cho tric is gum b’fheudar dhomh a bhith gu math faiceallach dè thogainn neo dè theirinn.

Air an t-siathamh latha den Og-mhios 1944 (<eng>D-Day<gai>) bha an <eng>Renoncule<gai> cuide ri iomadh bàta eile aig cladach na Frainge. Bha sinne na b’fhaisge air a’ chladach na bha luingeas mhòra chogaidh na Nèibhidh is mar sin bha sinn eadar na gunnachan a bha losgadh bho thìr agus gunnachan na Nèibhidh a bha a’ losgadh bho mhuir. Cha robh e laghach sam bith a bhith sa’ stèidh sin le ‘<eng>shells<gai>’ a’ tuiteam thall ’s a-bhos. Ach co-dhiù, cha do bhuaileadh sinne.

Nuair a chaidh na Gearmailtich a phutadh a-mach à Normandy fhuair feadhainn de na Frangaich cothrom a dhol air tìr agus tadhal air an daoine. Thàinig fear dhiubh air ais le botal <eng>cider<gai> mar a thuirt e fhèin, agus dh’fhaighnich e an gabhainn balgam. Thuirt mi gun gabhadh is thug mi nall cupa — cha robh glainneachan againn — is chuir e drùthag bheag ann. Bha dath is fàileadh <eng>cider<gai> air a stuth is bho nach robh mòran ann thilg mi seachad e. Ach ma thilg, dh’èirich a h-uile gas gruaige ’nan stob air mo cheann agus ràinig an stuth chan e mhàin an stamag ach na h-òrdagan. Cha do bhlais mise riamh air stuth cho làidir. Chan eil mi cinnteach fhathast dè an seòrsa <eng>cider<gai> a bh’ann.

Their daoine gun e Frangaich còcairean cho math is a tha air an t-saoghal ach cha b’urrainn dhòmhsa sin a ràdh mun chocaire a bh’againne. Dhèanadh esan rud sam bith ach còcaireachd. Nan tachradh stèic a bhith againn thogadh esan làn lonaid de dh’ola à seann phucaid aig ceann an stòbh agus thilgeadh e sin air uachdar an stòbh, nach deach a ghlanadh bhon chiad latha a chaidh a chur don bhàta. Bhuaileadh e an stèic air uachdar na bha sin agus nuair a dhadhadh neo loisgeadh aon taobh chuireadh e car dheth agus nuair a bha an taobh eile loisgte bha e, air rèir a’ chòcaire,

[TD 216]

deiseil, ged a bha am meadhan cho amh ’s a bha e riamh.

Cha robh a chòcaireachd eile mòran na b’fheàrr. Gu tric bha am buntàta againn air an deargadh leis an fheòil air an uachdar. Bha am brot a bha sinn a’ faighinn a’ tighinn às an aon phoit anns an robh e a’ goil aodach salach sa’ mhadainn. Ach co-dhiù le a bhith a’ goid bhriosgaidean às na bàtaichean-teasargain agus a bhith a’ còcaireachd nuair a gheibheamaid an cothrom cha do thachair olcas dhuinn a dh’aindeoin acras agus droch bhiadh.

Tha cuimhne agam air a’ chiad turas a dh’fheuch sinn ri cèic a dhèanamh air an Renoncule. Cha deach duine riamh cho mionaideach ris na toimhsean a fhuair sinn, na sinne. Cha robh gràinne a bharrachd anns a’ chupa flùir neo anns an spàin shiùcair neo ann a spàin sam bith eile. Chuir sinn am measgadh a rinn sinn ann an cnogan ’s chuir sinn e san àmhainn. Mu uair an dèidh sin chaidh mise a choimhead an robh an cèic deiseil, ach nuair a dh’fhosgail mi doras na h-àmhainn cha robh ri fhaicinn ach àmhainn làn taois. An dèidh a bhith a’ piceadh ’s a’ sgrìobadh airson greis, fhuair mi an cnogan ann an meadhan na h-àmhainn le taois cho amh ’s a bha e riamh. Thachair seo dà thuras eile mun d’fhuair sinn nàdur de chèic a ghabhadh ithe.

’Se rud a bh’ann nach do dh’innis duine dhuinn gu robh a leithid de rud ann ri <eng>self-raising flour<gai>, agus chuir sinne, a dh’aindeoin tòimhsean cho mionaideach, uiread de shòda is <eng>cream-of-tartar<gai> sa’ mheasgadh ’s a thòcadh làn cupa gu làn pucaid. Cha robh sinn a’ faighinn mòran cothrom airson còcaireachd ach ghabhadh na bha sinn a’ dèanamh — dona ’s gun robh e — ithe.

Ged a b’e mo dhleasanas a bhith a’ càradh seataichean radar is rèidio ’s mi dh’fheumadh a bhith ag obrachadh seata radar aig <eng>action stations<gai>. Tha mi a’ smuaintinn gu robh barrachd earbsa aig an sgiobair annamsa na bha aige ’na luchd-dùthcha fhèin. Bhithinnsa ag innse dha na bha a’ tachairt ann am Beurla is fhreagradh esan mi facal air an fhacal na thubhairt mi, agus an sin dh’eadar-theangaicheadh e na thubhairt mi gu Fraingis airson na h-oifigearan air an drochaid. Sin mar a dh’ionnsaich mi figearan ann am Fraingis.

Bha mi mu bhliadhna air an Renoncule mun deach mo thilleadh air ais gu Grianaig turas eile gu bhith a’ càradh seataichean bhàtaichean an sin.

[TD 231]

BIADH IS CAITHEAMH-BEATHA ANN AN SGIRE BHARABHAIS (III)

Rannsachadh anns a’ cho-cheangal a tha eadar pàtranan toraidh, roinn agus caitheamh air biadh, agus sgrùdadh air leasaichidhean ann an riaghailtean na coimhearsnachd.

le Cairistìona A. NicRisnidh
Colaiste na Bànrigh, Glaschu.

Tha e rudeigin furasd a thuigsinn gu bheil co-cheangal eadar pàtranan toraidh, roinn agus caitheamh air biadh agus leasaichidhean ann an riaghailtean na coimhearsnachd gu h-àraid nuair a tha pàtranan stoc agus toradh air an cur sìos ann an grafaichean mar anns an earrainn mu dheireadh. Tha na grafaichean a’ sealltainn gu soilleir mar a dh’atharraich cùisean a bhuineadh do chroitearachd leithid bàrr agus stoc agus bhon a tha iad sin air an dual ri chèile còmhla ri rudan eile as a’ chultur tha e follaiseach gum bi buaidh aig na h-atharraichean sin air cùisean eile ann an caitheamh-beatha nan daoine agus gu h-àraidh air dlùthachd na coimhearsnachd troimh a mheud ’s a bha agus a tha na coimhearsnaichean ann a comain a chèile.

As an earrainn seo seallar ri atharraichean ann an cùisean eile a tha a’ toirt fianais gu bheil dòighean bidhe glè mhòr aig cridhe na cùise, cùisean leithid daltachd, còir fearainn, cànan, creideamh is eile.

Thathar a’ dèanamh a-mach gu robh iomadh seòrsa daltachd (<eng>fosterage<gai>) air a cleachdadh anns a’ Ghaidhealtachd ’s na h-eileanan troimh na linntean, feadhainn airson gràdh neo càirdeas neo gin-math, agus feadhainn eile ’s dòcha cuideachd neo a-mhàin airson pàighidh air choreigin. Bha feadhainn a’ cur feum air cùmhnant sgrìobhte neo air facal agus fianais ged nach robh sin a’ tachairt an còmhnaidh.

Eadhon as a linn seo fhèin bha seòrsa de dhaltachd air a cleachdadh ann a Leòdhas. Cò nach cuala mun a’ bhalach a chaidh a thogail ann an taigh a sheanar? Glè thric thogadh seanair agus seanmhair ogha. Shealladh an t-ogha às dèidh na seann daoine agus shealbhaicheadh an t-ogha an taigh ’s an lota nuair a bhàsaicheadh iad. Mar an ceudna, mur bitheadh leanabh aig caraid, thogadh iad leanabh a bhuineadh dhaibh, troimh chàirdeas fala mar

[TD 232]

bu thric. Dìreach mar a bha an t-ogha le seanair agus seanmhair, bha e air a chur air an dalta seo cuideachd coimhead às dèidh na seann daoine gus am bàsaicheadh iad agus an uair sin ghabhadh e sealbh air an taigh ’s an lota. Mar seo bha bannan càirdeis air a snìomh na bu teinne eadar teaghlaichean agus bha seo air a shealltainn gu tric ann a bhith a’ cuideachadh a chèile le obair na croit ’s eile.

Ach bha seòrsa eile de dhaltachd ann as an robh gin-math dha dhèanamh ri leanabh agus teaghlach nuair nach b’urrainn da mhàthair bainne chìoch a thoirt dha neo nuair a bhàsaicheadh màthair naoidhein. Thachair a lethid seo air gach taobh de mo theaghlach fhèin anns an dà linn a chaidh seachad agus ’se teaghlach ainneamh a Leòdhas nach urrainn a sgeula cheudna innse. Bha bràthair seanmhar agam an am Baile Ard Bhoraigh a fhuair am bainne bho bhean fear MacThòmais ann an Ard Thong. Bhàsaich a mhàthair nuair a rugadh e agus d’altromas tè Ard Thong e còmhla ris a leanabh aice fhèin. Gus na d’fhàs mi suas bha làn dhùil agam gu robh càirdeas fala eadar an dà theaghlach, bha leithid a dhàimh aig buill de na teaghlaichean ga shealltainn ri chèile. Mar an ceudna thug boireannach eile à Siadar bainne do bhràthair mo mhàthar airson seachdain no dhà nuair a rugadh e oir bha a mhàthair tinn. A chionn gu robh cùram ga ghabhail dha na naoidheanan, bha bannan càirdeis air a snìomh eadar na teaghlaichean. Bhitheadh iad a’ tadhal air a chèile is a’ cuideachadh a chèile le obair croit na bu mhotha na a bhiodh coimhearsnaichean eile nam bitheadh iad a fuireach rudeigin faisg air a chèile.

Tha mi an dùil gun tàinig botail le sineachan rubair airson naoidheanan ann an cleachdadh air an tuath ann an Leòdhas roimh dheireadh na naoidheamh linn deug. Ri linn a’ chiad chogaidh dh’fhàs an cleachdadh a bhith ri cur leanabh air a ‘bhotal’ na bu chumanta agus bha seo a’ fàgail màthraichean saor airson obair na croit ’s eile a dhèanamh an uair a bha a’ mhòr-chuid de na fireannaich air falbh bhon taigh oir bha seo a’ fàgail nach robh an altromas gu tur an urra ri na màthraichean. Bha e furasd do sheanmhathairean neo buill den teaghlach altromas agus bainne cruidh a thoirt don naoidhean. Ri linn an dara cogaidh thàinig ‘<eng>National Dried Milk<gai>’ agus ghabh seo gu mòr àite bainne cruidh airson naoidheanan. Chuir seo tuilleadh sgaradh eadar toradh na talamhain agus biadh cloinn bheag oir cha robh uimhir a dh’fheum air a’ bhò neo air a math airson biadhadh na cloinne.

Ach chunnaic Iain Buchanan taobh eile de dhaltachd a bha ri dèanamh fòirneart agus cruaidh-chàs air feadhainn de luchd na tuath aig deireadh an ochdamh linn deug as Na Hearadh agus tha e glè choltach gu robh a leithid a’ tachairt ann an Leòdhas cuideachd. Thaghadh a fear-tac a fear a b’adhartaich de na fir tuath aige agus mar gum bitheadh e a’ cur urram mhòr air, bheireadh e dha fear de na naoidheanan aige airson a thogail gus am biodh e mu thimcheall deich na dusan bliadhna. An uair sin thigeadh na pàrantan ga iarraidh airson a chur gu foghlam. Bhithte an dùil gun

[TD 233]

deidheadh an t-òganach a chur dhachaigh le aodach math agus tiodhlaicean de chrodh ’s de chaoraich. Bha e coltach nach robh suim sam bith aig an fhear-tac neo a theaghlach ga ghabhail ris na rinnear ris a leanabh mur a bitheadh seo dèanta neo na sguradh na tiodhlaicean a thighinn. An uair sin bhathar a’ coimhead sìos orrasan a dh’àraich a leanabh. (1)

Ann a sgrìobhadh a rinn nighean le fear-tac a bha ann an Dal aig toiseach an naoidheamh linn deug, tha sinn a’ faicinn gur ann bho mhnathan nan ‘cotairean’ a fhuair an teaghlach sin bainne cìoch. Chan eil i ag ràdh gu robh rud sam bith ceàrr air a màthair a bha ga cumail bho bhith ag altromas na cloinne i fhèin. Ach bhon a bha an seòrsa seo de dhaltachd fasanta am-measg fir-tac bhiodh e glè choltach gu robh an leithid ceudna ’s a bha a’ tachairt anns Na Hearadh a’ tachairt ann a Leòdhas cuideachd. (2)

Tha e na adhbhar smaoineachaidh an dàimh agus an ceangal a tha eadar daoine agus an talamh gu h-àraid anns a’ Ghaidhealtachd. Tha seo ri dol fada seachad air an ceangal a tha feumalachd talaimh a thaobh toradh, stoc agus bàrr a’ toirt mun cuairt. Canaidh cuid, ‘’Se an talamh againn fhèin a h-ann — tha còir againn air bho ar sinnsearachd’. Canar rudeigin mar seo cuideachd gu h-àraid mu dheighinn sealg fèidh agus iasgach nam bradan. Tha cuid den bheachd gu lorgar riamhaichean a’ chreideimh seo ann a lagh nan Lochlannach. Dh’fhàg iadsan mòran às an dèidh a tha anns a’ chultur fhathast mar ainmean àiteachan agus dhaoine. Mar sin tha e furasd a chreidsinn gun do dh’fhàg iad meuran den lagh cuideachd a tha a’ togail an ceann as a’ chultur agus ann an caitheamh-beatha an t-sluaigh.

Tha e coltach gur e brìgh lagh nan Lochlannach, ’se sin an lagh Udal, gur ann leis a’ chiad duine a ghabhadh sealbh ann an talamh a bha e, saor agus an asgaidh. Chan e a-mhàin gur ann leis a bha a fearann, ach cha b’urrainn dha a thoirt seachad a-mach às an teaghlach neo a shliochd ged a bhiodh e a’ miannachadh sin a dhèanamh. Tha beul-aithris glè làidir ann an cultur muinntir Leòdhais, agus mar an ceudna tha cumail càirdeas agus sloinntearachd air a cleachdadh glè mhòr cuideachd. Tha fios gum bithte a’ bruidhinn air co leis a bha an talamh ud neo an talamh eile. Mar sin cuideachd, bha agus tha luchd na tuath a’ smaoineachadh agus a’ creidsinn gur ann le an sinnsearan a bha an talamh agus a-nis gur ann leotha fhèin a tha an talamh ’s na tha air agus ceangailte ris a thaobh iasg, fèidh agus eile.

Thàinig seo a-mach gu làidir aig àm a <eng>Napier Commission<gai> ann an 1883. Thuirt Calum MacPhàil à Siabost a Deas, “Tha an talamh linn le còir” (3) Mar an ceudna bhruidhinn Tormod Moireasdan à Breinis mu dheidhinn seann chòirichean ionaltraidh a’ bhaile air a’ mhòintich. (4) Chan eil fiù ’s nach tubhairt a <eng>Napier Report<gai> fhèin gu robh tuathanaich bheaga a’ creidsinn nach b’urrainn do dhuine sam bith an cur às an fhearann airson gu robh e anns an teaghlach bho a sinnsearachd. (5)

Mar an ceudna ann an 1805 bha an t-Iarla Selkirk ag ràdh gu robh tuathanaich na Gaidhealtachd a’ creidsinn gu robh còir sònraichte aca air

[TD 234]

[Sanas]

[TD 235]

an fhearann a bha aig an athraichean. Thuirt e cuideachd nach robh iad a’ faicinn eadar-dhealachadh sam bith eadar còir a’ cheannard agus an còir aca fhèin. A-rèir cùnntais bha seo dìreach a-rèir a lagh Udal ged nach duirt esan sin. (6)

Chuala mi bho chionn fhada sgeula mu thimcheall bodach ann a Sgìre Bharabhais a tha a’ soillseachadh na creideamhan sin a thaobh còir fearainn. Bha am bodach a’ fàs aosda. Bha e a’ fuireach ’na aonar ann a fìor sheann taigh dubh, le teine am meadhon a làir. Cha robh càirdean faisg aige a shealladh às a dhèidh agus bha e ro thruagh ’na shlainte airson a chroit obrachadh neo a thaigh a chumail dìonach. Mar sin chaidh fear eile, duine òg anns a’ bhaile a bha feumach air lota airson a h-obrachadh agus taigh a thogail, far a robh e, agus thabhaich e rud math airgid air an t-seann fhear airson a lota. Thubhairt e ris na faigheadh esan a lota gu faodadh am bodach ris an fhear òg gu dòigheil, modhail agus mu dheireadh thubhairt e, “Tha sin glè mhath a Mhurchaidh, ach cha cheannaich sin an fhuil.” Mu dheireadh, thug am bodach a chroit seachad an asgaidh do fhear de chàirdean fad às, agus bhàsaich e mar a bha e beò, bochd ann an airgead ach sona gun do dh’fhuirich a lota ‘as an fhuil’. Mar seo thathar den bheachd gur ann bho riamhag den lagh Udal a thàinig an creideamh gu feumar an talamh a chumail anns an ‘fhuil’. ’Sann airson seo cuideachd, tha mi ’n dùil, a tha e cho duilich do chroitearan Leòdhais croitean a leigeil seachad ged a bhiodh na croitean sin bàn agus ri dol bho fheum.

Eadhon aig toiseach na seachdamh-linn-deug bha muinntir ceann a deas Alba a’ coimhead air a’ Ghàidhlig mar an adhbhar air cho fad air ais ’s a bha an ceann a tuath ’nam beachd-san, ged nach biodh e dualtach gun gabhadh muinntir a’ chinn a tuath ris a’ bharail sin a thaobh na Gàidhlig neo eadhon a bhith ‘fad air ais’. ’Sann airson cur às do dhòighean nan Gaidheal a chaidh na ‘<eng>Fife Adventurers<gai>’ a chur a Leòdhas, ach d’fhàillig an sgeama sin. Stèidhich achd a’ <eng>Phrivy Council<gai> ann a 1616 gu feumadh clann fir aig an robh saidhbhreas sònraichte foghlam fhaighinn ann a sgoiltean as a’ Ghalldachd bho bhiodh iad naoi bliadhna a dh’aois. Ann an sin dh’ionnsaicheadh iad leughadh, sgrìobhadh agus bruidhinn Beurla. Mar seo bhathar an dùil gun toireadh iad dòighean na Galltachd dhachaigh leotha agus a thaobh ’s gur e clann fir-tac agus feadhainn eile ris a robhar a’ coimhead airson sealltainn adhartachd a bhiodh anns na sgoilearan sin, bhathar an dùil gum biodh buaidh aca air dòighean an t-sluaigh troimh bhith a’ strì riutha. ’Se sin gun atharraicheadh a’ Ghaidhealtachd gus mu dheireadh gum biodh e coltach ris a’ Ghalltachd. Mar sin bhuannaich a’ Bheurla inbhe sòisealta cho math ri bhith feumail air dòighean eile.

An uair a thàinig sgoiltean an S.S.P.C.K. a Leòdhas ann an toiseach an ochdamh-linn-deug, bha iad a’ teagaisg creideamh, leughadh, sgrìobhadh, cùnntadh agus fuinn na salm. Bha an teagaisg ann am Beurla agus bha Ghàidhlig air a toirmisg gus an leth mu dheireadh dhen a linn nuair a thuigear gu robh a’ chlann a’ deanamh na b’fheàrr às an fhoghlam le bhith

[TD 236]

air an teagaisg anns a’ chànan aca fhèin. (7) Ach bha faobhar eile air a’ chùis. Ann an 1841 thubhairt fear-cathrach coimitidh a bha ri coimhead a-steach ann an cùisean Gaidhealach a thaobh eilthireachd mar dhòigh air faochadh bochdainn, gu faodadh a’ Ghàidhlig obrachadh na h-aghaidh fhèin. Thubhairt e, “Mar as luaithe a bhàsaicheas a’ Ghàidhlig, ’sann as fheàrr, ach ’se an dòigh ’s luaithe a thachaireas sin daoine fhòghlam ’nan cànan fhèin.” (8)

Ach aig an àm sin cha robh muinntir na tuath glè inntinneach mu thimcheall an cloinn a bhith ag ionnsachadh Beurla co-dhiù, no eadhon ri dol gu fòghlam idir. Bha iadsan den bheachd gu fàgadh a’ chlann an dachaigh san eilean nam biodh fòghlam no Beurla aca agus bha iad an urra riu airson an cuideachadh le obair na croit agus airson coimhead às an dèidh ’na seann aois. Bhitheadh iad ag ràdh gun toireadh fòghlam sgiathan dhan a’ chloinn.

Ged a bha an S.S.P.C.K. an aghaidh am Bìoball eadar-theangachadh gu Gàidhlig oir bha eagal orra gum biodh sin ’na adhbhar air an sgaradh a bha eadar a’ Ghalltachd agus a’ Ghaidhealtachd a chumail an cleachdadh, chosg iad air eadar-theangachadh an tiomnadh nuadh ann an 1767 agus chuidich sin na sgoilearan le ionnsachadh leughadh. (9)

A-mach air fòghlam bha buaidh sònraichte aig an eaglais air dòighean caitheamh-beatha nan daoine troimh na linntean. Aig amannan bha i glè fhosgailte ’s aig amannan eile glè dhùinte agus cumhang ’na gnè a thaobh a bhith ri cumail na Sàbaid is cùisean eile ann an caitheamh-beatha an t-sluaigh. Bhon àm a thàinig na soisgealaichean (<eng>evangelicals<gai>) anns a’ chiad leth den naoidheamh-linn-deug, às dèidh sin am Briseadh (<eng>Disruption<gai>) ann an 1843 agus gach sgaradh agus aonadh a bha ann bhon uair sin, bha an eaglais a’ fàgail a làrach fhèin air caitheamh-beatha nan daoine troimh na sgaraidhean agus na h-aonaidhean agus mar a thachair iad. Feumar a thuigse nach urrainnear a sluagh a dhealachadh bhon eaglais oir ’se an eaglais an sluagh. Bha cuid leis na sgaraidhean agus leis na h-aonaidhean agus bha cuid eile ’nan aghaidh, agus tha fios gu robh nàbaidhean agus eadhon buill de na h-aon teaghlaichean a-mach air a chèile mu thimcheall na cùisean seo. Bha feadhainn cho fada ceàrr air a chèile ’s nach do bhruidhinn iad ri chèile fad bliadhnachan gun luaidh air a bhith ri toirt cuideachadh da chèile. Tha gnè nan eadar-dhealaichean sin ri faicinn fhathast anns a’ choimhearsnachd. Cha leigear a leas sealltainn nas fhaide na gu bheil dà eaglais ann am Barabhais — Eaglais an Aonaidh agus an Eaglais shaor — airson sin a dhearbhadh.

Bha uair, agus chan eil fada bhuaithe, seadh anns an fhichead bliadhna a chaidh seachad, anns nach robh obair croit sam bith air a dhèanamh aig àm coinneamh ùrnaigh meadhan seachdain. Ach an-diugh, le goinnead dhaoine, feadhainn ag obair ri obair latha pàighte agus cothrom ga ghabhail air luchd tuarasdail, tractoran agus innealan eile, tha tuilleadh agus tuilleadh de obair na croit a’ gabhail àite aig àm na coinneamh ùrnaigh.

[TD 237]

Tha seo fhèin ann an dòigh bheag a’ toirt fianais air mar a tha dòighean coimhnearsnachd, a bha ri tòirt àite sonraichte do chleachdannan na h-eaglais, ag atharrachadh. Tha a saimeant sòisealta, ’se sin a bhith ann an comann a chèile, air a thanachadh leis mar a tha muinntir na coimhearsnachd a’ chuid ’s a’ chuid air an tarraing a-steach do eaconamaidh an airgid.

Anns an dara earann shealladh ris a’ bhuaidh a bha aig dòighean toraidh, roinn agus dèanamh feum de bhiadh ann a riaghlachd coimhnearsnachd a thaobh stoc is bàrr, agus anns an earrann seo shealladh ri sin a thaobh daltachd, còir fearainn, cànan, creideamh is eile. Ged nach deach ruith air a h-uile cuspair neo càil coltach ris, tha iad ri toirt fianais air na h-atharraichean sin a tha air a thighinn air Sgìre Bharabhais agus Bhrù. Thathar an dùil gun tug a meòrachadh a rinneadh ashbhar smaoineachaidh do dhaoine a thaobh an àite a tha aig dòighean bidhe ann an caitheamh-beatha an t-sluaigh agus a’ bhuaidh a tha aig a bhith ann an comann a chèile agus a’ cuideachadh a chèile air doighean coimhearsnachd.

Faic:

(1) <eng>Buchanan J. L., Travels in the Western Hebrides 1782 – 1790, London 1793, 171 – 173.

(2) Morrison K. A., The Legend of the Name of Morrison, Brooklyn, New York, 3, GD46/17/50.

(3) Napier Commission, Minutes of Evidence 1884, 15061.

(4) Ibid, 13850.

(5) Napier Commission Report 1884, 8.

(6) Selkirk, Earl of, Observations on the Present State of the Highlands of Scotland. Constable, Edinburgh 1806, 20.

(7) MacDonald D., Lewis. A History of the Island, Wright, Edinburgh 1978, 143.

(8) First Report from the Select Committee on Emigration, Scotland, 1841, 238.

(9) Mackenzie, W. C., Book of the Lews, Gardner, Paisley, 1919, 182.<gai>

[TD 248]

BRAITHREAN
le Eilidh Watt

Bha Iain air Calum a ruigheachd gu mòr. Bha Iain airson gun seasadh e fhèin ann am bocsa an tractair is gun toireadh Calum air sgrìob e. Ach cha do dh’fhoghainn aon sgrìob dha. Mu dheireadh, is e buidheach de dh’obair gun toradh, thuirt Calum, “Dè mu dheidhinn sinn a dhol a chur buntàta? Is toigh le Iain buntàt’ ùr.”

“O, bhitheadh sin ciatach fhèin,” dh’aontaich Iain sa spot is e suathadh a làmhan gu toilichte. Thionndaich e an currachd clòimhe dearg a bha air a cheann gu faiceallach gus an robh a chluas dheas a’ stobadh a-mach air toll a bha ’na churrachd. Cha b’ann mar churrachd cinn a chaidh am bad aodaich a dèanamh air tùs ach mar chuibhrig airson poit-tì; ghabh Iain taig air is bhitheadh e ga chleachdadh mar còmhdach-cinn. Nar bha e air droch sheòl cha bhitheadh cluas ri faicinn is cha chluinneadh e ach na thogradh e. Bha faoineis mhòr ann an Iain ach mar bu trice bha e soitheamh, umhal; aig amannan bha e glè tharsaing; b’e latha den t-seòrs a bha seo.

B’e bràithrean a bha ’n Calum is Iain is iad glè ao-coltach ri chèile. Bha Calum a-nis a’ sreap ri deich bliadhna fichead, e cuimseach àrd, is cho cumanta anns a h-uile seagh is nach taghadh neach e a-mach às sreath. Ach mhothaicheadh neach do dh’Iain anns an t-seasamh bonn. Ged nach robh e ach dà bhliadhna na bu shine na Calum bha e seangarra, an craicionn na bu ghile na bha nàdurra, am falt creiseach, bàn, air fàs cho tana is gun robh sgall air. Aig amannan bha na sùilean lainnireach ach neo-sheasmhach is suaibh chuthaich annta; aig àm eile bha na sùilean trom, rag, is aig an àm sin bhitheadh e a’ sèapadh air falbh bho dhaoine, ach gu modhail, agus dòcha gun caidileadh e feadh an latha; daonnan bhitheadh e a’ bruidheann ris fhèin gun iarraidh aig air freagairt; daonnan dh’fheumadh e bhith ’n earbsa ri duine foighidneach air choreigin. Bho chaochail am màthair bha e fo chùram Chaluim ged ghabhadh bràthair màthar dha a chùram greiseagan is obair sprèidh na leithid aig Calum, obair a chumadh cho trang e is nach robh rian aige sùil a chumail air Iain.

An latha seo bha Calum toilichte dhol a chur buntàta ged bha

[TD 249]

obair na bu riatanaiche aige is thuirt e ri Iain, “An toir Iain leis sìos am bocsa sìol-curach seo is bheir mi fhìn leam an t-sliobhag is an t-sreang?”

“Cha toir,” ars Iain a’ dol dìreach’ na aghaidh, “ach bheir Iain leis an t-sliobhag is bheir Calum leis am bocsa.”

“Bitheadh e mar sin,” arsa Calum a bha feitheamh an dearbh fhreagairt.

Ann an ùine bheag bha iad aig oisean talaimh a bha air a dheasachadh aig Calum mar tha. Bha Calum a’ dèanamh nan tuill is Iain a’ cur a’ bhuntàta le stiùradh bho bhràthair a theireadh, “Na bi ga chur tarsann,” neo, “Na bi briseadh dhe nam bachallagan is gheibh Iain buntàt’ ùr nas tràithe.” Cha dèanadh Iain ach gàire ged thogadh Calum an t-sliobhag, a’ maoidheadh air. Chumadh Iain air mar thogradh e ag ràdh, “Cuin a gheibh Iain a bhith ’na phutair, a’ dèanamh nan tuill?”

Chanadh Calum, is fios aige gum bitheadh gach ròd cho càm ri cas deiridh coin a dh’ aindeoin sreang, “Gheibh Iain a bhith ’na phutair aig a h-uile toll mu dheireadh anns an ròd.”

Ach thàinig foighidinn Chaluim gu ceann is dh’èigh e gu crosda, “Nach eil mi sgìth a bhith cantainn riut gun am buntàta sin a chur air a tharsaing.”

Leis na facalan thog e ’n t-sliobhag is thug e sgailc air lurgann Iain. Cha b’e cràdh bu mhotha bh’air Iain ach an clisgeadh is chuir e suas am bùirean goirt is e a’ ruith air falbh is Calum a’ coimhead gu fanaideach air. Ach thàinig stad air a bhùirean is air Iain a’ teicheadh. Thill e gu luath is a’ togail a’ bhocsa thaom e ’m buntàta air an talamh. Choimhid e air Calum is rinn e frith ghàire mun d’rinn e le cabhaig air an taigh.

A’ cur bocsa an t-sìl air a cheann, shuidh Calum air a’ smocadh gu foighidneach. Cha robh fad aige ri bhith feitheamh is feadh ’s a bha iad a’ togail a’ bhuntàta far na raoin thuirt Iain, “’Se droch bhalach a tha ’n Iain.”

“’Se,” dh’aontaich Calum, “is dè rinn Iain a-niste?”

“Dhòirt e bainne a’ chait.”

“Fìor dhroch bhalach. Càit ’n do dhòirt Iain am bainne?”

“Dhòirt ann an sèidhir Chaluim. Droch bhalach.”

Aig ceann an t-sreatha thuirt Calum, “Bithidh am pathadh air a’ chat. Bithidh am pathadh air Iain e fhèin. Nach fheàrr dhuinn a dhol suas is tì a dhèanamh?”

“Bhitheadh sin math,” dh’aontaich Iain is e suathadh a làmhan ’na bhriogais. Cha robh guth air cur bhuntàta. “Theid Iain is cuiridh e cupannan air a’ bhòrd.” Cha do ghabh e ach tìde gus a chluas a leigeil ris a-rithist mun d’rinn e air an taigh, a’ fàgail Chaluim agus gach nì a sgioblachadh neo fhàgail, is gun ghuth cò bha gam faicinn, gan cluinntinn.

Bha dithis gam faicinn. Bha Sìne is Simmie, a h-athair, a’ gabhail beachd air dè bha dol feadh an àite. Bha mu bhliadhna bhon thàinig Simmie don àite an dèidh bàs na mnà. Ghabh e taigh air mhàl taobh thall an rasain bhon taigh aig Calum is bha Simmie a’ cur seachad a thìde gu socair ri bhith a’ peantadh dhealbhan neo dòcha ’na sheasamh is uilnean air geata

[TD 250]

fiodha le Calum is e a’ beachdachadh air na bha ri fhaicinn. Ach aon sia seachdainean air ais bha Sìne air tighinn is i òg, làn neirt bodhaig is inntinn. Chionns gun robh i fosgarra ’na nàdur cha b’fhada gus an do chuir i eòlas air muinntir na dùthcha agus ged bhitheadh i ag obair còmhla ri h-athair cha d’fhoghainn sin di is saoghal eucorach ri cheartachadh. Dè bu tinne oirre na Calum is Iain rin ath-leasachadh. Bu tric a theireadh Simmie ris fhèin is i leudachadh air mì-rian an t-saoghail is air Calum gu h-àraid, gum b’fheàrr leis gun rachadh i null còmhla ris; ach chuimhnicheadh e gun robh dragh gu leòr san t-saoghal.

An ceartuair bha Simmie is Sìne ann an àite fasgach ri taobh cnuic, esan ag innleachadh ciamar a dh’atharraicheadh e suidheachadh craoibhe, sgor creige, dathan geura, gus am bitheadh dealbh aige a bhitheadh na bu taitniche don t-sùil. Bha iarraidh mhòr anns an athair mar bha ’na nighean gu bhith leasachadh an t-saoghail; chuir an aois nach robh esan cho èasgaidh.

“Thoireadh sibhse sùil,” arsa Sìne gu às-creideach, crosda, “air dè tha dol thall an siud.”

Shìn i a’ phrospaic a bh’aice do h-athair is e fhèin fhathast a’ cumail sùil gheur air na bràithrean. Mar sin chunnaic an dithis an t-sliobhag ri lurgann Iain is na thachair an cois na buille. Cha robh guth eadorra airson greiseag gus an duirt Sìne gu crosda, “Tha mi falbh is a’ dol a thoirt an aghaidh air a’ bhrùid a tha siud thall, mi fhìn.”

“Nach b’fheàrr dhut gu mòr brath a chur gu luchd-seirbheis nam bochd,” thuirt a h-athair nach robh airson dragh.

“Dìreach sin agus dòcha gum bi an truaghan ud air a dhochann neo faoidte air a mharbhadh aig a’ bhèist gun truas ud. Chan e. Theid mi fhìn ann.”

Dh’aithnich Simmie nach robh e gu feum dha bhith cur an aghaidh an t-srutha is cha duirt e ’n còrr.

Bha ’n doras dùinte nar ràinig Sìne ach nar chuir i uilt na meòir ris gu cruaidh thainig Iain gu sùnndach. Nuair a chunnaic e cò bh’aige dh’èigh e gu cridheil, “Thig a-staigh, thig a-staigh.” Thionndaich e gu h-ealamh a-staigh ga fàgail an siud.

“Chan eil mi dol a-staigh idir,” dh’èigh i bhon doras, ach nar nach robh coltas air gun tigeadh an còrr ’na rathad ghabh i a-staigh.

Bha ’n rùm don deach i glan, rèidh, is fada na bu sgiobalta na chunnaic i aig a h-athair aig àm ach a-mhàin gun robh pillean is sgal fliuch air ga thiormachadh mu choinneamh an teine. Bha Iain a’ cur cup eile air bòrd air an robh cuibhrig snog, glan. Bha Calum le poit-tì aige ’na làimh a’ feitheamh gus an goileadh coire de nach dug e a shùil ach gu h-aithghearr.

“Is ann riutsa a tha mo ghnothach,” thuirt Sìne ri Calum a bha niste a’ lìonadh na poite is gun ghuth aige dhi oir mhothaich e coltas feirge oirre.

“Bheir sinn an cupa seo do Shìne,” thuirt Iain a’ suathadh a làmhan gu sona is shuidh Calum aig ceann a’ bhùird.

[TD 251]

“Cha ghabh mise tì idir,” thuirt Sìne gu fuar.

“Suidh,” thuirt Iain.

“A bheil thu gabhail bainne is siùcar?” dh’fhaighnich Calum.

Shuidh Sìne aig ceann eile a’ bhùird ach thuirt i, “Cha b’ann a dh’òl tì a thàinig mi.”

“Cha b’ann?” arsa Calum.

“Nì Iain an t-altachadh,” thuirt Iain is dhùin e a shùilean is phaisg e a làmhan ri bhrollach is rinn e altachadh goirid. Thog e a’ chupa is thaoigh e e le dà shlugadh fhada mun do shìn e e air ais do Chalum airson ath lìonadh. “Tha Calum math air tì a dhèanamh,” thuirt e ’n uair sin. “Am faigh Sìne pìos cèic? Tha cèic aig Calum ach chan fhaigh Iain ach pìos an dràsda is a-rithist - - - - nar a thogras Calum.” Bha plìon sheòlta air aodann.

“An tà gheibh Sìne pìos cèic,” thuirt Calum ag èirigh bhon bhòrd.

“Chan eil cèic a dhìth orm idir, idir,” arsa Sìne gu cabhagach is i a’ mothachadh nach b’ann mar seo a dhealbh i dhi fhèin a thachaireadh.

“Gheibh Iain pìos cuideachd,” thuirt Iain, a shùilean a’ boillsgeadh nar thill Calum le cèic mhòr seòclait.

Leig Calum le Sìne a roghainn a thogail mun do gheàrr e caob a chuir e air truinnsear Iain leis a’ chomhairle, “Niste, dèan lethean air sin is ith air do shocair.” Dh’fhalbh e ’n taobh a thàinig e leis a’ chèic.

Cha robh ’n latha idir a’ dol le Sìne mar shùilich i is nar thill Calum thuirt i ris sùil mun t-sròin, “Chunnaic mi thu gabhail maide do d’ bhràthair.”

Bha tiotan mun do fhreagair Calum i ach gun athadh mòr, “Tha mi creidsinn. Faoidte gum bheil iad ann is fhaid-fhulangaiche na mi.”

Nuair nach d’rinn e ’n còrr leisgeul thionndaich i ri Iain. “An do ghoirtich Calum thu ’n-diugh?” dh’fhaighnich i gu truasail.

“Calum? Mise? Cha do ghoirtich Calum Iain idir. Nam faiceadh tusa e is fearg air.” Ghabh Iain grèim eile gu sona.

“Am bu toigh leat an taigh seo fhàgail?” dh’fhaighnich Sìne de dh’Iain.

“Bu toigh gu dearbh.” Thug e sùil air a bhràthair is thàinig stad ann. “Dh’fheumadh Calum tighinn còmhla ri Iain.”

“Carson a dh’fheum esan a dhol còmhla riut?” thuirt Sìne is i fhèin a’ fàs car mì-fhoighidneach.

Thog Iain geurad a gutha is bha e air fhaiceal. “Bithidh droch aislingean aig Calum. Tha iad a’ cur eagal air. Feumaidh Iain na bòcain a chumail air falbh.”

Leis na facalan, a shùilean air Sìne, shèap e suas far an robh Calum is shuidh e air oisean a shèitheir ga phutadh gus am b’eudar da bhràthair sèitheir eile a ghabhail ach gun Iain a chronachadh is bha esan faid a’ bhùird bhon bhoireannach seo aig an robh beachdan cho fìor annasach.

Chuimhnich Calum mar chluinneadh e Iain a’ gearain ’na chadal; is dòcha gun dèanadh e èigh is an uairsin, a’ brunndail ris fhèin, shnàgadh e staigh don leabaidh ri thaobh, bu choma leis ceann neo casan. Chionns gun

[TD 252]

robh e eòlach air a’ chlisgeadh don robh Iain buailteach bha an solas air fhàgail air daonnan; bha ’n doras glaiste, an iuchair fo chluasaig Chaluim. Bha a chùram air a latha is a dh’oidhche ged nach robh e faicinn adhbhar air sin innse do neach eile. Dòcha gun do thuig Sìne nach b’e an tur fhìrinn a bh’aig Iain oir thionndaich i ri Calum is bha cainnt mhodhail eadorra agus nuair a dh’èirich i gus falbh cha b’e Iain a-mhàin a thuirt, “Na bi fada gun tilleadh.”

Gheall Sìne gun tigeadh i agus gum faoidte gun tigeadh a h-athair.

Bha Sìne cho math ri facal is thàinig i fhèin is a h-athair is riamh cha tàinig i le làimh fhalamh, rud a thug toileachas mòr do dh’ Iain. Bha dèidh aice ann a bhith fuine is ann an ùine ghoirid bha fios aice dè bu toigh le Iain. Shuidheadh e fad ùine ag amharc air cèic air a dèanamh brèagha le dathan geal is dearg is donn. Dòcha gun toireadh e pìos don chat neo do Chalum neo gun itheadh e fhèin caoban mòra is e gu sona. Cha robh Simmie cho foighidneach ris is a bha Sìne a chuireadh seachad mòran tìde ri cleasan, ri sealltainn dhealbhan dha, ri innse stòraidhean dha. Bha mòran leabhraichean aig Sìne is a h-athair le dealbhan brèagha, annasach agus bhitheadh Sìne ga sealltainn do dh’Iain. An latha a mhothaich Calum dha a’ beachdachadh air boireannaich rùisgte cha robh e air a dhòigh. Nuair a fhuair e cothrom air Sìne leatha fhèin thuirt e, “Chan fhaod thu bhith sealltainn a leithid siud de dhealbhan do dh’Iain.”

“Carson?” thuirt ise gun athadh is i fad an aghaidh cuingead teagasgan na dùthcha.

Ach fhreagair Calum gu foighidneach, “Chionns gum faod iad miann a dhùsgadh ann, miann nach bi cead aige a shàsachadh.”

Thionndaich i air falbh gun ghuth.

“An cual’ thu mi?” ars esan ann an guth nach deach a chleachdadh rithe bhon thàinig i gu ìre boireannaich.

“Chuala mi thu” dh’aidich i.

“An dèan thu mar dh’iarr?”

“Nì” thuirt ise, a’ cur iongnadh oirre fhèin le h-ùmhlachd.

“Chan eil tuigse againn,” ars esan na bu chaoimhneile, “air an dòigh a tha inntinn ag obair is chan e inntinn leanaibh a th’aige.”

Ach chùm Sìne oirre ri bhi ag innse stòraidhean dha ach cha robh ùidh aig ach ann an stòraidhean cridheil, èibhinn. Bha eagal mòr aige bho chràdh, bho losgadh, bho mharbhadh, is chuireadh iomradh bheothail, neo dealbh, de cheusadh Chrìosda e gu burralaich, e a’ falach aodainn ag èigheach, “Cha leig Iain leotha a dhèanamh.”

An toiseach gus Sìne a thoileachadh, thuirt Simmie ris gun dèanadh e dealbh dheth ach cha tàinig an gnothach ri a h-aon aca. Nuair a thuig Iain gum feumadh e suidhe fad ùine, is gun ghluasad, cha robh aige air; cha robh iarraidh mhòr aig Simmie e fhèin air an obair oir cha b’e mhàin gun robh e cho mì-fhoiseil ri cat air grìosaich, ach bha an t-aodann a’ fàs marbh, gun bheothalachd inntinne.

[TD 253]

Air an làimh eile thaiteann Calum ris gu mòr mar chuspair-dealbha.

Shuidheadh esan is dh’èisdeadh e is bheireadh e breith air beachdan Shimmie; aig àm eile bhitheadh e sàmhach mar gum b’e am modh a-mhàin a bha ga bhacadh bho gàire dhèanamh air beachdan maoth air saoghal cruaidh. Rinn Simmie oidhirp is oidhirp air a chuspair a dhealbh gus mu dheireadh bha e riaraichte gun do ghlac e fìor smioralachd an duine seo is bha moit gu leòr air. Cha robh Calum ga ghabhail ach mar fhaoineis eile nar chanadh Simmie le sùnnd, “Theid do chrochadh an Dun Eideann fhathast.” Ach air feasgar is e sgìth thàinig Iain gus suidhe ri taobh Chaluim is chual e Simmie ag ràdh, “Crochaidh mi thu, crochaidh mi thu fhathast.” Thuig e na facalan ach an còrr cha do thuig e is cha d’rinn e èigh neo burral ach tharraing e Calum gu chasan is dh’fhalbh e leis, esan balbh.

Chaidh latha is latha seachad, Iain gu sàmhach ri sàil Chaluim, ach a shùil daonnan air taigh Shimmie. Aig amannan chanadh e, “Is e droch dhuine a tha ’n Simmie nach e?”

Chionns nach robh Calum a’ gabhail a-staigh dè bu bhunait den bheachd chanadh e gun suim, “Chan e droch dhuine a th’ann idir. Duine laghach a th’ ann athair Sìne.” Neo chanadh e, “Cha leig Iain a leas eagal a bhith air. Cha leig Calum leis buintinn ri Iain.” Airson tiotan bhitheadh dearbhachd às ùr aige ann an comas Chaluim. Air an oidhche dhùisgeadh e Calum is e ag èigheach leis an trom-laighe. Cha robh cion cadail a’ tighinn ri Calum dam b’eudar a chiùineachadh mun caidileadh e air ais.

Dhùisg Calum air oidhche is dùil aige gun cual e glag aig an doras mhòr. Chionns gun robh an iuchair fo chluasaig bha e dol ris a’ chadal a-rithist nar bhuail e air nach robh e a’ cluinntinn tarraing analach trom Iain. Chaidh e air uilinn is choimhid e air an leabaidh far an robh còir aig Iain a bhith. Cha robh Iain an sin. Chaidh e chun an dorais far an robh an iuchair sa’ ghlais. Dh’èigh e, “Iain, bheil thu sin, Iain?” Chuir sàmhchair an taighe crith fhuar air is ann am mionaid bha briogais is peitean is brògan air is e toirt sùil ealamh feadh an taighe. Bha e eadar dà shoillse ach fhathast dorcha. Sheas e aig an doras is fios aige nis gum b’e sceum fìor neònach a bha ’n inntinn Iain oir bha e nis cinnteach nach do chuir e dheth aodach mun deach e fo na cuibhrigean is gum b’e neònachas mòr a chuireadh e mach don oidhche. Gun mhòran dòchais ach fhathast gu socair chaidh e gu gach bàthach is sabhal ag èigheach air Iain na b’àirde is na bu chrosda nar nach robh freagairt a’ tighinn. Thug e an ath shùil feadh an taighe fiach am faigheadh e comharradh sam bith. Cha d’fhàg e fiù’s an currachd is thàinig snodha gu goirid air aodann nar bhuail e air nach robh fios aige co-dhiù bha cluas ri faicinn gus nach robh. Thug e sùil air taigh Shimmie ach cha robh nì anacneasta san t-sàmhchair.

Ach an tug e a chreidsinn air fhèin gum fac e lasair dhearg? Ma chunnaic chaidh a mùchadh ach cha do chùm sin nach d’rinn e air an taigh a’ ruith gun èigh ri neach. Nuair a chaidh e seachad air an rasan bha e cinnteach gun robh teine a’ losgadh gu cunbhalach, àrd. Chaidh e às mar gum b’e

[TD 254]

teine phàipearan a bh’ann ach mun do chnàmh e sìos chunnaic e Simmie a’ dèanamh air am for-thaigh far am b’àbhaist dha bhith ag obair is a’ stòradh nan dealbh. Aig a shàilean thàinig Sìne. Rinn iad air an doras is dh’èigh Calum, a’ cur stad ghoirid orra, “Dè tha ceàrr?”

Bha e rin taobh mun duirt Simmie, “Tha ’n t-àite ’na theine. Gu fortanach cha d’rug an teine air an taigh fhèin. ’Se an t-Agh a chuir gun robh an uinneag agam fosgailte oir tha ’n t-àite làn ceathach a dhùisg mi. Theagamh gum b’e peantan is cainbean a th’ann nach deid nan lasair. ’S math nach eil cunnart beath’ ann ged dh’fhaodadh call a bhith ann.”

Leis na facalan bha e a’ fosgladh an dorais air nach robh glas ach thuirt Calum, “Stad. Am fac sibh Iain againne?”

“Chan fhac,” arsa Simmie aig nach robh suim de leithid a cheist an ceart air.

Ach phut Calum seachad air a’ dùnadh an dorais. Ged bha ’n lasair air dhol a lughad bha’n taigh làn ceò, tiugh, garg, a bha toirt sileadh air na sùilean. “Càit’ bheil Iain? Thàinig Calum a dh’iarraidh Iain,” dh’èigh e. As oisean thàinig sgriach gheur is an uairsin casadaich.

“Cuireadh Iain a sheacaid mu aodann gus an tig Calum,” thuirt e gu socair. Bha Sìne air tighinn ri thaobh is thuirt i, “Feuch an teid solas air.”

Chaidh an solas air is chaidh aig Sìne air searbhadair a lorg a bhitheadh aig a h-athair is chuir i fliuchte e mu leth ìosal aodann.

Rinn Calum air a’ bhad às an robh a’ chasadaich ged bha teas an fhùirneis feadh an àite agus deathach a’ losgadh beul is sgamhan. Lorg Calum e. Is dòcha gun do chuidich e leis gun robh e air a churrachd a tharraing sìos air aodann, cha b’ann le gliocas ach gus an sealladh a dhùnadh a-mach. Ga leth ghiùlan, ga leth shlaodadh chaidh aig Calum air a thoirt taobh a-muigh an dorais far an tarraingeadh e anail a ghlanadh a sgamhan. Bha’n t-aodann dubh le ceò, am falt is an ceann air a dhothadh ach thuirt Simmie gu misneachail ris an dithis a bh’air an glùinean ri thaobh, “Tha’n carbad-eiridinn air a rathad thuige.”

Ach bha’n latha glas ann is chionn nach b’urrainn da an còrr a dhèanamh chaidh Simmie a dh’fhaicinn dè’n call a bh’air.

Bha fhaireachadh aig Iain nuair a chaidh a thogail is a chur ’na shìneadh sa’ charbad is shuidh Calum teann air, ga dhian amharc; shuidh Sìne ri thaobh-san.

“Bithidh Simmie crosda,” thuirt Iain gu fann.

“Cha bhi Simmie crosd’ idir,” thuirt Sìne. “Is toigh le Simmie thusa.”

“Ach cha toigh le Simmie Calum. Bha Simmie dol a chrochadh Chaluim.”

“Chan eil duine gu bhith air a chrochadh. Chan eil Calum gu bhith air a chrochadh is chan eil Iain, neo duine, gu bhith air a chrochadh.”

“Tha eagal air Iain,” thuirt e gu fann.

“Nach eil Calum an seo is cha bhuin neach do dh’Iain.”

Thug e sùil eil’ air is a’ cromadh chuir e a ghàirdean mu shlinnean gus an

[TD 255]

robh e ions ’na uchd is ghabh e òran tàlaidh gu tùchanach dha.

Bha ’n carbad a’ siubhal aig astar ach thug fear de na fir sùil air ais troimh’n uinneig is thuirt e ris an fhear a bh’aig a’ chuibhle “Tha ’n fheadhainn ud às an rian. Tha iad a’ gabhail òrain. Greas ort.”

Ach ann am beagan ùine stad an anail ghoirt is dh’aom na facalan tàlaidh.

Chrom Calum ri corp a bhràthar mun do tharraing e air falbh is an do thionndaich e ri Sìne a dheòir a’ sileadh.

Cha do ghabh Sìne òran tàlaidh dha ach chiùinich a gàirdeanan is a bilean e na b’fheàrr na òran air bith.

Thug am fear frithealaidh sùil eile air ais is thuirt e gu h-aotrom.

“Tha iad siud uile às an rian. Dèan cabhag air eagal gum bheil an tinneas gabhalta.”

Ach cha b’e cion faireachaidh a bh’air ach cha robh e fhathast eòlach air bàs; neo dòcha air beatha.

[Sanasan]

[TD 262]

ATH-SGRUDADH (11)

Deòrsa Caimbeul Hay
le Uilleam MacGillIosa

Aig toiseach ‘An Lagan’ tha am bàrd a’ cur na ceiste:

Cò chunnaic an lagan tosdach,
s a’ ghrian mochthrath air a shlios,
ag òradh cromadh réidh an ruighe,
nach do chaill a chridhe ris? (FS 42)1

Chan eil a chridhe fhèin dùinte ris, agus tha e a’ cur an cèill na tha an t-àite ‘coisrigte’ seo a’ ciallachadh dha:

Cha n-eil gaoir no gul san lagan,
cha n-eil falachd ann no foill,
sgiath dhomhs’ e roimh gach dochar,
nach leig olc ’nam thaic a chaoidh.

Cleas iomadh bàrd Gàidhealach roimhe ’s ’na dhèidh, tha an ceangal dlùth eadar e fhèin agus àite sònraichte ga ghluasad gu dàn, a-rèir coltais. Ach tha dà roinn anns an dàn seo; anns a’ phàirt mu dheireadh tha gleus eile air ’inntinn:

B’ fhìor dhomh moladh bras a’ bhalaich
a sheinn na facail sin ’nam cheann . . .

Tha toirm nan stuadh s nam bliadhna eadar
mi fhèin is fear a’ mholaidh thall . . .

Is ann ‘taobh mara cèine’ ri àm a’ chogaidh mu dheireadh a chaidh an dàn a sgrìobhadh. Ge tà, chan e ‘cuimhne na bhà’ no ‘cogaidh is sìth’ a bha fa-near don bhàrd, saoilidh mi, sa’ chiad àite co-dhiù. Is ann a bha e a’ bruidhinn air deifear sheallaidhean: sealladh deimhinnte, dòchasach, neo-fhillte na h-òige, agus sealladh eile a thig ri ùine mar thoradh air leudachadh eòlais agus lèirsinn — sealladh an inbhich, anns a bheil nàdur de phòsadh eadar sìothladh bheachdan agus call deimhinneachd.

’Se b’adhbhar dhomh tòiseachadh leis an dàn seo gu bheil Hay a’ bruidhinn gu follaiseach an seo air puing a bhuail orm fhìn gu làidir mu dheidhinn a chuid bàrdachd — na tha againn dhith — anns an fharsaingeachd, fhad ’s a bha mi ga leughadh às ùr anns na mìosan a chaidh seachad. Si a’ phuing sin gu bheil cunntas-beatha spioradail a’ bhàird ri

[TD 263]

leughadh — eadar na duilleagan, mar gum b’ann — anns na chuir e an clò de bhàrdachd. Chan eil an cunntas seo ga sparradh oirnn, agus chan eil e ga fhalach oirnn; tha e ann, agus tha e a’ cur ri luach an dìlib a bhronn saothair Hay oirnn. Mas math mo thuigse tha toiseach agus deireadh a’ chunntais sin rim faotainn anns an dà ghuth a chluinneas sinn anns ‘An Lagan’. Ma chleachdas mi samhla a chleachd Deòrsa fhèin tuilleadh is aon uair, chì sinn ’na bhàrdachd long ga togail, ga h-uidheamachadh, ga dearbhadh sna ròidean, agus ga seòladh a-mach air turas cuain. Bheirear an aire nach tubhairt mi gun do ràinig i ’ceann-uidhe deireannach. Tha an leathrann mu dheireadh a thog mi bho ‘An Lagan’ a’ leantainn mar seo:

Nan dèidh am faighear leam san lagan
na dh’fhàg mi uair de m’anam ann?

’Se sin, bha teagamh fhathast sa’ chùis; agus cha chreid mi gun do chuir Hay an teagamh sin ’na laighe gu buileach ri ’bheò, ged a fhuair e sealladh air solais a’ chalaidh uair no dhà. Ach is ann a-rèir an fhreagairt a bheir duine ’s e ga chur gu dùbhlan a mheasar e — tha seo fìor ann an litreachas mar a tha e sa’ bheatha — agus a thaobh Dheòrsa Hay feumaidh sinn a bhith taingeil gun do thog e ’shiùil ’s gun do ghabh e an cuan.

Mar a thachras glè thric, tha sinn nas eòlaich air eachdraidh beatha Dheòrsa Hay bho chaochail e an uiridh na bha a chuid as motha dhinn fhad’s a bha e beò nar measg. A thaing sin aig sgrìobhaidhean Aonghais Mhàrtainn agus an Oll. Rankin gu h-àraidh, anns am faigh sinn iomradh le ùghdarras air làithean òga a’ bhàird ann an Tairbeart Loch Fìne, air an sgoileadh a fhuair e agus air na daoine bhon tàinig e.2 Thachair an aon rud a thaobh a bhàrdachd: fhuair sinn grunn mhath de dh’aistidhean sgrùdaidh oirre sin anns an dà bhliadhna mu dheireadh, bho leithid Ruaraidh Mhic Thòmais, Iain Mhic a’ Ghobhainn agus Dhomhnaill Eachainn Meek.3 A dh’ainneoin sin, no is dòcha mar thoradh air sin, tha e soilleir gu bheil gu leòr ri ràdh fhathast air Deòrsa Hay; chan eil anns na leanas ach clach eile air a’ chàrn.

Bidh e iomchaidh aig an ìre seo beachd a ghabhail air tachartas no dhà aig an robh buaidh air an t-seòrsa bàird a bha ann agus air an t-seòrsa bàrdachd a rinn e. Rugadh e ann an Siorramachd Rinn-friù sa’ bhliadhna 1915. ’Se ministear ann an Eaglais na h-Alba agus aig an dearbh àm sgrìobhaiche comasach a bha ’na athair, ach bhàsaich e ann an 1919, agus thill màthair Dheòrsa agus a’ chlann a Thairbeart Loch Fìne. Is ann dhan Tairbeart a bhuineadh i fhèin ’s a fear, agus is ann an sin a chàidh Deòrsa a thogail — am-measg bodaich an Tairbeirt agus iasgairean Loch Fìne, mar a theireadh e fhèin, agus ann an caidreabh peathraichean a sheanmhar air taobh a mhàthar, far an do dh’ionnsaich e ’Ghàidhlig. Tha e a’ cur an cèill ann an caochladh dhàn gum b’e seo am bad anns an do sgaoil freumhan an fhaillein ùir — an ‘Cinntìre’ agus an ‘Cuimhneachan do Ealasaid agus Anna Nic Mhaoilein’ mar eisimpleir. B’iad beanntan Chòmhail agus binneinean Chruachain ‘clach-tharraing mo shùla’ fhad’s a bha e aig an

[TD 264]

taigh, agus cuspair a bhruadair is e ri oideachadh mu dheas, ann an Sgoil Fettes an Dùn Eideann agus an Colaisde Chorp Chrìosda ann an Oxford:

B’e gairbhe na gaoithe
chum an raoir mi ’nam chaithris.

Gaoth á deas air Loch Fìne,
teachd gu fìochar le tartar . . .

Is ann an raoir a bha ’n nuallan
’na mo chluasan s mi ’n Sasuinn.

Gu’n tig fuaim an Uillt Bheithe
eadar mise s mo chadal . . .

Lagan Ròaig s tràigh na Lùibe
eadar mo shùilean s mo leabhar,

Agus Rudha Clach an Tràghaidh
a’ snàmh air a’ bhalla. (FS 17)

Bhiodh a’ chuimhne seo ga thathaich fad a bheatha, a dh’ainneoin bruaillean a’ chogaigh agus suathadh nam bliadhnaichean ann am <eng>Morningside<gai> Dhùn Eideann.

Thòisich e air bàrdachd a sgrìobhadh mun do dh’fhàg e an sgoil. Bha e eòlach air Dùbhghlas Young ann an Oxford agus tha mi a’ tuigsinn gur h-ann tron chàirdeas seo a chuir e aithne air litreachas an Ath-bheòthachaidh ann an Albainn agus air na bha an sàs ann. Ghabh e fhèin compàirt anns a’ ghluasad Albannach seo, agus fhuair cuid mhath d’a bhàrdachd a ciad baisteadh ann an irisean an latha — gach cuid litreachail, Nàiseantach agus Gàidhealach.

Bha ainm aig Hay a bhith air fear de na sgoileirean chànainean a b’ fheàrr de ’chomh-aoisean ann an Oxford (rud nach eil doirbh a chreidsinn aig eirmseachd nan eadar-theangachaidhean a rinn e o iomadh cànain Eòrpach is eile gu Gàidhlig is gu ‘Beurla na Machrach Gallda’); agus bha e fiù ’s aig an ìre sin a’ cur suim air leth anns na cànainean Ceilteach, Gàidhlig na h-Eireann is Cuimris ’nam measg. Nuair a thill e a dh’Albainn fhuair e brosnachadh bhon Ollamh MacBhàtair, a chomhairlich air rannsachadh a dhèanamh air stòr-fhacal na Gàidhlig. Ged nach tàinig buileachadh air a’ phroiseact seo chì sinn a dh’aithghearr cho mionaideach ’s a bha ’eòlas air saidhbhreas na cànain tro na linntean.

’Se dearg Nàiseantach a bha ann an Hay aig toiseach a’ chogaidh. Ge tà, cha do dhiùlt e sabaid air sgàth Rìgh Bhreatainn nuair thàinig a’ ghairm, mar a rinn cuid. Ann an dàn a thug ’nam chuimhne Iain Dubh mac Iain ’ic Ailein ann an 1715 agus Alasdair mac Mhaighstir Alasdair ann an 1745 tha e ag innse dhuinn carson: tha e a’ dèanamh dheth gur h-e àm dearbhaidh a tha ann

[TD 265]

dha na h-uile, agus chì e fhèin aiteal solais agus adhbhar dòchais gun sgaoilear

sean mhaide mhosganach an t-saoghail,
crìonach aosd’ ag grod san ùir . . .(FS 31)

’Se sin gun nochd saoghal fallain ùr an dèidh sgiùrsadh is cartadh a’ chogaidh. Gu bith dè cho math ’s a thigeadh cùisean ri ’chàil ’s ri ’dhòchas an dèidh a’ chogaidh, dh’ionnsaich e bho na chunnaic ’s na dh’fhuiling e an tìrean cèin gu robh comannachdan eile ann seach comannachd dùchais agus comannachd nàisein. ’Se bràthair dha fhèin a bha ann an Atman, am mèirleach Arabach; agus bha lom-sgrios Bhisearta ’na thuar dha nach e ‘An Nàmhaid’ ach mìltean dhaoine mar e fhèin a phàigheas an còmhnaidh ‘sean chìs àbhaisteach na fala cumant’.

Thàinig briseadh air a shlàinte air sàilibh tubaist a dh’èirich dha rè trioblaidean a’ chogaidh shìobhalta sa’ Ghrèig ann an 1946. Cha do thill e thuige fhèin gu buileach a-rithist, agus cha robh e comasach air obair chunbhalach a làimhseachadh nuair a thill e a dh’Albainn. Air a shon sin, bhiodh e an sàs ann an gnothaichean litreachais nuair a cheadaichte sin dha — ag obair air dàin ùra no air eadar-theangachaidhean, no a’ lìomhadh pìosan a chàidh a sgrìobhadh roimhe; agus thèid mi fhìn an urras gu robh e a-riamh ’na chompanach cridheil dha na thachradh ris de Ghàidheil Taobh a Deas Dhùn Eideann. Nochd a’ mhòr-chuid d’a bhàrdachd anns na trì chomh-chruinneachaidhean a thàinig a-mach eadar 1947 agus 1952, agus cho fad ’s as aithne dhuinn ’sann ron chogadh no r’a linn a rinneadh a’ mhòr-chuid dhe na sgrìobh e a-riamh, ged a chuir e corra dhàn an clò ann an àiteachan eile bhon uair sin. ’Se an aon obair shusbainteach a tha a’ dol an aghaidh sin an dàn fada neo-chrìochnaichte Mochtàr agus Dùghall, a thàinig a-mach an 1982; ach tha fios againn nach do chuireadh mòran ris sin an dèidh 1947 nas motha. Tha sinn a’ tuigsinn mar sin gu robh cumhachdan tionnsgalach a’ bhàird aig an àirde sna ’40-an; chan fhaod sinn gun a bhith duilich gun tàinig casg mar thachair.4

Bu toigh leam a-nis beagan a bharrachd a ràdh air trì de na cuspairean as deatamaich a tha mi faicinn ann an obraichean Dheòrsa Hay: is e sin àiteachan, daoine, agus bàrdachd. Chan eil an treas fear air an aon bhunait ris an dithis eile, oir ged a tha beagan aig Hay ri ràdh air gnìomhachas a’ bhàird, saoilidh mi gu bheil cus a bharrachd ga chur air shùilean dhuinn chan ann leis na chanas e ach leis na cuspairean a thaghas e agus na cruthan a chuireas e orra. Bheir sin gu ceistean cànain agus ealain sinn, agus, anns an dealachadh, gu tomhas a dhèanamh air toirt is èifeachd a bhàrdachd san iomlan.

Gu math tric tha Hay a’ fiachainn ri buaidh shònraichte àite air choreigin a chur an cèill dhuinn, mar a rinneadh leis na bàird Ghàidhealach a-riamh, le bhith toirt luaidh air na creutairean a tha a’ tàmh ann, na fuaimeannan a chluinnear ann, na seallaidhean a chithear ann, agus mar sin air aghaidh. Uaireannan bidh for againn gu bheil e a’ seasamh còir an àite am-measg

[TD 266]

àiteachan eile dha leithid. Mas e ’s gun do dh’fhoighnich Iain Mac Fhearchair:

Ma mholas gach eun a thìr fhèin,
cuim’ thar éis nach moladh mise?

tha Mac Iain Dheòrsa ga fhregairt:

Sòlas duit Chinntìr’ is sonas —
c’uim nach molainn crìoch gan lochd? (FS 15)

Anns a’ ghnè bàrdachd seo tha bàrd a’ toirt teist air an àite, dìreach mar a bheirte teist air ceannard no ceann-feadhna ann am bàrdachd a’ mholaidh, a’ dearbhadh dhuinn gu bheil an t-àite ionmholta seach gu bheil feartan ionmholta rim faotainn ann. Aig deireadh an latha ’se nàdur de Phàrrthas a tha san àite ghaolach, agus tha an dàn eadar a bhith ’na mholadh is ’na laoidh. Tha seo follaiseach anns ‘A’ Ghleannan’, mar eisimpleir, no ann an ‘Còmhradh an Alldain’, far am faic sinn gu bheil Hay cho ealanta sa’ mhodh bàrdachd seo ’s gum faigh e air car a thoirt à earball na gnèithe. Ma bhios cuspair an laoidh — maise agus annsachd an àite — a’ mùchadh pearsa an laoidheadair anns na h-òrain dùthcha am bitheantas, tha ‘a’ chiad phearsa’ a’ tighinn a-steach ann an dòigh ùr aig Hay. An ‘Do Bheithe Bhòidheach’ tha e a’ leigeil ris gur h-ann fon bheithe a tha e, ’s a tha sinne:

Neul a’ snàmh air an speur,
duilleach eadar e s mo shùil . . .(FS 10)

Cha bhiodh e duilich eisimpleirean eile a thoirt air na dòighean beaga anns an cuir e sheula fhèin air gnè bàrdachd a tha glè dhualchasach.

Ann an cuid mhath de na dàin seo bheir sinn an aire nach eil mac an duine pàirteach anns a’ ‘phàrrthas’ a dh’ainmich mi, gu bheil an t-uaigneas a’ cur ri luach an àite ann an sùilean a’ bhàird. Chan ionann idir dha-san ’s do ùghdar ‘Hallaig’, mar eisimpleir, far a bheil cuimhne nan daoine a bh’ann ’na làthaireachd bheò ag èirigh às gach creig is cùil. Corra uair bidh Hay a-mach air tobhtaichean fuara agus deanntagan sa’ chagailt bha blàth; ach bha linn nam fuadaichean na b’fhaide bhuaidh an Cinntìre na bha e an Ratharsair Shomhairle Mhic Gill-Eain.

Mas e buaidh an fhàsaich a tharraing dhan bheinn e, cha b’ionann an gaol a thug Hay don mhuir — ‘mo mhuir-sa’. Ann an dàn no dhà tha e riaraichte le bhith cur fuaimeannan is seallaidhean na mara m’ar coinneamh (mar eisimpleir an ‘Cuimhne nach tèid as’, no ‘<eng>The Smoky Smir o’ Rain<gai>’); ach mar as trice tha sinn làn chinnteach nach e a-mhain ‘àite-tuinidh an èisg’ (mar gum b’e!) a tha innte: ’sann a tha i ’na bith beò, ’na creutair ioma-taobhach, agus ’na tobar beatha is bàis, beòshlaint is deuchainn do dhaoine. Tha aonadh an seo eadar saoghal Nàdair agus saoghal a’ chinne-daonna, agus bhiodh e doirbh cudrom ro mhòr a chur air a’ mhuir agus na bha a’ tighinn beò aiste, ma tha sinn a’ lorg soilleireachadh air tighinn gu ìre inntinn a’ bhàird òig. Is ann an sgothan iasgaich an Tairbeirt, chanainn, a dhealbh e bunaitean a fheallsanachd beatha, agus a fhuair e saorsa ùr a bha an dà chuid ’na sàsadh anma agus

[TD 267]

na griosad gu gnìomh ’s gu sgrìobhadh dha.

Is iomadh ceum a lean e a’ lorg facail agus ìomhaighean leis an cuireadh e bannan a bhàrdachd air a’ mhuir agus air na bha i a’ ciallachadh dha. Ann an ‘Còmhradh nan Rudha’, far a bheil e a’ beachdachadh air an dàimh a tha eadar a’ mhuir agus na h-iasgairean, tha e a’ sireadh fradharc farsaing gus am faigh e air an deifear meudachd eadar obraichean dhaoine agus aibhseachd na fairge a chur an cèill, agus tha e a’ ruigheachd air seo le bhith dealbh còmhradh eadar dà rubha aig ciaradh na h-oidhche. Ann am ‘Fàire’ ’se fuireach is falbh — gaol dùthcha agus sannt ‘chòrsaichean ùra’ — a tha fa-near dha. An turas seo tha am bàrd a’ dèanamh mion-sgrùdadh air a’ cheist le bhith cur cumadh deasbaid, eadar ‘e fhèin’ agus a bhridhe, air a’ cheist. Chan eil anns na còrsaichean ùra, canaidh e, ach annas gun sàsadh:

Taighean-soluis an t-saoghail,
a sheòlaidean, a chaoil, a chuantan,
ùpraid a cheidhe, domhlachd a chabhsair —
uisge-stiùrach ’ga chall ’sna stuadhan. (OCA 35)

Chan eil sàsadh maireannach anns an leithid sin de shireadh. Ach

Is ann a tha dà rudha Gàidhealach,
s na shàsaicheas sùil, cridh’ is inntinn
an taobh a staigh dhiubh . . .

An dèidh sin, ge tà, tha freagairt Ulysses aige san dealachadh:

Ach, tha fios agam, ged chì mi
Cluaidh s Loch Fìne mu dheireadh,
tha fàire ’n sin deas air Arainn
a bhios ’gam tharruing uair eile.

Ann an ‘Siubhal a’ “Choire”’ tha sùrd is aighear a’ tighinn air leis an strìth a nì an long ri cumhachd nan sian, agus tha e a’ feuchainn ri gluasad agus spàirn fhighe a-steach dha na facail:

Shìn i a sgòd le cruas na cruadhach,
shìn i a taobh ri taobh nan stuadhan,
shìn i a ceum a cheumadh chuantan.
Bhuail i beum le ’beul s i ’tuairgneadh,
thug i sad le sgar a guailne,
gheàrr i leòn le ’sròin s i ’luasgan. (FS 12)

Ann an dàin eile tha fonn eadar-dhealaichte air. Ann an ‘Grunnd na Mara’, le atharrais air rithim is mèin nan òran luaidh, agus ann am ‘Bean an Iasgair’, tha taobh ascaoin na mara a’ nochdadh, gun truas, gun tròcaire, ged a tha tomhas den aon tàladh innte fhathast. Seo a’ bhanntrach òg a’ bruidhinn:

Buidseach na foille ’s an aodainn phreasaich,
àilleag nan geas ’s nan ceudan cruth,
brù as an d’èirich rèidhlean ’s garbhlach,
dubh-fhairge nan stuadh ’s nan sruth. (OCA 44)

[TD 268]

’Se am modh an nàdarraiche do Hay, ge tà, a bhith a’ bruidhinn às a leth fhèin, mar a chì sinn ann an ‘Tlachd is Misneach’:

gaoth, frasan, sliabh is tuinn mo locha,
bha sin riamh ’na fhuaran sonais
s ’na éibhleig mhisnich dhomh air choimhich . . . (OCA 31)

Tha dàin eile aige anns a bheil na dùilean, muir is tìr gan cleachdadh gu samhlachail. Ann an ‘Dleasnas nan Airdean’, mar eisimpleir, tha sgaradh ga dhèanamh eadar ’ciùine nan rèidhlean — ’se sin caitheamh-beatha tìorail seasgair a’ mhòr-chuid — agus

a’ bheinn dhorcha fo ’n dìlinn,
ris na sìontan ’na h-inneoin, (FS 32)

nach ruigear ach leis an fheadhainn a dhìreas a’ chreachainn gan deuchainn fhèin. Mas e inneoin a tha sa’ bheinn, tha iad-san gam faghairt le spàirn is cruadal, agus tha Hay airson gun tuig sinn gur h-ann tro fhulangas a’ bheagain a thig leasachadh don mhòr-chuid: a-rèir reusonachadh a bhàrdachd-san

is e tuairgneadh nan àirdean
a bheir sàmhchar do’n ghleannan.

(Tha e nas fhasa tuigsinn dè tha fa-near dha ma leughas sinn an dàn seo còmhla ri ‘Beinn is Machair’ (OCA 14), anns am faighear mìneachadh nas follaisich air a’ cheangal eadar ‘na h-àirdean’ agus fallaineachd lèirsinn is gnìomhachais.)

Thug sinn an aire mar thà gu bheil saoghal Hay aig aon ìre co-dhiù ga iadhadh le fàire ’òige an ceann a-deas Earra-ghàidheal. Tha gaol aige air Alba cuideachd:

is i Alba nan Gall s nan Gàidheal is gàire, is blàths, is
beatha dhomh. (FS 33)

Ach se gaol inntinn a bha sa’ ghaol seo, saoilidh mi, an taca ris a’ ghaol cridhe a thug e d’a thìr fhèin: mar a tha e ag innse dhuinn an seo, chan ann mar leannan ach mar mhuime a dh’altruimeas daoine a tha e ga meas, agus chan fhaigh sinn fàilte a h-anail mar a gheibh sinn anns na chanas e mu Chinn-tìre agus an Tairbeart. Tha fhios gu robh buaidh anbarrach aig na dùthchannan Arabach, an Eadailt agus a’ Ghrèig air Hay, agus gu robh e gu math aig a’ bhaile annta car tamaill, ach chanainn gur h-e co-fhaireachadh culturail a dhùisg iad sin ann, ged a dh’fhaodadh gun deach tàladh an Fhàsaich Mhòir na bu doimhne na sin.

Mar sin faodaidh sinn a dhol an urras gu bheil buaidh nan àiteachan san do bhuail Hay ri ainmeachadh am-measg bunaitean a bhàrdachd. Dh’obraich iad air an caochladh dhòighean agus ghreas iad e gu rathaidean eadar-dhealaichte a leantainn ’na sgrìobhaidhean — cuid aca dualchasach gu leòr, cuid aca dualchasach a thaobh cruth ach le mèin ùr, agus cuid a chaidh a chruthachadh a-rèir griosad a’ chuspair air inntinn a’ bhàird gun atharrais air pàtrain litreachail de sheòrsa sam bith.

[TD 269]

Eàrr-nòtaichean

1. Tha bàrdachd Hay ga togail bho na leabhraichean a leanas:

FS = Fuaran Sléibh, Glaschu, 1947

MD = Mochtàr is Dùghall, Glaschu, 1982

OCA = O na ceithir Airdean, Dùn Eideann, 1952

WLF = <eng>Wind on Loch Fyne<gai>, Dùn Eideann, 1948

Is e àireamh na duilleig a nochdas an dèidh giorrachadh an tiodail.

2. Faic Angus Martin, <eng>Kintyre: the hidden past<gai> (Dùn Eideann, 1984), caib. 3 (‘<eng>George Campbell Hay: Bard of Kintyre’); Robert A. Rankin, ‘George Campbell Hay as I knew him’, Chapman<gai>, 40 (An t-Earrach, 1985), 1–12.

3. Faic Derick S. Thomson, ‘<eng>George Campbell Hay: a tribute’, The Scottish Review<gai>, 35 (An Lùnasdal, 1984), 42–44; <eng>Iain Crichton Smith, ‘George Campbell Hay: Language at Large’, idem, 45–50; Donald E. Meek, ‘Land and Loyalty: the Gaelic Verse of George Campbell Hay’, Chapman<gai>, 39 (Am Foghar, 1984), 2–7.

4. Gheibhear taghaidhean eile an <eng>Four Points of a Saltire<gai> (Dùn Eideann, 1970), t.d. 74–111; agus an Nua-bhardachd Ghàidhlig, deas. D. MacAmhlaigh (Dùn Eideann, 1976), t.d. 117–39. Nochd dàin às ùr bho àm gu àm ann an irisean leithid Gairm is Chapman.

[Sanas]


[TD 276]

TURAS BEATHA
le Iain Mac a’ Ghobhainn

(Stèidhichte air làimh-sgrìobhainn a fhuair an t-ùghdar bho bhràthair-màthar dha)


Pairt II

(5)

Bha sinn ag obair aig an àm ud a’ cur chlachan is chreag air ‘bàtaichean cloiche,’ oir ’se sin a bh’againn orra. Bha na bàtaichean seo air an dèanamh de logaichean fiodha ceangailte ri chèile agus coltach ri ràthan, neo <eng>rafts<gai>. Bhiodh iad a’ ruith rèilichean fiodha, dubhanan aig gach ceann, agus eich gan slaodadh. Fhads a bha an draibhear ag aotromachadh a’ chiad bhàta bha tè eile ga lìonadh le clachan aig a’ cheann eile. Anns a’ gheamhradh bhiodh iad a’ cur bùrn air na rèilichean ach as t-samhradh ’se ola a bha iad a’ cur orra. Bha seo a dèanamh an obair na b’fhasa dha na h-eich.

Bha mi ’g obair aig na bàtaichean cloiche seo airson seachdain ach aig ceann na seachdain chaidh mo chur còmhla ri triùir eile aig na toraichean neo na <eng>drills<gai> a tholladh nan creag. Bha an ceathrar againn à Leòdhas. Bhiodh aon fhear a’ tionndadh an tora le a làmhan fhads a bhiodh dithis eile ga bhualadh le òrd mòr mu ochd puinnd ann an cuideam. ’Se seo a’ chiad turas a rinn mi obair coltach ri siud agus abair thusa gu robh mi sgìth agus eagal mo bheatha orm gum buailinn cuideigin leis an òrd nuair a bha agam ri chleachdadh. Ach ann an ceann seachdain bha an obair na b’fhasa dhomh na bhith lìonadh nam bàta le clachan mar a bha mi dèanamh an toiseach.

Nuair a fhuair sinn a-mach gu robh feadhainn eile anns a’ chàmpa a’ faighinn còig seantaichean deug air fhichead anns an uair agus sinne air dà sheanta dheug air fhichead chuir sinn romhainn àite eile a lorg cho luath ’s a b’urrainn. Anns a’ Mhàirt thàinig sgioba don chàmpa agus dh’innis iad dhuinn gu robh càmpa eile mu chòig mìle air falbh agus gum faodadh sinn a ruighinn an dà uair a thìde. Air latha na Sàbaid — oir bha sinn dìomhain air an latha sin — dh’fhàg sinn an càmpa agus mar amadain nach ann a thug sinn leinn gach nì a bhuineadh dhuinn aig an aon àm,

[TD 277]

feadhainn a’ cleachdadh phocannan agus cuid, coltach rium fhìn, a’ cur gach nì ann am brèid leapa a bha iad a’ ceangal. Tha mi cinnteach gu robh ceithir fichead pùnnd a chuideam anns an eallach a bh’agam-sa.

Bha an sneachd ceithir neo còig a throighean ann an doimhneachd agus cha robh frith-rathad ri fhaicinn. Bha an sneachd ag aiteamh air an latha ach a’ reothadh air an oidhche ’s air an adhbhar seo bha slighe chruaidh dheigh air bàrr an t-sneachd a bhriseadh nuair a chuireadh tu do chasan troimhpe agus a ghearradh do ghlùinean mar a bha thu dol fodha. Bha an fheadhainn aig an robh eallach throm, coltach riumsa, a’ briseadh na slige seo is mu dheireadh thall ’sann a bha sinn a’ sadail ar seilbh beagan is beagan bhuainn gus mu dheireadh nach robh a chairteal againn de na nithean leis an do dh’fhalbh sinn.

Ràinig sinn an càmpa aig sia uairean feasgar. ’Sann le na bràithrean Gordonach a bha an càmpa seo agus choinnich sinn ri Leòdhasaich eile anns an àite seo.

Bha mi ’g obair an seo airson greiseag mhath aig an aon obair ’s a bha mi dèanamh aig a’ chàmp eile ach bha an aimsir blàth an turas seo is iad a’ cur ola air na rèilichean.

Anns an ath leabaidh rium anns a’ chàmpa seo bha Eadailteach, fear uabhasach snog, ris an robh an sgioba uabhasach ceangailte. An latha bha seo, nuair a bha iad a’ milleadh na creig le <eng>dynamite<gai>, bha sinn a’ teiche nuair a mhothaich mi gu robh ite bheag gheal air gualainn an Eadailtich seo. Rug mi air an ite ’s shad mi às i, ach nach ann a thionndaidh an t-Eadailteach seo orm le sgian ’na làimh ’s e dìreach a’ dol a thoirt ionnsaigh orm ’s mara biodh gum faca Leòdhasach eile e bha mi air a bhith marbh. Bha òrd mòr aig an Leòdhasach seo ’na laimh ’s chaidh e eadar an dithis againn. Ach ’nam leabaidh an oidhche sin bha eagal orm gun cuireadh an t-Eadailteach an sgian annam, anns an dorchadas, ach cha do rinn e sin oir chaidh innse dha dè a thachair is ghabh e aithreachas gun do rinn a ionnsaigh orm. An dèidh sin cha do choinnich mi riamh ri fear cho snog ris.

An oidhche bha seo cuideachd bha fear de na Gordonaich, Seòras, a’ sealltainn ris na h-eich anns an stàball (bhiodh na h-eich seo a’ slaodadh bhiadh is eile le slaoid à àite ris an canar Kalmar). Nuair a mhothaich e gu robh na casan deiridh aig aon dhiubh air sèid mar a bha iad air a bhith dèanamh gu tric an dèidh dha ruighinn a’ chàmpa, ’se sin aig ceithir uairean feasgar, dh’fhaighnich Seòras de aon den sgioba dè bu choireach ri seo ach dh’aidich am fear seo nach robh fhios aige, ach gu robh Albannach anns a’ chàmpa a bha eòlach air eich. Chuir e air mo thòir ’s chaidh mi steach don stàball ’s chunna mi an t-each le a chasan air sèid. Dh’aithnich mi anns a’ bhad dè bha ceàrr, nach b’e each a bha seo idir ach làir agus gu robh i trom.

“Làir,” arsa esan, “thubhairt iad rium gur e each fireann a bh’ann.” Bha mi air faicinn ann an Garrabost cùisean coltach ri seo agus bha fhiosam dè dhèanainn. Chuir mi air dà chas deiridh na làir poca làn de gharbhan teth

[TD 278]

neo bran agus dh’fhàg sinn ann an siud i fad na h-oidhche agus anns a’ mhadainn bha i ceart gu leòr. Ach thubhairt mi ris gun a cur a dh’obair fhads a bha i anns an staid ud.

An dèidh sin dh’fhaighnich e dhiom am b’urrainn dhomh aon de na slaoidean a thoirt do Khalmar agus biadh is eile a thoirt chun a’ chàmpa. Bha e pàigheadh leth-cheud dolair anns a’ mhìos airson seo, agus mo bhòrd, agus thubhairt mi ris gun dèanainn an obair ged ach robh mi air slaod a stiùireadh a riamh roimhe.

Bha e furasd gu leòr an t-slaod a stiùreadh tarsainn air loch reòite ach nuair a bha thu air fearann corrach cha robh cùisean idir cho math ’s tu a’ dìreadh ’s a’ teàrnadh bhruthaichean gu h-àraid ma bha eallach <eng>dynamite<gai> neo pùdar dubh air an t-slaod. Ach an ceann seachdain bha mi eòlach gu leòr air m’obair.

Bha agam cuideachd ris an t-slaod a thoirt gu loch, an deigh a ghearradh ann am blocaichean, agus an toirt dhachaigh leam, oir bha feum orra airson an fheòil a chumail ùr, dìreach mar <eng>refrigerator<gai>. ’Se sàbh a bh’agam airson an dèidh a ghearradh agus bha an deigh anns an loch seo mu thrì thròighean ann an tiughad.

An dèidh sin dh’iarr e orm làmhthuagh a thoirt leam is craobhan a ghearradh sìos airson teine an ath gheamhraidh. ’Se a’ bheithe ’s an tamarac a fhuair mi anns an àite far an do chuir e mi, ’s far an robh teine air a bhith. Bha feadhainn de na craobhan fichead is dà fhichead troigh ann am fad, agus b’fheudar dhomh na meanglain a ghearradh ’s an slaodadh dhachaigh chun a’ chàmpa, ’s bha e gu math duilich mo shlighe a dhèanamh eadar chraobh is eile. ’Se obair sgìth a bha seo cuideachd, a’ gearradh nan craobh leis a’ làmhthuagh agus airson a’ chiad latha no dhà bha cho math dhomh a bhith cleachdadh m’fhiaclan oir cha robh mi fàgail làrach sam bith annta. Ach ann an ceann seachdain bha mi sgileil gu leòr.

Nuair a bha an sneachd a’ leaghadh fhuair mi mo chiad bhlas de bhith draibheadh air loch far an robh dà throigh uisge os cionn an deigh. An latha bha seo bha sinn mu leth mhìle bho thìr nuair a shaoil mi gu robh sinn a’ dol fodha ’s na h-eich suas gu am builg anns a’ bhùrn. Ach fhuair mi air tìr ceart gu leòr ged a bha an stuth a’ tuiteam bhon t-slaod ’s mise nam dheann-ruith ga chur air ais a-rithist oir na fuirichinn fada bha na ‘<eng>runners<gai>’ a’ reothadh ris an talamh.

Mu dheireadh chuir ceathrar againn romhainn an t-àite ud fhàgail agus Winnipeg a thoirt oirnn. Bha dùil againn gum faigheadh sinn liofta gu Kalmar ach cha d’fhuair sinn sin agus dhiùlt iad fiù ar dìnnear dhuinn. Bha sinn nar suidhe ri cliathaich loch nuair a chuala mi am fuaim seo coltach ri <eng>machine-gun<gai> a’ gleadhraich. Leum mi gu mo chasan is rug mi air làmhthuagh ’s mi sealltainn mun cuairt orm ’s mi smaoineachadh gur e beathach fiadhaich a bh’ann. Ach nuair a thug mi sùil suas gu craobh dè bha seo ach snagan daraich neo <eng>woodpecker<gai> ’s e a’ bualadh a’ chraobh le a ghob mar òrd. Abair gun do rinn balaich gàireachdainn an latha ud, mise

[TD 279]

le mo làmhthuagh mar laoch mòr ann an sgeulachd.

Ràinig sinn Kalmar aig ochd uairean a dh’oidhch’ agus sinn sgìth is acrach is an dorchadas a’ tuiteam, agus fear Iain MacLeòid air cana chorca fhosgladh ’s e gu bhith marbh le pian stamaig mar gum biodh e air a phuinnseanachadh.


(6)

Mar a thubhairt mi ràinig sinn Kalmar aig ochd uairean a dh’oidhch’ agus dh’aithnichinn am fear a bha os cionn a’ chàmpa anns an àite sin, càmpa a’ Chaimbeulaich. Cha eil cuimhn’am a-nis air ainm a’ charaid seo ach dh’innis e dhuinn gu robh an Caimbeulach air ordugh a thoirt seachad gun leabaidh neo biadh a thoirt do Leòdhasach sam bith gun cead fhaighinn bhuaithe-san. Ach thug e, a dh’aindeoin sin, àite cadail is biadh dhuinn.

Fhads a bha sinn a’ gabhail ar bidh thàinig feadhainn den luchd-obrach a-steach agus mhothaich aon dhiubh do na stocainnean brèagha a bha air ar casan ’s a chaidh am fighe ann an Leòdhas le làmhan gràdhach. Thubhairt e gun toireadh e dolair air gach paidhir agus an dèidh ar dìnneir reic sinn cha mhòr gach stocainn a bh’againn ris a’ chòmhlan ud ged a thairg sinn feadhainn an asgaidh do ar caraid ach cha ghabhadh e iad gun pàigheadh air an son. Bha còta agam cuideachd a fhuair mi o phiuthar mo mhàthar nuair a dh’fhàg mi Steòrnabhagh agus seach nach robh feum agam air, oir ’se còta-uisge a bh’ann neo <eng>raincoat<gai>, reic mi esan cuideachd airson deich dolairean agus abair thusa gun d’fhuair an ceannaiche bargan. Cha do choinnich sinn a riamh tuilleadh ri aon duine às a’ champa ud ged a bha iad coibhneil is laghach.

Nuair a ràinig sinn Winnipeg bha sneachd air an talamh agus dh’fhàg sinn ar treallaich anns a’ stèisean — anns a “<eng>Left Luggage<gai>” — ag ràdh gun tilleadh sinn air a shon a-rithist. Fhuair sinn taigh-òsda — an <eng>Tecumcha Hotel<gai> — taigh mòr fiodha agus phàigh sinn airson an t-seachdain a bha air thoiseach oirnn.

Bha dùil againn nuair a rinn sinn ar slighe gu Winnipeg gum biodh pailteas obrach ann, ach bha sinn gu math ceàrr, oir cha b’urrainn dhuinn obair fhaighinn anns a’ bhaile ud ann a 1907. Bha e air èaladh le daoine dìomhain neo <eng>hoboes<gai> mar a theireadh sinn riutha. Tha mi ’g ùrnaigh do Dhia nach bi daoine a chaoidh tuilleadh mar a bha na daoine ud beò, balaich òga às an Roinn Eòrpa, làidir, comasach, nuair a thàinig iad, agus deònach gu leòr air obair sam bith a ghabhail. Chluinneadh tu a’ Ghàidhlig glè thric air bilean an t-sluaigh agus a’ chainnt Eireannach agus an cànan Cuimreach cuideachd. Bha an sneachd ’s an reothadh a’ leantainn gu deireadh na Màigh agus cha robh àite cadail neo biadh aca ach dìreach gun do thogadh àite ris an canadh iad an Taigh Cofaidh far am faigheadh tu aran is cèicichean an asgaidh ma bha sin a dhìth ort. Agus nam faigheadh tu àite cadail anns an taigh sin dh’fheumadh tu do bhrògan is d’aodach fhàgail ort anns na leabaidh neo bha cuideigin air a ghoid, agus

[TD 280]

chan fhaiceadh tu iad tuilleadh aca ann an uinneig bùth air sràid mhòr a’ bhaile.

Bha na rumannan anns an <eng>Tecumcha<gai> blàth gu leòr agus an rùm-bidh mòr is farsaing. B’e seo a’ chiad turas a riamh a bha sinne ann an taigh-òsda coltach ri siud, far am biodh frithealaiche neo <eng>waitress<gai> a’ tighinn chun a’ bhùird agus far an robh cairt-bìdh neo <eng>menu<gai>. ’Se a’ chiad fhear ris an do bhruidhinn a’ bhan-frithealaiche balach à Leòdhas — Fionnlagh MacAmhlaigh — agus nuair a dh’fhaighnich i dheth dè bha e dol a dh’òrdachadh cha robh fhios aige dè theireadh e agus air an adhbhar sin bha e balbh agus na balaich a bha còmhla rium anns an aon dòigh. Nuair a ràinig i mise dh’òrdaich mi hama is ugh is cofaidh oir rinn mi mach na facail a bha sgrìobhte air a’ chairt. Bha rud eile air a’ mhenu ris an cainte “<eng>mush<gai>” agus nuair a dh’fhaighnich mi den t-searbhant dè bha seo a’ ciallachadh thubhairt i rium gur e lit a bh’ann, agus dh’òrdaich mi sin cuideachd. Làithean amaideach na h-òige! Nuair a bha ar bracaist seachad thubhairt Fionnlagh rium, “Carson a dh’òrdaich thu hama is ugh dhòmhsa? Tha deagh fhios agad nach caomh leam iad.” Thubhairt mi ris gum faodadh e a bhracaist fhèin òrdachadh on àm sin a-mach. Chaidh a mharbhadh anns a’ Chogadh Mhòr ann a Flanders

Aig deireadh na seachdain cha mhòr nach robh ar pòcaidean falamh agus dh’fhàg sin Winnipeg air cùrs iarail. Bha dùil againn ruighinn càmpa a’ <eng>railway<gai> ann am bocsa carbaid (neo <eng>box car<gai>). Ar Disathairn thog sinn oirnn, còignear againn, gach fear à Leòdhas, agus dh’fhàg sinn ar treallaich anns an stèision ag ràdh riutha gun tilleadh sinn air a shon a dh’aithghearr. Bha e uabhasach fuar is mòran sneachd air an talamh. Aig ceithir uairean feasgar ràinig sinn Birm Hill an iar air Winnipeg far an do choinnich sinn ri fear à Glaschu, Robertson. Chomhairlich e sinn a dhol air ais gu Drochaid na h-Aibhne Deirg an iar air Winnipeg far an robh càmpa, agus cantainn ris an fhear a bha os cionn an sgioba obair a thoirt dhuinn neo gun cuireadh esan às dha an ath thuras a bha e ann a Winnipeg.

Agus ’se sin a rinn sinn agus thug fear Davis, an duine air an robh mi bruidhinn, obair dhuinn, agus bhòidich sinn gu sealladh sinn dha gu robh sinn dìcheallach agus dèantanach. B’e bocsa carbaid ar dachaigh air an oidhche agus anns an dachaigh seo bha leapannan air gach taobh, stòbha agus gual. Seach nach robh plaideachan againn b’fheudar dhuinn cadal air an làr faisg air an stòbha airson blàths. Bha seo beagan na b’fheàrr na bhith cadal am-measg chruachan feòir mar a rinn sinn air ar slighe air ais gu Winnipeg. ’Se an obair a bh’againn a bhith lìonadh charbaidean còmhnard neo <eng>flat cars<gai> le rèilichean agus latha na Sàbaid bha sinn aig na suidsichean. An dèidh dhuinn an carbaid còmhnard a lìonadh bha sinn a’ tilleadh gu ar bocsa carbaid, fuar, truagh, agus a’ dannsa ruidhlichean Albannach agus a’ seinn phuirt-a-beul airson sinn fhìn a chumail blàth, agus an t-snàthad air ruighinn <eng>xero<gai>.

Tha mi ’g innse dhuibh gum feumadh sibh a bhith ruighinn mus

[TD 281]

giùlaineadh sibh a’ bhraighseanas ud. Tha mi cinnteach gur i mharbh fear MacCoinnich, òganach air an robh mi eòlach, dà bhliadhna an dèidh sin. Dh’fhàg dithis Leòdhasach aig toiseach na Màigh ach dh’fhuirich an triùir eile, mi fhìn ’nam measg, gu deireadh na mìosa sin. Bha ar n-aodach na ragaichean agus seach nach robh bùth faisg cha b’urrainn dhuinn tuilleadh a cheannachd. Cha robh fiù nach robh sinn a’ smocadh tea an àite tombaca. Air an latha deireannach den Mhàigh thug sinn dhinn gach criomag aodaich a bh’oirnn, bhris sinn an deigh anns na dìgean, agus ghlan sinn sinn fhìn cho math ’s a b’urrainn dhuinn anns an uisge. An dèidh sin chaidh sinn chun na h-oifis air tòir ar pàighidh ’s a dh’innse dhaibh gu robh sinn a’ fàgail. Bha sinn mu dhà mìle fichead a-mach à Winnipeg agus bha dùil againn ri liofta ach thubhairt Davis ris an draibhear gun ar leigeil air an trèana ged a dh’innis sinn dha gum feumadh sinn faighinn gu bùth airson aodach a cheannachd.

Air an adhbhar sin b’fheudar dhuinn coiseachd gu Winnipeg, is Davis ag ràdh gu robh sinn glan às ar ciall. Letheach slighe gu Winnipeg chunna mi “brath fhradhairc” neo “<eng>mirage<gai>” airson a’ chiad uair. Bha thu dìreach den bheachd gu robh thu coimhead Winnipeg, a thaighean ’s a shràidean dìreach mar gum biodh iad air thoiseach ort. An ath mhionaid cha robh càil ri fhaicinn ach fàire gorm.

Nuair a ràinig sinn Winnipeg chaidh sinn chun a’ stèisean air tòir ar treallaich agus an turas seo chaidh sinn gu taigh-òsda ris an canadh iad <eng>The Exchange Hotel<gai> air sràid mòr a’ bhaile. An ath mhadainn chaidh sinn a dh’fhaighneachd an robh feum air iasgairean air Loch Winnipeg ach cha robh, agus anns a’ mhionaid sin thubhairt mise rium fhìn nach robh mi gu bhith tuilleadh acrach neo gun leabaidh.

Tha e duilich innse don fhear nach fhaca ’s nach cual mar a bha cùisean anns na bliadhnachan ud. Bha an obair a bha thu faighinn — nam faigheadh — cruaidh ’s air an adhbhar sin ghabhadh tu obair sam bith. Agus cuideachd bha na balaich air a thighinn à bailtean fialaidh far am biodh an sluagh a’ cuideachadh a chèile. Ach cha robh sin a’ tachairt ann an Canada. Bhàsaich mòran le cion-bidh is fuachd, agus feadhainn eile leis an daoraich, agus leis a’ chianalas. Bha oidhcheannan a bha mi coimhead Garrabost air mo bheulaibh cho brèagha ri càil mar a bha mi faicinn Winnipeg air an rathad ud. Mara biodh tu mar an t-iarann bha thu dol fodha, mar a chì thu caora a’ bàsachadh anns a’ gheamhradh. Ach chuir mise romham nach tachradh sin dhòmhsa, agus gun dèanainn obair sam bith ged nach robh mi air a dèanamh roimhe agus gun cuirinn aodann ladarna air an t-saoghal. Bha mi ag ràdh rium fhìn, “Chan eil an Iompaireachd ghrod seo a’ dol a chur às dhòmhsa.” Agus cha do rinn i sin.

[TD 282]

(7)

Fhuair mi mach gu robh feum aca air saoir gharbha (neo <eng>rough carpenters<gai>) ann a Saskatchewan agus chuir mi steach airson na dreuchd sin ged nach robh fiù fios agam dè seòrsa obair a bh’ann. Ach thubhairt iad rium nach robh iad ag iarraidh càil ach daoine a bha eòlach air ball-acainn coltach ri sàbh is òrd is làmhthuagh. Ghabh mi an obair agus phàigh mi an dolair dhaibh. Am feasgar sin fhèin choinnich mi ri Leòdhasach eile a thubhairt rium gun deidheadh e còmhla rium ach ged a phàigh esan a dholair cuideachd cha tainig e còmhla rium a dh’aindeoin sin.

La-rna-mhàireach chaidh mi sìos chun a’ stèisean agus chaidh mi air bòrd trèana cho sgriosail ’s a chunna mi ’nam bheatha. Cha robh fiù pilleanan air na seataichean fiodha agus bha an trèana a’ gluasad bho thaobh gu taobh mar gum biodh tu aig muir. Bha dithis aosd — tha mi smaoineachadh fear is bean — ’nan suidhe mu m’ choinneamh ach cha b’urrainn dhaibh an seatachan fhàgail airson gloine bhùirn fhaighinn. Ach fhuair mi sin dhaibh ged a bha e duilich dhomh mo chasan a chumail ’s a dh’aindeoin sin cha robh an trèana a’ dol ach aig deich mìle fichead anns an uair. ’S bha i stad airson leth uair a thìde aig mòran stèiseanan gus am faigheadh an luchd-siubhail cothrom air grèim bidh oir cha robh rùm-bidh neo goireas sam bith air an trèana ud.

Ach cha robh seo neo nì eile a’ cur dragh orm. Bhithinn fichead bliadhna a dh’ aois anns an Og Mhìos a bha ri teachd anns a’ bhliadhna 1908 agus bha mi sealltainn le sùilean farsaing air saoghal nach robh mi tuigsinn.

’Se am muileann-shàbh gu robh mi dol am fear bu mhotha a bh’ann an Canada an Iar ach a-mhain Muileann Fraser ann an British Columbia. Bha dà chiad duine air thuarasdal ann. Aig an àm ud bha an companaidh a’ togail thaighean do luchd oibrich agus ’se a’ chiad obair a fhuair mi a bhith cur mhullaichean air na taighean le pàipear teàrr.

Cha robh an obair seo furasd oir cha robh mòran de na rumannan crìochnaicht fhathast agus bha an loch a bh’air beulaibh nan taighean reòite, agus air sgàth sin cha robh an t-uisge a bha tighinn bhon aiteamh a’ ruith innte. Eadar an stòr ’s an taigh-taisge bha tòrr bùrn agus bha cabhsair fiodha air a chur sìos a bha snàmh anns a’ bhùrn.

Nuair a thòisich sinn air taighean ùra b’fheudar dhuinn an stuth aisig a-null air eathar le màs còmhnard. Dh’fhaighnich am fear-seòlaidh dhiom an robh fhios’am air càil mu eathraichean agus nuair a fhreagair mi gu robh mi eòlach orra thug e iuchair an taigh-taisg dhomh agus dh’innis e dhomh gur ann an siud a bha an stuth airson nan taighean a thogail agus dh’iarr e orm aisig a-null air an eathar. Fhuair mi an t-eathar aig an taigh-taisg agus chuir mi fiodh is tairgnean is treallaich eile air bòrd agus nuair a bha mi smaoineachadh gu robh cuideam gu leòr air an eathar thug mi an t-uisge orm. Ach bha mi air cus stuth a chur anns an eathar, ’s bha e na b’àirde na na ràimh agus cha b’urrainn dhomh an cleachdadh. Thill mi air ais is thug mi stuth às an eathar agus bha e furasd gu leòr dhomh a stiùireadh.

[TD 283]

Bha mi dèanamh na h-obrach seo airson grunn làithean. Ach an turas mu dheireadh a bha mi air an eathar nach ann a chuir mi cus stuth oirre a-rithist. Letheach slighe tarsainn an uisge thug mi mach mo phìob agus chuir mi las rithe agus dìreach nuair a bha mi dèanamh sin nach ann a chaidh an t-eathar air a cliathaich agus thuit mi aisde don bhùrn. Thuit mo phìob a-mach às mo bheul agus chunna mi i a’ snàmh anns an uisge. Gun smaoineachadh chaidh mi às a dèidh fhads a bha na fir air tìr ag èigheachd rium dèanamh air fearann. An dèidh dhomh mo phìob fhaighinn bhrùth mi am bàta gu tìr, ’s mi air chrith leis an fhuachd. Abair gu robh gàireachdainn air feadh an sgioba ’s iad ag ràdh “Tha barrachd suim aig Torcaill anns a’ phìob na th’aige ’na bheatha.” Anns an dòigh sin thàinig mo dhreuchd mar fhear-aisig gu ceann agus an dèidh dhomh mi fhìn a nighe ann am bùrn teth bha mi ceart gu leòr.

Seach gu robh an aiteamh a-nise a’ tighinn ’s an loch fhathast reòite bha feadhainn de na taighean anns an robh daoine a’ fuireachd ann an cunnart. ’Se an ath dhreuchd a bh’agam puist-stèidheachaidh nan taighean a dhèanamh sàbhailt gus an deidheadh an dìle sìos.

An dèidh sin bha mi cuideachadh Sasannach òg a’ cur “<eng>siding<gai>” air na ballachan. Dh’fhaighnich e dhìom an e saor a bh’annam ach dh’aidich mi nach b’e ged a bha mi eòlach air òrd is sàbh is làmhthuagh.

“Cuir ann an siud i,” ars esan. “Tha thu dìreach coltach rium fhìn.” Chrìochnaich sinn na taighean agus bha mi nuair sin a’ glànadh a-mach an stòir ’s na bucais far an robh measan is luibhean, neo <eng>vegetables<gai>. Bha mi cuideachd a’ slaodadh stuth chun an stòir bhon taigh-thaisge, leithid phocannan bhuntàta. Ach dh’fhàs mi sgìth den obair sin agus cha robh e còrdadh rium idir. ’Se an ath obair a bh’agam a bhith a’ togail chuilbh cloiche fo na taighean an àite an fheadhainn fhiodha a bha breothadh. Bha dithis à Uibhist-a-Deas còmhla rium aig an obair seo agus theab sinn a bhith marbh le na creathlagan, neo <eng>mosquitoes<gai>. Bha iad cho dona ’s gun dubhairt sinn ri chèile, nach b’e obair do dhaoine ciallach a bha seo. Air an adhbhar sin dh’fhàg sinn an <eng>August<gai> 1907, an dèidh ar suipeir, a’ togail oirnn gu deas.

Bha na creathlagan cho fiadhaich is cho nimheil ’s gum b’fheudar dhuinn ar pìoban a smocadh air an t-slighe ged a bha lìon chreathlag os ar cionn. Seo a’ chiad turas a chunna mi cuileagan teine neo <eng>fireflies<gai>: chì thu iad a-measg nam preas a’ fàgail seòrsa de sholas a tha soilleir anns an dorchadas.

Mu dheireadh ràinig sinn a’ stèisean ach bha na creathlagan cho lìonmhor am broinn ann stèisean ’s a bha iad a-muigh, ’s dh’fhàg sinn a’ stèisean agus thog sinn teine, a’ seasamh faisg air ’s a smocadh ar pìoban gus an tàinig an trèana. Cha robh pilleanan neo eile air na seataichean ach a dh’aindeoin sin laigh sin sìos agus thuit sinn nar cadal cha mhòr anns a’ mhionaid.

Chaidil sinn gus an do ràinig sinn àite ris an can iad Dauphin far an robh

[TD 284]

an trèana a’ dol a stad airson leth uair a thìde agus ruith sinn chun an aon thaigh-bidh a bh’anns a’ bhaile. Dh’òrdaich sinn ar bracaist ach bha i cho fada a’ tighinn ’s gun do chaill sinn an trèana ged a ruith sinn chun a’ stèisean, ach bha an fheadag air sèideadh ’s bha an trèana air fàgail. Dh’fheumadh sinn a-nise fuireach ann an Dauphin gus an tigeadh an aon thrèana là-rna-mhàireach.

Nuair a chrìochnaich sinn ar bracaist chaidh sinn air chuairt air feadh a’ bhaile. Cha robh càil ri fhaicinn ach taigh-òsda agus fear eile nach robh fhathast crìochnaichte, agus dhà na trì thaighean, ged a bha tuathan mòra deas oirnn, ’s an talamh a’ coimhead torach. An dèidh dhuinn faicinn na bha ri fhaicinn chaidh sinn a-steach don taigh-òsda agus dh’òrdaich sinn rùm airson na h-oidhche. Agus an dèidh sin chaidh sinn a-steach dhan a’ bhàr. Seach nach caomh leamsa uisge-beatha neo leann, dh’iarr mi branndaidh air a dhèanamh de dhearcagan dubha a tha math dhut ma tha do stamag goirt, oir ’se sin a thatar ag ràdh. Thug fear a’ bhàir gloinne dhomh agus dh’òl mi e agus ma dh’òl cha robh càil a dh’fhios am càit an robh mi ’s mi air mo thoinisg a chall gu buileach. Feumaidh e bhith gun do chuir e stuth àraid anns an deoch. Thog an dithis eile mi ’s chuir iad ’nam chadal mi ann an cruach feòir, oir ’se sin a dh’innis iad dhomh an dèidh seo tachairt. Chan eil càil a chuimhn’am air nì bho aon uair feasgar gu còig uairean nuair a fhuair mi mi fhìn ann an stèisean a’ Pholas. Cha mhòr nach robh mi às mo chiall leis an stuth a chuir an trusdair Sasannach ud ’na mo bhranndaidh. Bha mi bualadh doras mo chille ’s mi cha mhòr às mo rian. Mu deireadh thàinig polas, ’s thug e don chùirt mi far an robh mo dithis chàirdean a’ feitheamh.

Bha britheamh an sin ’na shuidhe air cathair ’s thubhairt e rium gu robh an deoch orm ’s gu robh mi air a bhith aimhreiteach leatha, ach seach gu robh mi cho òg nach cuireadh e orm ach còig dolairean. Thubhairt mi ris gum faodadh e ifrinn a thoirt air, nach robh mise a dol a phàigheadh aon sgilling, ach chomhairlich mo chàirdean mi bhith sàmhach, ’s iad a’ bruidhinn na Gàidhlig, oir thubhairt am britheamh, “Dh’fhaodainn bliadhna anns a’ phrìosan a thoirt dhut airson na facail a thubhairt thu.” An sin thubhairt aon de mo chàirdean nach robh Beurla agam, nach robh mi ag ràdh ach facail a dh’ionnsaich mi anns a’ chàmpa.

Nuair a chuala am britheamh gur ann à Alba a bha sinn thubhairt e gum biodh e riaraichte gu leòr leis na còig dolairean agus dh’fhàg sinn an taigh chùirt. Chaidh mi air tòir fear a’ bhàir ’s nam bithinn air lorg fhaighinn air bha mi air cur às dha. Ach cha robh e an làthair. Ach ’se siud a bhiodh iad a’ dèanamh, a’ cur puinnsean ’na do dheoch agus an uair sin a’ goid do chuid airgid. Chaidh sinn air ais gu ar rùm agus chuir sinn cathair ris an doras ach ged a chuala sinn sporghail cha tàinig duine a-steach. Nam bitheadh tha e cinnteach gu robh sinn air amhaich a bhriseadh, bha ar fearg cho mòr agus gu h-àraid mo champar fhìn.

(Ra leantainn)
