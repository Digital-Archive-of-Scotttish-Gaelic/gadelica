[DA 1]

SRAIDEAN is SLEIBHTEAN

CLO-BHUALAIDHEAN GAIRM—Leabhar 30

[DA 2]

[Bàn]

[DA 3]

SRAIDEAN is SLEIBHTEAN

Sgeulachdan goirid
le
Iain MacLeòid

GAIRM
Glaschu
1971

[TD 4]

Air fhoillseachadh an 1971 le
GAIRM
29 Waterloo Street
Glaschu, C.2

Clò-bhuailte le
A. Learmonth ’s a Mhac
9 Sràid an Rìgh
Struighlea

Thug an Comunn Leabhraichean Gàidhlig cuideachadh do’n luchd foillseachaidh gus an leabhar seo a chur an clò

© 1971 Iain MacLeòid


[TD 5]

NA SGEULACHDAN

Oighrichd					7
Salchair					10
Latha an Léirsgrios				14
Dìoghaltas Eachann Choinnich		20
A’ Bhreith					27
An Telebhisean				30
Cuid Oidhche					35
Am Bodach agus an Càr			40
A’ Chailleach					44
Am Vacuum					47
An Càr						51
An t-Astràilianach agus am Porcupine	55
Sràidean					61
Tormod X					64


[TD 6]

Gu m’athair ’s mo mhàthair


[TD 7]

OIGHRICHD

Bha fhios aig Oighrichd gu robh i marbh mus fhaca i na h-ainglean. Bha i coimhead sìos air a corp fhéin agus an dotair is Ruairidh, an duine aice, agus Murchadh, brathair Ruairidh, timcheall air. Bha Ruairidh a’ caoineadh agus làmh Mhurchaidh air a ghualainn. Cha robh an t-eagal oirre idir. Bha an leum a thug i o bheatha gu bàs coltach ris an leum a thug i anns an uisge aon uair an uair a bha i ag ionnsachadh snàmh. Bha eagal oirre mus do leum i ach, aon uair ’s gun do leum i, cha robh eagal oirre idir. ’Sann a bha i faireachadh faochadh agus sìth. Chuimhnich i air a’ phian. Bha an smuain fhéin goirt. ’Se sin a b’adhbhar gu robh i faireachadh a leithid a dh’fhaochadh.

“Tha i aig fois a nise,” chuala i Murchadh ag ràdh.

An uair sin thug i an aire dha na h-ainglean. Bha fear mór bàn ann agus fear beag dorcha. Bha coltas fhìor laghach air an fhear mhór agus fiamh a’ ghàire air.

“Bheil sibh gam fheitheamh?” ars ise.

“Tha,” ars esan, “ach gabhaibh ur tìde. Chan eil cus cabhaig oirnne.”

Thug am fear beag sùil air uaireadair.

“Fhad’s nach bi sibh ro fhada,” ars esan.

Bha coltas caran crosda airsan. Bha e cuimhneachadh dhi éildear a b’àbhaist a bhith aca.

Cha robh i ’g iarraidh falbh fhathast. Bha iomadach latha o nach robh uimhir a shaorsainn aice coimhead timcheall oirre leis a’ phian, agus bha i ’g iarraidh Ruairidh fhaicinn turas eile.

Bha an nurs a-stigh a nise, agus i cur a’ chuirp air dòigh le a làmhan beaga comasach dearga. Eilidh Sheumais. Bu thoigh le Oighrichd riamh i. Bhitheadh i an còmhnaidh faireachadh nas fheàrr airson greiseag an deaghaidh do dh’Eilidh tighinn agus a nighe agus na cluasagan aice a chaislicheadh fòidhpe. An uair a bha i deiseil chrom i agus phòg i mala corp Oighrichd mus do dh’fhalbh i.

Cha robh duine anns an rùm a nise cuide ris a’ chorp. Nach e h-aodann a bha coimhead biorach agus geal. Rinn i gàire rithe fhéin.


[TD 8]

Nach ann biorach a bha a sròn riamh agus nach tric a thilg Iain, a bràthair, sin oirre an uair a bha iad beag agus ise ag innsearachd air fhéin agus na gillean eile ’n uair nach leigeadh iad leatha cluich còmhla riutha.

“Cùm do shròn bhiorach a-mach ás na gnothaichean againne.”

Is iomadh gibht a thug e dhachaidh dhi o na dùthchannan thall thairis an uair a chaidh e gu muir agus anns an litir mu dheireadh a fhuair i mus deach a bhàthadh bha e bruidhinn air na cleasan ris am bitheadh iad an uair a bha iad òg. Thainig an t-aon ghoirteas ’na broilleach a dh’fhairicheadh i a h-uile turas a smaoinicheadh i air Iain. Ach is ann a thainig e stigh oirre, “Carson a tha mi mar seo a nis. Dòcha gu faic mi a dh’aithghearr e.”

Bha na nàbaidhean a’ tighinn a-stigh a nise agus Ruairidh a’ bruidhinn riutha cho dòigheil, a’ fiachainn ri cumail air agus gnothaichean a riaghladh mar a dh’iarr i air. Bha a cridhe goirt le gaol dha agus i smaoineachadh cho troimhe chéile ’s a bhitheadh an tigh ás a h-aonais.

Bha Mairead Bheag an ath dhorus agus i caoineadh gu goirt agus Tormod, a fear, agus na deòir ’na shùilean, Alasdair Chaluim agus aodann air tòcadh leis an deoch ag radh ann an guth briste,

“’S iomadh dìnnear mhath a thug i dhòmhsa.”

An uair sin thainig Una Sheòrais agus Pàdraig, an duine aice, a-stigh. Bha coltas glé dhuilich air Pàdraig bochd. Bha Una a’ suathadh a sùilean le neapaicin.

“Huh!” ars Oighrichd rithe fhéin. “’S beag a tha e cur air an té ud. Gheibh i cead fhéin air gnothaichean a riaghladh anns a’ bhaile nise, ’s gun mise ann airson stad a chur oirre.”

Bha an rùm falamh a rithist agus càr an dotair a’ falbh. Cinnteach gun tug e rud-eigin do Ruairidh.

Thainig Ruairidh a-stigh dha’n rùm leis fhéin. Shuidh e anns an t-seuthar ri taobh na leapa, leig e cheann an taice ri làmhan agus a ghuaillean a’ crathadh leis a’ chaoineadh. Cha robh duine ga fhaicinn a nise. Ruairidh bochd. Bha e mar gu robh a broilleach gu sgàineadh le gaol dha.

“Tha an t-ám againn a bhith falbh,” ars an t-aingeal beag.

“Leig leatha mionaid no dhà,” ars am fear bàn.

Chuimhnich i cho crosda ’s bha i ri Ruairidh an latha dhòirt e an cupa tea air cuibhrig na leapa.


[TD 9]

“O, seall dé rinn thu,” thuirt i. “Bha thu clibeach riamh.”

“Bha am pian gam dhèanamh crosda,” ars ise rithe fhéin, ’s i caoineadh. “Ach bha mi crosda riut riamh.”

“Tha mi duilich, duilich, a ghaoil,” ars ise a’ sineadh a-mach a làmh gu a ghualainn.

“Cuiridh tu eagal air,” ars an t-aingeal bàn.

Chuimhnich i air an eagal a bha air Ruairidh riamh a dhol a-mach leis fhéin air an oidhche agus mar a dh’fheumadh cuideigin a dhol còmhla ris agus tharraing i a làmh air ais.

“Feumaidh sinn falbh,” ars an t-aingeal beag.

Thionndaidh i airson sealltainn air Ruairidh aon uair eile.

“Na gabh uimhir a dhragh, a thasgaidh,” ars ise.

Thog e a cheann mar gun cuala e i agus an uair sin thòisich e air caoineadh a rithist.


[TD 10]

SALCHAIR

“Sin agad mar tha cùisean an diugh.”

Bhuail Camshron a dhòrn air a’ bhòrd. “Sgrabh is salchair a’ faighinn an cead fhéin. ’Sann air an adhbhar sin a tha an saoghal anns an staid anns am bheil e.”

Leig Tormod sìos a’ chuid mu dheireadh de ’n uisge-bheatha agus e a’ coimhead Camshron aig taobh eile a’ bhùird. Bha gloinne aig Camshron ’na làimh agus lasadh an uisge-bheatha ’na shùilean.

Chuala Tormod an aon sgeul iomadach uair eile an uair a bha Camshron an deaghaidh bhith ag òl, ach shaoil e gun robh Camshron nas truime air an òl agus nas treasa ’na bharail fhéin bhon chaochail a bhean o chionn bliadhna air ais.

Cha robh feum sam bith ann a dhol ’na aghaidh an dràsda. Dh’aithnich Tormod air gun robh e an deaghaidh bhith ag òl an uair a thachair iad ri chéile aig bonn na staidhre. An uair a dh’iarr Camshron a-stigh airson deoch e cha bu thoigh leis diùltadh agus fhios aige gun robh an duine aonaranach, agus laghach gu leòr ’na dhòigh fhéin.

Chùm am fear eile air.

“Bha agamsa ri mo rathad fhéin a dheanamh anns an t-saoghal gun cuideachadh bho dhuine sam bith, ach gheibh òigridh an là-an-diugh a h-uile cothrom agus dé am feum a tha iad a’ dèanamh dheth? Chan eil ach a’ dol an aghaidh a h-uile càil a bha sinne a’ smaointeachadh ceart agus a’ magadh air feadhainn nas fheàrr na iad fhéin. Cus tìde aca airson bhith dìomhain agus gun iad a’ dèanamh càil leis ach a’ gabhail cothrom airson bhith suas ris a h-uile cleachdadh salach.

“Tha fhios agam nach eil thusa dol leam anns a h-uile rud a tha mi ag ràdh, ach chan eil thusa faicinn an t-saoghail mar a tha e da-rìreadh, is tu nad mhaighstir-sgoile, ’s gun gnothach agad ach ri cloinn.

“O gabh mo leisgeul, a charaid, cha tug mi ’n aire gun robh do ghloinne falamh.” Shìn Camshron a-mach a làmh airson gloinne Thormoid, ach dh’éirich Tormod.

“Móran taing Iain,” ars esan, “ach feumaidh mi bhith falbh.”


[TD 11]

“Tha tìde agad airson té’ile co-dhiù,” fhreagair Camshron, agus e a’ togail a’ bhotail.

“O chan eil,” fhreagair Tormod. “Tha Anna a’ tilleadh a màireach agus feumaidh mi sgrìob a thoirt air an tigh.”

’Sann le spàirn a dh’éirich Camshron air a chasan. ’Se duine mór trom a bh’ann, ’s a choltas an còmhnaidh a’ toirt an cuimhne Thormoid nach robh e fhéin ro mhór, ach cha robh e ro chinnteach air a chasan a-nochd.

“Tha thu cinnteach nach gabh thu té’ile, ’ille?

“Cha ghabh an dràsda, a charaid, ach thig thu fhéin a-nuas a choimhead oirnne oidhche air choreiginn…”

“Thig mi sin.”

An uair a bha e teàrnadh na staidhre an deaghaidh dha Camshron fhàgail bha inntinn Thormoid a’ ruith air na thuirt am fear eile ris.

Duine laghach gu leòr ach a’ ghràin a bha aige air na <eng>hooligans<gai> mar a chanadh e riutha. Cha robh iad aige ach mar na beathaichean.

Bha e a’ fàs dorcha agus chitheadh Tormod soluis a’ bhaile troimh uinneag na staidhre. Bha an t-àite anns an robh an tigh aige gu h-àrd os cionn a’ bhaile. Sheas e aig an uinneig greis a’ coimhead nan solus.

Bha an saoghal làn de dhaoine mar bha Camshron, daoine gasda ’nan dòigh fhéin a dhèanadh rud sam bith air do shon ma bha thu dhiubh fhéin, ach gun cho-fhaireachdainn aca do dhuine sam bith a bha taobh a-muigh a’ bhuidhinn bhig aca fhéin.

Dh’fhosgail e an dorus mór. Dh’fhairich e seòrsa de spraichleadh agus chuir e air an solus anns an t-seòmar bidhe.

Bha dithis dhaoine òga ’nan seasamh an sin, seacaidean dubha leathair orra agus na h-aodannan aca biorach leis an eagal.

Bha e mar gum bitheadh e a’ coimhead seo uile ann an dealbh-chluich, agus nach robh e a’ tachairt dha fhéin idir.

Ach an uair sin thug e an aire dha na draghairean air an tarrainn a-mach is na bha annta sgapte air an ùrlar, dorus a’ phreasa-aodaich fosgailte agus a h-uile càil air a shadadh an ear ’s an iar, agus dh’fhalbh an smaoin gun robh e a’ coimhead dealbh-chluich no a’ faicinn aisling.

Las an fhearg ’na bhroilleach.

Thanaig na daoine—daoine òga mar a chunnaic e a nis—gan ionnsaigh fhéin.


[TD 12]

Leum am fear bu mhotha aca—fear le falt ruadh—a dh’ionnsaigh na h-uinneig. Dh’fheuch e ri a fosgladh ach chan fhosgladh i ach beagan. Rinn Tormod mar sin i air eagal gun tachradh an rud a thachair.

Bha am fear eile air ruith a-null ri thaobh.

Thionndaidh iad a nis a dh’ionnsaigh Thormoid a rithist.

Dhùin Tormod an dorus le fors agus chuir e a dhruim ris.

Thuit a shùil air an telefon agus aig an aon ám chunnaic am fear ruadh sin.

Spìon e an còrd ás a fhreumhaichean. Thog e seuthar. Bha a cheann crom agus a shùilean a’ seasamh a-mach ás a cheann mar gum biodh duine a bhiodh ás a rian.

“Leig a-mach sinn,” ars esan le seòrsa de ràn.

Dh’fhairich Tormod an fhearg ga thachdadh.

“A shalchair,” ars esan, “dìolaidh sibh airson seo.”

Sheas iad mar seo greis, a’ coimhead a chéile. Dh’fhairich Tormod samh, samh losgaidh. Eil fhios an robh iad an deaghaidh an tigh a chur ’na theine.”

Bha e an deaghaidh an t-saimh fhaireachadh roimhe ach cha do ghabh e a-stigh dé bha ann leis a’ bhoil anns an robh inntinn.

Aig an aon ám chuala e sgleog throm air mullach an tighe. Dh’fhairich e an samh a rithist agus an uair sin thuig e dé bha ceàrr.

Bha an Camshronach gu h-àrd na staidhre an deaghaidh an tigh aige a chur ’na theine.

“Teine!” ars esan. “Tha fear shuas an staidhre an deaghaidh an tigh a chur ’na theine.”

Dh’fhosgail e an dorus agus leum e suas an staidhir. Aig an aon ám chuala e iad ’nan ruith a-mach air an dorus agus a’ gabhail sìos an staidhre.

Chuir e a ghuala ri dorus a’ Chamshronaich ach cha ghluaiseadh e. ’Se dorus mór trom a bha ann.

Leig e ràn ás. “Cha ghluais an dorus.”

Dh’fhairich e fuaim chasan a’ dìreadh na staidhre. Ann an tiota bha am fear a b’òige de na balaich ri thaobh.

“Leig leamsa a dhèanamh.” Bhrùth e Tormod ás an rathad agus thug e leum an aghaidh an doruis le a ghualainn. Dh’fhosgail an dorus le brag.


[TD 13]

Thanaig ceò a-mach ’nan coinneamh ach chunnaic iad an Camshronach ’na laighe astar beag air falbh bho ’n dorus.

Chaidh iad a-stigh agus iad a’ casadaich ’s a’ priobadh an sùilean leis a’ cheò, agus thòisich iad air a dhraghadh a-mach eatorra.

Thug iad sìos an staidhre agus a-stigh gu tigh Thormoid e.

Chuala iad glag na feachd-teine agus an ùine ghoirid bha an t-àite làn dhaoine, muinntir na feachd-teine agus maoir-shìth ’nam measg.

Greiseag an deaghaidh seo bha Tormod ’na shuidhe ri taobh an teine aige fhéin. Bha am balach òg ’na shuidhe m’ a choinneamh, ’s e a’ coimhead an ùrlair gun bhith ag ràdh guth.

Thanaig dithis mhaoir-shìthe a-stigh. “Bithidh tu toilicht a chluinntinn,” arsa fear aca, “gu bheil do nàbaidh gu math nas fheàrr a nis. Chuir iad fios ás an ospadal. Tha an teine air a chur ás cuideachd.”

Thug e a-mach leabhar sgrìobhaidh. “Dòcha gun innis thu dhuinn a nis ciamar a thug thu an aire do ’n teine?”

“Well,” arsa Tormod, “cha robh mi fhìn agus mo charaid ach…”

Thog an gille a cheann.

“Cha leag thu leas,” ars esan. “’S aithne dhaibh mise.”

“Ged tha,” ars Tormod, “tha rud no dhà agamsa ri innse dhaibh.


[TD 14]

LATHA AN LEIRSGRIOS

Cha chreideadh duine ás a’ bhaile againne e an uair a chuala iad e an toiseach.

“Chan eil mi creidsinn guth dheth,” chanadh iad, no, “Cho dèanadh Calum a leithid a chaoidh,” no, “Chan e sin an seòrsa duine a tha ann an Calum idir.”

An deaghaidh sin an uair a thòisich rud no dhà air tighinn am follais chanadh iad, “Feumaidh gun deach e ás a rian.” Ach ’se Tómas Beag a thuirt am facal mu dheireadh, “Is ann a thainig Calum gu bhith tuigsinn an t-saoghail,” ars esan.

Is ann ás an ath bhaile a bha Calum. B’aithne dhòmhsa e on bha sinn le chéile a’ dol dha’n sgoil agus e ’na ghille beag sàmhach nach glacadh aire duine sam bith a-measg sluaigh. Nam bitheamaid a’ taghadh buidheann airson ball-coise no cleas air choireigin eile, b’e Calum an còmhnaidh an duine mu dheireadh a rachadh a thaghadh agus, a réir coltais, bha e leagte gu leòr ri seo. Cha ghabhadh e anns an t-sròin idir e agus on a bha e mar sin bha feadhainn buailteach air brath a ghabhail air.

An uair a dh’fhàs e suas agus a thòisich e air obair air an rathad mhór bha e cho sàmhach ciùin ’s a bha e riamh. Cha d’rachadh e dh’argamaid ri duine sam bith. B’fheàrr leis tarraing air ais no strìth adhbharachadh.

Ghabh sinn uile ìoghnadh an uair a phòs e Sìne Ràghnaill. ’Se nighean thapaidh a bha ann an Sìne is beagan dhe’n deamhan anns na sùilean aice. Bha gillean gu leòr air a tòir ach ’se Calum a thagh i agus bha beatha shona aca còmhla, iad fhéin is an triùir ghillean beaga. Bha Calum a’ dèanamh airgead cuimseach math eadar a’ chroit agus obair air an rathad.

’S e cho buailteach ’s a bha Calum air leigeil le daoine brath a ghabhail air an aon rud a bu mhotha bha cur air Sìne agus bha i sgìth dhe bhith ag radh seo ris. Ri tìde thainig i gu bhith saoilsinn nach atharraicheadh ise no duine sam bith eile Calum ach cha do chùm sin i gun a bhith feargach a h-uile uair a thachradh e.

Bha aon rud gu h-àraidh a’ cur fearg oirre agus ’se sin mar a bhitheadh cuid de na nàbaidhean ag iarraidh iasad de rud agus


[TD 15]

an uair sin ga chumail airson ùine mhór gun ghuth air a thoirt air ais. Bha Coinneach Bàn an ath dhorus gu sònraichte ciontach anns an dòigh seo. Bha spaid le Calum an deaghaidh bhith aige airson mìos agus cha d’fhuaras air ais fhathast i.

“Tha mise mi-fhìn a’ dol ga h-iarraidh mura téid thusa ann!” arsa Sìne aon latha agus i toirt slachdan air an léine bha i nighe mar gum b’e ceann Choinnich Bhàin a bha innte.

“Thig e dh’aithghearr leatha,” arsa Calum.

“Tha thu an deaghaidh bhith ’g ràdh sin o chionn mìos,” fhreagair Sìne, “agus cha tàinig e fhathast. Tha e dìreach mì-chiatach mar a tha e gabhail brath oirnn.”

Cha mhór gu robh na faclan a-mach ás a beul an uair a thàinig Somhairle Sheumais a-stigh.

“A faigh mi iasad dhe’n ghràpa agad, a Chaluim?” ars esan. “Tha ’m fear agam fhìn air bristeadh ’s tha mi ’g iarraidh buntàta bhuain.”

“Gheibh thu e ma bheir thu air ais e roimh ’n ám seo ’n ath bhliadhna,” arsa Sìne, mus d’fhuair Calum a bheul fhosgladh.

“Gu dearbh nì mi sin,” arsa Somhairle. Thog e an gràpa a bha e air fhàgail taobh a-muigh an doruis agus dh’fhàlbh e leis a’ feadaireachd fad an t-siubhail.

“Uill tha aghaidh aige!” arsa Sìne. “Cha do shaoil e shaed dhe na thuirt mi ris.”

“Chan eil esan a’ tighinn a dh’iarraidh rud ro thric,” arsa Calum.

“Dòcha nach eil ach an turas mu dheireadh bha an gràpa aige airson seachdain.” Shad i an nigheadaireachd anns a’ bhascaid agus ghabh i mach airson a chrochadh air an ròpa anairt.

Cha robh i fada air falbh an uair a dh’fhairich Calum i a’ tilleadh. Bha fhios aige air na ceumannan aice gun robh an làn chuthach oirre.

“A faca thu sud?” dh’éigh i. “Seonaidh Ruairidh air falbh leis an fhorc againn ’s cha d’rinn e fiù ’s a h-iarraidh. Bu cho math dhuinn a h-uile càil anns an tigh a shadadh orra agus Tigh nam Bochd a thoirt oirnn? Cha bhi càil air fhàgail againn co-dhiù.”

Leig Calum osna. Chunnaic e mur a deanadh e rud-eigin, nach bitheadh fois aige an latha sin.

“Théid mi dh’iarraidh na spaid air Coinneach,” arsa esan.

Choimhead Sìne air le seòrsa de dh’ioghnadh ach cha duirt i guth fhad’s a bha e coiseachd a-mach.

Cha robh e air a dhol fada bho’n tigh an uair a thug e an aire


[TD 16]

do Choinneach ag obair anns a’ ghàrradh leis an spaid. Rinn Calum doth. Dé dheanadh e? Smaointich e air tilleadh dhachaidh agus a ràdh ri Sìne, “Chan urrainn mi a h-iarraidh air. Tha e ’g obair leatha.” Ach an uair a smaointich e air an fhonn anns an robh Sìne aig a’ cheart ám shaoil e gum bitheadh e na bu ghlice dha cumail air.

An uair a chunnaic Coinneach a’ tighinn e sguir e dh’obair agus dhìrich e e fhéin air a shocair mar a bhitheadh e dèanamh a h-uile rud.

“Tha e brèagha an diugh, a Chaluim,” arsa esan.

“Tha.”

“Feumaidh sinn cothrom an tìde mhath a ghabhail an uair a thig e,” arsa Coinneach. “‘A’ bhliadhna gu bhith seachad ’s an t-airgead gun a dhèanamh,’ mar a bhitheadh na seann daoine ag radh.”

“Tha sin ceart.”

Stob Calum a’ phìob ’na bheul agus thòisich e air a lasadh. Dé chiall bha e dol a radh ris?

Thug Coinneach e fhéin a-mach a’ phìob agus an spliùcan. An uair a sheall e anns an spliùcan bha e falamh.

“Tha mi mach á tombaca. Bheil dad agad?” ars esan ri Calum. “Bheir mi dhut a rithist e.”

Shìn Calum dha an spliùcan ged bha fhios glé mhath aige gur e droch sheans a bha ann gu faigheadh e a chuid fhéin air ais gu bràth.

Chuir Coinneach tom math de thombaca anns a’ phìob aige mus do shìn e an spliùcan air ais do Chalum.

“’Se spaid mhath a th’agad a seo, a Chaluim,” ars esan, a’ lasadh na pìoba. “Chan eil fhiosam dé dhèanainn ás a h-aonais an diugh agus an té agam fhìn briste. Tha na deamhnan coineanaich sin an deaghaidh rathad a dhèanamh a-stigh dha’n ghàrradh agus feumaidh mi plocan a chur fo’n fheansaidh.”

“Tha iad dona ceart gu leòr,” arsa Calum.

Cha b’urrainn e an spaid iarraidh air Coinneach. Ach dé chanadh e ri Sìne? Sin a’ cheist chudthromach a bha e cur air fhéin is e gabhail cuairt os cionn an tighe aige fhéin air an rathad dhachaidh. Sheas e greiseag a-measg nan craobhan pìos os cionn an tighe a’ beachdachadh air dé chanadh e an uair a chunnaic e Ailean Iain a’ dèanamh air an tigh.

Smaointich e gum bitheadh e na b’fhasa an rud a ràdh ri Sìne is cuideigin eile a-stigh agus ghreas e air sìos chun an tighe.


[TD 17]

Bha uinneag a’ chidsin fosgailte leis gur e latha brèagha a bha ann agus chuala e guth Sìne. An toiseach bha dùil aige gur ann a’ gàireachdraich a bha i ach an uair sin dh’aithnich e gur ann a’ sgiamhail a bha i.

Le ceum no dhà bha e aig an tigh. Troimh uinneig a’ chidsin chunnaic e Ailean Iain agus Sìne. Bha a ghàirdeanan timcheall oirre agus e fiachainn ri pògadh.

“Aon phòg, aon phòg!” bha e ag ràdh.

“Sguir, a thrusdair ghrànnda!” bha Sìne ag ràdh. “Bithidh Calum dhachaidh ann am mionaid.”

“Cha bhì. Chunnaic mi e dol a-null gu tigh Choinnich Bhàin ach cha shaoileadh Calum càil dheth co-dhiù.”

An ath rud bha Calum anns a’ chidsin. Thuirt Sìne an deaghaidh làimhe nach fhaca i leithid a choltas air aodann duine riamh. “Bha e cho geal ri aol,” chanadh i, “agus cho cruaidh ri cloich.”

Dh’fhosgail beul Ailein airson rud-eigin a ràdh ach cha d’fhuair e an cothrom. Thug Calum aon leum ga ionnsaigh, rug e air sgòrnan air agus, ged a bha Ailean nas àirde na e, bha e air an làr aige agus e sgleogadh a cheann ris an ùrlar agus ag ràdh ann an guth nach robh coltach ri ghuth fhéin idir, “Ma bhitheas duine laghach ruibh, gabhaidh sibh brath air! Ma bhitheas duine laghach ruibh, gabhaidh sibh brath air!”

“Sguir! Sguir! a Chaluim. Cha d’rinn e càil orm!” bha Sìne a’ rànaich agus gréim aice air guaillean Chaluim, ’s i fiachainn ri dhraghadh far Ailein. Mu dheireadh chaidh aice air a shlaodadh dheth beagan agus sud Ailean air a chasan a-mach an dorus. Spìon Calum e fhéin air falbh bho Shìne agus a-mach ás deaghaidh Ailein ghabh e. Rug e air mus d’ràinig e an geata agus thug e dha breab eagalach anns an tòin a leag air aghaidh anns a’ pholl e. Bha Ailean a’ sgiamhail mar gum bitheadh muc a bhathas a’ marbhadh oir bha dùil aige gu robh a’ chrìoch air tighinn air. Chaidh aige air spraichleadh gu chasan ach cha robh e ach air a’ gheata a ruigheachd an uair a fhuair a breab uabhasach eile a leag anns a’ pholl an dàrna turas e. Leig e ràn eagalach ás agus ghabh e sìos a’ bhruthach mar gum bitheadh deamhnan ás a dheaghaidh. Cha mhór nach do leag e Curstaidh Bheag, màthair Sìne, agus i dìreadh na bruthaich.

“An sealladh a chunnaic mise!” thuirt i ri Sìne. “Ailean Iain ’s e cho dubh ris an t-Sàtan agus a shùilean a’ seasamh a-mach ás a cheann agus Calum ás a dheaghaidh mar gum bitheadh duine a bhitheadh ás a rian.”


[TD 18]

Dh’éigh i ri Calum ach cha robh e ga faicinn idir. Cha robh e faicinn nì sam bith a bha air a bheulaibh ach a’ sealltainn roimhe mar gu robh e coimhead air rud-eigin fad ás. Sheas e mar sin airson greis agus an uair sin thionndaidh e air a sháil agus rinn e dìreach air tigh Choinnich Bhàin.

Bha Coinneach a’ cromadh a thogail ploc. Bha e caran bodhar agus cha chuala e Calum a’ tighinn gus an cuala e guth cruaidh air a chùlaibh.

“Thoir dhomh mo spaid. Tha feum agam oirre.”

Cha mhór nach do thuit a’ phìob as a bheul an uair a chunnaic e gur e Calum a bha ann. Gun ghuth a ràdh shìn e dha an spaid. Chunnaic Somhairle Sheumais a’ tighinn e.

“Cha d’rinn e an droch lath a Chaluim,” ars esan.

“Cha d’rinn. Thoir dhomh mo ghràpa. Tha feum agam air.”

Thàinig an aon iongnadh ann an sùilean Shomhairle agus a thàinig ann an sùilean Choinnich.
Spìon e an gràpa ás an talamh agus thug e do Chalum e. Sheas e greis mhór a’ coimhead air Calum a’ falbh leis an spaid agus an gràpa fo achlais aige.

Bha Seonaidh Ruairidh a’ dèanamh cruach feòir anns an iodhlainn còmhla ri bhean ’s a phiuthair an uair a thàinig Calum. ’Se duine beag bragail a tha ann an Seonaidh. Bha aodann dearg leis a’ bhlàths agus e ’na sheasamh a’ forcadh an fheòir air a’ chruaich agus a’ toirt òrdannan dha na boireannaich ann an guth crosda. Thug e sùil air Calum agus chùm e air le obair.

“Thoir dhomh an fhorc agam. Tha feum agam oirre.”

Thug Seonaidh sùil aithghearr eile air. “Bithidh mi deiseil dhith ann am mionaid,” ars esan. “Gheibh tha an uair sin i.”

Cha duirt Calum an còrr. Ghabh e ceum air adhart, rug e air an fhorc agus thug e aon spìonadh oirre. Leis an fhors a bha aige thuit Seonaidh a-stigh anns a’ chruaich agus leag e i.

Cha luaithe bhuail Seonaidh an talamh na bha e air a chasan a rithist, agus am feur a bha ga chomhdachadh a’ toirt coltas bòcain air. Dh’fhalbh a bhean ’na ruith a’ dèanamh air tigh Chaluim, ’s i ag éigheach àrd a claiginn ri Sìne gu robh Calum air a dhol ás a rian, fhad’s a bha piuthar Sheonaidh ag éigheach ’s a’ rànaich gun tàinig sgrios orra.

Cha robh Calum ach air a dhol ceum no dhà an uair a rug Seonaidh air ghualainn air.

“An ann ás do chiall a tha thu?” ars esan, ach bha aon sealladh air aodann Chaluin gu leòr dha. Leig e ás gualainn Chaluim, stad e far an robh e agus cha duirt e diog eile fhad’s


[TD 19]

a bha Calum a’ coiseachd air falbh. An uair sin thionndaidh e air ais gu far an robh a phiuthar ag éigheach ’s a’ rànaich. “Isd dhe do chuid fhuaim, òinnseach!” ars esan, ’s e lasadh siogairead. “Cha do shaoil mi gu robh uiread de smior ann a dhèanadh sin.”

Bha bean Sheonaidh an deaghaidh a sgeul innse do Shìne ’s do Churstaidh an uair a nochd Calum agus an triùir aca ’nan seasamh aig an dorus. Ghabh bean Sheonaidh a-mach air a’ gheata-chùil is eagal a beatha oirre.

“Taing do Dhia gu bheil e tighinn dhachaidh fhad’s nach do mharbh e duine!” arsa Sìne.

“O tha mi air mo nàrachadh!” arsa Sìne an uair a bha Calum gu bhith aca. “Dé shaoileas a h-uile duine dhinn?” Ach bha seòrsa de ghàire air a h-aodann.

“Coma leam dé chanas iad,” ars a màthair. “Nach duirt mi gun sealladh Calum rudeigin dhaibh latha-eigin?” Chaidh i null far an robh e, rug i air ghàirdean air agus thug i a-stigh e. An uair sin chuidich i e a’ cur dheth a sheacaid.

“Suidh thusa an sin, a Chaluim agus cuiridh Sìne air an coire.”

Chaidh Sìne a-null an uair sin agus chuir i làmh air gualainn Chaluim.

“Rinn thu stir anns a’ bhaile ’n diugh, a thasgaidh,” arsa ise is fiamh-ghàire oirre.

Bha aodann Chaluim tùrsach a nise. Chrath e cheann. “Ach carson a bhitheadh agam ri dhèanamh?” ars esan. “Carson nach bitheamaid laghach ri chéile anns a’ toirt an aire air a chéile ge brig dé seòrsa daoine th’annainn?”

Mar a thuirt Tómas Beag, thàinig Calum gu bhith tuigsinn an t-saoghail.


[TD 20]

DIOGHALTAS EACHANN CHOINNICH

“Dé tha ceàrr air an fhear ud?

Dhìrich Murchadh Mór e fhéin os cionn na mèise anns an robh e fhéin ’s a bhean a’ sailleadh sgadain agus shuath e cùl a dhùirn ri mhalaidh.

Chitheadh e á beulaibh an tighe far an robh iad ag obair, Eachann Choinnich ás an ath bhaile a’ coiseachd sìos an rathad mór, a cheann crom, agus a làmhan ’na phòcaidean. ’Se Eachann a bhitheadh a’ marbhadh radain, sionnaich is faimh do mhuinntir na sgìre agus mar a bu trice chitheadh iad e a’ dol timcheall le phoca air a dhruim agus a cheum cho aotrom ri radan no sionnach sam bith a mharbh isean riamh.

Thug Seònaid, bean Mhurchaidh, sùil an rathad a bha e coimhead fhad’s a bha i cutadh sgadan eile ’s i làimhseachadh na sgeine mar thé a bha riamh cleachte ris an obair.

“Chan eil fhiosam.” ars ise, “ach seo Tómas Beag agus mura bi fhios aige-san ’se iongnadh a bhitheas ann.”

“Uill, Uiill, tha sibh trang,” arsa Tómas. “Ciamar a tha sibh?”

“Tha sinne meadhonach math,” arsa Murchadh, “ach dé mu dhéidhinn an fhir ud?” ’s e crathadh a chinn an rathad a chaidh Eachann.

“Nach cuala sibh idir?” arsa Tómas agus e ga dhìreachadh fhéin mar a bhitheadh e dèanamh a h-uile uair a bhitheadh naidheachd chudthromach sam bith aige ri innse.

“Tha Eachann an deaghaidh obair a chall.”

“An deaghaidh obair a chall!” arsa Murchadh, mar nach robh e ga chreidsinn.

“Seadh,” arsa Tómas. “Tha iad ag ràdh gu bheil e ro shean airson na h-obrach agus nach eil feum air a nise co-dhiùbh leis na puinseanan ùra a tha aca, ach tha e coltach gur e thachair


[TD 21]

nach do chòrd e ri bean ùr a’ Mhàidseir. Bha i ag ràdh gu robh e fhéin ro choltach ri radan.”

“An duine bochd!” arsa Murchadh Mór, “agus is ann bho’n Oighreachd a tha e faighinn an tigh aige cuideachd. Feumaidh e fhàgail.”

“Tha iad dol a thoirt dha fear de thighean Comhairle na Siorrachd anns a’ bhaile,” arsa Tómas, “ach cha bhi sin an aon rud idir. Nach d’rugadh anns an tigh ud e, agus nach robh athair ann roimhe?”

“An truaghan!” arsa Seònaid.

Dh’fhàs guth Thómais Bhig na bu chiùine agus chrom e sìos le dhà làimh air a shliasaidean os cionn nan glùinean aige.

“Tha iad ag ràdh”, ars esan air a shocair, “nach fhaca duine riamh e a’ marbhadh radan, ach ge brig càit an deachaidh e dh’fhalbh iad. Mar gu robh iad air òrdan fhaighinn.” Agus choimhead e air Murchadh.

“Bu chòir dhut nàire bhith ort, a Thómais,” arsa Seònaid. “Chan eil ann an sin ach brolasg gun seagh. Thig a-stigh is gabh cupa tea. Dòcha gun cuir e a’ bhòilich sin ás do cheann.”

An ath latha bha am baile uile a’ bruidhinn air mar a chaill Eachann obair. Bha co-fhaireachdainn aca uile dha’n duine bheag. “Dòcha gu bheil aodann caran coltach ri aodann radain ach ’se duine còir a tha ann,” arsa Seònaid.

Aig an ath choinneimh a chumadh le Comhairle na Sgìre thuirt Murchadh Mór nach robh e ag aontachadh idir ris mar a rinn iad air Eachann. “Nan robh mise air a bhith aig a’ choinneimh mu dheireadh cha robh mi air seo a leigeil seachad gun ghearan,” thuirt e.

Dh’éisd am Màidsear ris agus aodann a’ sìor fhàs nas deirge. An uair a bha Murchadh deiseil dh’éirich e.

“Tha mi ag aontachadh le tòrr dhe na thuirt thu mu dheidhinn cho fada agus a bha an Rothach ag obair anns an sgìre seo ach chan fhiach a’ chasaid a tha fo na briathran agad gu robh mise ’na aghaidh airson aobhar eile a freagairt. Tha fhios agam gu bheil sinn cha mhór uile dhe’n bheachd gu bheil e fàs ro shean airson na h-obrach.”

Choimhead e timcheall a’ bhùird.

“Tha mise ’g aontachadh le Murchadh,” thuirt Calum Shomhairle fear a bha ag obair anns a’ choille, ach cha duirt duine eile guth. Bha iad uile fo chomain a’ Mhàidseir airson rud-eigin no ag iarraidh cumail a-stigh air.


[TD 22]

“Uill, tha e soilleir gu leòr dé tha a’ chuid as motha a’ saoilsinn,” ars am Màidsear agus plìon air. “Tha sin a’ cur crìoch air a’ ghnothach.”

Shìos anns an tigh-sheinnse an oidhche sin fhéin bha Murchadh Mór agus a chàirdean a’ bruidhinn air mar a dh’éirich do dh’Eachann.

“Bha Seònaid ag innse dhomh gu robh Mórag, an nighean as sine aig Eachann, an té a tha falbh le Tormod a’ Mhaighstir, a’ bristeadh a cridhe a’ caoineadh an diugh,” arsa Murchadh.

“An truaghan,” arsa Calum Shomhairle. “Chan urrainn dhi Tormod fhaicinn cho tric an uair a dh’fhalbhas iad. Ach cuin a tha iad a’ fàgail?” dh’fhoighnichd e.

“Aig deireadh na seachdain,” arsa Tómas Beag.

“Istibh! Seo agaibh Eachann fhéin a’ tighinn a-stigh,” arsa Murchadh.

Thuirt iad uile ri Eachann cho duilich ’s a bha iad mar a thachair, ach cha b’urrainn dhaibh toileachas no sòlas sam bith a thoirt dha. Chan aithnicheadh duine air aodann Eachann an uair a b’fheàrr a bha e ciamar a bha e faireachadh agus chan ann na bu toilichte bha e coimhead a nise.

“Agus a liuthad bliadhna bha mi seo,” chanadh e. “A liuthad bliadhna chuir mi seachad an seo.”

’Se Tómas Beag a’ cheud fhear a dh’éirich airson falbh. “’S fheàrr dhomh bhith dèanamh air an tigh,” ars esan.

Bha e fàs dorcha an uair a bha e tighinn faisg air an drochaid bheag a bha dol tarsainn air an allt astar goirid o’n tigh aige, agus chuala e bruidhinn a’ tighinn ás an t-seann bhothan a bha aig taobh a-bhos na drochaid.

Cha b’urrainn do Thómas Beag a leithid a rud a leigeil seachad gun faighinn a-mach có bha ann. Ghabh e timcheall cùl a’ bhothain airson éisdeachd. Dh’aithnich e guthan Mórag Eachainn agus Tormod a’ Mhaighstir.

Bha guth Thormoid tùchanach leis an fheirg.

“Bu thoigh leam a’ ghalla ud anns an tigh mhór a thachdadh,” bha e ag ràdh. “’Se ise chuir an duine aice an aghaidh t’athair.”

“Chì sinn a chéile an dràsda ’s a rithist,” arsa Mórag ach cha robh toileachas sam bith anns a’ ghuth aice.

“An dràsda ’s a rithist,” arsa Tormod. “Bithidh tu cóig mile fichead air falbh. ’Se an ath rud a chluinneas mi gu bheil thu falbh le cuideigin eile.”

“Ach, a Thormoid, tha fhios agad nach dèanainn sin.”


[TD 23]

“O, chan eil mi cho cinnteach ás an sin,” ars esan. An uair sin bha iad sàmhach airson greis mhór is shlèag Tómas Beag air falbh air a shocair is coltas air gu robh tòrr air inntinn.

Là-arna-mhàireach chunnaic Murchadh grunn dhaoine aig taobh a-muigh Oifis a’ Phuist agus iad ag éigheach ’s a’ crac mar gu robh iad air naidheachd mhór air choireigin a chluinntinn.

“Dé tha ceàrr?” dh’fhoighnichd e de Chalum Shomhairle.

“Nach cuala tu idir?” Rinn Calum gàire. Chaidh milleadh a dhèanamh ann an sabhal a’ Mhàidseir an raoir.”

“Có rinn e?”

“Có ach càirdean Eachann Choinnich — na radain!” agus rinn Calum gàire a rithist.

Bha an aon sgeul aig a h-uile duine bha timcheall air. Bha e coltach gun deachaidh cuid mhath de fheur a’ Mhàidseir ithe feadh na h-oidhche.

“Bithibh sàmhach! Seo an duine mór e fhéin,” arsa cuideigin an uair a nochd am Màidsear aig ceann na sràide agus tòcadh ’na aodann leis an fheirg agus an nàire. Dh’fhàs iad uile sàmhach fhad’s a bha e dèanamh a rathad gu beulaibh Oifis a’ Phuist.

“Bu thoigh leam fhios a bhith agaibh uile gu bheil mi an deaghaidh cùnntas a thoirt dha’n phoilis air na thachair an raoir,” ars esan. Dh’fhàs aodann na bu deirge. “Théid mise ’n urras gun dìoghail na trusdairean a bu choireach airson obair na h-oidhche raoir air na rinn iad.”

Chaidh e stigh dha’n chàr aige agus Seàrdsant MacFhionghuin air a shàil. B’fhurasda aithneachadh air aodann an t-seàrdsant nach robh a dhleasdanas a’ còrdadh ris.

Cha robh ann an sin ach toiseach tòiseachaidh. Chualas sgeulachd ùr cha mhór a h-uile latha mu’n phlàigh de radain a bha ar tighinn air fearann agus oighreachd a’ Mhàidseir. Thug duine no dhà a bu ghéire na càch ann an cùisean an aire gun robh làmh aig Tómas Beag ann an sgapadh tòrr dhe na sgeulachdan sin agus gum b’e esan an còmhnaidh a’ chiad duine a chluinneadh mu na radain. Ach an deaghaidh a’ chiad turais cha deachaidh móran millidh a dhèanamh.

A h-uile àite ’n d’rachadh e cha mhór nach deach am Màidsear a chur ás a chiall le feadhainn a’ foighneachd mu na radain gus an robh e mu dheireadh leisg air a dhol a-mach air eagal gun tachradh duine ris. Ach is ann a bha an cuthach buileach air a’ mhadainn a dh’fhosgail e am pàipear agus a chunnaic e an tiotal ann an litrichean móra dubha, “Ionnsaigh nan Radan air a’


[TD 24]

Mhàidsear.” Bha e soilleir gun do leig ùghdar a’ chùnntais a bha anns a’ phàipear ruith leis a’ mhac-meanmna aige. Shaoileadh duine le bhith ga leughadh gu robh muinntir an àite a’ fuireach a-stigh agus na dorsan aca glaiste le eagal nan radan agus gu robh am Màidsear fhéin ’na shuidhe stigh fada an latha le gunna anns an dàrna làimh agus làmhadh anns an té’ile agus e air crith leis an eagal.

Bha cuid de mhuinntir an àite, gu h-àraidh an fheadhainn a bha a’ tathainn leabaidh is lòn-maidne air luchd-turais as t-samhradh ’nan làn thoileachas leis an ainm a bha an t-àite a’ faighinn feadh na dùthcha agus bha cliù Thómais Bhig a’ sìor dhol an àirde oir bha e air a sheanais a-measg cuid gum facas e a’ còmhradh ri ceàrdan bho thaobh eile a’ mhonaidh goirid mus do ghabh na gnothaichean seo àite. Ach cha d’ràinig guth dhe seo na pàipearan-naidheachd oir ged a dhèanadh sluagh a’ ghlinn bruidhinn gu leòr ’nam measg fhéin bha iad math gu leòr air rud a chumail a falach bho choigrich an t-saoghail a-muigh.

Leis an ùpraid ’s an othail a bha ann is ann a bha cuid air dì-chuimhneachadh dé a b’aobhar dha’n h-uile buaireas a bha ann, ach chaidh a chur ’nan cuimhne an latha bha aig Eachann ri falbh oir ’se duine rag a bha anns a’ Mhàidsear agus cha toireadh e strad a dh’fheart dha’n fheadhainn a bha ag ràdh ris gum bu chòir dha leigeil le Eachann fuireach. “Cha dean gràisg mar sin an gnothach ormsa idir,” thuirt e.

Chaidh bhan mhór làn de àirneis Eachainn seachad air an tigh-sheinnse agus an ath rud chunnaic an fheadhainn a bha feitheamh gus beannachd fhàgail aig Eachann an càr beag aig Móraig le h-athair is Tormod ’na bhroinn a’ nochdadh aig ceann na sràide.

Bha an t-aodann biorach aig Eachann gu math tùrsach a’ coimhead agus cha mhór nach robh Mórag a’ caoineadh an uair a stad i airson bruidhinn ris na càirdean a bha feitheamh.

“Uill, beannachd leibh a chàirdean,” arsa Eachainn. “Bha e math dhuibh tighinn gu m’fhaicinn air falbh ach nach ann math a bha sibh riamh.” Thainig na deòir ’na shùilean. Cha duirt duine guth airson greis agus an uair sin. “Bithidh tu tighinn air ais a choimhead oirnn,” arsa Murchadh.

“Bithidh ach cha bhi e an aon….”

Cha chuala duine an còrr dhe na thuirt Eachann oir dh’fhairich iad dùdach ghailbheach aig ceann eile na sràide agus chunnaic iad jaguar mór a’ Mhàidseir a’ dèanamh orra mar gum b’e carbad


[TD 25]

teine Eliah a bha ann. Is gann gu robh iad air iad fhéin a shadadh air gach rathad an uair a stad e le sgiamhail uabhasach aig na breicichean agus sabh loisgidh dhe na cuibhleachan.

Ach mus robh an càr buileach air stad leum am Màidsear e fhéin a-mach ás agus e coltach ri duine air an robh an cuthach. Bha fhalt a’ tuiteam a-nuas air a mhalaidh, a shùilean a’ seasamh a-mach ás a cheann, bha bun feusaig air agus cha robh de dh’aodach air ach còta air a shadadh air uachdar a dheise-cadail.

Choimhead e timcheall air le seòrsa de sgèan, ach an uair a chunnaic e Eachann thàinig lasadh ’na shùilean. “Taing do Dhia!” ars esan. Thainig mi ann an ám!” Ruith e gu far an robh Eachann ’na shuidhe anns a’ chàr agus cha mhór nach do chuir e a làmhan timcheall air.

“Radain!” dh’éigh e. “Ceudan de radain! An tig sibh gu m’ chuideachadh, a Mhgr. Rothaich. Bhithinn fada nur comain nam fanadh sibh anns an àite.”

An uair a dh’aom Eachann a cheann, chiùinich am Màidsear beagan agus ghabh e drama bho fhear an tigh-sheinnse. An uair sin choimhead e air an t-sluagh a bha ag amharc air.

“Thainig iad air an oidhche,” thuirt e. “Cha robh e cneasda, ceudan is ceudan dhiubh. Cha d’rinn iad móran millidh ach an ath thuras…” Thainig crith ann is choimhead e air Eachann le seòrsa de dh’umhlachd.”

“An tig sibh a nis, a Mhgr. Rothaich?” dh’fhoighnichd e gu sèimh agus dh’fhalbh iad anns a’ chàr.

“Uill, uill!” Bha snodha-gàire air Murchadh Mór agus e coimhead Tormod is Mórag a’ pògadh a chéile anns a’ chàr. “Rinn Tómas Beag an gnothach an deaghaidh a h-uile càil. ’Se iongnadh a th’ ann nach eil e ’n seo.”

“Chunnaic mise e dol a-stigh dha’n tigh-sheinnse,” arsa Calum Shomhairle.

“Thugainn a-stigh ma tha,” arsa Murchadh. “’S d’fhiach e drama no dhà airson obair an latha ’n diugh.”

Fhuair iad e aig a’ bhàr agus e sadadh sìos té mhór.

“Uill, ’s math a rinn thu, ’ille,” arsa Murchadh, agus e cur a làmh air gualainn Thómais. “Ach a shìorraidh, ciamar a chaidh agad air?” An uair sin. “Dé tha ceàrr?” thuirt e an uair a chunnaic e aodann Thómais.

Bha aodann Thómais salach agus bha poll air ad agus air aodach mar gu robh e air tuiteam. Thug iad an aire gu robh aodann geal fo’n pholl.


[TD 26]

Choimhead e timcheall mar gu robh e faighinn comhartachd o bhith faisg air a cho-chreutairean, agus ghabh e té’ile mus do fhreagair e.

“Cha robh e cneasda, ’illean. Cha robh e cneasda,” ars esan mu dheireadh ann an guth ìseal fann cho ao-coltach ris a’ ghuth shunndach aighearach aige fhéin ’s gun do ghabh iad uile iongnadh, agus thug iad an aire gun robh crith anns an làimh a bha togail na gloinne gu bheul.

“B’e mise a thòisich air a’ ghnothach ach gu dearbh cha mhì a chuir crìoch air. Chan eil mi cinnteach ás an tòiseachadh fhéin. Chaidh Uilleam an ceàrd ’s mi fhìn suas dha’n t-sabhal an raoir leis na radain a ghlac e ach an uair a fhuair sinn a-stigh dha’n t-sabhal—!” Ghabh e balgam eile, “bha na ceudan dhiubh a’ ruith timcheall agus a’ sgiamhail mar gu robh an sabhal ’na theine.

Bha a h-uile duine sàmhach an uair a sguir Tómas a bhruidhinn agus an uair sin thionndaidh iad air fad agus sheall iad le seòrsa de urram air far an do dh’fhàg Eachann a chòta ’na laighe air a’ ghàrradh.


[TD 27]

A’ BHREITH

Bha e a’ fàs dorcha an uair a thainig Mairead a-stigh do’n chidsin le ultach mòna.

“Thug mi sùil oirre,” ars ise, a’ leigeil sìos na mòna. “Tha i mar a bhà i, ach cha bu chòir gum biodh i fada a nis.”

“Bha i glé mhath leis an laogh mu dheireadh co-dhiùbh.” arsa Niall, a’ sadadh bun na soigaireid anns an teine.

B’e sin a’ chiad uair a bhruidhinn iad ri a chéile bho an deaghaidh ám dinnearach an uair a dh’fheuch e ri a cuideachadh leis a’ bhasgaid aodaich.

“Ach fàg agam fhéin i,” thuirt i, agus an fhearg ’na guth.

Shad e sìos a’ bhasgaid agus chaidh e a-mach do ’n bhùthainn a rithist, an dàrna cuid de a inntinn làn de dh’fheirg ’na h-aghaidh agus a’ chuid eile duilich gun do dh’ aithnich i gur e a b’aobhar dha a bhith ag iarraidh a cuideachadh gu robh e a’ faireachadh ciontach nach robh e a’ faireachadh d’ a h-ionnsaigh mar bu chòir dha.

An uair a chunnaic e i a’ dol a thogail nam peileachan bainne sìos do ’n chlòsaid thug e tomhadh air éirigh, rinn e stad, agus an uair sin chaidh e null agus thug e bhuaipe na peileachan.

“Ni mise sin,” thuirt e.

“Ach bha thu trang anns a’ bhùthainn an diugh.”

Bha a guth coibhneil leis a’ choibhneas a bhios an guth duine an uair a tha e faireachadh gu robh an fhearg air ’s nach robh còir aige.

“Tha i cho trang,” thuirt e ris fhéin, agus e anns a’ chidsin a rithist agus e ’ga cluinntinn a’ dòrtadh a’ bhainne anns na miasan. “Ach dòcha gu bheil i a cheart cho toilichte ris na mnathan eile. Dòcha nach eil ann ach seo—a’ dol timcheall o latha gu latha gun a bhith a’ faireachadh an dàrna cuid ro thoilichte no ro dhubhach.”

“Thuirt Ina rium gun coimheadadh i fhéin agus Alasdair a-stigh a-nochd,” arsa Mairead a’ tighinn a-stigh do ’n chidsin a rithist agus a’ cur dhith a h-aparan salach.

Dh’ éirich Niall.

Fhalbh thusa ma tha, agus cuir umad. Ni mise am bòrd a sheatadh.”

“Glé mhath. Gheibh thu tubhailt ghlan an draghair a’ bhùird.”

Bha e mar gun do rinn iad còrdadh, gun guth a ràdh, nach dèanadh e feum sam bith a bhith a’ bigearachd air a chéile, ach bha fhios aig Niall nach robh a h-aon aca càil nas toilichte.


[TD 28]

Is ann an uair a bha e a’ gluasad feadh a’ chidsin a’ seatadh a’ bhùird a smaointich e air Ealasaid.

Chuimhnich e air mar a dh’fhairich e an uair a thuirt i ris gu robh i a’ dol a phòsadh Dhòmhnaill. Bha dùil aige nach fhaigheadh e seachad air a’ bhuille sin gu bràth, ach fhuair. Am bitheadh e nas toilichte an dràsda nan robh e air Ealasaid a phòsadh? Bha fhios aige ’na chridhe nach bitheadh.

Bha fhios aige gu robh nàdur nas coibhneile aig Maireid na bha aig Ealasaid, agus bha cuimhne aige cho toilichte ’s a bha iad an toiseach, ach bha e mar gum biodh Mairead ciontach ann an dòigh anns nach robh Ealasaid.

Thainig Mairead a-stigh a rithist agus am froca uaine uimpe.

“Ni mi fhéin sin deiseil,” ars ise. “Dòcha gum bu chòir dhut léine ghlan a chur umad. Cha bhi iad fada a nis.”

Bha e a’ teàrnadh na staidhreach a rithist an uair a chuala e an cù a’ comhartaich agus bha Alasdair Mór agus Ina a bhean a’ tighinn a-stigh—Ina beag, dorcha, aigeannach, agus Alasdair a’ cromadh tighinn a-stigh air an dorus.

Rinn Ina air a’ chidsin a choimhead air Maireid.

“Ciamar a tha a’ bhó?” arsa Alasdair.

“Cha bu chòir gum biodh i fada a nis,” fhreagair Niall. “Bha mi dìreach a’ dol a choimhead oirre. Faodaidh tu tighinn cuide rium.”

“Théid gu dearbh.”

An uair a bha Niall a’ coimhead air a charaid a’ bruidhinn agus a’ gàireachdraich an dorus na bàthaich bhuail badhg e. Cha mhór nach duirt e. “A bheil gaol agad air do bhean?”

Ach bha fhios aige nach canadh e rud mar sin ri Alasdair agus nach canadh Alasdair rud mar sin risan ged a bha iad ’nan companaich on bha iad a’ dol an sgoil còmhla, an t-aon sgoil anns an robh Alasdair fhéin ’na mhaighstir a nis. Bhitheadh e na b’fhasa a ràdh ri cuideigin nach b’aithne dha idir.

“Tha sinn air ar cuairteachadh,” ars esan ris fhéin, “le balla de ghàireachdraich agus de throd troimh nach eil creutair beò eile a’ faicinn ach glé ainneamh.”

Fad na h-oidhche a’ bruidhinn agus a’ gàireachdraich cuide ri càch bha inntinn Nèill air an aon ruith. Bha e mar gum biodh Alasdair agus Ina eadardhealaichte bho ’n Alasdair agus an Ina a b’aithne dha. Bha dàrna leth inntinn a’ gabhail pàirt anns a’ chòmhradh agus an leth eile ’ga choimhead fhéin agus càch mar gum b’e cuideigin a’ coimhead a-stigh air an uinneig a bhiodh ann.

Bha e a’ toirt faochaidh dha a bhith a’ dol a-mach a choimhead


[TD 29]

air a’ bhoin an dràsda agus a rithist, agus bha e taingeil an uair a dh’fhalbh an luchd tadhail.

Is e aon sùil a thug Mairead air an deaghaidh do chàch falbh, ach bha fhios aige gun do dh’aithnich i mar a bha inntinn ’na boil.

Cha robh càil a b’urrainn i a dhèanamh. Thionndaidh i air falbh.

“Tha e cho math a dhol suas,” thuirt i. “Bheir sinn sùil oirre an dràsda ’s a rithist.”

“Bheir,” arsa Niall. Cha b’urrainn dha an còrr a ràdh. Bha e duilich air a son agus aig an aon ám bha an fhearg air. Bha e mar gu robh i a’ sìor iarraidh air a bhith a’ faireachadh rud d’ a h-ionnsaigh nach b’ urrainn dha.

“Chan urrainn do ’n h-aon againn a leasachadh,” thuirt e ris fhéin. “Chan urrainn duine beò a leasachadh.”

Cha mhór nach do shad e na brògan air a’ bhalla leis an fheirg, ach chuir e stad air fhéin, chuir e gu socair fo ’n t-séuthar iad agus dhìrich e an staidhir le ceann trom.

Bha iongnadh air an uair a dhùisg e gun do thuit e seachad cho luath. Thug e an aire gu robh àite Maireid falamh. An uair a choimhead e air an uaireadair chunnaic e gu robh e dà uair sa’ mhadainn.

Dh’éirich e agus chaidh e sìos an staidhre. Bha dorus na bàthaich fosgailte. An uair a chaidh e a-stigh chunnaic e gun d’rugadh an laogh. Bha e ’na chnap fliuch air an fheur agus a mhàthair ’ga imlich.

Cha tug Mairead an aire dha an toiseach, thainig e a-stigh cho socair. Bha i air a glùinean ri taobh an laoigh. An uairsin thug e an aire d’ a h-aodann.

Bha i a’ coimhead air an laogh agus a sùilean làn de ghràdh agus de dh’iochd do ’n chreutair bheag. Cha robh smaoin aice oirre fhéin, no iarrtas sam bith oirre air a son fhéin.

Las rudeigin an cridhe Nèill agus chuimhnich e gum faca e an t-aon choslas air a h-aodann roimhe.

An uair a chuir e a làmh air a gualainn choimhead i suas ’na aodann agus fiamh ghàire oirre.

Chrom e sìos ri a taobh. Chuir e a-mach an làmh eile agus shuath e ceann an laoigh. Bha fhios aige gum biodh cuimhne aige air a’ mhionaid sin fhad ’s bu bheò e.

Bha e mar gum faca iad le chéile a rithist rud air an robh fhios aca roimhe agus a dhìochuimhnich iad: nach eil dòigh air ach a bhith a’ toirt seachad gun smaointeachadh air a’ chosgais. Is e sin an t-aon dòigh air gràdh a thoilltinn.


[TD 30]

AN TELEBHISEAN

“Chan e an aon duine a tha ann an Aonghus idir bhon fhuair e an telebhisean ud,” thuirt Seumas Beag ri Eilidh Thómais agus Calum Nèill. “Nan cluinneadh sibh cho aithghearr ’s a bha e riumsa ’n diugh.” Dh’aontaich Eilidh ris.

“Gu dearbh chan e,” ars ise. “Tha e air fàs crosda ceart gu leòr. Ma théid thu stigh agus i air ’s gann gun can e facal riut ach ’no shuidhe ’s a shùil oirre fad an t-siubhail. Tha telebhisean agamsa mi fhéin ach cha leiginn leatha làmh-an-uachdar fhaighinn orm mar siud.”

“Gu dearbh cha leigeadh.” arsa Calum, agus e smaoineachadh air na tursan a bha e coimhead an telebhisein an tigh Eilidh agus nach cuala e, cha mhór, guth a bha tighinn aiste leis a’ ghlagadaich a bha air teangaidh Eilidh.

’Se posta a bha ann an Aonghus gus an do leig e suas a dhreuchd o chionn deich bliadhna agus a nis bha e cho dona leis an lòinidh, no na <eng>“rheumatics”<gai> mar a chanadh e fhéin, nach b’urrainn dha gluasad fada bho’n tigh, eadhon le cuideachadh a’ mhaide a bhitheadh aige an còmhnaidh. Bha Aonghus riamh ’na dhuine sunndach, aighearach agus còir, coibhneil ri feadhainn a thigeadh an rathad an tighe, ach on fhuair e an telebhisean bha e ga cur air am feasgar an uair a thòisicheadh prógram na sgoile agus cha robh i dol dheth gus an tigeadh dealbh na bàn-righinn air aig leth-uair an deaghaidh aon uair deug air an oidhche.

Bu thoigh leis riamh daoine thighinn a choimhead air, ach a nise bhitheadh seòrsa de dh’fheirg air nan tachradh iad tighinn an rathad an uair a bhitheadh prógram air air an robh e air leth déidheil coltach ri “Panorama,” no am “Virginian,” no am “Forsyte Saga,” no “Tómas agus Goiridh.” Cha robh seo a’ còrdadh ris na nàbaidhean idir. Thug Seumas Beag a’ phìob ás a bheul agus shad e smugaid.

“Tha fhios agamsa dé nì sinn,” ars esan.

“Dé ma tha?” dh’fhoighnichd Eilidh agus Calum còmhla.

Leigidh sinn cead leis a bhith leis fhéin airson latha no dhà agus théid mi ’n urras gum bi e sgìth dhe’n telebhisein aig ceann na tìde sin.”


[TD 31]

“Shin agad e,” arsa Calum.

“Idea mhath,” ars Eilidh. “Ach dé nam bitheadh rud sam bith a dhìth air?”

Bha tigh Aonghuis pìos air falbh bho chàch.

“Dé bhitheadh a dhìth air?” arsa Seumas. “Nach robh bhan ‘Lipton’ aige an diugh fhéin agus nach fhaod sinn sùil a chumail air leis a’ phrosbaig? Seo Di-ciadain. Fàgaidh sinn leis fhéin e gu Oidhche h-Aoine agus chì sinn ciamar a chòrdas sin ris.”

An uair a thàinig ám nan naidheachdan aig cairteal gu naoi oidhche Chiadain thàinig e stigh air Aonghus nach do thadhail duine air an latha sin.

“Dòcha nach tig duine a nochd agus gu faigh mi a <eng>‘Wednesday Play’<gai> fhaicinn ann an sìth,” ars esan ris fhéin.

Fhuair e a mhiann. Chan fhaca e duine an oidhche sin agus chaidh aige air amharc air a h-uile sian gun dragh sam bith.

An ath fheasgar, feasgar Diardaoin thòisich e air iongnadh a ghabhail nach do thadhail duine. Cha b’urrainn dha thuigsinn carson nach robh iad a’ nochdadh. Chunnaic e Seumas Beag ’s a bhràthair a’ dol a-mach ás deaghaidh chaorach agus smaoinich e air a dhol a smèideadh riutha ach cha leigeadh a’ phròis leis.

“Mura tig iad, fuiricheadh iad,” thuirt e ’s an fhearg air.

Ged a bha an telebhisean air fad na h-oidhche sin cha robh aige ach leth shùil oirre agus an té’ile air an uinneig fiach an nochdadh cuideigin.

An uair a thàinig deich uairean thòisich e air fàs duilich air a shon fhéin. Chuir e dheth an telebhisean agus chaidh e leabaidh le chridhe nas truime na bha e o chionn iomadh latha.

“An uair a dh’fhàsas duine sean,” ars esan ris a’ chat, “fàsaidh a h-uile duine sgìth dheth.”

Cha do chaidil e gu math idir agus anns a’ mhadainn, madainn Dihaoine, bha an fhearg ’s an ionndrain a’ cath ri chéile ’na inntinn.

“Chan eil mise dol a ruith ás an deaghaidh,” chanadh e ris fhéin.

“Dòcha gu robh mi caran aithghearr ri duine no dhà aca o chionn ghoirid (thàinig seo a-stigh air feadh na h-oidhche) ach carson a bhitheadh iad uile ’gam sheachnadh?” Agus bheireadh e sùil eile air an uinneig.

Mu dheireadh chunnaic e ceann ruadh a’ ghille as òige aig Eilidh a’ siolpadh seachad aig ceann na h-iodhlainn agus dh’éigh e ris.

“Trobhad.”

Thòisich an gille air ruith air falbh.


[TD 32]

“Trobhad. Tha rud-eigin agam dhut.”

Stad an gille ach bha e dol a chumail air a rithist.

“Airgead,” dh’éigh Aonghus.

Thionndaidh an gille agus thòisich e air an rathad a-nuas chun an tighe.

“Bha mi smaoineachadh gun dèanadh sin an gnothach,” ars Aonghus ris fhéin. “Tha thu cho sanntach ri Seòras Ruadh do sheanair.”

An uair a nochd an gille anns an dorus, “A bheil fhios agad-sa,” dh’éigh Aonghus, agus an fhearg ’na ghuth, “carson a tha muinntir a’ bhaile seo ’gam sheachnadh-sa?”

Bha an gille dol a ruith a-mach a rithist ach dhùin Aonghus an dorus air.

“Stad ort,” ars esan ann an guth nas ciùine, “gus an toir mi rudeigin dhut,” agus chuir e làmh ’na phòcaid.

“An innis thu dhomh airson tasdan carson a tha iad ’gam sheachnadh?”

Chrom an gille a cheann agus cha duirt a guth.

“An innis thu dhomh e airson dà thasdan?”

Thog an gille a cheann agus choimhead e air Aonghus ach cha tàinig facal ás a bheul.

“Bheir mi dhut leth-chrun ma dh’innseas tu dhomh e ma tha?”

“Chan eil leth-chrun ann a nis.”

“Ma tha bheir mi dhut trì tasdain,” arsa Aonghus, a’ bualadh a mhaide ris an làr leis an fheirg.

“Tha iad a’ ràdh nach eil sibh a’ bruidhinn riutha bhon fhuair sibh an telebhisean, gu bheil sibh air fàs cho crosda agus tha iad ’gar fàgail airson latha no dhà gus an tòisich sibh air bruidhinn.”

“An e sin e?” Bhuail Aonghus a mhaide ris an làr a rithist.

“Ma tha ’sann a’ bruidhinn rium fhéin a bhitheas mi d’aithghearr.

Tha mi faicinn làimh Sheumais Bhig anns a’ ghnothach seo. Ach seallaidh mise dhaibh.”

Thug e mach an t-airgead agus bha e dol g’a shìneadh dha’n ghille. An uair sin stad e.

“Bheir mi dhut ceithir tasdain,” ars esan, “mura innis thu do dhuine beò gun do dh’innis thu seo dhòmhsa. Tha fhios agad gun ollanaich do mhathair thu ma gheibh i mach gun dh’innis thu dhomh e?”

“Tha,” ars an gille. “Chan innis mi do dhuine e.”

“Leigidh mi mach air an dorus cùil thu agus cumaidh tu ri cùl a’ ghàrraidh gus an ruig thu an rathad mór.


[TD 33]

“Cuin a bha iad am beachd tadhal orm a rithist, ma bha iad a’ dol a dhèanamh sin gu sìorruidh tuilleadh?” ars esan ris a’ ghille an uair a bha e ’ga leigeil a-mach.

“Feasgar an diugh tha mi smaointeachadh.”

“Glé mhath,” arsa Aonghus, “glé mhath. Nise, ’se seo a gheibh thu dhomh.”

An deaghaidh dhi na soithichean a nighe aig meadhon latha chunnaic Eilidh Seumas Beag a’ dol seachad.

“Tha mi smaoineachadh gun do dh’fhàg sinn an truaghan ud fada gu leòr leis fhéin,” ars ise. “Tha mi’n deaghaidh sgonaichean is aran-coirce a dhèanamh agus bheir mi suas iad an dràsda.”

“Théid mi fhìn còmhla riut,” ars Seumas. “Cinnteach gum bi e air fàs sgìth dhe’n telebhisean a nise.”

Thachair Calum riutha aig ìochdar croit Aonghuis.

“Bha mi ’g gabhail aithreachais cho fada ’s a dh’fhàg sinn leis fhéin e,” ars esan.

“Bha ’s sinne,” ars Eilidh ach chan fhaigh sinn fàilte ro mhath an deaghaidh bhith cho fada.”

“Gu dearbh chan fhaigh,” thuirt Calum. “Bithidh an cuthach air.” An uair a bha iad a’ tighinn nas fhaisge air tigh Aonghuis b’e a’ chiad rud a ghlac an aire sreath de bhotail bhainne aig an dorus.

“Tha sin neònach,” ars Eilidh ’s i tòiseachadh air coiseachd nas cabhagaiche. “Feumaidh nach b’urrainn dha dhol a-mach airson a’ bhainne. B’fheàrr leam nach do dh’fhàg sinn leis fhéin e. Chan eil ann ach seann duine bochd. Dòcha gun do dh’éirich rudeigin dha?”

“Bha dùil agam gu robh thusa dol a chumail sùil air leis a’ phrosbaig?” arsa Calum ri Seumas.

“Chaidh e ás mo chuimhne,” arsa Seumas ann an guth crosda.

“Carson nach do chùm thi fhéin sùil air?”

An uair a bha iad gu bhith aig an tigh chunnaic iad, ged a bha an latha geal ann, gu robh an solus air anns a’ chidsin.

Bha iad ’nan ruith a nise suas chun an tighe ach an uair a ràinig iad an dorus stad Eilidh.

“Thalla sibhse stigh. Tha eagal ormsa,” ars ise.

Dh’fhosgail Calum an dorus agus chaidh e fhéin agus Seumas a-stigh. Fhad’s a bha iad a’ dol a-stigh cha b’urrainn do dh’Eilidh gun a dhol a-null chun na h-uinneige agus coimhead a-stigh.

Leig i sgairt eagalach aiste.

“Thallaibh airson a’ pholasmain, am ministear agus an dotair,” dh’éigh i. “Tha Aonghus marbh.”


[TD 34]

An uair a dh’fhosgail Calum dorus a’ chidsin chunnaic iad Aonghus ’na laighe anns an t-seuthar mhór ri taobh an teine. Bha a ghàirdean a’ slaodadh ris an làr, a cheann air cùl an t-seuthar agus a bheul fosgailte.

Rinn Seumas seòrsa de stad.

“Feumaidh sinn am <eng>pulse<gai> aige fhiachainn,” arsa Calum.

“Dèan fhéin e ma tha,” arsa Seumas.

Chaidh Calum a-null agus thog e gàirdean Aonghuis.

Bha Eilidh air tighinn a-stigh air an cùlaibh agus i caoineadh, “Dh’fhàg sinn e a bhàsachadh leis fhéin.”

An uair sin leig i sgairt eile aiste.

Rinn Aonghus seòrsa de shitrich agus dh’fhosgail a shùilean.

“O, O,” dh’éigh e. “Tha iad ’gam mharbhadh.”

Thàinig e air Calum anns an aodann le sgleog a leag air a ghlùinean e.

Dh’éirich e ’na shuidhe agus chaidh an t-eagal ás na sùilean aige.

“O, ’se sibhse th’ann,” ars esan. “Bha mi dol a chur eagal oirbh. Thuit mi ’nam chadal agus bha mi ’g aisling gu robh droch dhaoine fiachainn ri mo mharbhadh. Carson a dh’fhàg sibh seann duine lapach cho fada leis fhéin?”

“Lapach!” arsa Calum, a’ suathadh a leth-cheann far an do bhuail Aonghus e. “Tha deagh neart anns a’ ghàirdean agaibh, co-dhiùbh.”

Bha seòrsa de nàire orra.

“Uill,” arsa Seumas, “bha sibh cho measail air an telebhisean ’s gu robh sinn a’ smaoineachadh…

“Nach robh tìde agam air ur son-se,” ars Aonghus. “Bha mi dèanamh cus dhith ceart gu leòr ach cha robh móran tlachd agam innte an uair nach robh mi faicinn mo chàirdean.”

“Ach cha robh ann ach cleas,” ars Calum. “Chan fhàg sinn cho fada tuilleadh sibh.”

“’Se mise bu choireach,” arsa Aonghus. “Bha sibh cho math dhomh ’s nach robh mi cur meas oirbh.”

“Bha sinn a’ gabhail fadachd nach robh sinn ’gur faicinn,” ars Eilidh. “Agus a nise nì mise cupa tea. Bithidh prógram na sgoile a’ tighinn air a dh’aithghearr agus faodaidh sinn coimhead air còmhla ribh.”

“Ach cha chuir sinn air idir i,” arsa Aonghus. “B’fheàrr leam crac ribh fhéin.”


[TD 35]

CUID OIDHCHE

“Tha an tigh agamsa làn agus tha càraid agam an seo. An urrainn dhuibhse an gabhail a Pheigi?”

“Uill, chan eil fhiosam…..” Chùm Peigi am fón na bu teinne ri cluais agus a h-inntinn ’na boil mar a b’àbhaist an uair a thigeadh rud oirre gu cabhagach.

Bhitheadh Seonag a’ ràdh rithe o chionn fada gum bu chòir dhi na “B and B’s” a ghabhail agus gun cuireadh ise thuice feadhainn sam bith a bhitheadh a bharrachd aice fhéin ach bha leisgeul aig Peigi nach robh rùm-nighe ceart aice a dhèanadh an gnothach airson coigrich. Ach am bliadhna fhuair i <eng>“bath”<gai> ùr a-stigh.

“Chan eil leisgeul sam bith agad a nise, a Pheigi,” thuirt Seonag rithe. Faodaidh tu an cur anns an rùm aghaidh shìos an staidhre agus dà leabaidh ann. Dh’fhaodadh agus anns an rùm eile nan togradh tu agus leabaidh mhór ann. Faodaidh Calum againne bòrd a dhèanamh dhut a shealltainn gu bheil leapannan agad airson luchd-turais. Seall thusa cho feumail ’s a bhitheadh an t-airgead dhut. Cuiridh mi geall nach fhaca tu riamh dòigh air a bheil e cho soirbh a dhèanamh.”

“O, tha sin ceart,” thuirt Peigi. “Ach dé mu dhéighinn a’ bhìdhe?”

“Dé ach lite, is beucan is uighean a thoirt dhaibh anns a’ mhadainn mar a tha a h-uile duine eile a’ dèanamh. Cha leig thu leas ach cupa tea is brioscaid a thoirt dhaibh air an oidhche—agus tha feadhainn nach gabh sin fhéin.

“Innsidh mise dhut dé tha ceàrr ortsa, a Pheigi. Tha thusa smaointeachadh nach dèan thusa càil cho math ri duine eile. Chan eil a dhìth ort ach misneachd.”

Rinn Peigi fiamh-ghàire ach bha i smaointeachadh gur e an fhìrinn a bha aig Seonag. Is tric a thuirt a h-athair an dearbh rud rithe an uair a bha i òg.

“Carson nach bitheadh tu coltach ri Màiri, do phiuthar?” chanadh e. “Cha toir i <eng>snuff<gai> airson duine sam bith.”

Ach gu dé math bha ’n sin. Cha robh ise coltach ri Màiri. Bha i beagan bacach agus bha i riamh a’ saoilsinn gu robh a h-uile duine


[TD 36]

toirt an aire dhi—fadachd oirre a h-uile latha gus am faigheadh i dhachaidh ás an sgoil, air ais gu h-athair agus a màthair agus na beathaichean.

An uair a dh’fhàg i an sgoil chaidh i a Ghlaschu a dh’ ionnsachadh a bhith ’na nurs ach cha robh an obair a’ còrdadh rithe agus bha an cianalas cho mór oirre ’s gun do thill i dhachaidh a dh’obair ann am bùth Thormaid Iain. Dh’fhan i ann an deaghaidh dha pàrantan caochladh agus gu robh i aois a’ phension—agus bha i leatha fhéin san tigh bheag, i fhéin ’s an cù ’s an cat.

A nise bha i duilich gun duirt i ri Seonag gun gabhadh i duine—dé chanadh i riutha? Cha robh ise eòlach air bruidhinn ri coigrich ann, ’s cha bhitheadh duine tighinn a dh’fhuireach còmhla rithe ach nighean piuthar a màthar.

“Cha chreid mi…” thòisich Peigi.

Ach cha robh e soirbh Seonag a chur dheth.

“Gabhaidh tu iad, ’s tu ghabhas,” ars ise. “Bithidh iad aig an dorus agad ann an cóig mionaidean. Dh’innis mi dhaibh cho comhurtail ’s a tha an tigh agad”—agus chuir i sìos am fón.

“Bithidh iad an seo ann an cóig mionaidean.”

Thug Peigi sùil chabhagach timcheall oirre. Bha soithichean na tea anns an t-sinc fhathast ach dh’fheumadh iadsan fuireach gus an cuireadh i nithean eile ceart. Chaidh i suas dha’n rùm-cadail. Bha a h-uile càil ’na aite fhéin an sin—ach seall. Bha cat na mì-thlachd sin an deaghaidh a’ phoit-fhlùraichean a leagail air a taobh.

Thog i a’ phoit agus ruith i sìos dha’n chidsin a dh’fhaighinn bruis—a’ bhiasd, an uair a gheibheadh ise greim air!

Cha robh i ach gann air an ùir a sguabadh bho bhonn na h-uinneige agus bho’n làr an uair a dh’fhairich i càr agus a thàinig gnogadh chun an doruis.

Shad i dhith a h-aparan ’s rinn i air an dorus. Bha gille mór ruadh an sin agus feusag air.

“Dh’iarr a’ Bhean-phòsda Chaimbeul oirnn tighinn thugaibh,” thuirt e.

“O, thigibh a-stigh,” arsa Peigi.

Thàinig nighean òg a-mach ás a’ chàr. Bha a h-aodann bàn agus coltas caran tùrsach oirre.

Thug am fear òg na bagaichean as a’ chàr agus thug i suas an staidhre iad.


[TD 37]

Is ann an uair a bha iad aig mullach na staidhre a thug i an aire nach robh fàinne-pòsaidh air an nighinn idir.

“Chan eil sibh pòsda?” arsa Peigi.

Thug iad sùil air a chéile is thainig rudhadh ann an gruaidhean na h-ighinn. “Chan eil fhathast ach bithidh ann an latha no dhà,” ars ise, “ach bhitheamaid toilichte àite sam bith fhaighinn.”

“Ma thà,” arsa Peigi, “théid thusa an seo, a ghràidh, agus théid thusa, a bhalaich, dha’n rùm eile. Cha chosg e ach an aon rud dhuibh.”

Rinn an gille snodha-gàire, ach thog e a bhaga gu modhail agus rinn e air an rùm eile.

“Ni mise cupa tea dhuibh agus faodaidh sibh a ghabhail an uair a bhitheas sibh deiseil.”

“Oigridh an latha ’n diugh,” arsa ise “rithe fhéin anns a’ chidsin a’ dèanamh na tea. Dé chanadh m’athair nam bitheadh e beò?”

Bha i an deaghaidh na cupannan agus a h-uile càil eile air am bitheadh feum a chur air treidhe an uair a dh’fhairich i fuaim càr eile aig beulaibh an tighe.

Eil fhios an robh Seonag air feadhainn eile a chur g’a h-ionnsaigh ’s i air an dà rùm-cadail a thoirt dha’n fheadhainn òg? Dh’fheumadh i an fheadhainn seo a dhiùltadh. Chuir i sìos an treidhe agus rinn i air an dorus.

Cha robh i ach air fhosgladh an uair a leum fear beag is sgall air a-mach as a’ chàr mhór a bha ’na sheasamh ri taobh an fhir bhig aig a’ chàraid òig.

“Tha iad an seo!” dh’éigh e, a’ coimhead troimh ’n uinneig. “Tha iad an seo!”

Chunnaic i gun robh an dearg chuthach air.

Gun guth a ràdh ri Peigi phut e ás an rathad i agus rinn e air an rùm shuas far an robh am paidhir òg.

“A thrusdair ghrànda!” dh’éigh e. “Cha leig mise leat an nighean agam a thoirt leat.”

Thòisich an nighean air rànaich.

An uair a chaidh Peigi gu dorus an rùim bha an nighean aige air làimh is e fiachainn ri slaodadh a-mach, is an làmh eile aice aig an an fhear òg ’s e ’ga cumail air ais.

Bha an cù a’ comhartaich mar gu robh an cuthach air fhéin agus an cat letheach slighe suas cùirtearan na h-uinneige leis an eagal.

[TD 38]

“O, fiach nach goirtich thu i a Sheumais!”

Thainig an guth bho chùlaibh Peigi agus chunnaic i té bheag dhorcha ri a taobh a’ fàsgadh a làmhan leis an iomagain agus i fhéin a’ caoineadh.

“Tha sibh a’ cur eagal air a’ chat.”

Chuir e ioghnadh air Peigi an uair a chuala i a guth fhéin.

Sguir am fear beag a dhraghadh na h-ighinn agus thionndaidh e ri Peigi.

“Le ur cead,” arsa ise. “’Se an tigh agamsa a tha seo, ’s chan eil mi faicinn aobhar sam bith airson an dol-a-mach seo.”

“Tha mi duilich,” ars esan “ach----.”

Ruith màthair na h-ighinn a-null g’a h-ionnsaigh agus phaisg i ri broilleach i ’s iad le chéile a’ caoineadh.

“’Se cho slèagach ’s a bha sibh, a’ falbh gun guth a ràdh ruinne,” ars am bodach.

“Ciamar a b’urrainn dhuinn sin a dheanamh? Cha leigeadh sibh Ailean a-stigh air an dorus. Cha leigeadh sibh leam bruidhinn mu dhéidhinn. Bha sibh cho cruaidh orm. Bha mi dìreach air mo chur thuige,” ars an nighean, agus i rànaich.

“Agus ’se an rud a bu mhiosa dheth,” ars am bodach agus crith anns a’ ghuth aige fhéin, “gu robh sibh a’ leigeil oirbh gu robh sibh pòsda, ’s mur a b’e gun d’fhuair sinn a-mach bho do phiuthair anns a’ mhadainn dé bha ’nad bheachd----.”

“Tha iad ann an rumannan air leth,” arsa Peigi. “Faodaidh sibh uile suidhe sìos agus ni mise cupa tea.”

Leig am bodach e fhéin sìos le sgleog, thug e mach naipicinn agus thòisich e air a mhalaidh a shuathadh. Shuidh a’ mhàthair agus an nighean ri taobh a chéile air an t-séise agus an gille aig an uinneig. Laigh an cù air an ùrlar a’ crathadh earball agus a’ coimhead an aodann a’ bhodaich ach leum an cat a-mach air an uinneig. Cha robh esan a’ creidsinn gu robh an ùpraid seachad fhathast.

Chuala Peigi iad a’ bruidhinn an uair a bha i anns a’ chidsin ach bha na guthan aca sèimh gu leòr.

An uair a bha i a’ toirt a-stigh na tea chuala i a’ chailleach ag ràdh, “Ma théid sibh air ais dhachaidh còmhla ruinn a màireach chì sinn mu dhéidhinn banais ach banais cheart an turas seo, a Churstaidh.”

Choimhead Curstaidh air Ailean agus dh’aom e a cheann.


[TD 39]

An uair sin thionndaidh a’ chailleach ri Peigi.

“Móran taing airson na tea,” thuirt i. “Tha e ro anmoch airson a dhol móran nas fhaide a nochd agus bithidh a h-uile àite làn. Eil fhios am b’urrainn dhuibh ar cur suas airson na h-oidhche?”

“Dh’fhaodainn ur cur anns an leabaidh-phasgaich anns an rùm seo fhéin nan dèanadh sin an gnothach,” arsa Peigi.

“Bhitheadh sin dìreach taghta,” ars a’ chailleach, “agus tha sinn fada ’nur comain.”

“Cinnteach gu bheil an t-acras oirbh," arsa Peigi. “Am bu thoigh leibh rud-eigin ri ithe?”

“Mura bitheadh cus dragh ann,” ars a’ chailleach. “Cha do dh’ith sinn gréim o mhadainn. Faodaidh mi fhéin do chuideachadh.”

“Fuirichibh an sin an dràsda,” arsa Peigi. “Ni mise an gnothach glé mhath.”

An deaghaidh na dìnnearach an uair a bha Curstaidh agus a màthair ’ga cuideachadh a’ tiormachadh nan soithichean anns a’ chidsin agus am bodach is Ailean a’ bruidhinn anns an rùm shuas chuala Peigi am fón.

Chaidh i stigh dha’n trannsa agus dhùin i dorus a’ chidsin. ’Se Seonag a bha ann.

“Ciamar a tha thu faighinn air adhart?” dh’fhaighnichd i. “Nach duirt mi riut nach fhaca tu riamh dòigh cho soirbh air airgead a dhèanamh?”

Rinn Peigi gàire.

“Chan eil fhiosam air sin, ach faodaidh Calum bòrd a dhèanamh dhomh,” ars ise.


[TD 40]

AM BODACH AGUS AN CAR

Bha Alasdair mac Iain a’ dol dhachaidh airson na saor làithean. Bha e glé thoilichte leis fhéin agus leis an t-saoghal.

Bha e a’ toirt toileachadh dha a bhith a’ faireachadh a’ chàir bhrèagha ùir aige a’ freagairt do ’n tionndadh as lugha a bheireadh e air a’ chuibhle agus e a’ saoilsinn gum b’urrainn dha a h-uile càil ’na bheatha a stiùradh cho soirbh agus a b’urrainn dha an càr a’ stiùradh leis a’ chuibhle.

Bha e a’ crònan òran ris fhéin agus a’ smaointeachadh air gach nì fo ’n ghréin ach a h-uile ceann greiseig thilleadh a smuaintean gu Màiri. Bhitheadh ise a’ tighinn dhachaidh á ceann eile na dùthcha an ath oidhche. Thainig fiamh-ghàire air aodann an uair a chuimhnich e mar a bhitheadh e a’ tarrainn aiste agus ag ràdh gun robh a beul cho mór. Cha do leig an nàire leis riamh innse dhi cho bòidheach agus a bha i.

Dh’ fhalbh an gàire beagan an uair a chuimhnich e air na beumannan a bhitheadh i a’ toirt air an dràsda agus a rithist an uair a bhitheadh i a’ smaointeachadh gun robh e a’ fàs ro mhór ás fhéin.

“’Se deamhain a tha innte,” thuirt e ris fhéin le gàire. Ach cha robh i a’ tuigsinn idir cho cruaidh agus a bha aig duine ri a bhith ma bha e a’ dol a dh’fhaighinn air adhart anns an t-saoghal.

Bha e fhéin de ’n aon bharail ri Màiri an uair a bha e anns an oilthigh, ach an uair a thòisich e air obair ann am factori mór an Sasainn agus daoine fodha, fhuair e mach air a shon fhéin gur e am fear a bu tréine a gheibheadh air adhart.

Bha e math gu leòr gaol a bhith agad do d’ choimhearsnach fhad ’s nach robh e a’ dol a thoirt càil ás do phòcaid fhéin.

Ach bha Màiri òg fhathast agus cha d’ fhuair i a-mach nach e na beachdan àrda a bha air bilean dhaoine a bha iad ’nan cridhe am beachd a chur gu buil.

Cha ghabhadh duine sam bith brath airsan tuilleadh. Bha esan an deaghaidh tomhas an t-saoghail a ghabhail, gu ìre mhath, ged nach aidicheadh e sin do dhuine sam bith gu h-àraidh do Mhàiri air eagal gum bitheadh i a’ magadh air.


[TD 41]

Dh’fhairich e an glagadaich a b’uabhasaiche am broinn an einnsean agus stad an càr am meadhon an rathaid. Chaidh e a-mach agus bhrùth e an càr gu taobh an rathaid mus do thog e a’ bhonaid airson coimhead air an einnsean.

Cha do leig e a leas coimhead fada. Dh’ aithnich e an tiota gum feumadh an càr fear ceàird airson a chur ceart.

Aig a’ cheart ám thainig an t-uisge agus b’fheudar dha a chòta a chur air. Choimhead e air uaireadair. Bha e leth uair an deaghaidh sia. Bhitheadh e a’ fàs dorcha a dh’aithghearr agus bha fichead mìle aige ri dhol fhathast.

“’S math nach eil sùil aca rium gu màireach,” thuirt e ris fhéin.

“Tha am bus air a dhol suas.”

Dh’fhan e greiseag aig taobh an rathaid feuch an tigeadh càr eile ged nach robh móran dòchais aige gun tigeadh a leithid a rud an ám ud de’n bhliadhna.

Chunnaic e kiosk telefon ri taobh tigh beag tughaidh shuas os cionn an rathaid. Bha bodach ’na sheasamh aig dorus an tighe a’ coimhead air. Rinn e air a’ khiosk agus an t-uisge a’ fàs nas truime. Bha am bodach a’ tighinn ’na choinneamh agus chunnaic Alasdair gun robh e a’ smèideadh air.

“Tha eagal orm nach leig thu leas feuchainn ri fónadh, a laochain. Tha an rud briste. Dh’fheuch fear eile an diugh mar thà ach faodaidh tu fheuchainn.”

Chaidh Alasdair a-stigh do ’n bhocsa. Thog e an t-inneal bruidhnidh ach cha tigeadh diog ás. Shad e sìos e agus e caran crosda. Bha e mar gun do thòisich a h-uile rud a dhol ’na aghaidh aig an aon ám.

Bha an t-uisge a nis air fàs trom, ach bha am bodach fhathast ’na sheasamh aig taobh a-muigh a’ khiosk.

“Tha telefon aig oifis a’ phuist,” arsa esan, “ach tha sin trì mìle suas an rathad. Bhitheadh tu ’nad lón mas ruigeadh tu. ’S fheàrr dhut tighinn a-stigh cuide rium fhìn an dràsda.”

“Tha sin glé mhath dhuibh,” arsa Alasdair, ach cha robh e ro thoilichte.

’Se coltas glé bhochd a bha air an tigh. Choimhead Alasdair timcheall air an rùm bheag an uair a chaidh iad a-stigh.

Bha bòrd beag cursa am meadhon an ùrlair, séise ri aon bhalla, agus dreasair ris a’ bhalla eile, ach bha teine math anns a’ ghrèad.

“Teann a-stigh ris an teine agus gar thu fhéin,” arsa am bodach.

Chaidh e null do ’n dreasair. Thug e mach botal agus lìon e dà ghloine.

“Cuiridh sin teas annad,” arsa esan.


[TD 42]

“Móran taing is slàinte mhath dhuibh,” arsa Alasdair.

Bha Alasdair a’ faireachadh beagan na b’fheàrr eadar teas an teine agus an t-uisge-beatha, agus e a’ coimhead a’ bhodaich air an taobh eile de ’n teine.

Chunnaic e gun robh bun feusaig air agus coltas air aodann preasach gun do dh’fhuiling e a chuid de thrioblaidean an t-saoghail, ach bha blàths anns na sùilean gorma aige agus seòrsa do choibhneas ’na aodann a thug an cuimhne Alasdair treud de na daoine a b’aithne dha an uair a bha e òg.

Bha a’ ghaoth air éirigh a nis agus an t-uisge a’ slaiseadh ris an uinneig. An deaghaidh dhaibh a bhith a’ bruidhinn greiseag chaidh am bodach a-null do ’n uinneig agus choimhead e a-mach.

“Tha droch oidhche gu bhith ann. ’S fheàrr dhut fuireach cuide rium fhìn a-nochd bho nach eil sùil aca riut gu màireach co-dhiùbh.”

“Tha sin glé mhath dhuibh ach…”

“Nì mi suas an leabaidh a b’àbhaist a bhith aig Eilidh dhut—sin mo nighean. ’S fhada o nach robh duine a’ fuireach agam co-dhiùbh.”

“Tha sin uabhasach math dhuibh ma tha,” arsa Alasdair, “mur bi e ’na chus dragh.”

Cha robh fhios aige fhéin an ath mhionaid carson a ghabh e ri cuireadh a’ bhodaich.

Thog am bodach poit gu taobh an teine agus chunnaic Alasdair gun robh na làmhan aige air dhol air droch chumadh leis an lòinidh.

“Dé as urrainn dhòmhsa a dhèanamh?” arsa esan.

“Nan toireadh tu na soithichean sin bho’n dreasair agus an cur air a’ bhòrd,” arsa am bodach, “bhithinn glé thaingeil.”

“Bha mi airson iomadach bliadhna ’nam chìobair air an stoc phàirt,” arsa am bodach an uair a bha iad a’ gabhail an suipeir.

Dh’innis e do dh’Alasdair gun robh e fhéin agus a bhean agus an nighean aige a’ fuireach anns an tigh gus an do dh’fhalbh Eilidh o cheann seachd bliadhna gu cosnadh anns a’ bhaile. Phòs i an sin agus chaochail a bhean o chionn sia mìosan air ais.

“Bha iad ag iarraidh o chionn greis mo chur gu dachaidh nan seann daoine, ach ’s fheàrr leam fuireach anns an tigh agam fhéin fhad’s a tha cothrom agam idir.”

Dh’innis am bodach seo uile mar gum b’ann mu dhéidhinn cuideigin eile a bha e a’ bruidhinn. Cha robh càil ’na ghuth a bheireadh air duine smaointeachadh gun robh e duilich air a shon fhéin.

Thug Alasdair greis air innse do ’n bhodach dé bha e fhéin a’ dèanamh ach fad an t-siubhail bha inntinn air a’ bhodach fhéin. Carson a bha taobh cho mór aige ris a’ bhodach seo? Chan e gu


[TD 43]

robh e Gàidhealach ged a bha taobh aige ris airson sin. Dé an t-eadar-dhealachadh a bha eadar am bodach seo agus a’ chuid as motha de na daoine, feadhainn aca mór is beairteach, a-measg an robh e a’ cur seachad a bheatha?

Bha e fhathast a’ smaointeachadh air seo an deaghaidh dha a dhol a leabaidh agus e ag éisdeachd ris an uisge a’ slaiseadh na h-uinneig agus mus do thuit e ’na chadal bha fhios aige dé bha ann.

Ghabh am bodach ris mar cho-chreutair, chan ann airson gun robh e a’ smaointeachadh gur e duine mór a bha ann no gum faigheadh e buannachd sam bith ás.

Chunnaic e aisling. Bha am bodach a’ coiseachd anns a’ mhonadh an ceann obrach. Faisg air bha treud dhaoine eile agus dh’aithnich Alasdair ’nam measg cuid de’n fheadhainn a bhitheadh a’ tachairt ris aig obair. Ach rud a bha neònach cha robh iadsan ach leth àirde a’ bhodaich; bha esan a dhà uiread ri duine aca.

Bha coltas iomgaineach orra uile agus iad a’ ruith a-null ’s a-nall mar nach robh fhios aca càite an robh iad ag iarraidh a dhol, a’ breabadh agus a’ putadh a chéile a-mach ás an rathad. Chunnaic e e fhéin ’nam measg ’na sheasamh agus gun fhios aige dé an rathad a thionndaidheadh e ach chuir am bodach a làmh air a ghualainn.

“Seo an rathad agadsa a laochain,” arsa esan.

Dhùisg e le sin agus a’ ghrian a’ deàrrsadh troimh an uinneig.

“Feuch gun tadhail thu a-stigh uair sam bith a bhitheas tu a’ dol seachad,” arsa am bodach agus e ga chur chun a’ bhus. “Cumaidh mi mo shúil air a’ chàr gus an tig na daoine.”

“Ni mi sin, gu dearbh,” fhreagair Alasdair. “Agus móran taing dhuibh a rithist airson ur coibhneis.”

Sheas am bodach greis a’ crathadh a làimhe an deaghaidh do ’n bhus falbh agus an uair sin thionndaidh e air ais.

Thug Alasdair sùil air a’ chàr mas deachaidh e á sealladh. Bha gleansadh ann leis a’ ghréin agus bha e soirbh aithneachadh gun robh e ùr, ach bha e a’ coimhead caran neònach ’na sheasamh anns a’ mhonadh leis fhéin.

Thainig fiamh-ghàire air aodann Alasdair.

“Tha sinn coltach ri chéile,” smaointich e, “feumach air seòrsa de dh’ùrachadh mas teid sinn air an rathad a rithist.”


[TD 44]

A’ CHAILLEACH

Leig Anna osna aiste an deaghaidh dhi na cùirtearan a tharainn. ’Se an t-àite a dh’atharraich bhon a thainig i fhéin agus Uilleam roimh ám a’ chogaidh.

Shuidh i a rithis agus thug i sùil air a’ chleoc. Bha e ochd uairean. Cha robh Eilidh dol a thighinn idir, ach dòcha gu robh sin a cheart cho math. ’Se creutair laghach a bha ann an Eilidh ach bha Anna a’ faireachadh caran sgìth air a son a-nochd.

Chan e nach robh gu leòr a’ tadhal oirre, smaointich Anna. ’Sann a bha barrachd a’ tighinn bhon chaochail Uilleam, ged nach robh e coltach ri duine bhith fuireach cuide riut.

Nam bitheadh na nàbaidhean nas fheàrr. Dh’fhalbh an t-seann fheadhainn agus ’sann glé neònach a bha cuid dhe’n fheadhainn a thainig ’nan àite.

Bha i gu h-àraidh ag ionndrain Mrs. Gray. Bhitheadh i cho aighearach an còmhnaidh agus thigeadh i sa’ mhadainn a dh’eighach ri Anna i dhol a-stigh airson cupa tì. Ach fhuair an duine aice obair ann an Sasainn. Cha robh fhios co ris a bha an fheadhainn a thainig ’na h-àite coltach. Chan fhaca Anna fhathast ach nighean, té mu sheachd bliadhna deug a dh’aois. Bha coltas laghach gu leòr oirre ach bha aodach neònach òigridh an latha ’n diugh oirre.

Dé bha sud? Dh’fhairich i rudeiginn mu’n dorus. Sud e rithis. Chaidh i gu cùl an doruis mar a bhitheadh i a’ dèanamh an uair a bhitheadh eagal oirre fhosgladh. Bha e coltach ri cuideigin a’ caoineadh.

Dh’fhosgail Anna an dorus air a socair agus chunnaic i an nighean a thainig an ath dhorus, a malaidh ris a’ chòmhla agus i a’ caoineadh gu goirt.

Thionndaidh i air falbh an uair a dh’fhairich i Anna, agus bha i dol a ghabhail sìos an staidhre an uair a bhruidhinn Anna rithe.

“Chaidh….chaidh iad uile mach a choimhead air bràthair mo mhàthar, agus bha mise dol an coinneamh Sheòrais, agus dhìchuimhnich mi m’iuchair a thoirt leam….” Bha an caoineadh ga tachdadh agus dh’aithnich Anna gu robh barrachd is sin ceàrr.


[TD 45]

“Thig thusa stigh còmhla riumsa. Ni mi cupa tì agus faireachaidh tu nas fheàrr.

Bha seacaid leathar oirre agus bha an sgiort aice ro ghoirid ach chunnaic Anna gu robh aodann fosgarra oirre ged a bha a sùilean goirt leis a’ chaoineadh. “Dòcha gur e cofaidh a b’ fheàrr leat-sa?” thuirt Anna. Chrath an nighean a ceann. “Is fheàrr leam tì, tapadh leibh,” arsa ise ann an guth ìosal. Thainig crith ’na guth agus thòisich na deòir air ruith a rithis. “Bithidh sibh ’gam shaoilsinn neònach,” ars ise, a’ feuchainn ri’n suathadh air falbh.

“O chan eil a thruaghain…” thòisich Anna, ach bhris an nighean a-mach a’ caoineadh a rithis.

“’Se Seòras a bh’ann,” thuirt i, agus na deòir a’ ruith sìos a h-aodann. “Thainig e far an robh mi agus thuirt e rium gu robh e falbh le té’ile. Dh’innis feadhainn eile dhomh gu robh e falbh leatha ach cha robh mi ’g iarraidh a chreidsinn. Chuir mi litir ’ga ionnsaigh ag iarraidh air mo choinneachadh ach bha an fhearg orm. An uair a thainig e mhaoidh mi air agus ’se sin a thuirt e rium…agus bha gaol agam air…” Cha b’urrainn i stad a chur air na deòir.

“Seo. Ol sin,” ars Anna, a’ cur cupa tì ri taobh. “Tha fhios agam mar a tha thu faireachadh. Nach do thachair an t-aon rud dhomh fhéin. Shaoilinn gu robh mi ann an saoghal eile an uair a thòisich Tormod air falbh leam. ’Se a’ chiad leannan a bh’agam riamh. Is ann air an dùthaich a bha sinn a’ fuireach agus bhithinn a’ smaointeachadh air a h-uile mionaid dhe’n latha agus an uair a dhùisginn air an oidhche.” Chunnaic Anna gu robh an nighean ag òl a tì agus a’ gabhail a-stigh a h-uile facal.

“Co-dhiùbh thug mi’n aire nach robh e tighinn cho tric ’s a b’àbhaist dha a choimhead orm agus aon oidhche bha mi anmoch a’ tighinn dhachaidh an uair a dh’fhairich mi bruidhinn. Dh’aithnich mi gur e bruidhinn Thormoid a bh’ann agus chuala mi nighean a’ gàireachdraich. Dh’aithnich mi có ì—té a b’aithne dhomh. Bha iad ’nan suidhe air cùl cruaiche. Thionndaidh mi air falbh is mo chridhe gu sgàineadh, ach chuala iad mi. Chuala mi Tormod a’ ràdh, le uabhas ’na ghuth, “’Se Anna th’ann.” Thainig e là-arna-mhàireach a dh’iarraidh maitheanais orm agus a dh’innse dhomh gu robh e fhéin agus an té seo dol a phòsadh. Thug mi maitheanas dha, le àrdan ’nam aodann, ach bha mo chridhe gu bhith briste.

Bha an nighean ’ga coimhead le sùilean móra.

“Feumaidh gu robh sibh uabhasach duilich?”


[TD 46]

“O bha,” fhreagair Anna, “ach chaidh mi dha’n bhaile an ceann latha no dhà agus fhuair mi seachad air.”

“Ciamar?”

“Uill, chunnaic mi paidhir mheatagan uabhasach brèagha ann an uinneig bùtha agus cheannaich mi iad.”

Rinn iad le chéile gàire.

“Ach tha mi faicinn gun toil leat-sa rudan brèagha cuideachd,” ars Anna, a’ coimhead air na grìogagan beaga a bha ’na cluasan. “Am bu thoil leat na broidseachan agus na grìogagan agamsa fhaicinn?”

“O bu thoil.”

Mu dheireadh chuala iad dorus an tighe eile a’ fosgladh.

“ O sud mo phàrantan. ’S fheàrr dhomh falbh,” ars an nighean, ach mar nach bitheadh i ag iarraidh falbh idir.

“Bha sibh uabhasach coibhneil rium” ars ise. “Chan eil fhiosam dé bha mi air a dhèanamh ás ur h-aonais. Am faod mi tighinn a rithis?

Thug na faclan sin barrachd toileachais do dh’Anna na dh’ fhairich i o chionn iomadh latha.

“’S tù dh’fhaodas, a thasgaidh, agus mise leam fhéin co-dhiùbh, ach cha do dh’fhaighneachd mi riamh dé an t-ainm a th’ort.”

“Peigi,” ars ise a’ cradhadh a làimhe. “Chì mi dh’aithghearr sibh.”

Thainig fiamh-ghàire air aodann Anna an deaghaidh dhi an dorus a dhùnadh. “Cha do dh’innis mi dhi idir nach do dh’ith mi gréim bidhe airson seachdain agus nach do choimhead mi air gille airson greis mhath an deaghaidh sin—ach tha rud laghach anns an nighinn ud. Bithidh mi toilichte a faicinn a rithis.”


[TD 47]

AM VACUUM

Bha Mairead ag obair leis am vacuum agus an toiseach cha do dh’fhairich i an gnogadh idir. ’Se seann vacuum a bha ann agus an uair a bhitheadh i ag obair leis bha e a’ dèanamh a leithid a dh’fhuaim ’s gun saoileadh tu nach cluinneadh i bomb a’ dol dheth a-muigh air an t-sràid. Ach b’e a’ chiad vacuum a bha aice riamh agus bha seòrsa do thaobh aice ris.

Chan ann le toileachas sam bith a dh’fhosgail i an dorus oir dh’aithnich i gnogadh Seònaid Uilleim o ’n ath thigh agus cha robh sannt sam bith aice air bruidhinn ri Seònaid aig an ám.

“Thig a-stigh,” arsa Mairead agus i a’ feuchainn ri a bhith a’ coimhead toilichte.

“Bha mi a’ dol seachad agus choimhead mi a-stigh,” arsa Seònaid, a’ coimhead sìos air Mairead. ’Se boireannach mór foghainteach a bha innte agus coltas oirre nach cuireadh nì fo ’n ghréin eagal oirre. Cha ghabhadh i oirre uair sam bith gun tainig i a dh’aon sgrìob a choimhead ort.

Thug i sùil air am vacuum ach cha duirt i guth. Bha seo ’na chomharradh gun robh i ann an trim meadhonach math.

Is ainneamh a chitheadh i am vacuum nach canadh i, “Cha d’fhuair thu cuidhteas an rud sin fhathast.”

Bha vacuum briagha ùr aice fhéin.

“Uill,” arsa Seònaid, “Tha mi deiseil tràth an diugh.

“Dh’éirich mi aig seachd agus dhall mi air an tigh cho luath ’s a dh’ fhalbh Tormod a dh’obair.

“Seadh gabhaidh mi cupa,” arsa ise nuair a thathainn Mairead tì oirre.

Bha fhios aig Mairead a nis nach bitheadh i fada gus an tòisicheadh i air na burglars.

Bha an còmhnaidh cuspair air choreiginn aig Seònaid air am bitheadh i a’ leantainn gus am bitheadh a h-uile duine ach i fhéin seachd sgìth dheth. An dràsda, ’se na burglars a bha ann.

O chionn seachdain no dhà chaidh briseadh a-stigh a dhèanamh air dà thigh anns an nàbachd agus gnothaichean a ghoid asda. O’n


[TD 48]

ám sin cha do sguir Seònaid a bhruidhinn mu na burglars a h-uile uair a thachradh duine rithe.

“Uill, cha do thill iad tuilleadh,” arsa ise, “ach cha leig iad a leas an tigh againne fheuchainn. Tha deagh ghlas air an dorus agus tha Tormod a’ cadal a h-uile oidhche leis a’ phòcair ri a thaobh. Chan eil fhios agam ciamar a tha thusa a’ dèanamh an gnothach idir, a Mhairead, ach ma tha eagal ort chan eil agad ach gnogadh.”

Cha duirt Mairead guth. Chan éisdeadh Seònaid rithe ann. Cha do leig i oirre an liuthad oidhche a dh’éirich i a dhèanamh cinnteach gun robh na dorsan agus na h-uinneagan glaiste agus i air chrith leis an eagal.

Ach mu dheireadh thall chuir Seònaid crìoch air a sgeul agus air an tì.

“’S fheàrr dhòmhsa falbh ged tha,” ars ise.

“Bithidh gu leòr agadsa ri dhèanamh fhathast.”

Leig Mairead osna an uair a dhùin an dorus air cùlaibh Seònaid. Nach tric a bha farmad aice ri Seònaid airson a’ bharail a bha aice oirre fhéin.

“Bha mise math gu leòr an uair a bha Seumas agam…Ach cha dhèan seo an gnothach,” arsa Mairead rithe fhéin agus chùm i oirre le obair an tighe. An uair a bha i deiseil anns a rùm cadail stob i am vacuum anns a’ bhocsa aige air cùl a’ chùirtein anns a’ phreasa bheag agus thòisich i air cur uimpe airson a dhol a-mach gu na bùthainnean.

Dhùisg Mairead aig uair sa’ mhadainn an là arna mhàireach agus fallas oirre. Bha bruthainn ann agus bha solus na gealaich a’ deàrrsadh troimh an uinneag air a cùlaibh agus a’ dèanamh pàtrann buidhe air a’ bhalla aig ceann na leapa. Shad i dhith a’ chuibhrig ach cha tigeadh cadal g’a h-ionnsaigh agus mu dheireadh laigh i a’ coimhead a’ phàtrann a bha a’ ghealach a’ dèanamh air a’ bhalla agus a’ feuchainn ri a h-inntinn a dhèanamh suas airson éirigh agus cupa tì a dhèanamh dhi fhéin.

Bu bheag oirre riamh a bhith a’ dùsgadh feadh na h-oidhche. Bhiodh rudan a thachair feadh an latha agus uaireannan eile a’ tighinn a-stigh oirre. Rudan beaga grànda a dhìochuimhnich i mu’n déidhinn an uair a bha i trang. Bha i a’ tuiteam ’na cadal a rithist an uair a shaoil i gun dh’fhairich i brag. Dh’éirich i ’na suidhe anns an leabaidh agus dh’fhan i greis mar sin ach cha chuala i càil ach buillean trom a cridhe fhéin.

Shaoil i gun robh i greis mhór mar sin ’na suidhe ag éisdeachd.


[TD 49]

Smaointich i air éirigh ach an uair nach cuala i an còrr tuilleadh laigh i sìos a rithist agus tharrainn i aodach na leapa suas m’ a cluasan. Bha i dìreach gu tuiteam seachad an uair a dh’fhairich i an ath bhrag. Leum i ’na suidhe. Bha buillean a cridhe cho trom ’s gun robh dùil aice gum briseadh e mach ás a com.

An uair sin laigh a sùil air bonn an doruis far am faiceadh i sreath de sholus na gealaich a bha tighinn troimh uinneag bheag anns an dorus a-muigh, agus bhrùchd fallas a-mach air a mala.

Chunnaic i faileas a’ dol seachad air bonn an doruis.

Dh’fheuch i ri sgairt a leigeil aiste ach cha tigeadh guth ás a h-amhaich. Dh’éirich i air a cois ach bha a leithid a chrith ’na casan ’s gun do lùb iad fòidhpe. Chaidh aice air snàigeil a-stigh do ’n phreasa bheag air cùl a’ chùirteir agus dh’fhan i ’na crùban ann an sin.

Dé dhèanadh i? Cha robh càil ri chluinntinn a nis ach a cridhe fhéin a’ dèanamh a leithid a dh’fhuaim ’s gun saoileadh tu gun cluinneadh duine aig ceann shìos an tighe e.

An uair sin dh’fhairich i fuaim a dh’aithnich i, fuaim dorus an rùm cadail ga fhosgladh air a shocair.

Cha b’urrainn i éigheach ann. Bha i mar gun robh i ga tachdadh. 

Chrùb i nas fhaide stigh ris a’ bhalla agus bhuail a làmh air rudeigin, plug am vacuum. Bha i an leithid a chabhaig a’ dol a-mach ’s gun dh’fhàg i anns an toll e.

Dh’fhairich i casan an duine a’ coiseachd gu socair a-null do’n leabaidh. An uair sin, agus i gu dol seachad leis an eagal thainig badhg a-stigh oirre - gus an latha seo chan eil fhios aice ciamar. Chuir i mach a làmh agus chuir i air am vacuum. An ath rud chaidh fois na h-oidhche bhriseadh le fuaim uabhasach am vacuum agus sgairtean Mairead a’ tighinn glé fhaisg air ann an neart.

Chunnaic dithis phoiliosman an càr a-muigh air an t-sràid, dithis dhaoine a’ leum a-mach air dorus tigh Maireid mar gun robh an deamhain ás an deaghaidh.

Cha b’fhada gus an robh iad aca.

An ath latha bha Mairead ’na suidhe a rithist ag éisdeachd ri Seònaid a’ bruidhinn mu na burglars.

“Tha mi a’ smaointeachadh, a Mhairead,” ars ise, “gur e an Sealbh fhéin a thug air am vacuum a dhol dheth mar a rinn e. Nan robh thusa air a dhol roimh na chaidh sinne chan fhaigheadh tu seachad air.”


[TD 50]

Cha duirt Mairead guth. Bha i a’ smaointeachadh air an t-sealladh a chunnaic i an uair a thug na poiliosmain gu tigh Seònaid i aig dà uair sa’ mhadainn airson gun coimheadadh iad ás a deaghaidh. Bha an dorus a-muigh fosgailte agus an uair a chaidh iad a-stigh do ’n rùm cadail fhuair iad Seònaid agus an duine air an ceangal ri casan na leapa.

Cha mhór nach tàinig gàire air Mairead an uair a chuimhnich i air a’ choltas a bha air aodann Seònaid—agus an clobhd-soithichean air a cheangal m’a beul airson a cumail sàmhach!


[TD 51]

AN CAR

An uair a dh’fhairich Seonag deireadh a’ chàir a’ bualadh air a’ phóile-soluis bha e mar gun cuireadh duine sgian ’na cridhe. ’Se a’ chiad rud a thàinig a-stigh oirre: “Cia mar a dh’innseas mi seo do Mhurchadh? Bha fios agam nach robh astar gu leòr eadar dà chàr eile. O carson a dh’fheuch mi ri faighinn a-stigh an seo?”

Chunnaic i duine neo dha a’ toirt sùla oirre, agus feadhainn aca a’ gàireachdraich. Dh’fhairich i cho dearg ’s a bha a h-aodann air fàs. Bha fhios glé mhath aice dé bhiodh iad a’ smaoineachadh: “Co ris a bhitheadh sùil agad agus boireannach aig a’ chuibhle?” Ise a fhuair troimh an teast a’ chiad uair! Dh’fheuch i ris a’ chàr a chur dìreach ri oir a’ chabhsair gus am falbhadh an fheadhainn a chunnaic dé thachair agus i a’ leigeil oirre nach robh i a’ saoilsinn càil dheth.

An uair sin thàinig i a-mach agus choimhead i air deireadh a’ chàir. Cha robh an gnothach cho dona agus a shaoil i an toiseach ach bha e dona gu leòr. Bha tolg mór anns a’ bhumpair aig deireadh a’ chàir. Cha bhitheadh am bumpair ceart gu bràth tuilleadh. Cha mhór nach robh i a’ caoineadh. An càr ùr ás an robh Murchadh cho pròiseil!

’Se latha grianach a bha ann an uair a dh’fhàg i an tigh anns a’ mhadainn agus i a’ dèanamh air a’ bhaile. Bha i a’ faireachadh cho toilichte agus cho comasach a’ stiùradh a’ chàir. Thòisich i air òran a ghabhail agus an uair sin stad i air eagal gum bitheadh daoine ’ga saoilsinn neònach. Ach a nis - ged a bha a’ ghrian a cheart cho soilleir bha a h-uile càil air tionndadh cho grànda. “Uill, tha e cho math dhomh dèanamh air na bùthannan,” thuirt i rithe fhéin. Ach bha a ceann ann an leithid a bhoil leis na thachair ’s gun theab i leth chlach ime agus leth phunnd buntàta iarraidh anns a’ chiad bhùth. Thachair càirdean rithe ach is gann a dh’aithnich i iad leis mar a bha i a’ faireachadh.

Air an rathad dhachaidh bha i a’ fiachainn ri smaointeachadh cia mar a dh’innseadh i do Mhurchadh dé rinn i. Bha e cho moiteil ás a’ chàir agus cho pròiseil cuideachd gun d’fhuair ise troimh ’n teast a’ chiad uair a dh’fheuch i e, ged a bhitheadh e a’ tarainn aiste agus


[TD 52]

ag ràdh gun robh e neònach gur h-e na boireannaich an còmhnaidh a bhitheadh a’ faighinn troimh an teast a’ chiad uair.

Cia mar a thòisicheadh i air innse dha?

“A bheil cuimhne agad a Mhurchaidh an uair a thuirt thu gun toireadh tu maitheanas dhomh airson rud sam bith nan toirinn pòg dhuit?”

Ach bha amharus oirre nach bitheadh a’ bhuaidh aig a pògan air a nis, ’s a bha aca aon uair.

Neo: “A bheil cuimhne agad, a Mhurchaidh an latha a phòs sinn agus na bòidean a rinn thu gun gabhadh tu mi “airson a’ chuid as fheàrr neo a’ chuid as miosa.”

Uill, tha a’ chuid as miosa air tachairt.”

An deaghaidh dhi faighinn dhachaidh thog i am fón agus dh’fhaighnichd i de mhuinntir garaids a bha faisg air làimh am b’urrainn iad bumpair ùr a chur air a’ chàr an latha ud fhéin. Thuirt iad nach b’urrainn dhaibh sin a dhèanamh ach dòcha gun dèanadh iad e an ath latha. Ghabh i ris an tairgse sin agus chuir i sìos am fón.

“Eil fhios am faigheadh Murchadh a-mach mu dhéidhinn mur a h-innsinn idir dha e?” thuirt i rithe fhéin.

“Chan eil feum aige air a’ chàr is bithidh e a’ coiseachd dha’n choinneimh an nochd. Bhithinn a’ faireachadh slèagach ach ’s fheàrr sin na’n t-aimhreit.”

Bha i a’ faireachadh beagan nas fheàrr an deaghaidh dhi cur roimpe nach innseadh i idir e agus thòisich i air a h-obair tighe le cridhe nas aotroime. Ach cha robh e fada gus an do thòisich a cogais air a buaireadh.

“Ma thòisicheas sinn air rudan a chumail bho chéile chan eil fhios càite an stad e. Ma gheibh Murchadh a-mach gun cheil mi seo air goirtichidh e gu mór e.”

’Na h-inntinn chunnaic i i fhéin agus Murchadh ann an cùirt an dealachaidh agus am fear lagh ag ràdh,

“’Se a’ chiad rud a thainig eadar an dithis seo an uair a thòisich a’ bhean air rudan a cheiltinn air an duine.”

“’S fheàrr dhomh innse dha,” smaointich i mu dheireadh, “ged a bhitheadh e fiadhaich fhéin.”

Thàinig gnogadh dha’n dorus agus có bha siud ach a deagh bana-charaid Caitrìona.


[TD 53]

“Thig a-stigh, a Chaitrìona. Bheil fhios agad dé rinn mi. Bhuail mi an càr air póile is chan eil fhios agam cia mar a dh’innseas mi do Mhurchadh e.”

“Innse! Carson a dh’innseas tu e? Nach cuir a’ gharaids ceart e?”

“Bhithinn a’ faireachadh cho slèagach ged tha,” fhreagair Seonag.

“Faireachadh slèagach! Nach tù tha gòrach. Nam bithinn-sa ag innse do Thormod a h-uile càil a tha mi a’ dèanamh ceàrr, bhitheadh bristeadh-pòsaidh air a bhith ann fada roimhe seo. “Cha dèan math a h-uile càil innse dha na fir. Cha dèan e ach aimhreit is gheibh thusa sin a-mach luath gu leòr, a nighean. “Chan eil e math dhaibh cus dhe’n fhìrinn a chluinntinn co-dhiùbh.”

Rinn Seonag gàire airson a’ chiad uair on thachair an tubaist.

“Thugainn a-stigh dha’n chidsin is gabhaidh sinn cupa tì,” ars ise. “Dèan thusa dìnneir mhath dha agus na innis càil,” arsa Caitrìona an uair a bha i a’ falbh.

Ach bha Seonag eadar-dhà-bharail fad an fheasgair agus cha robh i air a h-inntinn a dhèanamh suas aig leth uair an deaghaidh cóig an uair a dh’fhairich i an dorus a-muigh a’ fosgladh agus Murchadh a’ tighinn a-stigh.

“Bithidh do dhìnneir deiseil ann an tiotan, a Mhurchaidh, dh’eigh i. Faodaidh tu am pàipeir a leughadh thuige sin.” “Dé chanas mi?” thuirt i rithe fhéin an deaghaidh dhi am biadh a chur a-mach, agus i a’ suidhe aig a’ bhòrd.

An uair sin thug i an aire gun robh bocsa beag air a chur air a beulaibh.

“Dé tha seo?” dh’fhaighnichd i.

Agus an uair sin dh’fhosgail i e.

“O Mhurchaidh, am broidse air an robh mi a’ coimhead Disathurna seo chaidh. Carson a chosg thu do chuid airgid?”

“Uill,” arsa Murchadh.

“O Mhurchaidh,” thuirt i, “chuir mise tolg mór am bumpair a’ chàir agad an diugh.”

Cha d’thuirt Murchadh guth. Chaidh e a-null dha’n dreasair agus thug e rudeiginn ás. An uair a thug e a nall ’ga h-ionnsaigh e chunnaic i gur e an soitheach criostal a thug piuthar a màthar dhi a bha ann agus gun robh te dhe na cluasan aige briste.

“Uill!” bha i a’ dol a thòiseachadh, “an soitheach criostal a


[TD 54]

thug piuthar mo mhàthar dhomh…....” Chuimhnich i air a’ chàr agus thòisich i air gàireachdraich.

Thòisich Murchadh cuideachd.

“Thill mi dhachaidh anns a’ chàr aig Iain,” arsa esan, “a dh’iarraidh pàipearan a dh’ fhàg mi a-stigh agus bhris mi an soitheach. Cha d’rinn mi ach a stobadh anns an dreasair gus an tiginn dhachaidh ’s an innsinn dé thachair. B’e an t-iongnadh nach fhaca thu e. Tha mi uabhasach duilich.”

“Bha mo cheann ann an leithid a bhoil leis a’ chàr,” arsa Seonag, “neo bha mi air fhaicinn. Ach chan eil còir sam bith agamsa a bhith fiadhaich. Tha an dàrna duine cho clibeach ris an duine eile.”

An deaghaidh na dìnneir an uair a bha i ’na seasamh aig an uinneig a’ smèideadh ri Murchadh agus e a’ falbh gu coinneamh a’ choimitidh bha i a’ faireachadh mar gun deachaidh uallach a thogail dhith.

Ach thàinig rudeiginn a-stigh oirre.

“Chan eil fhios cia mar a bhitheadh mur a bitheadh e fhéin air an t-soitheach criostal a bhristeadh?”

Agus an uair sin thuirt i rithe fhéin.

“Cha bhi mi ag innse a h-uile càil idir, rudan beaga co-dhiùbh.”


[TD 55]

AN T-ASTRAILIANACH AGUS AM <eng>PORCUPINE<gai>

An uair a chunnaic e Tómas Beag a’ coiseachd a-nall g’ a ionnsaigh ghabh Murchadh Mór an cothrom air anail a leigeil. Dhìrich e e fhéin agus chuir e an speal an taic ris a’ ghàrradh.

Dh’aithnich e air aodann Thómais gun robh e air bhiorgadaich airson naidheachd air choreigin innse ach bha fhios aige nach dèanadh e feum sam bith dha faighneachd dé bha ann gus an togradh Tómas e fhéin innse.

Mu dheireadh, “An cuala tu mu dhéidhinn bràthair athar bean Eàrdsaidh Nèill?” arsa Tòmas, an deaghaidh a thìde a ghabhail a’ lasadh a phìob.

“Cha chuala,” arsa Murchadh. “Chan fhaca mi Eàrdsaidh idir o chionn ghoirid, ach bha Seònaid ag ràdh gum fac’ i e anns a’ bhùthainn an latha roimhe agus gun robh e a’ coimhead gu math neònach.”

“Chan eil iongnadh ann,” arsa Tómas, “Chan eil beatha coin aige on phòs e banntrach an t-Saighdeir agus i ga chàineadh ’s ga chur ceart gun sguir. Uill, bithidh a’ chùis nas miosa buileach a nis. Tha e coltach gu bheil duine beairteach a bhuineas dhi — bràthair a h-athar — a’ tighinn á Astràilia a dh’ fhuireach cuide rithe. Cha bhi fois idir aig Eàrdsaidh leis mar a bhios ise leis an fhearas mhór.”

“Bheil thu ag innse sin dhomh a nis,” arsa Murchadh. “An duine bochd…”

Chaidh a ghearradh dheth an uair a rug Tómas gu teann air a ghàirdean.

“Seall thusa!” arsa Tómas.

Chunnaic Murchadh duine a’ tighinn am follais nach do dh’aithnich e idir an toiseach, ach an uair a thàinig e na b’fhaisge dh’aithnich e Eàrdsaidh. ’Se duine caran cruinn ’na phèarsa a bha ann an Eàrdsaidh ach ’se dh’fhàg nach do dh’aithnich Murchadh e gun robh deise dhorcha air is ad ùr dhubh.


[TD 56]

Bha a bhean, boireannach dìreach, àrd a’ coiseachd air an dàrna taobh dhe agus ise cuideachd ann an aodach math. Chaidh Eàrdsaidh seachad orra gun bhruidhinn idir ach thug e aon sùil orra a ràinig na cridheachan aca.

“An duine bochd,” arsa Murchadh. “Tha i an deaghaidh a spiorad a bhriseadh uile gu léir.”

Am feasgar ud bha barrachd na b’àbhaist an coinneamh na stiomair oir chuala a h-uile duine mu dhéidhinn bràthair athar bean Eàrdsaidh. An uair a bha i a’ teannadh a-stigh thainig càr Eachainn Ghillios a-nuas do ’n chidhe agus có thàinig ás ach Eàrdsaidh ’s a bhean agus ise le baga mór dubh.

“Uill, Uill,” arsa Murchadh, “dìreach mar na h-uaislean.”

“Is ann air a ‘Bhlack Maria’ a smaointich mise,” fhreagair Tómas Beag.

An uair a tharrainn an Loch Norbosd a-stigh agus a leig iad sìos an ganguaidh, dh’ fhàs a h-uile duine sàmhach. Cha robh móran oirre agus dh’aithnich iad an t-Astràilianach anns an spot, duine mór reamhar le deise shoilleir air is ad mhór gheal. Bha coltas air cuideachd gun robh e glé mhór ás fhéin.

Rug e air làimh air bean Eàrdsaidh is Eàrdsaidh, choimhead e timcheall air na daoine mar gum b’ann a’ dèanamh urraim dha a bha iad agus an uair sin chaidh iad uile a-stigh anns a’ chàr is dh’fhalbh iad.

“Eàrdsaidh bochd,” arsa Murchadh a’ crathadh a chinn.

“Seadh,” arsa Tómas a’ toirt a phìob ás a bheul agus a’ sadadh smugaid. “Tha i an deaghaidh a bheatadh.”

Leis an Astràilianach a bhith fuireach anns an tigh aice fhuair bean Eàrdsaidh cothrom nach robh aice riamh roimhe airson leigeil fhaicinn do na nàbaidhean gun robh ise nas fheàrr na iadsan anns a h-uile dòigh.

Ged a bha bean Eàrdsaidh a’ saoilsinn tòrr de ’n Astràilianach cha b’urrainn dhi tighinn suas ris a’ bharail a bha aige air fhéin. Is ann air fhéin a bhitheadh e a’ bruidhinn gun sgur agus mur bitheadh duine eile ann a dh’éisdeadh ris bha Eàrdsaidh ann.

A latha ’s a dh’oidhche bha aige ri éisdeachd ris na mìorbhailean ’s na h-euchdan a rinn an t-Astràilianach an uair a bha e ann an Astràilia agus gu h-àraidh mar a mharbh e an cù a bha air chuthach. Ma chuala Eàrdsaidh an sgeul seo aon uair chual’ e ceud uair i. Tha e coltach gun robh an t-Astràilianach a’ coiseachd troimh bhaile beag an uair a chual’ e othail is éigheach a bha garbh. An uair a thionndaidh e oisean na sràid chunnaic e daoine a’ ruith air a


[TD 57]

h-uile rathad, feadhainn eile ’nan laighe ann an laigse agus cù mór dubh an tòir air an fheadhainn a bha a’ ruith. An uair a chunnaic an cù an t-Astràilianach rinn e dìreach air, a chraos fosgailte agus borbhanaich air a bha eagalach.

“Dh’aithnich mi anns an spot,” chanadh an t-Astràilianach, “gun robh an cuthach air. Cha robh eadhon maide agam ach thug mi mach neapaicinn agus chùm mi air mo bheulaibh e eadar mo dhà làimh. Dh’fheuch a’ bhrùid ris an neapaicinn a leagail le dhà spòig airson gum faigheadh e a dh’ionnsaigh m’ amhaich agus an uair a bha e a’ dèanamh sin thug mi aon bhreab uabhasach dha fo’n smeagaid a leag marbh anns an spot e.

“Agus gur mise fhuair mo mholadh! Bha mo dhealbh anns a’ phàipear naidheachd agus sgeul fada ag innse mar a mharbh mi a’ bhrùid.”

An uair a bha na seachdainean a’ dol seachad agus gun choltas sam bith gun robh an t-Astràilianach a’ dol a dh’fhàgail, thòisich Eàrdsaidh air aislingean fhaicinn anns an robh an t-Astràilianach ann an riochd uilebheist mhóir dhuibh ga ruith anns a’ mhonadh is ga bhreabadh fo ’n smeagaid.

Aon oidhche bha cuid de na gillean air chéilidh an tigh Murchaidh Mhóir an uair a dh’fhosgail an dorus agus thàinig Eàrdsaidh a-stigh. Dh’ fhàs a h-uile duine sàmhach agus shuidh iad ga choimhead gus an d’ rinn e suidhe is e a’ crathadh a chinn.

“Tha a h-uile latha an t-aon rud,” ars esan, a’ gabhail cupa tì bho nighinn Mhurchaidh, “ag éisdeachd ris an a’ bruidhinn mu dhéidhinn fhéin. B’ fheàrr leam gun robh e fhéin is a chuid airgid anns an droch àite.”

Thug e sùil air a’ chleoc is leum e suas mar gun d’ rachadh a bhualadh le peilear. “Feumaidh mi falbh,” ars esan. “Cha do rinn mi ach tighinn do’n Phost Oifis,” is leum e a-mach ás an tigh.

Chrath Murchadh a cheann, “Dìreach mar bheathach a tha daoine a’ sealg,” ars esan, “dìreach mar bheathach.”

Cha dubhairt Tómas Beag guth ach shad e smugaid anns an teine.

Dh’ fhosgail an dorus a rithist agus thàinig Calum Aonghuis a-stigh leis an abhaig bhig aige ri a shàil. Rug e oirre airson a cur a-mach ach thuirt Murchadh, “Leig leatha. Tha am <eng>porcupine<gai> anns an rùm eile.”

’Se b’ aobhar dha seo gun robh corp <eng>porcupine<gai> aig Murchadh ann an céis ghloinne, rud a thug a sheanair dhachaidh ás na h-Innsean, agus b’àbhaist do ’n chéis a bhith air an sgeilp os cionn taobh an teine.


[TD 58]

A h-uile uair a chitheadh an abhag aig Calum am <eng>porcupine<gai> bhitheadh i mar pheilear a beatha ag iarraidh g’ a ionnsaigh agus othail oirre a bhitheadh garbh. Cha d’rinn e feum sam bith gun robh am <eng>porcupine<gai> anns an rùm eile. Dh’fheuch an abhag ri faighinn sìos, thòisich an ùpraid agus b’fheudar dhaibh a cur a-mach.

“Nach eil e iongantach,” arsa Murchadh. “Feumaidh gum bheil i a’ faireachadh an t-saimh aige.” Thòisich càch air bruidhinn ach shuidh Tómas a’ coimhead an teine agus cha duirt e guth. Bha latha nan Geamachan, na <eng>‘Highland Games,’<gai> gu bhith ann an ceann dà mhìos agus thòisich an aimhreit mu na Geamachan. Bha iad an deaghaidh a bhith caran mì-rianail o chionn bliadhna na dhà agus bha feadhainn ag iarraidh stad a chur orra uile gu léir. Bha feadhainn eile ann, a chuid as motha de luchd an àite, a bha ag aideachadh gun robh na Geamachan air a bhith caran mì-rianail ach bha iad a’ smaointeachadh gum b’urrainnear rudeiginn a dhèanamh mu dhéidhinn sin gun stad a chur air na Geamachan uile gu léir.

Co-dhiùbh, bha an fheadhainn a bha ag iarraidh stad a chur air na Geamachan a’ dol a chumail coinneimh oidhche h-Aoine bha seo agus chuir iad postair mu dhéidhinn na coinneimh ann an uinneag bùthainn Alasdair Buidhe. Cha do chuir e iongnadh sam bith air daoine an uair a chunnaic iad gur e an t-Astràilianach am prìomh fhear bruidhne a bha gu bhith anns a’ choinneimh.

An uair a chunnaic Tómas Beag am postair thàinig fiamh-ghàire air aodann agus las a shùilean. Rug e air gàirdean Murchaidh.

“Chì sinne dé thachras anns a’ choinneimh,” ars esan.

“Dé tha a’ dol a thachairt?” dh’fhaighnich Murchadh.

“Innsidh mise sin dhut,” arsa Tómas Beag.

Thàinig oidhche na coinneimh agus thionndaidh àireamh mhór dhaoine a-mach gu talla ùr a’ bhaile a dh’éisdeachd ris an luchd bruidhne. Air an àrd-ùrlar bha Niall Dòmhnallach, an t-Astràilianach agus Alasdair. ’Se esan bu cheann air an fheadhainn a bha an aghaidh nan Geamachan agus bha e fhéin agus an t-Astràilianach glé mhór aig a chéile. ’Se tuathanach a bh’ann an Niall Dòmhnallach, mac bràthair athar do dh’Alasdair Buidhe, duine gruamach a bha sìos air a h-uile rud ach dèanamh airgid. Bha bòrd air am beulaibh còmhdaichte le brat uaine.

Dh’éirich Niall an toiseach. Dh’innis e dhaibh a rithis carson a bha coinneamh air a cumail agus dh’iarr e orra aontachadh le stad a chur air na Geamachan. Thòisich othail is éigheach is feadaireachd a-measg an luchd éisdeachd a bha an aghaidh seo, agus feadhainn eile nach robh a-mach ach airson spòrs. Sguir


[TD 59]

seo an uair a dh’éirich Alasdair Buidhe airson cuireadh a thoirt do ’n Astràilianach bruidhinn riutha. Dh’innis e dhaibh cho gasda agus a bha e air a h-uile dòigh agus cho fortanach agus a bha iad a leithid a dhuine thighinn a bhruidhinn riutha.

Bha Eàrdsaidh ’na shuidhe ri taobh na mnatha aige anns a’ chiad sreath, a dheise dhorcha air agus ad dhubh air a ghlùin. Cha robh móran càil aige airson na coinneimh oir bha an t-Astràilianach air a bhith na bu mhiosa buileach bhon chaidh iarraidh air bruidhinn anns a’ choinneimh. Ach bha rudeigin ann nach b’urrainn dha a thuigsinn.

An uair a bha e a’ dol a-stigh do ’n talla a-measg an t-sluaigh dh’ fhairich e làmh air a ghualainn agus dh’aithnich e guth Thómais Bhig a’ seanais ’na chluais.

“Tha latha saorsa am fagus!”

Thàinig Alasdair Buidhe gu crìoch na h-òraid agus dh’éirich an t-Astràilianach air a chasan a-measg bualadh làmhan, éigheach is feadaireachd. Bha gréim aig air <eng>lapels<gai> a sheacaid mar a bha e a’ smaointeachadh a bhitheadh luchd-òraid a’ dèanamh ann an Tigh na Pàrlamaid agus thòisich e mar a b’àbhaist,

“An uair a bha mise ann an Astràilia...”

An deaghaidh dha a bhith greis a’ bruidhinn bha e soilleir do ’n luchd-éisdeachd gur ann mu dhéidhinn fhéin a bha a’ chuid mhór de ’n òraid gus a bhith.

An uair a bha e an teas na h-òraid thug fear no dhà de ’n luchd-éisdeachd an aire gun do dh’fhosgail dorus air cùl an àrd-ùrlair. An ath rud bha abhag Chaluim Aonghuis ’na seasamh an sud agus borbhanaich oirre a bha garbh. Thug a h-uile duine an aire gun robh cop timcheall air a’ bheul aice.

Thàinig guth bho chùl an talla,

“Tha an cù air chuthach!”

Thionndaidh an t-Astràilianach agus rinn an cù dìreach air. Sheas e mionaid agus e a’ fàs geal anns an aodann agus an uair sin thug e aon leum bho ’n àrd-ùrlar a’ leagail a’ bhùird agus cailleach no dhà a bha eadar e agus an dorus agus a-mach a ghabh e.

Theich Niall Dòmhnallach agus Alasdair Buidhe a-mach air an dorus eile aig cùl an àrd-ùrlair. Thachair seo uile am priobadh na sùla agus an uair a thuit am bòrd bho ’n àrd-ùrlar dé bha fodha ach am <eng>porcupine<gai> aig Murchadh Mór anns a’ chéis ghloinne aige agus an abhag a’ dèanamh a dìchill airson faighinn g’ a ionnsaigh. An uair a thuig a h-uile duine dé thachair thòisich iad air gàireachdraich mar nach b’urrainn dhaibh sgur.


[TD 60]

“Uill, uill,” ars aon chailleach, “bha mi fhéin air eagal a ghabhail mur robh Tómas Beag air innse dhuinn gun robh rudeigin neònach a’ dol a thachairt. Am faca sibhse mar a leum e?”

An ath latha chuala iad gun robh an t-Astràilianach an deaghaidh an àite fhàgail. Ach cha b’e sin uile. Chuala Murchadh Mór an uair a bha e anns a’ bhaile mhór gun robh fear a’ bhanca ag ràdh gun robh iad ás deaghaidh an Astràilianaich airson fiachan nach do phàidh e agus airson a bhith a’ feuchainn ri airgead fhaighinn le foill.

An uair a chuala Tómas Beag seo cha do ghabh e iongnadh sam bith.

“Bha fhios agamsa air sin o ’n dé” ars esan.

“Carson nach duirt thu guth ma tha?” dh’fhaighnich Murchadh Mór.

“Airson,” arsa Tómas, “gun robh mi ag iarraidh cùisean a réiteachadh ’nam dhòigh fhéin.”

Rinn Murchadh gàire.

“’Se dòigh glé ait a ghabh thu,” ars esan, “abhag is <gai>porcupine<eng> is <eng>whitewash!”<gai>

“Rinn e an gnothach,” arsa Tómas Beag.


[TD 61]

SRAIDEAN

Bha na h-innealan móra aig fois a nise an deaghaidh ùpraid agus strìth an latha agus na dathan aca, dearg is gorm is buidhe, a’ coimhead cho saiplidh ann an solus grian an fheasgair. Cha robh duine ri fhaicinn timcheall. Bha iad air tòiseachadh air taobh eile na sràide a leagail agus bha na tighean agus na bùthan uile falamh. Cha tàinig na daoine fhathast do na togalaichean ùra ioma-lobhtach a bha ag éirigh suas air gach taobh, ach chuala e éigheach cloinne pìos air falbh.

Chunnaic e gu do leag iad an fheansa a b’àbhaist a bhith ceithir thimcheall gàrradh-cluiche na cloinne ach bha na trì puist iarann a bha a’ dìon an rathaid a-stigh dha’n ghàrradh suas fhathast. Chuimhnich e cho pròiseil ’s a bha e faireachadh a’ chiad turas a chaidh aige air leum thairis orra ach cha deach aige riamh air rothair a stiùradh eatorra mar a dhèanamh feadhainn.

’Sann mu choinneamh nam post a b’àbhaist dha’n chlobhsa aca-san a bhith. Cha robh càil air fhàgail ach leacan a’ chabhsair. Bha cuimhne aige cho blàth ’s a bhitheadh iad a’ faireachadh troimh na sandals aige air madainn Di-Sathurna as t-samhradh an uair a bhitheadh e dol a-mach a chluich còmhla ris a’ chloinn eile ’s fhios aige gu robh an latha uile aige dha fhéin. Aon Di-Sathurna fhuair iad seann bhùird agus chuir iad romhpa gum briseadh iad suas iad agus gun creiceadh iad iad timcheall na dorsan. Chaidh gach fear a chur dhachaidh leis na gillean móra a dh’iarraidh gach sàbh is làmh-thuagh is sgian air an cuireadh iad làmh. Thòisich an gearradh agus an snaidheadh agus am briseadh agus lean iad orra fad an latha. Is gann gu robh tìde aige a bhiadh a ghabhail leis cho trang ’s a bha e, an toiseach a’ gearradh agus an deaghaidh sin a’ dol timcheall a’ creic an fhiodh. Cha do dh’fhairich e an tìde dol seachad idir gus an robh e anmoch agus na bioran gu ìre mhath air an creic. Agus an uair sin thàinig an t-ám airson an airgid a roinn agus fhuair gach duine a chuid fhéin—seachd sgillinn! Bha feadhainn a’ gearain cho beag ’s a bha e ach cha do ghearain esan. Chòrd an latha ris cho math. An uair a smaointich e air cha b’urrainn dha ràdh gu robh móran lathaichean ’na bheatha a chòrd ris na b’fheàrr.


[TD 62]

Oidhche Shatharna is àileadh chips air a ghiùlan air gaoith bhlàith an t-samhraidh is e air a rathad dhachaidh ás a’ phàirce air a shocair is fhios aige gu robh blàths is biadh is leabaidh is leabhar ’ga fheitheamh a-stigh. Bu thoigh leis a bhith ann an oisinn air choireigin leis fhéin no ’na shuidhe a’ smaointeachadh ach bha cuimhne aige cuideachd cho falamh ’s a bhitheadh an t-sràid a’ coimhead an uair a rachadh na gillean eile a-mach dha’n dùthaich air na rothairean aca agus a dh’fhàgadh iad esan ás an deaghaidh o chionn nach robh rothair aige.

Rinn e gàire ris fhéin a’ smaointeachadh air na droch cleasan a bhitheadh aca - a’ ceangal ròpa eadar làmhan dà dhorus a bha mu choinneamh a chéile agus an uair sin a’ gnogadh nan dorsan ’s a’ ruith air falbh a’ fàgail cuideigin anns gach tigh a’ slaodadh an doruis fiach có an t-amadan a bha fiachainn ri chumail dùinte—a’ goid fhlùraichean as a’ phàirce a’ dèanamh bombs de luathainn air a chur ann am pìosan pàipear-naidheachd ’s ’gan sadadh air feadhainn a bhuineadh do ghang eile. B’e an t-eagal gun d’rachadh do ghlacadh pàirt de’n tlachd a bha anns na droch-cleasan sin agus pàirt de t’inntinn a’ gabhail uabhais gu robh thu dèanamh a leithid a rud.

Ach bha na cleasan ás an d’fhuair iad an toileachas as motha laghail gu leòr. Uaireannan an uair a bhitheadh iad a’ cluich “Falach Fead” no “Breab an Crogan” no cleas eile bhitheadh an cleas agus na companaich agus an t-àite a’ tighinn a réir a chéile cho math ’s gu robh thu ’gad chall fhéin anns a’ chleas gun smaoin no cuimhne agad air rud sam bith ach an rud seo a bha sibh a’ dèanamh còmhla ann an saoghal leibh fhéin. Mu dheireadh thòisicheadh cuid de na pàrantan air éigheach dhachaidh air a’ chloinn. Dh’iarradh iad-san cead fuireach greiseag eile ach cha mhaireadh an cluich fada an deaghaidh sin. Bha an saoghal eile air briseadh a-stigh ach an uair a bhitheadh e dol dhachaidh ’s e gabhail a-stigh airson a’ chiad uair cho sgìth ’s a bha chasan ’s a chom bhitheadh e air a lìonadh le seòrsa de dh’uaill, bhitheadh inntinn is anam aig fois mar gu robh e air a bheatha a chur chun a’ bhuil bu mhotha a bha ’na chothrom is e dol dhachaidh mar ghaisgeach.

Bha a’ ghrian gus a dhol fodha a nise air cùlaibh nan simileirean truagha a bha gu bhith air an leagail a-màireach. Dh’fhairich e nàdur de chianalas.

Chuala e an éigheach a’ tighinn na b’fhaisge agus thàinig


[TD 63]

ceathrar no cóignear ghillean beaga anns an t-sealladh ’s iad ag éigheach ’s a’ bualadh an cruachan mar gum b’ ann air muin eich a bha iad.

Rinn iad beagan stad an uair a chunnaic iad esan far nach robh sùil aca duine fhaicinn. An uair sin, “Dé ’n uair a tha e?” dh’éigh fear aca. An uair a dh’innis e dhaibh dh’fhalbh iad a rithist na bu luaithe na rinn iad roimhe. Cha robh fhios aca gu robh iad cho anmoch.

Sheas e greis a’ coimhead ás an deaghaidh is iad a’ ruith seachad air an t-seann ghàrradh-cluiche a dh’ ionnsaigh nan tighean ùra. Thug e toileachas dha a bhith ’gam faicinn—seann togalaichean, togalaichean ùra—dheanadh iad an gnothach dhaibh-san fhad’s a bhitheadh àite blàth aca dha’n tilleadh iad an deaghaidh na cluiche.


[TD 64]

TORMOD X

Dh’aithnich an t-àrd-mhaighstir-sgoile gu robh rudeigin ceàrr cho luath ’s a nochd a’ Mhdn-Uasal Pettigrew agus Tormod Dòmhnallach anns an dorus.

Rinn e osna bheag ris fhéin. Carson nach leigeadh iad fois leis agus e cho trang a’ dèanamh suas prógram airson Latha nan Duaisean? Agus bha mìle rud eile aige ri dhèanamh cuideachd. Bha fhios aige nach e gnothach taitneach sam bith a thug an dithis ud còmhla g’a ionnsaigh agus mura bitheadh fhios aige air air dòigh eile bha aodann na Mdn-Uasail air fhoillseachadh dha gu soilleir.

Chuir e aodann obrach air agus dh’éirich e beagan ás an t-seuthar aige.

“Dèanaibh suidhe, a Mhdn-Uasal,” ars esan ’ga sméideadh a dh’ionnsaigh seuthar a bha mu choinneamh.

Bha dà spot dheirg anns na gruaidhean aice, bha a bilean air an tarraing air ais gu teann agus bha a cùinnleanan a’ sgaoileadh a mach leis an fheirg.

’Se té-obrach mhath a bha anns a’ Mhdn-Uasail Pettigrew. ’Si bha os cionn teagasg ceòl anns an sgoil. Bha i cheart cho cruaidh oirre fhéin agus a bha i air feadhainn eile ach bhitheadh e tric a’ guidhe gum bitheadh cuimhne aice uaireannan gu robh cuspairean eile ’gan teagasg anns an sgoil. Ach cha b’i an t-aon a bha mar sin.

Bha an gille ’na sheasamh a’ sealltainn dìreach roimhe troimh ’n uinneig a bha air cùlaibh a’ mhaighstir agus aodann cho cruaidh ri cloich. Bha deise ghorm denim air.

“Nise, dé ’s urrainn dhomh dhèanamh air ur son?” ars esan.

“Tha gearain agam ri dhèanamh an aghaidh a’ ghille seo,” ars ise. “Thug e mì-mhodh dhomh.”

Thug am maighstir sùil air a’ ghille. Bha e fhathast a’ sealltainn dìreach roimhe troimh ’n uinneig. Cha duirt e guth.

Chum a’ Mhdn-Uasal Pettigrew oirre.

“Tha fhios agaibh gu bheil Còisir na Sgoile ag ullachadh airson Latha nan Duaisean an ceann sia seachdainean agus gu bheil sinn


[TD 65]

an còmhnaidh a’ seinn Laoidh Na Rìoghachd aig an deireadh. Uill, an uair a bha càch a’ seinn thug mi’n aire nach robh ’m fear seo a’ seinn idir. An uair a dh’fhoighnichd mi dheth carson nach robh e seinn thuirt e rium nach b’urrainn dha an laoidh sin a sheinn, thuirt e gum bitheadh e an aghaidh nam prionnsapalan aige. An uair sin thuirt mi ris gu feumadh e seinn, ach cha sheinneadh.”

Rinn am maighstir osna eile ris fhéin. Dh’fheumadh seo tachairt.

“Uill, dé tha agad-sa ri ràdh?” dh’fhoighnichd e dhe’n ghille ann an guth dùr.

“Chan eil sian,” ars esan.

Leig am maighstir sìos a làmh le brag air a’ bhòrd.

“Tha e soilleir nach urrainn dhut fuireach anns a’ chòisir mura gabh thu ri riaghailtean na còisreadh. Mar sin fàgaidh tu a’ chòisir.”

“Is toigh leam seinn,” ars an gille, “ach cha b’urrainn dhomh an laoidh ud a ghabhail.”

Thionndaidh am maighstir ris a’ Mhdn-Uasail Pettigrew.

“Fàgaidh e a’ chòisir, a Mhdn-Uasal, agus canaidh e riut gu bheil e duilich airson an dragh a chuir e oirbh.”

Choimhead e air a’ ghille.

“Tha mi duilich airson an dragh a chuir mi oirbh, a Mhdn-Uasal,” ars an gille. Bha e soilleir gu robh na faclan nach duirt e ’na inntinn.

“Ach chan eil mi duilich nach do sheinn mi Laoidh na Rìoghachd.”

Dh’éirich a’ Mhdn Uasal Pettigrew. Bha caoineadh anns a’ ghuth aice.

“Cha robh mise riamh cleachte ri mì-mhodh,” ars ise. Tha iad a’ faighinn cus dhe ’n cead fhéin an diugh.”

Chaidh i a-mach is dhùin i an dorus ás a deaghaidh. Bha fhios aig a’ mhaighstir gu robh barrachd air cùlaibh nam faclan aice na shaoileadh neach eile. Bha fhios aice gu robh Tormod a’ falbh leis an nighinn aige.

Choimhead e air a’ ghille a rithist.

“Seall an staid anns an do chuir thu a’ Mhdn-Uasal Pettigrew. Nach bitheadh e na b’fheàrr a bhith air an laoidh a sheinn na sin?”

“Tha mi duilich ach--”

“Tha fhios agam.” Bha guth a’ mhaighstir cruaidh, magail.

“Bhitheadh e an aghaidh nam prionnsapalan agad. Bheil thu smaointeachadh nam b’ ann an Ruisia na Sìna a bhitheamaid an dràsda gum b’urrainn dhut rud sam bith a rachadh iarraidh ort a


[TD 66]

dhèanamh anns an sgoil a dhiùltadh? Ach chan eil annamsa ach bourgeois truagh a dh’fheumas an t-àite seo a chumail a’ dol. Bithidh mi uaireannan a’ smaointeachadh gur e an fhearas-mhór a bhitheas a’ toirt air feadhainn na prionnsapalan aca a chrathadh ri ar sròin agus nach eil an eacarsaich aca ach a’ ciallachadh. Seall ormsa, cho ceart ’s a tha mi!”

Thàinig rudhadh ann an gruaidhean a’ ghille agus dh’fhosgail e bheul airson rudeigin a ràdh ach cha do leig am maighstir leis. Chrath e làmh.

“Gabh a mach a seo, a nise,” ars esan. “Chaith mi tìde gu leòr riut agus tha obair agam ri dèanamh.”

“Bha mi ro chruaidh air,” smaointich e cho luath ’s a dhùin an dorus air cùlaibh a’ ghille, “ach chuir e an fhearg orm.” Chuimhnich e air rud a chuala e a thuirt an t-Ollamh Samuel Johnson uaireigin gu robh na seann Chrìosdaidhean ceart am beatha a thoirt suas anns a’ Cholosseum seach adhradh a dheanamh do ìomhaigh Caesair, ach gu robh na Ròmanaich a cheart cho ceart an cur gu bàs a réir an lagha is na beachdan aca fhéin. “Seadh, ach dé mu dheidhinn nan tràillean bochda aig an robh ris a’ Cholosseum a ghlanadh a h-uile oidhche?” smaointich e ris fhéin.

Bha e eòlach gu leòr air na beachdan aig Tormod a chluinntinn aig comunn deasbud nan sgoilearan. Bha esan a’ smaointeachadh nan ath-chruthaicheadh an saoghal anns an dòigh a bha Mao ag iarraidh gun tigeadh Linn an Aigh, ach nach robh dùil aig luchd-leanmhainn Lenin ris an aon rud tachairt agus na Jacobins romhpa. Bhuail an clag, a’ bristeadh a-stigh air a smaointean. Chrath e cheann agus chrom e ri obair a rithist.

Bu bheag air a bhith cur ri chéile prógram airson Latha nan Duaisean. ’Se sin aon rud a dh’fhàg cho aithghearr ris a’ ghille e. Bha dithis ’na inntinn airson na h-òraid a liubhairt Latha nan Duaisean, seann bhàrd, Dòmhnall Camshron, a bha ’na chroitear anns an sgìre agus a chuir a-mach leabhar bàrdachd o chionn ghoirid agus Seòras Rothach aig an robh garaids mhór anns a’ bhaile. Bha treud a’ smaointeachadh gum bitheadh an Rothach glé fhreagarrach oir b’e an ceann-suidhe a bha air a’ Chlub Rotary a’ bhliadhna ud. Thug e tiodhlac math do airgead-tasgaidh na sgoile o chionn ghoirid agus thuirt Mgr. Gordon an t-iar-mhaighstir gun toireadh e seachad an aon rud an ath bhliadhna nam b’e ’s gu rachadh a thaghadh airson na h-òraid a labhairt. Cha bu thoigh leis a’ mhaighstir an Rothach ro mhath idir oir bha fhios aige gu robh e mór ás fhéin ach bha an


[TD 67]

Camshronach caran biorach a dh’ionnsaigh luchd an airgid agus cha b’urrainn dhut a bhith cinnteach dé chanadh e.

“Cinnteach gum b’fheàrr dhomh an Rothach a chur ann,” smaointich e. “Feumar smaointeachadh air math na sgoile.”

Chuala e éigh a-muigh anns an trannsa a thug air a cheann a thogail bho obair. An uair sin thàinig an dàrna sgairt agus dh’aithnich e guth Mhgr. Guthrie, fear beag a bha a’ teagasg eachdraidh.

“’S fheàrr dhomh dhol a-mach,” smaointich am maighstir, “mus marbh e cuideigin.” Bha Guthrie garbh aithghearr.

Bha Guthrie ’na sheasamh taobh a-muigh an doruis aige, aodann air at leis an fheirg agus e maoidheadh a dhùirn air gille a bha mu choinneamh—Tormod Dòmhnallach a rithist.

Thionndaidh Mgr. Guthrie ris a’ mhaighstir.

“Seallaibh air leabhar-sgrìobhaidh a’ bhlaigeaird seo!” ars esan, a’ putadh an leabhair ’na làimh.

Choimhead am maighstir air còmhdach an leabhar. Cha robh càil air ach ainm sgrìobhte ann an litrichean móra le gob tiugh—Tormod X.

Chùm Guthrie air.

“Bha sinn a’ bruidheann air Bliadhna Theàrlaich agus bha mi ag innse dhaibh mar a bha cuid de na daoine cho dìleas do na cinn-cinnidh aca gu robh iad a’ pàigheadh dà mhàl, aon dha’n Riaghaltas agus fear eile dha’n cheann-cinnidh a bha ’na fhògarrach thall thairis. Agus a bheil fhios agaibh dé thuirt am fear seo?” Bha Guthrie air ciùineachadh beagan a niste. “Thuirt e nach robh na daoine air a dhol a-mach idir mura robh na cinn-feadhna air toirt orra a dhèanamh. An uair a thuirt mi ris gum bu chòir dha nàire bhith air chionns gur e Dòmhnallach a tha ann fhéin, thuirt e gum bu chòir dha’n h-uile fear air a bheil sloinneadh Gàidhealach sgur dhe’n t-sloinneadh aige a chleachdadh o chionn nach robh ann ach ainm a fhuair a shinnsearan mar thràillean o’m maighstir agus gum bu choir dha X a chur ’na àite mar a rinn an duine dubh ud anns na Stàitean Aonaichte. Agus an uair sin fhuair mi an leabhar-sgrìobhaidh aige agus seo sgrìobhte air. Tha cead aig a h-uile duine na beachdan aige fhéin a bhith aige ach cha bu chòir leigeil leis a bhith ri mì-mhodh agus feumaidh e riaghailtean na sgoile a chumail.”

“Cha robh mi airson gu faiceadh sibh e,” arsa an gille. “Cha robh mi ach ri fealla-dhà.”


[TD 68]

“Glé mhath, a Mhgr Guthrie,” thuirt am maighstir. “Chì mise e.

“Tiugainn thusa còmhla riumsa,” ars esan ris a’ ghille.

Bha iad gu bhith aig an rùm aige an uair a choinnich a’ bhan-rùnaire iad.

“Tha buill a’ Chomhairle seo airson ur faicinn mu dhéidhinn cur ris an sgoil,” ars ise.

Dh’fheumadh iad tighinn an diugh. Thionndaidh e ris a’ ghille.

“Bi an seo aig ceithir uairean agus chì mi ’n uair sin thu,” ars esan.

An uair a dh’fhalbh na fir-dreuchd aig cairteal an deaghaidh ceithir bha a cheann goirt.

Shuidh e air ais anns an t-seuthar aige. Cha b’àbhaist dha bhith faireachadh cho sgìth seo. Feumaidh gu robh e fàs sean ceart gu leòr.

Dé bha siud? Dh’fhairich e seòrsa de ghnogadh aig an uinneig a bha air a làimh dheis. An uair a thionndaidh e anns an t-seuthar chunnaic e Ealasaid an nighean aige an sin a’ fiachainn ri aire a ghlacadh. Bhitheadh i dèanamh sin an uair a bha i beag agus e fada gun tighinn dhachaidh. Cha robh an tigh aige ach beagan shlatan bho’n sgoil. Bha greis on rinn i mu dheireadh e. Thàinig gàire gu aodann. Bhitheadh a bhean ag ràdh, an uair a bha Ealasaid beag, gum b’urrainn dha’n té bhig gàire thoirt air an uair nach b’urrainn duine sam bith eile sin a dhèanamh.

Chaidh e null is dh’fhosgail e an uinneag.

“Tha Tormod ’gur feitheamh an sin,” thuirt i a’ seanais ris. Na bitheabh ro chruaidh air. ’Se mo choire-sa bh’ann. Chaidh sinn a-mach air a chéile an oidhche roimhe ’s bha mi cur sìos air na beachdan aige.”

Cha robh cuimhne aige idir gun do dh’iarr e air a’ ghille feitheamh.

Dh’fhairich e seòrsa de dh’eud gur ann air sgàth a’ ghille thàinig i. Dh’aom e cheann.

“Glé mhath. Chì mi dé ’s urrainn mi dhèanamh. Can ri d’mhàthair gum fiach mi gun a bhith fada.”

Chaidh e dha’n dorus. Bha an gille ’na sheasamh beagan shìos bhuaithe.

“Thig a-stigh.”

An uair a thainig an gille a-stigh thug e sùil air an uinneig.

“Bha fhios agad gu robh Ealasaid a’ bruidhinn rium?”


[TD 69]

Dh’fhàs aodann a’ ghille scàrlaid.

“Bha ach cha robh mi ’ga iarraidh idir, idir.”

“Tha mi ’gad chreidsinn. Dèan suidhe.”

Choimhead am maighstir air a’ ghille. Cha dhèanadh éigheach is a bhith cruaidh, smachdail an gnothach leis an fhear seo idir. Air a shon sin dh’fheumadh e na riaghailtean a chumail mar a dh’fheumadh càch.

“Ge brig dé na beachdan a th’agad agus ge brig dé thachair eadar thu fhéin is Ealasaid chan eil leisgeul sam bith agad airson dragh a chur an diugh air dithis dhe na tidsearan as fheàrr agus as dìcheallaiche tha anns an sgoil, a bheil?”

Chrath an gille a cheann.

“Chan eil. Chan eil ach--”

“Uill?”

Choimhead an gille air mar nach robh e cinnteach co-dhiùbh chanadh e an rud gus nach canadh agus an uair sin chùm e air ann an guth cabhagach.

“Tha mi smaointeachadh gum bu chòir dha na tidsearan barrachd àite thoirt dha na beachdan againne. Chan eil iad a’ tuigsinn cho seann fhasanta agus a tha sinne ’gam faighinn.”

“Dé na beachdan?”

Uill, mu dheidhinn cinnidhean ’s a leithid sin. Dé as motha againne cinnidhean ’san latha th’ann ach shaoileadh duine, ag éisdeachd ri Mgr. Guthrie gur ann an dé a thachair Blàr Chuil-lodair agus na beachdan a bhitheas aig an fheadhainn a bhitheas a’ liubhairt nan òraidean Latha nan Duaisean ag iarraigh oirnn obair gu math is faighinn air adhart agus gun ghuth air na daoine bochda agus na daoine dubha ann an dùthchannan céine nach urrainn faighinn air adhart---”

Stad e mar gu robh e saoilsinn gun duirt e cus.

Rinn am maighstir fiamh-ghàire. Bha e fhéin mar seo aon uair ged nach robh e leth cho treun ris an fhear seo.

“Is chan urrainn dhut a thuigsinn,” ars am maighstir, “ciamar a tha daoine mar a tha iadsan is mise cho dall is cho bodhar. Nach e Marc Twain a thuirt nach b’urrainn dha, an uair a bha e seachd deug a thuigsinn ciamar a bha athair cho aineolach, agus an uair a bha e aon bhliadhna fichead nach b’urrainn dha thuigsinn ciamar a dh’ionnsaich athair a leithid?”


[TD 70]

Thàinig fiamh a’ ghàire air Tormod. Chùm am maighstir air. “Co-dhiùbh, ’se an rud a dh’fheumas tusa cuimhneachadh air an dràsda gur e an lagh, lagh na rìoghachd, lagh na sgoile am barantas as motha th’againn gum bi a h-uile neach againn saor. As aonais an lagha cha bhitheadh ann ach a’ bhiast as motha a’ slugadh na béist a tha nas lugha.”

“Ach dé ma bhitheas an lagh eucorach?”

“Chan urrainn lagh no rud sam bith eile a nithear le daoine a bhith coimhlionta. Ach feumaidh sinn fiachainn ri atharrachadh ann an dòigh a leigeas leinn a’ chuid nach eil ceart a chàradh gun balla dìon an lagha a leagail agus na tuiltean borba a leigeil m’ ar ceann. Tha mi smaointeachadh gur e sin rud nach eil feadhainn nach eil ag iarraidh <eng>‘direct action’<gai> a’ tuigsinn.”

“Ach dé ma bhitheas stéidhean a’ bhalla-dìona air fàs cho lag ’s gun tuit e leis fhéin co-dhiùbh?”

“Dh’fheumadh tu bhith ann an éiginn mhór agus glé chinnteach ás a sin mus cuireadh tu ar dòigh-beatha ann an cunnart. Chan e Cailbhin leis fhéin ach Bertrand Russell cuideachd a thuirt gu bheil an duine olc agus nach bi e toilichte gus an tuig e sin. Ge brig dé tha thu saoilsinn de rian na rìoghachd seo tha roinn mhath de shaorsa aig a h-uile neach, chan eil cus cumhachd aig duine sam bith, agus chan eil duine a’ bàsachadh le fòirneart no leis an acras. Cha mhotha tha daoine a’ teicheadh aiste. Smaointich air na nithean sin.”

Shuidh e suas anns an t-seuthar.

“Feumaidh mise falbh gu mo dhìnnear a nise. Tha mi cinnteach gum bi sùil aig Ealasaid gu fón thu g’a h-ionnsaigh a-nochd.”

An deaghaidh dha’n ghille falbh shuidh e mionaid no dhà. “Tha iad cho làn dòchais gun urrainn dhaibh nithean atharrachadh,” smaointich e.

Thuit a shùil air a’ phàipear a bha air a bheulaibh, program Latha nan Duaisean. An deaghaidh greiseag, thug e mach a pheann, sgrìob e ás ainm an Rothaich agus chuir e ainm a’ Chamshronaich ’na àite.
