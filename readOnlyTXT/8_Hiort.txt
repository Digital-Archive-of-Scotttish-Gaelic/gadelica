[C 1]

HIORT
Far na laigh a’ ghrian
Calum MacFhearghuis

[C 2]

Hiort – “eilean beag air iathadh le stacaichean cas, gruamach mu chuairt air trì fichead mìle an iar air Uibhist a Tuath”. ’S fhada bho ghlac Hiort agus eachdraidh nan Hiortach inntinnean dhaoine, ach seo a’ chiad leabhar mun deidhinn nan cànan fhèin.

Le tuigse agus co-fhaireachdainn, tha an t-ùghdar air iomadach seòrsa fiosrachaidh a cheangal ri chèile agus cunntas mionaideach a thoirt air an eilean agus air dòigh-beatha nan daoine bho na linntean bu tràithe gu latha an fhàsachaidh ann an 1930. Tha sin air a dhèanamh air dòìgh a tha glè thaitneach dhan leughadair, is gach earrainn air a toirt beò le dealbhan, uirsgeulan, mapaichean, rabhdan, seann sgrìobhaidhean agus còrr air fichead òran, laoidh agus pìos ciùil.

[C 3]

HIORT
Far na laigh a’ ghrian
Calum MacFhearghuis

[TD 1]

HIORT

[TD 2]

[Blank]

[TD 3]

HIORT
Far na laigh a’ ghrian
Calum MacFhearghuis

Acair

[TD 4]

Air fhoillseachadh ann an Alba ann an 1995 le Acair Earranta, 7 Sràid Sheumais, Steòrnabhagh, Leòdhas

Na còraichean uile glèidhte. Chan fhaodar pàirt sam bith den leabhar seo ath-riochdachadh an cruth sam bith, no an dòigh sam bith, gun chead ro-làimh bho Acair.

© an sgrìobhaidh Calum MacFhearghuis 1995
© nan dealbh an luchd-deilbh

Deilbhte agus dèanta le Acair Earranta

Clò-bhuailte le Highland Printers, Inbhir Nis

LAGE/ISBN 0 86152 110 2

Chaidh an leabhar seo a bharantachadh le Comhairle nan Leabhraichean, agus chuidich a’ Chomhairle am foillsichear le cosgaisean an leabhair.

Tha sinn cuideachd an comain Chomhairle Roinn na Gàidhealtachd, a chuidich le cosgaisean foillseachaidh.

Tha am foillsichear an comain nan daoine agus nam buidhnean a leanas airson aontachadh an cuid stuth a chleachdadh san leabhar.

Tha sinn gu sònraichte an comain:
<eng>The School of Scottish Studies (S.S.S.)
The National Trust for Scotland
The National Museums of Scotland (N.M.S.)<gai>

Cuideachd:
<eng>The Society of Antiquaries of Scotland
James Smith
Annie MacDonald
Sue Scott
Laurie Campbell
John Sadler
Ewen McQueen
The Bob Charnley Collection
The Scottish Records Office
The Glasgow Herald and Evening Times 
Donald Patience
Mary Evans Picture Library
The Mansell Collection
RMR Milne Collection
Norman Chalmers<gai>

Deilbh:
<eng>Owen Butler
Gordon Ridley
Calum Ferguson
Carmina Gadelica, Alexander Carmichael, Scottish Acadenic Press
Out of the World, J Sands<gai>

Dealbh a’ chòmhdaich: John Foster

[TD 5]

RO-RADH

Bho chaidh Hiort fhàsachadh ann an 1930, tha ficheadan de leabhraichean air nochdadh a’ toirt cunntais air eachdraidh an eilein. Seach gu robh a h-uile leabhar a bha sin ann am Beurla, nach eil làn-thìd’ againn aona leabhar fhoillseachadh ann an dualchainnt nan Hiortach? ’S bochd nach do rinneadh sin fhad ’s a bha a’ mhòr-chuid dhen mhuinntir a chuir cùl ris an eilean fhathast maireann agus comasach air an teisteanas fhèin a thoirt air a’ chaitheamh-beatha neo-àbhaisteach a bha aca. Eadar 1979 agus 1984, rinn mi iomadach seanchas ri Lachaidh Dòmhnallach ann an Gleann Nibheis agus ri Niall MacGillIosa ann an Garthamlock — an dithis Hiortach a bha fhathast air a’ chothrom. Nam biodh iad maireann, nach iad a bhiodh uailleil, a’ faicinn an leabhair sa ann an clò. Mo bheannachd aca le chèile.

Bha mi sealbhach gun d’fhuair mi lethhreacan dhe na cunntasan a dh’fhàg Calum MacCuithinn agus Ailis, Bean MhicLachlainn, nan làmh-sgrìobhaidhean fhèin o chionn ceud bliadhna. Ceud mìle taing dha Susan NicLachlainn ann a Harare, Zimbabwe, agus dha Kelman MacCuithinn ann am Balwyn, Astràilia, airson an cuideachaidh a thug iad dhomh leis na cunntasan sin.

Goirid an dèidh dha na daoine cùl a chur ri Hiort, phòs mac agus nighean le Fionnlagh MacCuithinn dlùth-chàirdean dha mo mhàthair. Phòs Fionnlagh Beag Mòr Thormoid Thòmais agus phòs ‘Bessie’ NicCuithinn Tormod Anndra ’ac Uilleim. Bha clann nan càraidean sin agus mi fhìn anns na co-aoisean, agus ged a bha an dachaighean aca an Glaschu, chaith iad mòran dhen òige ann an Leòdhas, agus faodaidh mi a ràdh gun do dh’èirich sinn suas an cuideachd a chèile. An 1944, aig àm an Dàrna Cogaidh, thuit Sunderland Flying-boat air Hiort, agus b’ i a’ Walwyns Castle (an tràlair-sguabaidh air na thurchair m’ athair a bhith aig an àm) a chaidh a-mach a thogail cuirp nan gillean a bha air bith innte. Tha deagh chuimhne agam air Hiortaich a’ tighinn chon an taigh againn, nuair a thill m’ athair dhachaigh air fòrladh, a dh’fhaighneachd mu dheidhinn staid nan dachaighean a bha iad air fhàgail air Hiort. Eadhon ann an 1944 bha iad fhathast leis a’ chianalas.

Is iongantach mar a tha Hiort air inntinnean dhaoine a ghlacadh — eilean beag air iathadh le stacaichean cas, gruamach mu chuairt air trì fichead mìle an iar air Uibhist a Tuath. Gu h-iomlan, chan eil anns a’ chròileagan ach cnuaicean beag a tha suarach crìon ann an sgaoilteach fharsaing a’ Chuain Siar.

Dh’aindeoin sin, chan eil Hiort idir suarach ann an saoghal na Gàidhlig. Bha a’ Ghàidhlig snaimte ri dòigh-beatha nan Hiortach, agus ged a rinneadh oidhirp air a mùchadh anns an ochdamh agus anns an naodhamh Linn Deug, mhair i ann am beòil an t-sluaigh chon na crìch. Ach ged a bha mì-rùn an aghaidh na Gàidhlig le luchd-foghlaim is riaghaltais, feumar a ràdh gu robh iomadach caraid aig na Hiortaich, air a’ Ghalltachd agus ann an Sasainn a-mhàin, a chuidich leotha gu mòr. Tha iomradh air feadhainn dhiubh sin anns na sgeulachdan a leanas.

Bho thadhail Màrtainn Màrtainn an t-eilean ann an 1697, tha leabhar an dèidh leabhair air fhoillseachadh ag innse dhan t-saoghal mhòr mu shuidheachadh nan Hiortach. Tha cuid dhen leabhar againne stèidhte air brìgh nan eachdraichean sin. Fhuaireadh a’ mhòr-chuid dhen cheòl ann an uaigneas leabharlannan air a’ Ghalltachd. Anns an rathad sin, tha mi fada an comain muinntir na Leabharlainn Nàiseanta, na Leabharlainn Meadhanaich agus Leabharlann an Oilthigh ann an Dùn Eideann, agus muinntir Leabharlann Mhitchell agus Leabharlann Oilthigh Ghlaschu ann an Glaschu. Mo bheannachd aig a’ chuideachd choibhneil a fhreasgair orm aig Sgoil Eòlais na h-Alba, aig an Urras Nàiseanta, an Dùn Eideann agus aig Dualchas Nàdair na h-Alba ann an Innse Gall. ’S beag na fhuair mi dhen stòras ciùil a bha uaireigin air Hiort, ach ann am briathran a tha faisg air briathran ainmeil Rob Dhuinn, ‘Chaidh mi null is a-nall ann an uachdar na clais. Na bha ann , bha e ann, ’s na bha ann thug mi às’!

Ceud mìle taing do Chomhairle nan Leabhraichean airson na taic airgid agus a’ mhisneachaidh a thug iad dhomh fad nam bliadhnachan. Taing air leth do dh’Iain MacDhòmhnaill aig a’ Chomhairle, a bha daonnan na bhata-làidir. Buidheachas do dh’Acair a tha a’ foillseachadh an leabhair, agus mo dhùrachd aig Seonag NicIlleMhoire, Heather Delday, Mairead Anna NicLeòid agus Seonag Ghreumach a thug an obair gu buil.

Tha mi fada an comain iomadach neach a chuidich leam a tha cus ro lìonmhor ri an ainmeachadh. Dh’aindeoin sin, chan fhaod mi dearmad a dhèanamh air mo charaid Bill Lawson, a thug dhomh a h-uile cuideachadh leis na cunntasan air sluagh Hiort aig deireadh an leabhair; Gordon Ridley, a thug cead dhomh taisbeanadh anns an leabhar sa na rinn e de rannsachadh fo na h-uisgeachcan a tha cuartachadh nan stacaichean; agus Alasdair Barr, an fear-ciùil a chuir cromagam air na cliathan dhomh.

Gach dìleas gu deireadh! Taing do Sandra agus dhan teaghlach a dh’fhuiling dhomh a bhith balbh, bodhar rè iomadach mìos, fhad ’s a bha mi a’ turraban os cionn Hiort.

Calum MacFhearghuis
An Cèitean 1995

[TD 6]

[Blank]

[TD 7]

Clàr-Innse

An Aois Og (ro 1730)

1	Na Hiortaich: Cò Iad is Cò As?				11
2	Cleite Gàdaig							16
3	Taigh an Stallair						17
4	Thulgag Bhòidheach						20
5	Trusgan							21
6	Oran Luaidh Hiortach						23
7	Beathaichean Hiortach					24
8	Cas na Caora Hiortaich, ò!					25
9	Tha Giullan Agam Fhìn					26
10	Cion Bramach Innilt						27
11	Màrtainn Màrtainn: Hiortach ann an Glaschu		28
12	Ciod E Bhiodh Tu ’g Iarraidh?				29
13	Oran na h-Inghinn						30
14	Fearchar Mòr agus an Dùgan					31
15	Cha B’ e Sgiobadh na Faiche					33
16	Ruairidh Mòr am Mealltair					34
17	D’ Dhà Shùil Bheag Bhiolach					37
18	Ceòl agus Dannsa						38
19	A’ Bhanais Hiortach						41
20	A’ Bhreac							42
21	Gur ann Thall ann an Sòdhaigh				44

An t-Seann Aimsir (1730–1852)

22	A’ Bhan-tighearna Grange (1734-42)				48
23	Tobar nam Buadh 						50
24	Laoidh na Tobrach						51
25	An Lon							52
26	Sreap — Seòras Seton						54
27	Eòin agus Eunachd						55
28	Eug an Cois na h-Eunachd: Deich Marbhrainn		60
	a Dha Mo Chuileana Gaolach
	b Bàrdachd Bantrach Shomhairle
	c Oran Màiri Nic Shomhairle
	d Call na h-Inghinn
	e Goirt Mo Thuireadh
	f Bàrdachd Màthar a Chaill a Mac san Dùn
	g Marbhrainn le Anna Mhaol Dòmhnaich
	h Oran Catrìon’ Oig
29	Sgoth agus Geingeach						64
30	Oigear a’ Chùil Duinn						68
31	Mòr Bhàn 							69
32	Rè an t-Samhraidh						70
33	Aitichean-còmhnaidh						71
34	Chaidh Mi ’n Iomall nan Càirdean 				74
35	Sgiobadh na Charlotte: 1839					75
36	Rabhd Rocabarra						88

[TD 8]

Linn nan Creach (1852–an-diugh)

37	A’ Challainn							92
38	Seann Chlachan						93
39	Cumha na Bantraich Hiortaich				95
40	An Eaglais (le Lachlann MacGillEathain)			96
41	Boch oirinn, O							97
42	Cnatan nan Gall (1696-1900)					98
43	Utopia — Dr MacCuallaich, 1838				100
44	Ochòin, a Thì, Nach Foir Thu Mi				101
45	A’ Ghàidhlig							102
46	Tàladh Cailin’ an Fhuilt Or-bhuidh’				103
47	An t-Urr. Niall MacCoinnich: 1838				104
48	Laoidh Fhionnlaigh Oig					106
49	Briogais nan Uighean						107
50	An Ceann-Uidhe Astràilia: 1852				108
51	Calum MacCuithinn						110
52	‘California’							123
53	Goill air a’ Ghleann (1878)					124
54	Cuid a’ Bhaile gun Chùram Dheth				126
      (sealladh le Raibeart Conail, 1885)
55	Oighrig NicCruimein						127
56	Iorram Suirghe						128
57	Seann Nòsan air Hiort (Iain Sands, 1875)			130
58	Turas gu Boraraigh						131
59	An Dunara agus Luchd-Turais				133
60	Call Chàirdean 1906-14					134
61	Iorram air Niall Dòmhnallach					137
62	Eachdraidh Bean MhicLachlainn (1906)			138
63	Iorram na Truaighe						145
64	An Cogadh Mòr air Hiort					146
65	Latha an Fhàsachaidh						149
66	Tuireadh nan Hiortach					153
67	Sunderland ML858						154
68	Aitichean Dìomhair						157
69	Aimsir								160
70	Mar a Chrìon an Sluagh					161
71	Na Teaghlaichean — Sluagh agus Sloinnidh			163

[TD 9]

AN AOIS OG 
(ro 1730)

Anns an earrann sa, beul-aithris; sgeulachdan a bhuineas dha na linntean a bha air an eilean mus do bhuaileadh e le creach na brice. Chan eil, agus cha bhi, sinn comasach air dearbhadh fhaighinn air fìrinn nan sgeulachdan. ’S nach bochd sin, oir bhiodh e annasach barrachd fiosrachaidh fhaighinn, mar eisimpleir air Fearchar Mòr agus an Dùgan, na murtairean a chuir às do gach anam a bha air Hiort, ach aona chailleach charach a choisinn dhaibh am bàs.

[TD 10]

[Mapaichean]

HIORT
INNSE GALL
An t-Eilean Sgitheanach

Stac an Armainn
Boraraigh
Stac Lì

HIORT

Sòdhaigh
Hiort
Stac Bhiorach
Bàgh a’ Ghlinne
Bradastac
Mionastac
Bàgh a’ Bhaile
An Dùn
An Gleann Mòr
Mullach Sgar
Ruabhal
An Abhainn Mhòr
Am Baile
Mullach Mòr 1185'
Conachair 1410'
Mullach Bì 1182'
An Claigeann Mòr 930'
Oiseabhal 960'
Lìbhinis

[TD 11]

1 Na Hiortaich: Cò Iad is Cò As?

Tha dearbhadh air gu robh daoine a’ còmhnaidh air tìr-mòr Bhreatainn o chionn còrr air 9000 bliadhna. Bha iad beò le bhith sealg ainmhidhean agus a’ tional iasg-sligeach agus lusraich a dh’itheadh iad. Aig an àm sin bha mòran de dh’fhearann thìr-mòir còmhdaichte le coille dhùmhail agus bha an sluagh gu ìre bhig a’ còmhnaidh ris na cladaichean.

Mu chuairt air 3500 bliadhna R.C., rinn treubhan às an Roinn- Eòrpa aiseag tarsainn air a’ Chaolas Bhreatannach. Bha ealantas aca air eathraichean a sheòladh — ged nach eil fhios cinnteach an-diugh air cruth nan eathraichean sin. Tha fhios gu robh na seòladairean cho gaisgeil agus cho earbsach asda fhèin agus gun lean iad orra a’ leudachadh ’s a’ rannsachadh an fhearainn suas taobh siar Bhreatainn, a’ dol bho eilean gu eilean gus na ràinig iad cho fada tuath ri Sealtainn. Bha eòlas aig na treubhan ùra sin air tuathanas agus air iasgach. Anns na linntean a lean fhuair iad eòlas air gnàth-shluagh na dùthcha. Thàinig rèite eatarra agus, tro thìde, cheangail iad ri chèile nan aon sluagh.

Phlanndraich treubhan gu mòr anns na h-eileanan, far an robh feur gorm dhan sprèidh aca agus talamh torrach, ach gu h-àraid far an robh e na b’ fhasa dhaibh iad fhèin a dhìon. Lorg mòran a dh’fhuirich air tìr-mòr lochan anns na rinn iad crannagan*, far am biodh e na bu dorra do nàmhaid faighinn thuca. Ann an ceann a tuath Bhreatainn, b’ ann an Arcaibh agus an Sealtainn a rinn iad an còmhnaidh an toiseach.

’S e fìor àite tlachdmhor a bha air a bhith ann a Hiort ma chaidh daoine ann an uair sin. Bha e gorm, torrach, le pailteas eun, agus bhiodh e air leth duilich do nàmhaid ionnsaigh a thoirt air gnàth-shluagh a bhiodh ullaichte air an son. Ach gu mì-shealbhach chan eil lorg fhathast air comharradh gu robh sluagh air an eilean cho tràth ri 6000 bliadhna air ais.

Bha e na chleachdadh aig luchd an eilein a bhith milleadh seann thogalaichean airson taighean ùra, cleitean agus gàrraidhean-cloiche a thogail le clachan nam ballachan. Chan eil mòran air fhàgail a tha sealltainn gnìomh-obair nan ciad dhaoine a bha air Hiort.

Chan e nach eil pailteas de dh’àitichean iongantach ann a tha dearbhadh obair-làimh an duine — tobhtaichean agus làraich agus taighean fo làr; ach cò a rinn iad, no cuin, tha e fhathast ri dhearbhadh le cinnt. Nuair a dh’fhosgail Iain Sands Taigh an t-Sìthiche ann an 1877, bha aige ri dùsgadh sìos na bhroinn ann an teis-meadhan imire bhuntàta. Fhuair e sligean bhàirneach agus cnàimhnich eòin-mhara air an ùrlar ann. Bha innealan cloiche ann cuideachd — innealan air an robh na Hiortaich a chunnaic iad eòlach, oir bha iad ag ràdh gu robh an leithid gan cleachdadh aig an sinnsearan.

“Seann sgian-cloiche,” theireadh iad, agus “Seann làmhag!”

Gus an ochdamh linn deug cha robh mòran de dh’atharrachadh air a thighinn air dòigh-beatha nan Hiortach o shean. ’S le sin dheth, tha e gu math duilich aois a chur air Taigh an t-Sìthiche agus taighean fo làr eile dhen t-seòrsa.

Tha tobhtaichean fhathast rim faicinn anns a’ Ghleann Mhòr mu dhà mhìle bhon Bhaile. Bha na h-àitichean-còmhnaidh anns a’ chròileagan sin rudeigin coltach ris na h-àitichean-còmhnaidh ann an Skara Brae, an Arcaibh. Chìte feannagan cuideachd anns a’ Ghleann Mhòr. Eadhon anns an t-seachdamh linn deug nuair a thadhail Màrtainn Màrtainn (1697), cha robh cuimhne aig duine a bha beò cluinntinn mu dhaoine a bhith fuireach anns a’ Ghleann Mhòr — ach corra theaghlach a bhiodh a’ dol ann ‘chun na h-àirigh’.

Air an eilean gun earra-dheas air Bàgh á Bhaile, ris an can na Hiortaich An Dùn, bha dùn no daingneach a chaidh a thogail o shean, agus fada mus deach a’ chiad eachdraidh air Hiort a sgrìobhadh. B’ e Dùn Fir Bholg a theirte ris an togalach sin. Cò a bh’ anns na Fir Bholg? Tha e air a ràdh gum b’ e treubh Cheilteach a bh’ annta a bha a’ còmhnaidh ann an Eirinn ro àm Chrìosda. A rèir beul-aithris nam manach Eireannach, ’s ann às a’ Ghrèig a bha an treubh seo. Bha iad ealanta air siubhal na mara, ach cuideachd math air tuathanas. A-rithist a rèir beul-aithris, thug an ath ghreigh de dh’eilthirich a thàinig a-steach a dh’Eirinn ionnsaigh air na Fir Bholg. B’ iadsan an Tuatha Dè Danann. B’ fheudar dha na Fir Bholg teiche agus a dhol a dh’fhuireachd do chrannagan agus dha na h-eileanan iomallach a tha air cladaichean an iar-thuath na h-Eireann. Ma tha fìrinn anns an eachdraidh sin, dh’fhaodte gun deach buidheann aca cho fada ri Hiort. Tha fhios gu faod am facal bolg no balg a bhith ciallachadh poc no màileid leathrach. Tha cuid a’ smaoin eachadh gur e sin a bhith aca mar ghoireas a thug dha na Fir Bholg an t-ainm. Air an làimh eile, dh’fhaodte gum b’ iad an aona threubh ris na Belgae, an treubh coganta às a’ Bheilg a bha cho siùbhlach mu chladaichean Bhreatainn is eile mu àm Chrìosda a’ goid nan daoine airson an reic mar thràillean ri


* eileanan air an dèanamh a dh’aona ghnothaich, am meadhan locha, de chloich no de stocan chraobhan. An-diugh, their sinn ‘Loch an Dùin’ ri iomadach loch far an robh crannag no daingneach dhen t-seòrsa sin.

[TD 12]

Impireachd na Ròimh. Tha foghlamaichean a’ creidsinn gur e an cunnart anns an robh sluagh na dùthcha sa a choisinn dhaibh na tùir a thogail fad na h-oirthir bhon Ghallabhaigh gu Sealtainn — tùir mar Dùn Chàrlabhaigh agus Mousa Broch.

Anns an leabhar leis an Urr. Coinneach MacAmhlaigh, a chaidh fhoillseachadh an 1764, gheibhear an cunntas seo air Dùn Fir Bholg:

Tha na clachan a th’ anns an togalach neònach ud mòr agus, ann an cruth, faisg air a bhith ceàrnach. Feumaidh e bhith gun deach na carraighean sin a ghearradh a dh’aona ghnothaich ann an cuaraidh, agus gu robh acfhainn iomchaidh aig na clachairean airson sin a dheànamh. Chan eil clach den t-seòrsa a tha ann am ballachan Dùn Fir Bholg ri faotainn anns an eilean os cionn na talmhainn. Tha e soilleir, às bith cò iad a chuir na ballaichean an sàs, gu robh tuigse aca air riaghailtean na clachaireachd mòran nas coileanta na tha aig Hiortaich an là-an-diugh, agus gu robh iad gun teagamh nam fireannaich a bha mòran na bu treasa.


Tha dà thogalach eile air Hiort a tha sealltainn a’ mheanmna, an ealantais agus a’ chumhachd a bha anns na daoine a rinn iad. ’S iad sin Taigh na Ban-tighearna (t.d.81) air Eilean Hiort agus Taigh an Stallair (t.d.17) air Boraraigh. Gu mì-shealbhach, tha an dà thogalach sin air tuiteam nam broinn, ach a rèir a’ chunntais a thug an t-Urr. MacAmhlaigh dhuinn — gu h-àraid air Taigh an Stallair — faodar a thuigsinn nach robh e comasach do dh’fhir an t-saothair ud a thoirt gu buil gun uidheam theòma a bhith aig na clachairean agus gun cheannardan toinisgeil a bhith a’ stiùireadh na h-obrach.

Thug an dearbh sgrìobhaiche sin cunntas cuideachd air trì eaglaisean a bha air an eilean:

Mu chuairt air mìle bhon Bhaile gun iar-dheas, tha caibeal ris an can iad Teampall Bhrianain. Na bhroinn tha altair, agus air a taobh a-muigh tha cilltean mhanach. Tha na cilltean sin gu ìre bhig slàn, agus seach gu bheil iad mar sin, tha e coltach nach eil iad cho sean ris na badan a tha coisrigte air ainm Chrìosda agus air ainm Chaluim Chille.

Tha an eaglais as motha a tha air Hiort coisrigte air ainm Chrìosda agus tha i air a h-ainmeachadh air Teampall Chrìosda. Tha i air a togail de chloich gun leann-tàth. Tha i ceithir troighean fichead a dh’fhad agus ceithir troighean deug a leud. Anns na linntean a dh’fhalbh, b’ e seo prìomh àite-adhraidh an eilein, agus ’s ann an seo a tha iad fhathast a’ leantainn le adhlacadh nam marbh.

Chan eil fhios an robh a’ chiad manach a chaidh gu Hiort ro linn Chaluim Chille, Bhrìghde agus Phàdraig. Tha mi fhìn a’ smaoineachadh gum b’ e deisciobail Chaluim Chille a chaidh ann. Aon rud a tha cinnteach: tha teampall ann coisrigte air ainm an aba sin. Tha e air taobh an iar a’ Bhaile, agus tha e gun altair, gun chrois, agus gun chill air taobh a-staigh an làraich.


Cha b’ ionann na togalaichean a bha nan cuimhneachan air na linntean bho chian agus na togalaichean a bh’ aig na Hiortaich mar dhachaighean aig an àm a bha MacAmhlaigh air an eilean — dachaighean a bha air an dìon le ballachan de chlachan garbha nach robh air an dealbh le ùird no le sgeilbean, ach a bha air an cur ri chèile ann an cabhaig, gun aol ’s gun leann-tàth.

Chan eil teagamh nach robh na Lochlannaich eòlach gu leòr mu Hiort fhad ’s a bha ùghdarras aca air eileanan Bhreatainn bho Eilean Mhanainn gu Sealtainn. Bha sin eadar an t-ochdamh no an naoidheamh linn chun an treas linn deug. Aig an àm sin bhathas a’ bruidhinn na Gàidhlig air tìr-mòr na h-Albann sìos gu faisg air crìochan Shasainn (ged a bha Lodainn Sasannach bhon aonamh linn deug ris a’ Bheurla). Bha a’ chainnt a bh’ aig muinntir nan eilean agus an sliochd fo bhuaidh nan Lochlannach, ’s mar sin bha na Gàidheil air tìr-mòr gam faicinn mar gum biodh iad eilthireach, coigreachail. Mar thoradh air sin, thugadh Innse Gall air an Eilean Fhada mar ainm. Ged tha sinn air cuimhne a chall air a’ chainnt Lochlannaich a bha uair anns na h-Eileanan, tha a’ mhòr-chuid de dh’ainmean nan cnoc, nam beanntan, nan lochan ’s nan eileanan air an gintinn anns a’ Bheurla Lochlannaich. Air Hiort fhèin, tha grunnan de dh’ainmean a bhuineas dhan chainnt sin — Oiseabhal, Saoidh, Boraraigh, Breangadal agus Libhinis. Faodar a chreidsinn, mar sin, gu robh iomadach seòladair Lochlannach eòlach air Hiort. Agus cò aige tha fhios nach tug feadhainn aca an teaghlaichean leotha à Nirribhidh, uair seach uair, airson planndrachadh an eilein sin mar a rinn iad ann an iomadach àite eile. Co-dhiù, chan eil ach beagan iomraidh sgrìobhte an eachdraidh nan Lochlannach air Hiort, agus cha mhotha a tha fhios air Gàidheil na h-Eireann ma sheòl iad a riamh ann, no ma chuir iad sluagh ann.

B’ e Dòmhnall Rothach, Ard-Dheadhan nan Eilean, a

[TD 13]

dh’fhàg an cunntas as sine a th’ againn air eileanan Innse Gall. Chaidh esan a stèidheachadh, air ùghdarras na h-Eaglais, ann an sgìre Shnitheasort agus Ratharsaigh anns a’ bhliadhna 1526. Mu chuairt air fichead bliadhna an dèidh sin, rinneadh Ard-Dheucon dheth, agus anns an dreuchd sin bha an sgìre a bha fo chùram a’ ruighinn nan eileanan a b’ iomallaiche ann an Innse Gall. Seo an sealladh a dh’fhàg e air Hiort.

<eng>To the west-north-west of this Isle out of the mane ocean seais be 60 mile of sea lyis ane Ile callit Hirta, mane laich sa far as is manurit of it, abundand in corn and girsing, namelie for scheip; for thai are fairer and greater scheip thair and langer taillit than thair is in any uther Ile thairabout. The inhabitants thairof are simple creatures, scant learnit in any Religion: but Mccloyd of Haray, his Stewart or quhom he deputtis in sic office sayless anes in the yeir at midsymmer with sum chaiplane to babtize bairns thair; and gif they want ane chaiplane, thai babtize thair bairns themselfis. The said Stewart, as himself told me, usit to tak ane mask of melt thair with ane maskein fat and mask his malt; and or the fat be readie, the commons of the town, baith men women and bairns puttis thair hands in the fat and finding it sweit greynes eftir the sweitnes thairof, qunill neither wort nor draft are left unsuppit ait thair, quhill baith men, women and bairns were deid drunken so that thai could nocht stand on thair feet.

The said Stewartis ressaris thair maillis in maill and reistit mutton, wild restitit foulis and selchis. This Ile is mair nor nae mile long narrest, alsmeikle breid quhilk is not seen of ony land or of ony schoir. But at the schoir side of it lyis three great hills, quhilk are ane pairt of Hirt quhill are seen far offis from the forlands. In thair roch Iles are infinite fair scheippis with ane falcon nest and wild foulis biggand. But he sees are stark and verie evill entering ony of the saids Iles. This Ile perteinit to Mccloyd of Haray of auld.<gai>

Gun iar ’s an iar-thuath bhon eilean seo (Uibhist) anns a’ chuan mhòr, mu 60 mìle mara bhuaithe, tha eilean ris an goirear Hiort; air iomadh laighe, cho fad ’s a tha inneireadh orra, tha pailteas arbhair agus feòir air a chur do chaoraich; oir tha caoraich nas motha ’s nas brèagha agus le earbaill nas fhaide an siud na ann an eilean sam bith eile mun cuairt. Tha sluagh a’ bhad ud nan creutairean aineolach, gun mòran foghlaim aca air Creideamh: ach bidh MacLeòid na Hearadh, an Stiùbhart aige, no cudeigin eile a chuireas e na àite, a’ seòladh gach bliadhna aig meadhan-samhraidh le ministear air choreigin airson a’ chlann a bhaisteadh; agus mur h-eil ministear aca, bidh iad fhèin a’ baisteadh na cloinne. Dh’innis an Stiùbhart fhèin dhomh gun do chleachd e bhith toirt aon mheasgan de bhraich an siud is measgan le saill; bhiodh a’ bhraich aige ga tìdeachadh, ach mus robh an t-saill ullamh thàinig muinntir a’ bhaile — na fir, na mnathan ’s a chlann — agus chuir iad an làmhan (mar a shaoil iad) dhan t-saill, ach nuair a thug iad mun airidh gum b’ e gràn milis a bh’ ann, cha do dh’fhàg iad braich no dràbh gun ithe, rud a choisinn gu robh na fir, na mnathan ’s a’ chlann fuar leis an daoraich gus nach robh iad comasach air seasamh air an casan.

Bidh an Stiùbhart seo a’ togail a’ mhàil na airgead, na mhairt-fheòil rèisd, na eòin fhiadhaich rèisd agus na ròin. Tha an t-eilean seo còrr air mìle a dh’fhad agus faisg air sin de leud, nì nach eil ri fhaicinn bho thìr sam bith no bho chladach. Ach ri taobh a’ chladaich tha trì cnuic mhòra, pàirt de Hiort a tha ri faicinn bho rubhaichean fad’ às. Anns na ‘sgeir-eileanan’ tha iomadh caora eireachdail le aon nead seabhaig agus mòran de dh’eòin fhiadhaich. Ach tha an fhairge borb agus gu math dona airson duine a leigeil gu tìr air na h-eileanan ud. B’ ann le MacLeòid na Hearadh a bha an t-Eilean o shean.

[TD 14]

Thug Blàr nan Leargan Gallta crìoch air cumhachd nan Lochlannach an Alba ann an 1265. Air chùl sin, an dèidh do Rìgh Alasdair III rìoghachd Mhanainn ’s nan Eilean a cheannachd bho rìgh Nirribhidh, chaidh na h-eileanan a tha tuath air Maol Chinn Tìre a chur air seilbhe sìol Shomhairle. Bha Hiort anns an àireamh eileanan sin.

Anns a’ cheathramh linn deug bha na h-eileanan Gàidhealach air an riaghladh le morair aig an robh cathair an Ile, ann an caisteal a bha air a thogail air eilean ann an Loch Fionn-lagan. B’ e am morair sin Iain Dòmhnallach, Buachaille nan Eilean. Thug esan eilean Hiort agus fearann eile dha mhac Raghnall, is chaidh a’ chòir-fearainn sin a cheadachadh le Rìgh Raibeart II. An dèidh ginealach no dhà, bhris cumhachd Iain Dhòmhnallaich sin (Clann Raghnaill) agus chaidh còir Hiort a thoirt do Dhòmhnallaich Shlèite.

Ann an linn MhicAmhlaigh chunnacas gu robh caochladh eile air a thighinn air an uachdaranas.

An-diugh tha an t-eilean le Tormod MacLeòid, oighre a’ chinnidh sin. Tha e air a bhith air seilbh a’ chinnidh sin airson dà cheud bliadhna. O chionn trì ginealaichean thug an t-oighre gabhail-fearainn de Hiort, ’s gach nì co-cheangailte ris an eilean, do mheur den chinneadh anns na Hearadh. Agus tha am fear-gabhail anns an teaghlach cheudna sin chun an là an-diugh.

Tha màl aon nota deug sa bhliadhna air an eilean, agus thathas a’ togail sin ann an airgead no ann an luach. ’S e an Stiùbhart a their iad ris an fhear-gabhail, agus bidh esan a’ dol gu Hiort airson am màl a thogail gach samhradh. Airson sin a dhèanamh feumaidh e bàta tapaidh Gàidhealach a bhios comasach air gràn, itean is gach ionmhas eile a ghiùlain. Bidh am bàta a’ toirt an luchd chun na Hearadh, far a bheil an Stiùbhart a’ còmhnaidh. ’S e turas cunnartach a tha eadar na Hearadh agus Hiort.

Bha aimsir ann anns am biodh ceannardan a’ chomainn ud iad fhèin a’ siubhal gach bliadhna gu Dùn Bheagain airson am màl a phàigheadh. A rèir beul-aithris, bhiodh mnathan-glùine no bodaich a’ baisteadh na cloinne air Hiort seach nach robh ministear aca. Nuair a dheigheadh an sgoth a Dhùn Bheagain, bheireadh i leatha feadhainn den t-sluagh airson gun deigheadh am baisteadh fo urras na h-Eaglaise, le ministear. Chaidh innse dhomh gun deach sinn-seanair MhicLeòid (oighre an là an-diugh) an urras air bodach agus a mhac, a bha na inbheach aig an àm; agus cuideachd gun deach càraidean a phòsadh aig an àm sin a bha air a bhith air an taigheadas mar chuideachd-phòsda airson iomadach bliadhna, gun a bhith fo cheangal na h-Eaglaise.

Bhiodh an Stiùbhart a’ togail a’ mhàil ann an riochd clò, clòimh, itean, feòil, eòin, ola, crodh, eich, caoraich no eòrna. Nam biodh barrachd dhe na rudan sin air an eilean na bha dhìth air an t-sluagh, bheireadh an Stiùbhart sin air falbh anns an luchd agus phàigheadh e na Hiortaich luach na malairt air an ath shamhradh. Ach cha robh a h-uile Stiùbhart cho ceart, ionraic ’s bu chòir dha. Aig deireadh na seachdamh linn deug, dh’fheuch an Stiùbhart ri caora a thogail bho gach teaghlach a bha air an eilean, ach dhiùlt na Hiortaich sin a thoirt dha. Sheòl còmhlan às na Hearadh, ’s iad fo armachd is ullaichte airson fòirneart a chur air na Hiortaich. Ach nuair a ràinig iad ’s a thòisich iad a’ cròdhadh nan caorach, sheas sluagh an eilein aca agus thug iad ionnsaigh orra le biodagan agus le slatan iasgaich. Gu dearbh, a rèir beul-aithris an eilein, thug na Hiortaich uiread de dhùbhlan dhaibh ’s gum b’ fheudar dha na coigrich tilleadh chun na Hearadh gun fiù ’s adhairc caorach aca anns an tuim.

Ann an 1730 thàinig a’ bhreac dhan eilean, agus chreach sin an sluagh. A-mach à aon teaghlach fichead, cha do theàrn ach ceathrar inbheach agus sia dìlleachdain thar fhichead. Chun na h-ìre sin, tha e glè choltach gu robh an sìol dhaoine a bha air Hiort air a bhith anns an eilean, gun mòran atharrachaidh a thighinn air, airson iomadh linn. Bha na fireannaich, a rèir Mhàrtainn Mhàrtainn, gun fheusagan a’ fàs orra; tha e ag ràdh gu robh an aodannan lomnochd gus an tigeadh feusag thana orra fo an sròin nuair a bhiodh iad mu dhà fhichead bliadhna. An dèidh Bliadhna na Brice, thàinig cuideachd ùr gun teagamh dhan eilean, à Innse Gall. ’S bho thòisich luchd-turais a’ dol a Hiort an toiseach le camarathan, tha na deilbh air a bhith sealltainn mòran dhe na fir is feusag dhùinte orra.

Ochd bliadhna fichead an dèidh Bliadhna na Brice, bha an t-Urr. MacAmhlaigh a’ dèanamh sgrùdadh air cinnidh agus air sloinnidh:

Tha an sliochd a bh’ ann bho thùs air an sloinneadh MacIlleMhoire agus MacIlleRiabhaich. Tha e coltach leam gun tàinig a’ chiad sloinneadh (MacIlleMhoire) à Leòdhas, far a bheil an t-ainm fhathast maireann, agus an dàrna

[TD 15]

fear à Uibhist. Tha Clann IlleRiabhaich rudeigin mòr asta fhèin a chionn ’s gu bheil iad a’ dleasadh càirdeis ri Caiptean Chlann Raghnaill, leis a bheil Uibhist a Deas. Ach a’ gabhail alla ris an t-seòrsa Gàidhlig a tha air Hiort, an dòigh a tha aca air an talamh a ghrèidheadh agus air an aodach a dheasachadh, theirinn gun tàinig a’ mhòr-chuid den sinnsireachd à ceann a tuath an Eilein Fhada. Tha amharas agam nach robh an dà chinneadh a dh’ainmich mi idir air Hiort anns an Aois Og, ach gun deach an t-eilean fhàsachadh barrachd air aon uair bho chaidh daoine ann aig toiseach tòisich, ’s mar sin cuideachd gun deach ath-phlanndrachadh a dhèanamh air le sluagh uair is uair. Goirid an dèidh dha na daoine dhol ann, fhuair morair air choreigin ann an Uibhist, anns na Hearadh no an Leòdhas uachdaranas air. Tha e follaiseach, nan tachradh gun dìochuimhnicheadh an t-uachdaran an t-eilean airson beagan bhliadhnachan, agus nan deigheadh an aona sgoth a bh’ anns an eilean a dhìth, tro chaitheamh nàdarrach na tro aimlisg, gun deigheadh an sluagh a dhìth cuideachd, agus gun crìonadh iad nan àireamh. Teirigeadh an acfhainn fearainn aca; cailleadh iad na dubhanan a bh’ aca airson an iasgaich; bhiodh iad eu-comasach air ruigheachd air na h-eileanan beaga ’s na stacaichean far a bheil a’ mhòr-chuid de na h-eòin mhara ’s na h-uighean rim faotainn, agus chailleadh na Hiortaich gach beòshlaint a bh’ aca, ach am beagan cùl-taic a gheibheadh iad bhon chrodh. Seach gum biodh na cinn-chinnidh ’s na morairean a’ cogadh an aghaidh càch-a-chèile, uaireannan airson iomadh bliadhna, agus seach gu bheil eachdraidh a’ sealltainn gu robh na Hiortaich dualtach air a bhith call nan sgothan a bh’ aca, tha mise a’ làn-chreidsinn nach tàinig MacIlleMhoire agus MacIlleRiabhaich gu Hiort gus an tàinig daoine gu bhith gan sloinneadh fhèin (anns an dòigh Ghallta) air far-ainm, an àite bhith ga dhèanamh air an athraichean. Cha tàinig an nòs sin dha na h-eileanan iomallach gu bho chionn ceithir chiad bliadhna (anns a’ cheathramh linn deug).

Ann an 1799 chaidh na Hearadh agus Hiort a reic ris a’ Chaiptean Alasdair MacLeòid air £15,000. Anns an leth-cheud bliadhna an dèidh sin, chaidh am fearann a reic a-rithist dà uair, ach ri buill de Chlann MhicLeòid. Ann an 1871 thug Tormod MacLeòid, an dàrna ceann-cinnidh thar fhichead dhen t-sliochd sin, £3,000 air Hiort. Lean an t-eilean air seilbhe prìomh theaghlach a’ chinnidh sin gu 1934, nuair a reic an Ridire Raghnall MacLeòid e ri Marcas Bhòid.

Mar a tha fhios againn uile, chaidh an t-eilean fhàsachadh ann an 1930. Bho àm an Dàrna Cogaidh chuireadh saighdearan Breatannach air Hiort airson sùil-bheachd a bhith aca air soithichean-cogaidh na Ruis agus air rocaidean a chuireadh a’ sraonadh a-mach dhan Chuan Siar à Uibhist a Deas. Tha an uireas sluaigh a thàinig à Hiort ann an 1930 air feadh an domhain, a’ mhòr-chuid aca gun aithne no eòlas air Conachar, lomhainn no budhaigir! ’S gann gu bheil guth an-diugh ri chluinntinn air Hiort ach guthan eòin-mhara agus guthan Shasannach a tha nan coigrich ann, glèidhte ann am barags airm, os cionn Bàgh a’ Bhaile.

Air an 10mh latha dhen Lùnasdal 1987 thadhail an Dr. Bernd von Droste, Neach-stiùridh Saidheansan Eigeòlas à Paris, eaglais a’ Bhaile. An sin rinn e seirbheis anns na shònraich e, ann an ainm UNESCO, an cròileagan eileanan fon ainm St Kilda mar World Heritage Site. ’S ann gu math tearc a tha na badan air feadh an t-saoghail a tha air an comharrachadh anns an dòigh sin. Chaidh an luach sin a chur air Hiort mar àite anns a bheil ‘eachdraidh chultarach agus ionmhas nàdair gu bhith air an dìon mar phàirt de dhìleab phrìseil sluagh an t-saoghail’.

[TD 16]

2 Cleite Gàdaig

Tha fleasgach anns a’ bhaile seo
Ris an can iad Dòmhnall,
’S ged gheibheadh e an saoghal,
Gu saothraicheadh e mòine.

Sèisd
Inn ala oro i, o inn al ala.
Inn ala oro i uru ru-i uru ru-i.
Inn ala oro i, o inn al al à.

Ged bhiodh tu a’ bruidhinn rium
’S a briodas rium an còmhnaidh,
Cha tugadh tu na h-uighean dhomh
Nuair shuidheadh tu Didòmhnaich.

Sèisd

’S truagh nach eil mo leannan s’
Ann an ìochdar Leac na Gàdaig,
Acfhainn air a smioradh air
Is mise bhith gu h-àrd oirr’.

Sèisd

[Stabh ciùil]

[TD 17]

3 Taigh an Stallair

Tha Boraraigh mu chuairt air còig mìle bho Hiort. Tha e trì chairteil a’ mhìle a dh’fhad agus cairteal a’ mhìle a leud. Mu cheithir-thimcheall tha bearraidhean àrd cas a tha cunnartach an dìreadh. Chan eil ach dà àite ann far a bheil a’ chas-chreag air briseadh sìos chun na mara far am faigh duine, nuair a bhios fèath air an fhairge, air leum air tìr. Tha an t-eilean air iadhadh le creagan àrda casa, a’ dìreadh gu aona bhinnean 1260 troigh os cionn na mara. Deas air a’ bhinnean sin tha leathad fharsaing chas air a bheil talamh rèisg agus far am bi sgaoilteach feòir san t-samhradh.

Ged a tha e duilich a chreidsinn gu robh sluagh uaireigin air Boraraigh, tha rudan rim faicinn a tha a’ dearbhadh gu robh sin ann. Tha iomadach linn bho chaidh an leigeil bàn, ach tha feannagan-taomaidh fhathast rim faicinn ann. Bha daoine ann cuideachd a bha comasach air clachaireachd, agus tha clachan ann chun an là an-diugh a tha mar chuimhneachan air mar a bha. Tha cleitean air an eilean dìreach mar a tha timcheall air Bàgh a’ Bhaile air Hiort. Ach tha cunntasan a chaidh a sgrìobhadh anns an 18mh ’s anns an 19mh linn ag innse mu thogalaichean air Boraraigh a tha an-diugh gun sgeul orra — togalaichean a bhiodh nan cùis-iongnaidh nam biodh iad fhathast slàn. A rèir an Urr. MhicAmhlaigh, a thadhail Hiort ann am meadhan na h-18mh linn, bha cearcall de chlachan-adhraidh air Boraraigh agus ‘teampall no caibeal’.

Thàinig eachdraidh annasach thugainn tro Anna Cheanadach, nighean bràthair Dhonnchaidh Cheanadaich à Aird Chatain, an ceistear a bh’ ann a Hiort ann an 1862. Sgrìobh Anna litir gu fear Captain Thomas air tìr-mòr anns an tug i iomradh air seanchasan a bha air a bhith aice ri Oighrig NicCruimein, am boireannach bu shine a bha air Hiort. Thuirt i gu robh deagh chuimhne aig Oighrig teampall a bha air Boraraigh fhaicinn na h-òige, ged nach robh dad dheth air fhàgail nuair a thadhail i an t-eilean mu dheireadh ach aona chlach, le sgrìobhadh oirre, a bha na seasamh anns an talamh. Bha gillean Hiortach air an togalach a thoirt às a chèile airson na clachan a bh’ ann fhaighinn, airson cleitean a dhèanamh. A thuilleadh air an teampall, bha Oighrig air innse do dh’Anna mu chloich-altair a bha air Boraraigh agus tèile a bha air Sòdhaigh.

Ach an togalach bu mhotha agus a b’ iongantaiche a bha air Boraraigh anns an t-seann aimsir, ’s e Taigh an Stallair — àite-

[Dealbhan]

l. Bàir an Ruighe
2. An Teallach
3. Ràth an Stallair
4. Ràth an Lighiche
5. Ràth nam Bearan
6. Na Simidearan
7. Leabaidh nan Con
8. Leabaidh an Teallaich

Seann Fhacail
bair – staran
righe/ruighe – àirigh
Bair an Ruighe – Staran na h-Airigh
bearan – fireannach òg
Ràth – daingneach; dùn fo thalamh
simidearan – simid/e - slacan; òrd fiodhda; cf. scimitar

[TD 18]

còmhnaidh a chaidh a dhèanamh le saothair nan iomadh làmh. ’S ann le clachan mòra garbha a bha na ballachan ’s am mullach air an dèanamh, gun òrd no sgeilb a dhol orra. Seach taobh an dorais dhen togalach, bha Taigh an Stallair gu h-iomlan fon talamh.

Tha àitichean-còmhnaidh coltach ri Taigh an Stallair ann am badan eile an Alba. Ann an Innse Gall tha an taigh fo thalamh ann an Tàbost, an Leòdhas, agus an taigh-làir air anLoch Portain an Uibhist a Tuath, anns an aon nòs. Ach ’s e an taigh-làir aig Hùisinis an Uibhist a Deas bu choltaiche ri Taigh an Stallair na chruth agus na chlachaireachd.

Seo mar a dh’innis Anna Cheanadach:

* Bha e air a thogail air stuadhan àrda de chloich a bha air am buain, bhathas ag ràdh, aig Dùn a’ Chaisteil ann am Bàgh a’ Bhaile. Bha e rudeigin cruinn na bhroinn le sgiobhanan tana a’ sprodadh a-mach às a’ bhalla, air am faodadh tu aodach a chrochadh. Bha sia crùban ann, gach tè le a h-ainm fhèin. Bha an Rastalla cho mòr ’s gu faodadh fichead duine cadal innte. Bha an Ralighe a-rithist, ach cha robh i sin buileach cho mòr. B’e am Beran an ath thè, agus ri taobh sin Shimidaran.

Tha na dhà sin comasach air mu chuairt air dusan duine a ghabhail. An uair sin thigeadh tu gu Leabaidh nan Con agus an dèidh sin gu Leabaidh an Teallaich. Bha clobhsa air cùl a’ bhalla a-staigh a leigeadh dhut a dhol bho aona chrùb gu crùb eile gun thu thighinn a-steach chun an teine. Nan rachadh tu a-mach tron doras ’s gun dìreadh tu suas mar gum biodh tu a’ dol a dh’ionnsaigh mullach an eilein, cha robh dad ann a tharraingeadh d’aire chun an taighe, gu h-àraidh ma bha an leac-mhullaich air a cur air — an toll a bh’ aca airson deathach na mònach a leigeil a-mach agus solas an latha a leigeil a-steach. B’ e am Bair-righ a theirte ris an doras air taobh na mara dhen fhàrdaich airson daoine a bhith mach ’s a-steach. Mu choinneimh a’ Bhair-righ bha òcrach fhada de luaithre airson an taigh a dhìon bho sèip na gaoithe.

A rèir a’ bheòil-aithris a bha aig Anna Cheanadach, chleachd Hiortaich a bhiodh a’ dol a Bhoraraigh, airson eunachd no sealg chaorach, a bhith a’ gabhail còmhnaidh ann an Taigh an Stallair. Lean an cleachdadh sin gu toiseach na 19mh linn. A rèir litir Anna, thuit am mullach na bhroinn ‘bho chionn fichead bliadhna’ (bha sin timcheall air 1842). Cha robh càil ri fhaicinn anns a’ gharbhlaich ach pàirt dhe na crùban. Ach bha cuimhne aig Oighrig NicCruimein a bhith am broinn Taigh an Stallair agus ‘sgrìobhaidhean’ fhaicinn air clachan ann.

Tha an cunntas a thug Anna eadar-dhealaichte ris a’ chunntas a thug an t-Urr. MacAmhlaigh air meud nan crùban. Cha tug MacAmhlaigh iomradh gu robh aona chrùb na bu mhotha na crùb eile. Bha e a’ meas gu robh an taigh comasach air còmhnaidh a thoirt do shia duine deug air a’ char bu lugha. Chan eil teagamh nach robh na Hiortaich a bha Anna air a cheasnachadh a’ gabhail cunntais ann an seann dhòigh nan Gàidheal, far an robhas a’ cur an teaghlaich anns an aon chrùb — cas fir ri ceann, cas fir ri ceann, ’s mar sin air adhart.

Tha e na chùis-iongnaidh gu robhas comasach air a leithid de thaigh a thogail air eilean cho crìon, cho neo-thorrach agus cho iomallach ri Boraraigh. Cò às a thàinig an àireamh fhireannach aig an robh an innleachdas, an neart agus an fheum air an taigh a thogail? Cò bhuaithe bha eagal aca, a choisinn dhaibh siubhal gu ceann a-muigh na Roinn-Eòrpa airson a dhol air falach fo thalamh? Ma tha e fìor gun tugadh na clachan a chaidh an sàs ann an Taigh an Stallair bho Rubha an Dùin air Hiort, ciamar a chaidh an giùlain tarsainn air còig mìle de dh’fhairge? Dè na h-innealan a bha aig na daoine airson na clachan a bhuain, agus dè an seòrsa bàtaichean a bh’ aca airson a leithid siud de luchd a ghiùlain? Dè an seòrsa uidheam a bh’ aca airson na clachan a thogail bho uachdar na mara suas gu làrach Taigh an Stallair?

Tha amharas gu robh beul-aithris Hiort ceàrr ann a bhith luaidh gun tàinig clachan an Taighe às an Dùn. Tha pailteas de chreig air Boraraigh fhèin a b’ urrainn na clachairean a chumail dripeil! Ge b’ e air bith cò às a thugadh na clachan, bha


*Chuir Anna Cheanadach dreach Beurla air feadhainn dhe na h-ainmeannan a chuir i gu Captain Thomas.
Chan urrainn dhuinn an-diugh ach amais air a’ bhreithneachadh aca — ’s dòcha mar seo:
Rastalla – Rath an Stallair; rath, daingneach no dìon; stalla, bearradh àrd cas. ’S e stallair streapadair chreag.
Ralaighe – Rath an Leigh no Rath Li.
Beran – Am Beàrn no Rath nam Bearan; beara, facal a tha air a dhol a-mach à cleachdadh ach a tha a’ ciallachadh ‘fireannach òg’.
Shimidaran – Rath nan Simidearan; simid – òrd no fairche. Dh’fhaodte gu robh luchd-cèaird aca a bha comasach air obair sgilear a dhèanamh, m.e., an fheadhainn a bha a’ gearradh sgrìobhaidhean anns na clachan.
Bair Rìgh: bàir, facal a chaidh à cleachdadh cuideachd agus a tha a’ ciallachadh ‘slighe’ no ‘frith-rathad’.

[TD 19]

innleachdas neo-àbhaisteach aig na daoine treun a thog na h-ulbagan ud, agus a chur iad nan àite le tùr agus le dìcheall. Nach bochd nach eil sinn comasach air an sgeula a tha falaichte air chùl ainmean nan crùban innse – Rath an Stallair, Leabaidh nan Con, is eile!

Nuair a thug na Lochlannaich an t-ainm air Boraraigh o chionn mìle bliadhna, dh’fhaodte gu robh iad mothachail air an daingneach air an tug na Hiortaich Taigh an Stallair mar ainm; oir tha Boraraigh air a thighinn thugainn bho dhà fhacal Lochlannach — brogar (daingneach no dùn) agus ey (eilean).

Ach an cainnt muinntir Hiort fhèin tha an t-ainm air fhuaimneachadh mar Boighearaigh no Boighrea.

Anns an t-seann aimsir chaidh sgiobadh Hiortach gu Boraraigh agus ghabh iad còmhnaidh ann an Taigh an Stallair. Bha an sgiobadh trang air an eilean airson trì latha, ach mar bu tric a thachair, thàinig stoirm choimheach agus theirig an t-annlan a bha iad air a thoirt leotha nan cois. Bha na seòid nan suidhe ann an Taigh an Stallair a’ feitheamh ri turadh agus a miannachadh gum biodh grèim bìdh aca.

“O, nach ann agam an-dràsda,” arsa fear, “a bhiodh grèim feòla — grèim às an damh riabhach bu mhotha a bha riamh aig Mac ’Ic Ailein ann an crodh Chlann Raghnaill!”

Cho luath ’s a labhair e na facail sin, chualas gnùsdaich daimh aig an doras. Agus thuirt fear eile dha na Hiortaich, “Seo dhut, a laochain! Tha do roghainn a-nis agad. Theirig a-mach agus thoir thugainn uile grèim de dh’fheòil mairt!”

Ach bha eagal air a’ chiad fhear a dhol a-mach agus, seach nach èireadh esan, chan èireadh càch; ’s cha do charaich duine aca a-mach à Taigh an Stallair gu madainn. Nuair a thaom iad a-mach, bha an aimsir air traoghadh ’s bha a’ ghrian a’ spealgadh nan creag. Cha robh sgeul air damh Chlann Raghnaill, ach nuair a sheall iad ris an talamh chunnaic iad làraich ladhraich mairt far an robh am beathach air a bhith ag ionaltradh. Ged nach robh de dh’fheur air Boraraigh na chumadh mart beò fada, bha iomadach duine air Hiort a bha a’ gabhail ris an sgeula ud a bha air a bhith nam beul-aithris o chian. Bha sgeula eile aca a bha a’ dèanamh dheth gum b’ ann le Clann Raghnaill a bha Hiort nuair a bha an saoghal òg. Chan eil teagamh sam bith nach robh an ceangal sin eadar Clann Raghnaill ’s an t-eilean. Agus do dhuine sam bith a bha riamh na shuidhe ann an Taigh an Stallair air Boraraigh a’ fasgadh bho stoirm, chan eil e idir duilich a chreidsinn gu bheil gnùsdaich daimh agus rànail iomadach tathaich eile rin cluinntinn ann an onfhadh na gaoithe.

[Dealbh]

[TD 20]

4 Thulgag Bhòidheach
(Rainn 2 agus 3 le C. MacFh.)

1 Thulgag bhòidheach, thulgag bhòidheach;
Thulgag bhòidheach null gu Sòdhaigh:
Thulgag eile seo; thulgag eile seo;
Thulgag eile seo; null chon nan eileanan.

2 Ruiteag air sàl i; ruiteag air sàl i;
Ruiteag air sàl i, aotrom àllain;
Cuinneag fo ràmh i; cuinneag fo ràmh i;
Cuinneag air snàmh i, aonrag aighearach.

3 Cuideachd an eunlaith; cuideachd an eunlaith:
Cuideachd an eunlaith, aoibhneach sgiamhach;
Greadhnachas beadarach, greadhnachas beadarach,
Greadhnachas ciatach, eun a’ ceilearadh.

[Dealbh]

[Stabh ciùil]

[TD 21]

5 Trusgan

An t-Seachdamh ’s an Ochdamh Linn Deug

Anns an t-seachdamh linn deug bha feadhainn air an eilean (chan eil fhios an robh an sluagh air fad) a bha gan còmhdaich fhèin le craicinn chaorach. Tha sgrìobhaidhean anns an ochdamh linn deug ag innse gu robh a’ chuideachd ealanta gu leòr air trusgan a dhèanamh de chraicinn nuair a thigeadh cruaidh orra. An àite phutanan, bhiodh cnàmhan eun — m.e., gob an trìlleachain — aca a’ cumail nan craiceann plòdhte ri chèile.

Aig toiseach na h-ochdamh linn deug, bha na fir air an còmhdach ann am peitean goirid a bha a’ ruighinn gu am meadhan. Mun sin bha filleadh (plaide) air a phasgadh dùbailte. Bha am filleadh sin orra sìos gu an glùinean agus air a cheangal (cneasda) le crios. Bha bonaidean goirid aca dhen aona aodach ris an fhilleadh, ach air Latha na Sàbaid chuireadh iad orra bonaidean Gàidhealach a bha iad a’ meas na bu spaideile.

Nuair a bha Màrtainn anns an eilean, chunnaic e feadhainn a bha air trusgan de dh’fhasan ùr fhaighinn. B’ e sin briogaisean a bha farsaing agus fosgailte aig na glùinean. Bhiodh stocainnean aodaich air na Hiortaich rè a’ gheamhraidh agus cuaranan air an dèanamh de pheileid chaorach. Bhiodh iad air an casan luirmeachd as t-samhradh. Aig toiseach na h-ochdamh linn deug, bha aodach anairt aig na mnathan air an cinn, còmhnard air am beulaibh agus air an dromannan a’ tighinn gu roinn fon guailnean.

Bha dual fuilt cho tiugh ri a lùdag crochaichte aig a’ bhean Hiortach air gach lethcheann gu lag a bràghad, agus snaim aice air cinn nan dual.

Anns an ochdamh linn deug bhiodh na fir a’ dèanamh gùintean nam mnathan. Bha an gùn air a cheangal aig am broilleach le bràiste cruinn de dh’umha. Cha bhiodh brògan no stocainnean orra san t-samhradh. Nan robh brògan orra idir anns an linn ud, ’s e feadhainn air an dèanamh le craiceann an t-sùlaire. Bhathas a’ gearradh ceann an t-sùlaire os cionn nan sùilean, agus b’ e na bha air fhàgail dhen chnàimh cnap na bròig. Bha broilleach an eòin ga fhuaigheal ach gu robh toll ga fhosgladh dhan chois. Bha a’ chas a’ dol dhan chraiceann mar gum biodh ann an stocainn chumhang. Cha sheasadh bròg mar seo ach airson còig latha. Nam biodh an iteach ris an ùrlar, cha sheasadh i ach aona latha.

A’ dol dhan leabaidh, bhiodh lèine de chlò molach a’ dol air gach fireann is boireann. Ged a bha e garbh, molach, bha an clò a bha iad a’ fighe blàth, seasmhach. Cha robh aig na Hiortaich ach ceithir dathan nan aodach — geal, dubh, glas agus ruadh. B’ iad sin na ceithir dathan nàdarrach a bha aca airson rùsgan nan caorach a sgeadachadh. ’S e buidhe an aon dhath fuadainn a bh’ aca, ’s cha robh sin fhèin aca ach ainneamh. Ann am barail MhicAmhlaigh, cha robh an t-eòlas a bh’ aca air breabadaireachd ach suarach.

Bha a h-uile ceannard teaghlaich math air tàillearachd agus air greusachd. Bha muinntir an eilein ealanta air an leathar a chartadh le freumhan Achlaisean Chaluim Chille. Tha an lus sin pailt air Hiort. An dèidh dhaibh na freumhaichean a phronnadh agus a mheasgachadh ann an uisge blàth, chuireadh na Hiortaich an leathar am bogadh airson dà latha. An uair sin chuirte an leathar ann an lòn cladaich le smùr nam freumhaichean air a phasgadh anns na lùibean aige. Laigheadh e an sin fo chlachan ’s e ga nighe leis a’ mhuir-làn gus am biodh e deiseil airson sgian a’ ghreusaiche.

Ann an 1727, seo mar a bha iad a’ luadh:

Tha an clò ga luadh air slatan air neo air brataichean a tha iad air a thoinneamh de chonnlach; uaireannan tha na brataichean sin air an dèanamh de chonnlach agus de thaodan sìomain, air an snìomh ri chèile. Obair chruaidh a th’ anns an t-saothair sa. Tha iad ga dèanamh, chan ann len làmhan a-mhàin, ach len casan cuideachd. Fhad ’s a bhios iad a’ luadh, bidh iad mar as trice a’ seinn fad an t-siubhail, agus aona thè air thoiseach a’ cur a-mach nan rann agus càch ga leantainn.


An Naodhamh Linn Deug

Lean am fasan na fir a bhith a’ dèanamh an aodaichean fhèin. Bhiodh iad a’ dèanamh dheisichean, sheacaidean, pheiteanan agus bhriogaisean — de chlò ris an canadh iad cealtar. Bhiodh iad cuideachd a’ greusachd bhrògan, uaireannan le leathar mairt. Bha barr-iallan air na brògan sin a bha a’ ceangal a’ bhalt ri cùl na coise. Bu chaomh leis na fir am bonaid Gàidhealach. Bha na mnathan dèidheil air guailleachan

[TD 22]

dhen bhreacan a bhith orra air Latha na Sàbaid. Air làithean eile bhiodh beannagan crà-dhearg orra. Lean na cailleachan orra le curracan geala mun cinn, gu h-àraid air an t-Sàbaid. Bha iomadh fireannach agus leanabh air an eilean a bha casruisgte eadhon ann an Dùbhlachd a’ gheamhraidh. Bho thàinig luchd-turais gu bhith gan tadhal na bu trice, dh’fhàs fasan na caisbheairt na bu chumanta. Cha robh grìogagan no buill-maise dhen t-seòrsa sin idir cumanta. ’S math dh’fhaodte gu robh oideachadh na h-Eaglais an aghaidh dhaibh sin a bhith aca. ’S e fir an eilein fhèin a bha a’ dèanamh nan àilleagan a bha aca — bràistichean agus dealgain air an dèanamh de bhuinn airgid agus umha.

Nuair a thadhail Iain Sands iad ann an 1875 chunnaic e iad mar seo:

Tha aodaichean seasgair gu leòr orra, agus tha e soilleir leam gur h-e sin adhbhar dhaibh a bhith saor bho thinneasan sgamhanach agus eucailean eile. Bidh na fir a’ dèanamh chòmhdaichean dhaibh fhèin agus dreasaichean dha na mnathan. Tha na gùintean a bhios iad a’ dèanamh ann an nòs a tha gu math sean. ’S e dealg a tha air a dèanamh de dhubhan lìn-mhòir a bhios aca a’ ceangal a’ ghùin aig a’ mhuineal. Bidh plèid gu tric orra, agus sin air a ceangal le bràiste a chaidh a dhèanamh de sheana sgillinn. Anns an t-seann aimsir ’s e gob Gille-Brìghde (an trìlleachan mòr) a bha aig na mnathan an àite a’ bhràiste. Nuair a bhios aimsir bhruthainneach ann, bidh na mnathan rim faicinn air na creagan agus anns a’ ghleann, gun bhad aodaich orra ach lèine chlòthadh. Nuair a bhios na fir dian anns na bearraidhean, cha bhi dad orra ach an t-aodach aotrom a bhios aca leth ri an craicinn. ’S e a’ bhròg tionndaidh a bha aca mar chaisbheart gu bho chionn ghoirid. Cha robh balt idir air a’ bhròig tionndaidh, agus chìte feadhainn aca fhathast a’ spaidsearachd air an t-sràid. Bha uair a bha bonaidean de chraicinn uain cumanta, ach chan fhaca mise riamh ach a h-aon.

Air an oidhche, ’s e fàd mònach air ceann maide a bhios aca airson an t-slighe a lasadh. Tha e air a bhith agam fhìn gam threòrachadh uair is uair.


Seo mar a chunnacas le Osgood H. MacCoinnich sa Chèitean an 1853:

Cha robh taigh agus cha robh pearsa nach robh neo-chùbhraidh le fàileadh ola an fhulmair. Bha greusachd agus breabadaireachd cha mhòr anns a h-uile dachaigh. Bha a’ mhòr-chuid aca casruisgte, ach bha feadhainn le cuaranan orra nach robh dealbhach no idir cuimseach air an casan! Bha cuid eile aca le brèidean de dh’aodach gorm mun sàilean. Cha robh snìomh, fighe, fuaigheal no nì sam bith eile co-cheangailte rin cuid aodaich nach robh iad a’ dèanamh anns na dachaighean. ’S ann de chlòimh nan caorach fhèin a bha a’ mhòr-chuid dhen còmhdach — sgiortaichean agus briogaisean air an dath le guirmean a bha air a thighinn thuca ann an luchd bàta. Chìte na mnathan, a bha le gùintean cotain — a-rithist air am fuaigheal anns na dachaighean — le dà bhann no dà thaod ceangailte mun clèibh. Bha aona bhann ceangailte fo na h-achlaisean agus am bann eile aig bun nan asnaichean.

[TD 23]

6 Oran Luaidh Hiortach

Agus O iorrach a’ chuain,
Agus O ’s na hiùra bhòaich,
Agus O iorrach a’ chuain.

Dhèanainn an clò bàn dhut,
Snàth mar an sìoman reamhar;
Agus O iorrach a’ chuain,
Agus O ’s na hiùra bhòaich,
Agus O iorrach a’ chuain.

Dhèanainn dhut an cuaran iteach,
A luaidh ’s a liosdaidh nam fearaibh;
Agus O iorrach a’ chuain,
Agus O ’s na hiùra bhòaich,
Agus O iorrach a’ chuain.

Bheirinn dhut a’ mhogais phrìseil,
’S am ball-sinnsir bh’ aig mo sheanair;
Agus O iorrach a’ chuain,
Agus O ’s na hiùra bhòaich,
Agus O iorrach a’ chuain.

Mo ghaol sealgair a’ bhigein
’S moiche thig thar linne choimhich;
Agus O iorrach a’ chuain,
Agus O ’s na hiùra bhòaich,
Agus O iorrach a’ chuain.

Mo ghaol maraiche nan tonn –
’S mòr am fonn bhiodh air a mhalaidh;
Agus O iorrach a’ chuain
Agus O ’s na hiùra bhòaich,
Agus O iorrach a’ chuain.

[Dealbh]
Anna, bantrach Iain MhicGilliosa, goirid mus do chuir i cùl ri Hiort

[TD 24]

7 Beathaichean Hiortach

Eich

Mus do dh’fhàg na daoine, ann an 1930, cha robh each air an eilean — agus bha sin air a bhith mar sin airson dhà no trì linntean. Chaidh aon nighean bheag a tha fhathast maireann air turas a Steòrnabhagh agus, nuair a thill i gu Hiort le a h-eachdraidh air a’ bhaile mhòr, dh’innis i gur e each is cairt aon dhe na mìorbhailean a bha i air fhaicinn.

O chionn dà cheud bliadhna, bha deich eich air an eilean — eich bheaga chruaidhe, gu math èasgaidh agus gu math dealbhach. Aig an àm sin bha eich lìonmhor air feadh nan eileanan, agus bhiodh e a’ cur iongnadh air luchd-tadhail na h-eallaich na bha iad comasach air a ghiùlain. Bha Goill a’ cumail a-mach gu robh buntanas eadar an seòrsa feòir air an robh na beathaichean sin ag inghilt agus an neart a bh’ annta. Bha aon fhear ag ràdh: “Tha am feur a’ fàs ann an talamh gainmhich ri taobh na mara, agus air an adhbhar sin tha e air a neartachadh le smùirneanan a tha dualtach air fuil nam beathaichean a bhrosnachadh agus spionnadh a chur nan cnàmhan.”

Anns an t-seachdamh linn deug, bhiodh farpaisean aig na Hiortaich leis na h-eich.

Bha na gillean a’ dol air dromannan nan each gun dhìollaid ’s gun shrian. ’S cha robh umpa fhèin ach pilleag aodaich mun cruachanan — coltach ri Innseanaich Aimeireagaidh. Bhiodh na Hiortaich a’ stiùireadh an eich le grèim aca le aona làimh air a’ mhaing.

Latha mòr toileach a bh’ ann an latha nan Each! Bha na teaghlaichean a’ dol chun na cluain a dh’èigheachd ris na ridirean agus a chumail misneachd riutha — dìreach mar a bhios uaislean Shasainn a’ dol, anns an linn againn fhìn, gu Latha nan Each aig Ascot! ’S gu dearbha, nach bu mhath a bhith nan cuideachd!

[Dealbh]

Caoraich

’S e na caoraich Hiortach na caoraich as sine gnè anns an Roinn-Eòrpa. Tha iad coltach ris na caoraich fhiadhaich a chaidh a chàllachadh agus a thugadh a Bhreatainn às an Roinn-Eòrpa bho chionn 5000 bliadhna, agus a bha cumanta anns gach rìoghachd mun cuairt bho chionn mìle bliadhna. A-mach às na caoraich dhonn dh’fhàs treubhan ùra nas motha anns a’ chorp agus le clòimh gheal orra — treubhan a chaidh òrdanachadh le tùr nan tuathanach ’s nan cìobairean. Ach air Hiort agus air Sòdhaigh, far nach robh sgil luchd-grèidhidh a’ tighinn nan lùib, mhair na caoraich dhonn leis an aona choltas is gnè ’s a bha air caoraich mhìltean bliadhna air ais. Chan eil fhios cuin a chaidh na ciad chaoraich a chur air Sòdhaigh. ’S e sgrùdadh luchd-àrsaidheachd a dh’innseas anns na bliadhnachan ri teachd cò às a dh’èirich an treubh a tha air an eilean. Anns an naodhamh linn deug bha caoraich le ceithir adhaircean air Hiort, ach chan fhacas gin dhiubh air an eilean bho chionn bhliadhnachan.

Chaidh na caoraich gheala uile a ghluasad à Hiort ann an 1930 agus 1931. Ann an 1932 chaidh còrr air ceud caora dhonn a thoirt air aiseag à Sòdhaigh agus a leigeil saor air Hiort, far na dh’fhàs iad gu math lìonmhor. Aig amannan tha an àireamh cho àrd ri 1800, agus aig amannan eile cho ìosal ri 700. Thathas a’ cumail a-mach gu bheil ceangal eadar soirbheachadh nan caorach agus feabhas aimsir an t-samhraidh, agus gu h-àraid dè cho math ’s a tha am pòr feòir air an eilean airson na caoraich-uan a bheathachadh.

[TD 25]

8 Cas na Caora Hiortaich, ò!

Fonn: Cas na caora Hiortaich, ò!
Hiortaich, Hiortaich, Hiortaich, ò!
Cas na caora Hiortaich, ò!
B’ e siud a’ chas bha sgiobalta.

Siud a’ chaora bha grinn,
Dh’fhàsadh an dath air a druim.
Chan iarradh i crotal no sùith
Ach snìomh na clòimh gu briogaisean.

Siud a’ chaora bha luath
Nuair a thigeadh i mun cuairt;
Cha robh h-aon anns an taobh tuath
An uair sin chuireadh it’ aiste.

Chaidh an t-uan leis fhèin
Null ann an siud leis an sprèidh;
Sin nuair a chaidh ise na bèist,
Nuair theann a seinn ri gliogadaich.

Siud a’ chaor’ anns an robh sgeun
Cha do chleachd i bhith air sliabh;
’S ann aig baile bha i riamh;
Is grinn am feur a dh’itheadh i.

[Stabh ciùil]

[Dealbh]

[TD 26]

9 Tha Giullan Agam Fhìn
(Na facail caillte; facail ùra le C. MacFh.)

Dannsaidh mi le Fionnlagh –
M’ ulaidh air, cho sunndach;
Is seach gu bheil mo ghiullan mear,
Miridh e ri cunntais.
Dìridh e na creagan cas
Chunntadh nan uighean dhomh;
Streapaidh e an Stiodhaigh Ghlas
Cùl Bhoraraigh –
Streapaidh e an Stiodhaigh Ghlas
Chunntadh uighean dhomh.

Pòsaidh giullan Màiri
Caileag laghach àlainn,
Is seach gu bheil an dithis cleas,
Nach danns iad dhuinn an dràsda.
Dìridh e na creagan cas –
’S e gheibh uighean di;
Streapaidh e a’ Bhearraidh Gheal
’N taobh Oiseabhal;
Streapaidh e a’ Bhearraidh Gheall –
’S e gheibh uighean di.

Gleusaidh sinn na fìdhlean
’S cluinnear sinn an Ile,
Is seach gu bheil an comann deas
Air stapadaich na ruidhle,
Dìreamaid na creagan cas
Chunntadh ghugachan;
Dìreamaid an Staca Bhreac
Stùc Bhradastac:
Dìreamaidh an Staca Bhreac
Chunntadh ghugachan.

Dèanamaid an ruidhle
Do dh’Fhionnlagh beag na fìdhle –
Fionnlagh lurach beag cho mear,
’S e ’n giullan agam fhìn e.
Cluichidh e mun Staca Lì,
’S eòinridh a’ magadh air;
Cluichidh e air Mullach Bì,
’S raon Chonachair;
Cluichidh e air mullach Bì
’S eòinridh a’ magadh air.

Fulmair is làmhaidh
’S buthaigir an àigh dhomh
Gheibh mo ghiullan measg nan creag
Na annlann do na càirdean.
Cuiridh e gu danns’ sinn,
Fionnlagh a’ feadalaich;
Giaban ris a’ ghanntar,
’S ceòl aighearach;
Giaban ris a’ ghanntar
’S Fionnlagh a’ feadalaich.

[Stabh ciùil]

[TD 27]

10 Cion Bramach Innilt

Ann am meadhan na naodhamh linn deug, fhad ’s a bha Alasdair MacIlleMhìcheil air a chuairt an Uibhist, a’ tional beul-aithris agus bàrdachd, chualas eachdraidh air mar a bhiodh na Hiortaich a’ tadhal an eilein nuair a thigeadh cruaidh orra. Bha cuimhne mhath air aon earrach air an tàinig a’ churrach Hiortach gu Baile Raghnaill airson sìol-cura fhaighinn. Tha e coltach gu robh an t-arbhar aca fhèin gu ìre bhig air a chall le droch aimsir na bliadhna roimhe. Nuair a leum iad gu tìr, thàinig muinntir an àite timcheall airson an cuideachadh. Nuair a chaidh an còbhnadh aig Baile Raghnaill le aodach tioram agus biadh, shuidh iad ris an teine a’ seanchas fhad ’s a bhathas ag ullachadh nam pocannan sìl dhaibh. Bha an seanchas a bh’ eadar iad fhèin agus bean MhicDhòmhnaill Bhaile Raghnaill ann am beul-aithris na sgìre airson ùine mhòir an dèidh sin.

Seo mar a tha pàirt dheth aig MacIlleMhìcheil. Nuair a rachadh ceist fhaighneachd, fhreagradh na h-ochd Hiortaich dheug a bha an làthair mar gum b’ ann leis an aona ghuth agus leis an aona ghruaim.

“Am bi pòsadh agus baisteadh agaibh ann an Tiort?”
‘O ghà’ ag (ghràdhag) ghaolach, cha bhi pòsadh no baisteadh againn — is ann tha sinn chun a dhol a dhìth. Ciamar a phòsadh no a bhaisteadh sinn — nach d’eug a’ bhramach-innilt? Agus chan urrainn dhuinne clann a bhith againn, agus is ann a tha sinn, a ghàg, an annar a dhol a dhìth.”
“Ciod e an rud a tha anns a’ bhramach-innilt?”
“Tha, a ghà’ag, am boireannach a tha am bun na bratha (mnatha) a tha cur na cloinne chun an t-saoghail.”


A rèir MhicIlleMhìcheil, ged a bha na h-Uibhistich a’ dèanamh ath-aithris air a chainnt ’s a chonaltradh a bh’ aig na Hiortaich, cha b’ ann a’ magadh orra a bha iad idir. ’S ann a bha truas agus carthannas aca riutha. Agus, gu dearbha, tha sin ri chreidsinn — oir an dèidh do mhuinntir Bhaile Raghnaill a’ churrach Hiortach a chur air bhog, ’s i trom anns an uisge a’ giùlain nan ochd duine deug agus an luchd sìl, sheas iad gu h-iomagaineach a’ coimhead nam maraichean a’ cogadh an aghaidh na fairge, a’ feuchainn ri tilleadh dhachaigh.

Ach, gu mì-shealbhach, cha do theàrn a’ churrach. Chaidh a slugadh, i fhèin agus gach duine a bha air bòrd, ann an tonnan a’ Chuain Siar. Chan eil cunntas air cò an linn anns na thachair an aimlisg seo, mas fìor an sgeula, ach faodar a bhith cinnteach nach robh neach innte nach robh treun, tapaidh. Feumaidh e bhith gur e buille dhòrainneach a bh’ ann ann an coimhearsnachd a bha, a rèir cunntais, mu thràth air a lùths a chall agus “an annar a dhol a dhìth”.

Ged as inntinneach an sgeula, tha ceist no dhà mu timcheall a tha a’ cur teagamh gu bheil i gu h-iomlan fìor. Tha MacIlleMhìcheil (anns an leabhar Carmina Gadelica) a’ sgrìobhadh gu robh ochd duine deug a’ seòladh ann am ‘frail coracle’. Mar as trice, cha sheòl ann an coracle ach aona neach — dithis aig a’ char as motha — agus sin ann an uisge rèidh air loch no abhainn. Tha e cuideachd duilich amais air an t-seòrsa soithich anns an robh ochd duine deug deònach air a dhol gu muir eadar Hiort agus Uibhist. Carson a bhiodh àireamh cho mòr innte? An ann airson iomradh? Airson taomadh? Ciamar a bha iad comasach air iad fhèin a bheathachadh air an aiseag? Ciamar a bhiodh soitheach cho tomadach comasach air na bh’ innte de dhaoine agus de luchd a chur air tìr ann a Hiort, far nach robh laimrig no caladh?

A dh’aindeoin an teagaimh a tha na ceistean sin a’ togail, tha amharas gu robh bunaitean fìrinneach fon sgeula. Bha Baile Raghnaill air tuath cho torrach, beartach ’s a bha an Innse Gall. Nach biodh e nàdarrach a-rèisde do mhuinntir Hiort, a bha gann de chrannchur, a thighinn a Bhaile Raghnaill le uirsgeulan air cho cruaidh ’s a bha am beatha? Nach biodh e cuideachd dualtach dhaibh na h-uirsgeulan a dhèanamh rudeigin ràbhartach, gu ìre gearain a dhèanamh air mar a tha Hiort a’ tuiteam bhuaithe leis a h-uile seòrsa eireapais — cion sìol-cura, cion pòsaidh, cion chloinne, cion bramach-innilt, agus cion a h-uile rud a shaoileadh iad a ghluaiseadh coigrich gu carthannas?

[TD 28]

11 Màrtainn Màrtainn: Hiortach ann an Glaschu

Bha iongnadh air cho fad ’s a bha an t-astar eadar Hiort agus Glaschu. Shaoil e gum b’ e rìoghachdan mòra a bh’ anns gach eilean air an deach sinn seachad. Ged nach robh am fear bu mhotha dhiubh ach ceithir mìle fichead de dh’fhad, bha iad uile, na shealladh-san, gu math na bu shoirbheachaile na an rìoghachd bheag dham buineadh esan.

Ann an Glaschu, bha e mar neach a bha air tuiteam às an adhar gu saoghal ùr far an robh cànan agus nòsan a bha, anns a h-uile seagh, neònach leis. Cha robh e riamh air saoilsinn gu robh taighean-còmhnaidh cho mòr anns an t-saoghal air an togail le làmhan dhaoine. Nuair a sheall e ris a’ chabhsair, shaoil e gu robh na clachan mar a bha iad nan sìneadh air a bhith nan laighe mar siud bho chaidh an saoghal a chruthachadh. Bha e cruaidh air a chreidsinn gu robh luchd-obrach air na clachan a phutadh tè air chùl te dhan ghoireal. Sheas e gun labhairt aig doras an taigh-loidsig, ’s e sealltainn ris an aitreabh sin na chùis-iongnaidh. A’ chiad uair a chunnaic e gig air a tarraing le dà each, bha e a’ smaoineachadh gum b’ e a bh’ innte ach dachaigh bheag air chuibhlichean. Ach abair thusa gu robh càineadh aige air an dràibhear, seach gu robh e sin cho gòrach ’s gu robh e na shuidhe air dreallag chugallach air muin na gige, an àite dha bhith air dìollaid air fear dhe na h-eich. Chan earbsadh e dhol tro na sràidean gun grèim a bhith aige air làmh fir-treòrachaidh. Agus air na sràidean sheasadh e le uabhas gun chàil na shealladh ach cuibhlichean nan carbadan a’ dol mun cuairt. Ghabh Tòmas Ros an ceannaiche agus caraidean eile os uallach a bhith ga thoirt air chuairt tron bhaile. Dh’fhaighnich Mgr. Ros dha dè a bheachd air an Ard-Eaglais. Fhreagair e gum b’ e sgeir mhòr a bh’ innte, ach gu robh sgeirean na bu mhotha ann a Hiort! Ann am broinn na h-Eaglaise, chunnaic e na colbhan mòra cloiche ’s na stuadhan air a bheil an togalach na seasamh. Thog e a làmhan suas le uabhas gu robh a leithid de shaothair aig daoine air a dhèanamh. “Uamhan mìorbhaileach!” theireadh e. Cha robh dad a chiall aige carson a bha na sreathan de shuidheachanan air an cur nan àite.

Bha iongnadh air gu robh brèidean-aodainn aig na mnathan air an lethcheannan. Shaoil e gu robh na brèidean a’ falach bhalgan no uireasbhaidh air choreigin! Bha grìogagan agus àilleagain dhen t-seòrsa sin faoin leis. Agus an rud a b’ fhaoine leis idir, ’s e na gruagan a bh’ air na fireannaich is iad air an ùrachadh le pùdar. Cha mhòr nach deach e às a thoinisg nuair a bhuaileadh clagan na h-Eaglaise. Bha e mar gum biodh an saoghal air a thighinn gu crìch!

Nuair a chunnaic e lofaichean an toiseach, cha robh fhios fon ghrèin aige am b’ e aran no fiodh no clach a bh’ annta. Cha robh dùil aige gu robh uiread de dhaoine san domhain air fad ’s a bh’ ann an Glaschu. Dh’fhaighnich e iomadach ceist a thaobh beòshlaint an t-sluaigh. Ciamar a bhathas a’ dèanamh de leann na bha gan sàsachadh? Am biodh duine idir dhiubh ag òl uisge? Cò bhiodh a’ fighe ’s a’ fuaigheal nan aodaichean brèagha a bh’ orra?

Chuir an cumadh a bha air brògan bhoireannach ann an ceò e! Bha na brògan sin cho eadar-dhealaichte ri brògan fhireannach ’s gun do cho-dhùin e gu robh casan nam bean ann an Glaschu tur eadar-dhealaichte ri casan fhireannach! ’S cha robh e idir dòigheil gu robh cnaip bhrògan mar a bha iad. Ach a’ chaisbheart bu mhotha a chuir air, ’s e cruidhean each. Thuirt e nach robh e air dad fhaicinn air tìr-mòr cho neònach ri cruidhean a bhith gan ceangal air ladhraich le taraigean. B’ èiginn dha cumail air, gun ghàireachdainn, ’s e a’ coimhead gobhainn an sàs ann an ladhrach le òrd is tarag.

Fhad ’s a bha e anns an dùthaich eilthireach ud, bha a mhana dhachaigh gu Hiort. Dh’aindeoin sin, thuirt e iomadach uair gum biodh e na bu shona a’ tilleadh dhachaigh nam biodh Hiort air a shàsachadh le leann, branndaidh, tombac agus le iarann mar a bha Glaschu.

[TD 29]

12 Ciod E Bhiodh Tu ’g Iarraidh?
(Na facail caillte)

[Stabh ciùil]

[Dealbh]

[Dealbh]

[TD 30]

13 Oran na h-Inghinn
(Na facail caillte)

[Stabh ciùil]

[Dealbh]
‘Bean MhicFhionghain’, ach chan eil cinnt air cò a companach no a teaghlach

[TD 31]

14 Fearchar Mòr agus an Dùgan

Gu tric, thug an saoghal a-muigh chun an eilein cobhair a chuidich e à iomadach seòrsa deuchainn agus tabhoinn. An aghaidh sin, tha eachdraidh agus beul aithris ag innse gun tug eilthirich iomadach seòrsa èiginn a-mheasg sluagh Hiort. Thugadh eucailean gabhaltach thuca; bhiodh soithichean an Riaghaltais a’ goid nam fireannach; a rèir coltais, bhiodh reubaltaich cuideachd gan spùilleadh; ’s gu coitcheann bhiodh luchd-tadhail a’ dèanamh tàire orra ’s gam magadh, agus bhiodh sin gan gonadh. Ach tro gach èiginn agus dìmeas a bha nan eachdraidh, cha tàinig creach a-riamh orra, a rèir beul-aithris, a bha na bu sgriosaile na a’ chreach a thug Leòdhasaich orra anns an Aois Oig. Chan eil fhios an-diugh cuin a bh’ ann, no dè a b’ adhbhar dhaibh a dhol gu Hiort; ach bha an eachdraidh aig Fearchar Mòr agus aig an Dùgan (an dithis Leòdhasach) ann am beul an t-sluaigh o chionn còrr is ceud bliadhna.

Thàinig Fearchar Mòr agus an Dùgan gu Hiort agus thug an sluagh aoigheachd dhaibh. Air latha sònraichte, dhìrich an dithis gu mullach Oiseabhal, agus cha bu luaithe a ràinig iad suas na thill iad ’s an anail nan uchd. Dh’èigh iad gu robh iad air cabhlach Sasannach fhaicinn, a’ dèanamh air a bhaile, ’s nach b’ fhada gus am biodh na nàimhdean air muin an t-sluaigh. Anns an aon anail, ghuidh iad ris an t-sluagh iad fasgadh a ghabhail. Chrò iad na truaghain bhochda ro chreidmheach chun na seipeil, a’ stèineadh dhaibh nach cuireadh nàmhaid beud orra nan gabhadh iad grèim air adhaircean na h-altrach. Cho luath ’s a bha an sluagh air an tasgadh am broinn na seipeil, ghlas an dà chealgaire an doras a gus chuir iad teine ris an tughadh. Shuidh Fearchar Mòr agus an Dùgan air carragh ag èisdeachd glaodh nan Hiortach, gus an deach an togalach agus gach neach a bha na broinn a losgadh. Ach thurchair gun do theàrn aona Hiortach. B’ ise seann chailleach a bha air a bhith a-muigh anns a’ Ghleann Mhòr aig an àm a’ buachailleachd chruidh. Nuair a dh’fhairich a’ chailleach fàileadh na deathaich, chaidh i air falach ann an uaimh shuas aig Ceann a Deas a’ Bhàigh. Dh’fhan i an sin airson grunnan mhìosan, ga cumail fhèin beò air uighean agus eunlaith, agus air biadh a bha i a’ goid air na murtairean ann an àmhar na h-oidhche.

Aig deireadh an t-samhraidh, thàinig am maor leis a’ bhìrlinn chun an eilein is chaidh na Leòdhasaich sìos chun a’ chladaich na choinneimh. Bha an dà chealgaire am meadhan uirsgeul bhrònach bhreugach nuair a chualas guth na caillich a’ caoineadh am measg nan creag. Mu dheireadh nochd i i fhèin, agus choisich i sìos chun na mara. Faodar a thuigsinn an t-eagal a ghabh Fearchar Mòr agus an Dùgan, agus a’ chrith eagail a thàinig nam feòil nuair a thòisich i a’ foillseachadh na fìrinn. Ghabh am maor agus na fir a bha còmhla ris grèim air na Leòdhasaich agus rinneadh cùirt far an robh iad air a’ chladach. Cha b’ fhada gus an tug am maor a-mach a bhinn. ’S b’ e sin gu robh Fearchar Mòr agus an Dùgan ciontach air sluagh an eilein a mhurt. Mar pheanas dh’òrdaich am maor an dithis a chur ann am braighdeanas air Stac an Armainn, far nach biodh grèim aca ri ithe ach feòil amh nan eun. Nuair a bha a’ bhìrlinn a’ tarraing dlùth air an Stac ’s na prìosanaich innte air an ceangal, nach ann

[Dealbh]
Botha an Dùgain air Sòdhaigh

[TD 32]

a thuirt Fearchar Mòr às a’ ghuth-thàmh ris an Dùgan, “’S aognaidh, fuar, muladach a bhios ar beatha dhuinn gun theine air Stac an Armainn. Tha mi ’n dòchas gun tàinig cuimhne agad air an spor-nan-sradag a thoirt leat.” Cho luath ’s a chuala am maor iomradh air an uidheam-theine leis an robh na murtairean air an t-eilean fhàsachadh, rug e air an dithis le corraich ’s e dol gam bualadh. Ach leum Fearchar Mòr a-mach às an t-soitheach agus chaidh a shlugadh anns an fhairge.

Mu dheireadh, chuir am maor an Dùgan air tìr air Sòdhaigh. Ann an sin rinn an duine suarach sin dachaigh dha fhèin. Thog e balla-cloiche airson an dachaigh a dhìon bhon ghaoith a tuath. Chun an là an-diugh tha an uamh agus am balla-cloiche air an ainmeachadh air an Dùgan, ‘Botha an Dùgain’.

Nuair a chaidh Iain Sands a Hiort ann an 1876 thug e an cunntas sa air an àite-còmhnaidh.

Fhuair e fasgadh fo sgeir mhòr a tha a’ sprodadh a-mach às a’ ghrunnd mar a tha an t-iarann a’ sprodadh às an locair. Dhoimhnich e an t-ùrlar le a sgithinn-dhuibh. Thog e an uair sin gàrradh-cloiche aig beulaibh agus mu chliathaichean an fhasgaidh gus nach robh air fhàgail ach doras mu dhà throigh a mheud. Chaidh a chnàmhan ’s a sgian fhaighinn anns a’ bhotha bliadhnachan an dèidh sin. Mar dhachaigh chan eil ann am ‘Botha an Dùgain’ ach cùil bhochd. Tha i air a h-iadhadh le ulbagan mòra, agus chan eil i idir furasta a coimhead. A h-uile samhradh bidh sianar chaileagan a’ fuireachd innte fhad ’s a bhios iad a’ sealg bhùthaigearan air los nan itean.

[Dealbh]

[TD 33]

15 Cha B’ e Sgiobadh na Faiche

Cha b’ e sgiobadh na faiche
Ghabh Diciadain an t-aiseag;
Gur e sgeula nan creach mura beò sibh.
Gur e chùm sibh cho fad’ uam
Am muir àrd ’s a’ ghaoth chas oirbh,
Chòir nach d’fhaod sibh an ceartuair thoirt seòl dhith.

Gur e turas gun bhuannachd
Thug air falbh an duin’-uasal
Gus an t-aon mhac thoirt uamsa seo Dhòmhnall.
Dh’fhalbh mo mhac ’s mo thriùir bhràithrean,
Aona mhac piuthar mo mhàthar;
Sgeul as cruaidh’ thig no thàinig, m’ fhear pòsda.

’S e chuir mi tharraing na luatha
’S a thoirt leis air an ruamhar,
Na fir a bhith uam ’s gun bhrath beò orr’;
Mi gun shùgradh gun mhire
Am shuidh’ air ùrlar a’ ghlinne –
Tha mo shùilean a’ sileadh, ’s tric deòir orr’.

[Stabh ciùil]

[Dealbh]

[TD 34]

16 Ruairidh Mòr am Mealltair

Ann an eachdraidh an eilein, tha cunntas air ministearan matha cliùiteach a rinn an uile dhìcheall an sluagh a chuideachadh, chan ann a-mhàin le an oideachadh anns an t-Soisgeul ach cuideachd le bhith a’ cumail taic riutha nuair a thigeadh cruaidh orra. Tha cunntas cuideachd air droch mhinistearan, feadhainn aig nach robh mòran foghlaim, is nach robh comasach air na daoine a chuideachadh le am beòshlaint a neartachadh nuair a bhuaileadh a’ bhochdainn mhòr an t-eilean.

Bha aona mhinistear ann a Hiort aig deireadh na seachdamh linn deug a bha air leth neònach. Cha b’ e ministear eaglais a bh’ ann. Cha robh ann ach fear a chaidh a bhreith agus àrach air Hiort fhèin. Ruairidh Mòr an t-ainm a bh’ air, duine cho iongantach ’s a choinnich ri Màrtainn Màrtainn nuair a chuir e a chuairt air na h-Eileanan, anns a’ bhliadhna 1690.

Gille mòr tapaidh a bh’ ann an Ruairidh, falt ruadh air agus breacan-seunain air aodann. Anns an dòigh sin bha e eu-coltach ris na Hiortaich eile, a bha am bitheantas dorch no bàn. A rèir cunntais, bha Ruairidh, eadhon nuair a bha e òg, dualtach air a bhith dùbhlanach, ceannasach, gun mòran gèill aige dha na modhan ’s na laghan a bha cumail muinntir an eilein snaimte dlùth ri chèile.

Nuair a dh’fhàs e rudeigin mòr, dh’fhàs e uaibhreach, dùinte ann fhèin; agus ged a dheigheadh e am measg chàich a shreap chreagan a thrusadh eun agus uighean, ghabhadh e a rathad fhèin air chùl sin. Tha e coltach gu robh e fìor mhath air an t-sreap — èasgaidh, ealanta air ceann an ròp, agus spàrdanaich air aodann Chonachair, a’ chreag a b’ àirde ’s a b’ uabhasaiche air an robh eòin a’ neadachadh.

Bha earbsa dhaoine na chuid ealantais air fàs cho laidir ’s gun do thòisich Ruairidh a’ toirt a chreidsinn air fhèin gu robh cumhachd spioradail aige co-ionnan ri neart a chuirp. Faodar a chreidsinn gu robh eagal aig na fir eile roimhe — agus cha b’ ann aig na fir a-mhàin, ach aig na mnathan cuideachd!

A’ mhadainn àraidh a bha siud, cha tàinig Ruairidh a-mach air an doras. Dh’fhuirich e am broinn an taighe. Latha an dèidh latha dh’fhuirich e. Chluinneadh daoine e a’ brionndal ’s a seanchas ris fhèin, ag adhradh ’s ag ochanaich. Mu dheireadh, thàinig a mhàthair na ruith a-mach a dh’innse gu robh Ruairidh a’ còmhradh ann an cainnt choigrich. Nuair a chaidh an sluagh a-steach, bha Ruairidh na laighe anns a’ chrùb a’ glaodhaich ann an cainnt nach tuigeadh duine beò. Lean e air leis an obair sin, agus cha mhòr nach do chuir e a mhàthair à cochall a cridhe air an oidhche sin nuair a bheireadh e spochadh às, is i a’ smaoineachadh gu robh Sasannach no eilthireach eile air faighinn a-steach a bhroinn an taighe!

Ach aona mhadainn thàinig màthair Ruairidh a-mach leis an naidheachd gu robh a mac air tathaich fhaicinn anns an oidhche. Dh’fhaighnich duine bho dhuine cò an tathaich a bha e air fhaicinn. Thàinig Ruairidh fhèin a-mach a dh’innse dhaibh.

“Chunna mi am Baisteach!” ars esan. “Chunna mi Eòin a bhaist ar Tighearna Iosa Crìosda. Thàinig e thugam anns an oidhche a-mach à caibideilean an Tiomnaidh Nuaidh. Thuirt e rium, ‘Guranodugo — Buranodugo! Guranbuhasi — Buranguhasi!’”

Nise, cha robh duine no bean eile a bha air Hiort aig an robh eòlas air seann chànan Chlann Israeil! Dè bha Buranodugo agus Guranbuhasi a’ ciallachadh? Cha robh Ruairidh còir fhèin fada ag innse sin dhaibh. Bha e a’ ciallachadh gu robh am Baisteach airson laghan ùra a thoirt dhaibh — laghan nach fhaodadh fear no bean no leanabh air an eilean a bhriseadh. Bhàrr air sin, bha am Baisteach air Ruairidh a thaghadh gu bhith na uachdaran air Hiort airson an treòrachadh air slighe cheart na fìrinn!

“’S mise,” arsa Ruairidh Mòr, “bhur buachaille, taghta am measg dhaoine airson bhur riaghladh le laghan naomha a’ Bhaistich.”

Thòisich am mealltair an uair sin a’ cur a-mach nan laghan ùra dhan t-sluagh. An toiseach bha aig a h-uile ceannard teaghlaich ri beathach caorach a mharbhadh air stairsneach a thaighe, agus a chuibhreann math fhèin dhen fheòil a chur gu Ruairidh. Bha Urnaigh an Tighearna, na Cèistean agus na Sailm air an crosadh dhaibh. Air an làimh eile, bha aig na mnathan uile ri thighinn thuige airson laoidhean ùra ionnsachadh. Bha am fàidh ùr làn creideimh, làn naomhachd agus làn bàrdachd!

Bha sguabag bheag craoibhe air freumhachadh faisg air na taighean agus thuirt Ruairidh gu robh i sin na comharra air an fhìrinn a bha e a’ labhairt. B’ ann aig a’ chraoibh sin a bhiodh e a’ faicinn nan tathaichean air a’ Bhaisteach. Beathach sam bith a chuireadh anail air a’ chraoibh, biodh e na chaora no na mhart, bha e airidh air a’ bhàs. Bha Ruairidh agus a theaghlach air an deagh bheathachadh le feòil, oir bha crodh agus caoraich a’ dol chun na craoibhe a h-uile seachdain, le dearg uabhas gu robh a leithid de rud air a cheann a thogail às an talamh air Hiort! Mu

[TD 35]

dheireadh, chaidh gàrradh cloich a chur mun chraoibh agus bha an talamh air taobh a-staigh a’ ghàrraidh, mar gum biodh, coisrigte leis na deisciobail aig Ruairidh.

Cha b’ e gu robh an sluagh gu lèir a’ leantainn ris a’ chreideamh ùr. Bha ministear na h-Eaglais anns na Hearadh fhathast a’ cumail air a’ searmonachadh nuair a thadhaileadh e an t-eilean, ’s a’ comhairleachadh nan daoine gun am mealltair a leantainn. Bha deagh adhbhar aig a’ mhinistear air a bhith teagmhach ann an soisgeul Ruairidh. Bha bean a’ mhaoir air innse dhan mhinistear gu robh Ruairidh air aonta iarraidh oirre tadhal oirre na dachaigh airson a h-iompachadh gu creideamh a’ Bhaistich. Chaidh am maor air falach ann an clòsaid agus dh’èisd e ris an t-searmon a rinn Ruairidh rithe anns an ath rùm. Nuair a thuit sàmhchair air an t-searmonaiche, dh’fhàs am maor amharasach. Thàinig e às a’ chlosaid agus ghlac e Ruairidh le a ghàirdeanan mu mhnaoi, ga gràdhachadh thuige le pògan.

“Ud, ud, ud!” ars am maor. “An ann mar seo a dh’iarr am Baisteach ort laghan naomha an Tighearna ionnsachadh do mhnathan Hiort?”

Bha Ruairidh air a mhaslachadh agus dh’iarr e maitheanas air a’ mhaor. A-mach leis, ach cha do chuir an nàire stad air a chuid searmonachaidh a dh’aindeoin sin. ’S e balach beag às na Hearadh a bha a’ tadhal an eilein a chur an ath chasaid air a’ mhealltair.

[Dealbh]
Cladh a’ Bhaile

[TD 36]

Chaidh am balach gu taigh anns an robh an ‘naomh’ air coinneamh a ghairm, agus laigh e air falach a’ farchluais air na bhathas ag ràdh ’s a’ dèanamh. Nuair a dh’innis an gille naidheachd a-mach air a’ choinneamh Bhaisteach, cho-dhùin am ministear agus fir eile anns an eilean nach robh aig Ruairidh ach obair an t-Sàtain.

Nuair a thàinig Màrtainn Màrtainn dhan eilean goirid an dèidh sin, chaidh am ministear thuige leis na h-uirsgeulan agus rinn iad cuim Ruairidh fhaighinn air falbh às an eilean.

Cha b’ fhada gus an tàinig teachdaireachd chun a’ mhealltair à Eilean a’ Cheò.

“Tha do chliù,” ars an teachdaire, “air an t-Eilean Sgiathanach a ruighinn. Tha MacLeòid air eachdraidh a chluinntinn air do naomhachd agus tha e airson gun tèid thu gun dàil gu Dùn Bheagain.”

Uill, chuir an cuireadh sin Ruairidh ann an imcheist. Cha robh e airson Hiort fhàgail, gun fhios nach cailleadh e an t-ùghdarras a bh’ aige air an t-sluagh. A dh’aindeoin sin, cha robh e airson fearg a chur air MacLeòid le diùltadh a dhol na làthair. Anns an latha bha siud, cha b’ e do bheatha a dhol an aghaidh toil an uachdarain.

Mus do dh’fhàg Ruairidh Hiort thòisich e a’ call a mhisneachd, agus thòisich na chleachd a bhith ga leantainn ga agalladh. Chaidh an gàrradh a bha mun chraoibh choisrigte a leagadh, ’s a h-uile clach a bh’ ann a sgapadh air feadh na machrach gus nach biodh iad nan cuimhneachan air faoineas an t-sluaigh.

Nuair a bha Màrtainn Màrtainn ag ullachadh airson tilleadh chun an Eilein Sgiathanaich, bha Ruairidh deiseil airson a dhol na chois. Ach thàinig na mnathan gu Màrtainn agus thug iad a’ chomhairle air gun Ruairidh a thoirt leis anns an eathar no gun cuireadh e e fhèin ann an cunnart a bheatha. Bha cuimhne aca air a liuthad stoirm a bhuail eathar an eilein a h-uile uair a bha Ruairidh innte. Aon uair chaidh an eathar, is Ruairidh agus mnathan innte, a ruagadh le rotach a-mach gu Sùlaisgeir — sin dà cheud mìle bho Hiort.

Co-dhiù, bha deagh mhisneachd aig Màrtainn agus thug e Ruairidh leis air an aiseag.

Nuair a chuir Ruairidh cùl riutha, chuir na Hiortaich dìochuimhne air laghan a’ Bhaistich a bha Ruairidh air a thoirt dhaibh leis na facail naomha Guranbuhasi agus Buranodugo! Anns an Eilean Sgiathanach, chaidh am mealltair a thoirt air beulaibh na Clèir, agus an sin, air cathair a’ bhreitheanais, dh’aidich e a chionta anns an iomadh peacadh uabhasach a chaidh a chur às a leth.

Mar pheanas, bha aig Ruairidh Mòr ri coiseachd air feadh an Eilean Sgiathanaich mar dhìol-deirig, a’ seasamh air beulaibh nan coithionalan anns a h-uile sgìre ag aideachadh mar a bha e air anam fhèin agus anaman chàich ann a Hiort a chur ann an cunnart sìorraidheachd a ghiùlain ann an Ifrinn.

Tha fhios gu robh sliochd Ruairidh beò ann a Hiort airson faisg air ceud bliadhna na dhèidh fhèin – dà chailleach charach aig an robh an dà shealladh, dithis aig nach robh cliù no athamas am measg an t-sluaigh. Ach aon nì tha cinnteach: fhad ’s a bha Ruairidh fhèin beò, cha do thill e gu Hiort le uirsgeulan air na teachdaireachdan a bha e air a bhith faighinn bhon a’ Bhaisteach! Agus cho luath ’s a fhuair na Hiortaich saor às a’ bhraighdeanas a bha am mealltair air a chuir orra, rinn iad òrain èibhinn air am faoineas fhèin, agus aig bainnsean cha robh fealla-dhà eile a b’ fheàrr a chòrdadh riutha na fear seasamh air an ùrlar ag atharrais air Ruairidh is e a’ searmonachadh.

“Ach sibhse, a mhnathan mo ghaoil. O guranbudogo, gu h-àraid air Sìne Mhaol Dòmhnaich. O buranguhasi, gu dearbh. Anns an dorchadas uabhasach spioradail a tha sibh, Sìne Mhaol Dòmhnaich, buranguhasi guranbodugo gu bràth.

Ach feumar do thoirt a-mach às an dorchadas, a Shìne, a-steach gu solas geal na muhroja agus na guranbodugo. Agus mus toir mi mach às an dorchadas thu, a Shìne, thèid mi steach ann an sin còmhla riut airson greiseag bheag gus an ionnsaich mi dhut cho math ’s a tha mi air buranguhasi agus guranbodugo!”

[TD 37]

17 D’ Dhà Shùil Bheag Bhiolach

D’ dhà shùil bheag bhiolach
Gham choimhead tron toll,
’S cha leig mi ort; cha leig mi ort.
Tha càch aig am beinn, ’s tha mis’ aig a’ chloinn,
’S cha leig mi ort; cha leig mi ort.
D’ dhà shùil bheag bhiolach
Gham choimhead tron toll,
’S cha leig mi ort; cha leig mi ort.
Ma thig Ailean gu baile ’s gu ruig e dh’alam
Bidh sinn aoibhneach, O; bidh sinn aoibhneach, O.
D’ dhà shùil bheag bhiolach
Gham choimhead tron toll,
’S cha leig mi ort; cha leig mi ort.

Chaidh an luinneag seo a thogail anns na Hearadh an 1952 le Seumas Ros à Sgoil Eòlais na h-Alba. Bha Seònaid NicLeòid às na Hearadh air an t-òran ionnsachadh bho Hiortaich a bhiodh a’ tadhal air stèisean nam muc ro àm a’ Chiad Chogaidh. Bha na facail aice gam fuaimneachadh dìreach mar a bha iad aig na Hiortaich — bhiolach (bhiorach) agus dh’alam (orm).

’S iongantach mura robhas a’ seinn na luinneig mar thàladh. Ach nach bu neònach do mhàthair a bhith os cionn naoidhein ann an creathail a crònan, “D’ dhà shùil bheag bhiolach”?

Tha iomradh air càch a bhith a-muigh ‘aig am beinn’ fhad ’s a tha am bàrd aig an dachaigh ‘aig a’ chloinn’. Dè an obair a bha càch a’ dèanamh? Bha iad a’ sealg a’ bhuthaigir agus an sgrabaire, a bhios ag àrach an àil anns na tuill ann an àitichean falaichte iomallach, dìomhair. Gun teagamh, tha dà shùil bheag bhiorach ann an ceann eòin.

[Stabh ciùil]

[Dealbh]
Sgràbairean

[TD 38]

18 Ceòl agus Dannsa

Tha na sgrìobhaidhean a chaidh fhàgail againn a’ sealltainn mar a thàinig caochladh air inntinn nan daoine anns an dà cheud bliadhna mus deach an t-eilean fhàsachadh. Aig toiseach tòiseachaidh, bha na daoine gu math na bu shaoire nan dòigh. Bha pailteas àbhachd agus cuir-seachad aca. Bha iad ceòlmhor air leth. Seo mar a chunnacas iad anns an ochdamh linn deug leis an Urr. Coinneach MacAmhlaigh.

Tha cumhachd ciùil anns a h-uile àite, agus chan eil Hiort anns an dòigh sin eu-coltach ri àite sam bith eile. Tha na daoine cìocrach air ceòl, biodh e à beul no à inneal-ciùil. Cuiridh gleusadh nan teud ann an suain iad, agus chunnaic mi iad a’ dannsa gu h-èasgaidh ri ceòl a bhathas a’ cosnadh à droch fhidheall. Gabhaidh eadhon na cailleachan com-pàirt ann an còmhlan a thig ri chèile airson seinn no airson dannsa. Agus chan eil duine anns a’ chomann a gheibh duais no urram a gheibh deagh dhannsair.

’S toigh leotha a bhith seinn òran, agus tha na guthan aca binn dha-rìribh. Nuair a thèid na mnathan a bhuain eòrna no a bhleith sìl leis a’ chlach-bhràthainn, bidh iad a’ seinn. Agus bidh na fir a’ cumail misneachd riutha fhèin air na ràimh, fhad ’s a bhios iad a’ cumail rian air an iomradh, le bhith seinn dhuanag. Bhiodh fir-iomraidh

[Dealbh]

[TD 39]

eòrna no a bhleith sìl leis a’ chlach-bhràthainn, bidh iad a’ seinn. Agus bidh na fir a’ cumail misneachd riutha fhèin air na ràimh, fhad ’s a bhios iad a’ cumail rian air an iomradh, le bhith seinn dhuanag. Bhiodh fir-iomraidh anns an Ròimh is ann a’ Ghrèig a’ dèanamh an aon rud ann an linntean o chian. ’S mathaid gu bheil cuid ann a their nach eil bàrdachd air a bhuileachadh air daoine nach

[Dealbh]
Am Ministear a’ toirt comhairle air an òigridh! (Iain Sands)

eil foghlamaichte ann an litreachas. Ach tha Hiort a’ dearbhadh nach eil sin idir ceart, oir ged a tha an t-eilean fiadhaich ann an iomadach dòigh, tha e fìor gu bheil spiorad na bàrdachd a’ brosnachadh an t-sluaigh. Bòidhchead nan caileagan, subhachas chàirdean, ealantas a’ sreap nan creag agus ag iasgach, an neart ri iomradh no an tapachd an aghaidh stoirm — sin feadhainn dhe na cuspairean a bhios aca nam bàrdachd.

[Dealbh]

Ceithir fichead bliadhna an dèidh dha na facail sin a bhith air an sgrìobhadh, chunnacas gu robh latha eile air a thighinn air Hiort.

Tha an sluagh air fad nan luchd-aideachaidh san Eaglais Shaoir. Bidh iad a’ dol dhan eaglais trì tursan air an t-Sàbaid agus a’ dol dhan choinneamh a h-uile Diciadain. Latha muladach a th’ ann an Latha na Sàbaid. Thèid clag a bhualadh, agus cho luath ’s a chluinneas an sluagh a gliong coisichidh iad gu cabhagach chun na h-eaglais ’s an cinn crom, an sùilean ri làr agus an aodannan muladach. Tha iad a’ meas gu bheil e peacach dhaibh sealltainn chun na làimhe deise no chun na làimhe clì, agus tha e duilich do choigreach creidsinn gur ann a’ dol a dh’èisdeachd ri naidheachd an t-Soisgeil a tha iad — an naidheachd as toilichte, subhach a thàinig a-riamh gu mac an duine. Saoilear gur ann a thèid iad le fiamh air eagal gu bheil an Sàtan a’ dol gan sadadh dhan t-Sloc. Cha tèid guth os cionn sanais, agus bha mise fo leòn nach robh iad a’ dol gu Taigh an Tighearna ’s an guthan gan gleusadh, agus an inntinn aighearach a’ moladh an Tì a thug sinn à braighdeanas tro Shoisgeul a Mhic naoimh. Thionail na Hiortaich bhochd an-uiridh fichead nota airson susaintèisean na h-Eaglais — cnap mòr airgid a thàinig à sporanan a bha ro aotrom bho thùs.

[TD 40]

19 A’ Bhanais Hiortach

Chaidh an t-Urr. Alasdair Bochan a Hiort ann an 1705, agus fhad ’s a bha e na mhinistear ann sgrìobh e ann am Beurla cunntas air cleachdaidhean an eilein. A rèir an leabhrachain a dh’fhoillsich Sìne, nighean a’ mhinisteir, ann an 1752, chaochail Alasdair ann an 1730, ‘le droch fhiabhras’. ’S neònach mura b’ e a’ bhreac, a dh’fhàsaich an t-eilean gu ire bhìg aig an àm sin, a thug dha bàs. Chan eil mòran anns an leabhrachan ach obair Alasdair fhèin, ach anns an ro-ràdh tha Sìne ag innse gum b’ ise aon de theaghlach anns an robh trì neach deug, gun deach a cur gu tìr-mòr airson gum faigheadh i sgoil; gun deach am bàta air na sheòl i às an rathad air Ceann Tìre, gun d’fhuair i oideachadh an Glaschu, ’s a-rithist an Dùn Eideann. Ann an Dùn Eideann fhuair i droch mhilleadh aona latha nuair a chaidh each air a’ chuthach. Bhriseadh a carbad ’s a gàirdean cho dona ’s nach robh e comasach dhi a beòshlaint fhaighinn (mar a bha i an dòchas) ‘ris an t-snàthaid’. Nochd an leabhrachan ceithir bliadhna an dèidh Bliadhna Theàrlaich. Bha an saoghal air taobh a-muigh na Gàidhealtachd an aghaidh na Gàidhlig a bhith ga bruidhinn, agus chan eil dùrd anns an leabhrachan air cànan nan Hiortach!

B’ ann air seilbhe Diùc Chumberland a chuir Sìne a h-oidhirp. B’ e sin an Diùc air an robh ‘Am Bùidsear’ aig na Gàidheil mar ainm eadhon anns an linn ud, oir bha e ainmeil leis an truacantas agus an fheirg leis na smachdaich e a’ Ghàidhealtachd air chùl ar-a-mach 1745. Chan eil fhios an do ruig lethbhreac dhen leabhrachan an teaghlach rìoghail riamh. Ma ràinig, ’s mathaid nach robh an Diùc ro thoilichte a’ leughadh naidheachd air àbhachdas nan Hiortach a’ danns ri ceòl na pìoba-mòire. Bha Achd Pàrlamaid ann an 1747 air gach claidheamh is gunna is fèileadh is pìob-mhòr a bha aig na Gàidheil a thoirmeasg. Tha an leabhrachan feumail ann a bhith sealltainn gu robh daoine a’ falbh agus a’ tighinn eadar Hiort is tìr-mòr, is nach robh an t-eilean idir cho iomallach ’s gu robh e sgarte bho sgìreachan eile an Innse Gall agus air tìr-mòr. Tha e cuideachd a’ neartachadh, ann an iomadh seagh, an deilbh a thug Màrtainn Màrtainn dhuinn air àite far an robh cuideachd lùthmhor aighearach. Tha e gu math inntinneach leinn an-diugh foghlam mu fheadhainn dhe na nòsan a bh’ aca mus do bhuail a’ bhreac iad, m.e. an t-seirbheis-pòsaidh a bh’ aca.

Seo mar a bhiodh iad a’ toirt bòid a’ phòsaidh. Nuair a bha fear is tè airson pòsadh, bha e na chleachdadh dhan oifigeach a bha

[Dealbh]
<eng>TO HIS
ROYAL HIGHNESS
WILLIAM

Duke of Cumberland
Generaliffismo of His Majesty’s Forces by Land, Admiral by Sea etc.
This small tract is humbly dedicated by the meanest of your Highnes’s Servants

MDCC LV II  Jean Buchan.<gai>

os cionn na seirbheis an coitheanal a ghairm gu Eaglais Chrìosda, a tha dlùth air a’ Bhaile. Bha dà eaglais eile ann – Eaglais Chaluim Chille agus Eaglais Bhrianain – ach b’ ann an Eaglais Chrìosda a bhathas a’ dèanamh nam pòsaidhean. Bha aig an oifigeach (no neach sam bith aig an robh ùghdarras a bhith os cionn na cùise) ri faighneachd dhan choitheanal an robh fhios aca an robh adhbhar riatanach aca am pòsadh a thoirmeasg. Mura labhradh duine le gearan, chuireadh e an dithis nan suidhe air stòl a’ phòsaidh agus chuireadh e orra na bòidean. An robh iad leagte ri seasamh a chèile tro gach toileachas agus gach trioblaid a bhiodh an dàn dhaibh? Nuair a dh’aontaicheadh iad gu robh, bheireadh e a-mach a’ bhiodag lomnochd, agus bheireadh e orra am mionnan a thoirt gun coileanadh iad a’ bhòid sin. Sin seachad, ghairmeadh an t-oifigeach gu robh a’ chàraid a-nis pòsda. Airson na bòidean a choisrigeadh, bheireadh e a’ chàraid nuadh-phòsda chun na h-altarach far an robh a’ chrois.

Bha a’ chrois faisg air troigh a dh’fhad agus air a dèanamh de phrais. Bha an corp air a dhealbh gu h-iomlan, bho a cheann

[TD 41]

gu a chasan, a’ sealltainn cruth a’ Cheusaidh agus crùn suidhichte mu a bhathais. Leis an làimh dheis aig an fhear agus aig a’ mhnaoi nuadh-phòsda air a’ chrois, bha aig an dithis ris na bòidean a thoirt airson am pòsadh a dhèanamh coisrigte ann an làthair Dhè agus dhaoine.

Chan robh a’ chrois idir air a gabhail mar phàirt de sheirbheis an adhraidh. A dh’aindeoin sin, bha an coitheanal a’ toirt urram dhi, agus nuair a bhiodh muinntir an eilein a’ toirt bòid sam bith, ’b ann ‘air a’ chrois’ a chuireadh iad an gealltanas.

An dèidh seirbheis a’ phòsaidh rachadh a’ chuideachd a dhanns, is a’ phìob-mhòr a’ cumail a’ chiùil riutha. Bu mhòr an t-àbhachdas a bhiodh nam measg. Anns an dòigh ud, phòs an t-Urr. Iain Caimbeul, Ministear na Hearadh, còig càraidean deug air Hiort ann an 1697. Ach chaidh an cruth sin, a bha uair air an t-seirbheis-phòsaidh, a chur à bith.

[Dealbh]

A’ Bhanais Hiortach
(Na facail caillte)

[Stabh ciùil]

[TD 42]

20 A’ Bhreac

’S iongantach gu robh bliadhna riamh ann an eachdraidh Hiort nach robh air a comharrachadh le a h-uirsgeul dhubhach fhèin. Ach anns gach greadanadh agus tabhoin a thàinig air an t-sluagh, tha e iongantach gun tàinig sgrìob a-riamh cho dòrainneach orra ’s a thàinig anns a’ bhliadhna 1730. Tha toiseach na sgeòil anns an Fhoghar, 1729, nuair a bha sluagh tapaidh fallain anns an eilean, agus aimsir bhòidheach chiùin aca airson obair fuinn agus eunachd. Anns an Dàmhair, a chionn ’s gu robh dìth ghnothaichean-taighe air na mnathan, agus seach gu robh an aimsir cho math, dh’fhalbh seachdnar fhireannach leis an sgoth – an aon eathar a bh’ anns an eilean – agus ghabh iad iùil air làimhrig an t-Oib anns na Hearadh.

Thàinig iad dlùth air fearann na Hearadh aig Horgabost. Lean iad gu deas le pilleag siùil ris a’ chrann agus muir-tràghaidh an reothairt gan giùlain air an slighe. Bha na Hiortaich a’ fiughar ri an ceann-uidhe a ruighinn mus tigeadh an oidhche, agus shaoil iad gu robh a h-uile rud air an seilbhe. Ach seo, ’s ann a mhothaich iad fad astar mhìltean ri cladaichean na Hearadh gu robh faloisgean aig a h-uile baile. An siud ’s an seo, bha an deathach cho dùmhail a’ taomadh chun na mara ’s nach mòr gum faiceadh na maraichean na comharraidh air tìr. Thog sin deasbad nam measg, is iad a’ ceasnachadh leotha fhèin carson a bha na Hearaich a’ losgadh an cuid arbhair.

Thuirt fear aca gur ann a bha na Hearaich a’ losgadh fodar-tughaidh, an àite dhaibh a bhith ga chur gu math na talmhainn. Ach ’s ann a thuirt fear eile nach robh iad a’ losgadh ach connlach leapannan. Co-dhiù, chaidh an deasbad a bha sin air adhart, ach nuair a ràinig iad an t-Ob chual’ iad an sin an fhìrinn. Bha na teinichean gan lasadh air feadh na Hearadh aig na dachaighean a bha gam fàsachadh leis a’ bhreac. Sin an euslaint ris an abrar anns a’ Bheurla smallpox.

Nis, cha robh a’ bhreac a-riamh air eilean Hiort a ruighinn agus cha robh càil a dh’fhios aig na Hiortaich a bha air a thighinn gu làimhrig an t-Oib mun chunnart anns an robh iad. Bhruidhinn iad ri cailleach a bha air an tràigh a’ tional maoraich. Thug ise a’ chomhairle orra gun iad cas a chur air tìr, ach tilleadh dhachaigh.

Bha aona Hiortach air bòrd ris an abradh iad Dòmhnall Dòmhnallach, agus b’ esan fear aig an robh làn-dhùil tè de chlann-nighean na Hearadh a phòsadh. Nuair a chual’ esan an cunnart anns an robh a leannan, nach ann a leum e gu tìr. Dh’èigh e thar a ghuailne ri càch iad tilleadh air ais dhachaigh. Thill an sgoth gu Hiort agus dhùin dùbhlachd a’ gheamhraidh mu na h-eileanan.

Air an ath shamhradh thill na h-eòin agus thòisich na Hiortaich, mar bu nòs, a’ cruinneachadh uighean agus eunlaith; agus chaidh an sgoth le ceathrar fhireannach agus ochdnar chloinne gu eilean Bhoraraigh a ghlacadh nam buthaidean. Bha dùil gum biodh iad an sin airson trì seachdainean mus tigeadh an eathar air ais gan iarraidh. Co-dhiù, air an ath latha an dèidh dha na seòid a dhol air tìr air Boraraigh, nach ann a thàinig bàta às na Hearadh gu Bàgh a’ Bhaile leis an naidheachd gu robh Dòmhnall Dòmhnallach, a bha air a dhol air tìr anns an t-Ob a’ bhliadhna roimhe, air a bheatha a chall leis a’ bhreac. Chuir na Hearaich ciste bheag air tìr air a’ chladach. Innte bha a h-uile stiall aodaich is eile a bhuineadh do Dhòmhnall. Ach gu mì-shealbhach, cha b’ e tiomnadh a’ mhairbh an aon rud a bh’ anns a’ chiste. Nuair a chaidh an t-aodach a sgaoileadh aig an taigh-aire, bha mnathan an eilein gu lèir cruinn; ’s beag a bha dh’fhios aca, fhad ’s a bha iad a’ làimhseachadh an aodaich agus a’ caoidh Dhòmhnaill, gu robh iad a’ sgaoileadh an-lochdan na brice nam measg fhèin.

Mar a dh’ainmicheadh a cheana, cha robh galair na brice riamh roimhe air Hiort a ruigheachd. Co-dhiù, thàinig rotach an ceann dhà no trì làithean, ’s le sin cha robh càil a dhùil aig an sgiobadh a chaidh air tìr ann am Boraraigh gun tigeadh an sgoth thuca à Hiort. Ann an lùib na stoirm shocraich an aimsir, agus nuair nach do nochd an eathar dh’aithnich na fir gu robh rudeigin fada ceàrr air eilean Hiort. Bha na fir agus a’ chlann a bha air Boraraigh cleachdte gu leòr ri allabanachd nan eilean. Bha pailteas bìdh aca am measg nan eun. Bha fasgadh aca, agus cha robh an aimsir an dàrna cuid fuar no fliuch. Ach a dh’aindeoin sin bha uallach orra gu robh creach uabhasach air choreigin air grèim a ghabhail air an càirdean.

Aona mhadainn, ma-tha, fhuair iad lideadh air a’ chreach cheudna a bha sin. Bha a’ ghaoth air a thighinn mun cuairt chun an ear-dheas agus dh’èigh a’ chlann gu robh iad a’ faireachdainn fàileadh losgaidh — fàileadh coltach ri connlach ga losgadh. Chaidh seachdain an deidh seachdain

[TD 43]

seachad air Boraraigh, ’s cha tàinig sgoth, ’s cha tàinig cobhair. Chaith am foghair agus thàinig dùbhlachd a’ gheamhraidh. Chaith am biadh, is chaith an cuid aodaich. Nuair a thill na h-eòin aig deireadh an earraich, bu chruaidh gu robh de lùths anns na fir na b’ urrainn dhaibh a dhol a shreap nam bearraidhean. Bha toiseach an t-samhraidh ann mus tàinig bàta gu Boraraigh a thug an sgiobadh air ais gu Bàgh a’ Bhaile. Bha a h-uile fear agus leanabh cho caol ri gadaiche. Cha robh aodach orra ach craicinn chaorach air an ceangal ri chèile le cnàmhan nan eun a bha iad air ithe. Ach nuair a dhìrich an ceathrar fhireannach bho bhràigh a’ chladaich chun nan taighean, chuir an sealladh a chunnaic iad às an cuimhne an èiginn tron robh iad air a dhol air eilean Bhoraraigh. Bha a’ bhreac air sgrios a dhèanamh am measg an t-sluaigh agus, a-mach air na bha air a thighinn beò à Boraraigh, cha robh ach aon bhodach agus ochd leanabh deug air fhàgail air Hiort. Bha uallach sia dìlleachdan thar fichead air a’ cheathrar fhireannach a bha air teàrnadh às a’ chreich. Ach dhearbh an sluagh a bha air fhàgail gu robh smior nan cnàmhan. Dh’aindeoin acrais agus bochdainn, cha do leig iad thairis, agus thàinig gach dìlleachdan a bha sin gu inbhe. Thàinig iad suas gu bhith nan gillean tapaidh ealanta air an t-sreap agus nan caileagan a bha sgafonta math ri obair an fhearainn. Phòs iad agus dh’àraich iad teaghlaichean a dh’ath-nuadhaich an t-eilean. Chaidh an greadanadh a dh’fhuiling iad leis a’ bhreac a stèidheachadh le bàrdachd agus sgeulachdan nam beul-aithris.

[Dealbh]
A’ dlùthadh air taobh siar na Hearadh

[TD 44]

21 Gur Ann Thall ann an Sòdhaigh

Anns a’ chruinneachadh a rinn an t-Urr. N. MacCoinnich tha an dà chur seo air an aon òran. Chaidh an dara cur fhoillseachadh san iris An Gàidheal, àireamh V, agus uair is uair bhon sin.

’S gur ann san t-samhradh a shiubhail
Rinn na h-uighean mo lèir-chreach,
Nuair a thugadh uam Iomhar –
Fàth mo mhisneachd gu lèir e.

’S gur ann thall ann an Sòdhaigh
Dh’fhàg mi ’n t-òg nach robh leumach –
Is tu nach falbhadh le m’ fhacal
’S nach innseadh na breugan.

Thu bhith muigh sa Gheodh’ Chumhainn
Gur cianail dubhach ad dhèidh mi;
’S thu bhith muigh feadh nan stuaghan
’S am muir gad fhuasgladh o chèile.

Ach seachd beannachd do mhàthar
Gad chumail sàmhach ri chèile –
Gu robh d’fhuil air a’ chloich ud
Is do lotan air leum oirr’.

’S gur diombach den eug mi,
Cha chaomhail leam fhèin e,
Nach leig thu gu d’ mhàthair
Gu i càradh do lèine.

Bidh mo chuid de na h-eunaibh
Anns na neulaibh ag èigheach,
Is mo chuid de na h-uighean
Aig a’ bhuidhinn as trèine.

Bliadhn’ an t-samhraidh sa ’n-uiridh
Rinn na h-uighean mo lèireadh;
Gur ann thall ann an Sòdhaigh
Dh’fhàg mi ’n t-òg nach robh leumach.

Is tu nach falbhadh le m’ fhacal,
Is tu nach innseadh na breugan;
Gur diombach don eug mi –
Chan fhear gaoil domh fèin e

Nuair thug e uam Iomhar –
Fàth mo mhisneachd gu lèir e;
Bidh mo chuid de na h-uighean
Aig a’ mhuinntir as trèine.

Bidh mo chuid de na h-eunaibh
Anns na neulaibh ag èigheach,
Thu bhith muigh sa Gheodh’ Chuinge,
’S gur cianail duilich ad dhèidh mi.

Bha do bhuill air a’ chloich ud
’S bha do lot an dèidh leum air;
Thu bhith muigh air na stuaghan
’S muir gad fhuasgladh o chèile.

Nuair thàinig do phiuthar
Cha robh sinn sùbhach le chèile
Cha tig thu gu d’ mhàthair
Gus càradh do lèine.

Seo facail an aon chumha mar a bha iad aig Mairead Dhòmhnallach a bha air mhuinntireas aig tuath Bhaile Ràghnaill an Uibhist a Tuath san t-Sultain, 1815.

Gura thall ann an Sòdhaigh
Dh’fhàg mi ’n t-òganach gleusda,
Urradh dhèanadh mo thacar,
’S tabhairt dhachaigh na sprèidhe.

’S ged a chaidh thu sa chreig ud,
Cha b’ e ’n t-eagal a lèir thu —
’S ann a rinn do chas sraonadh,
’S cha do dh’fhaod thu riamh èirigh.

[TD 45]

Bha t’ fhuil air a’ chloich ud,
Bha do lòt an dèidh leumaidh.
Bha thu muigh air bhàrr stuaighe,
’S muir gad fhuasgladh o chèile.

Nuair a thàinig do mhàthair,
Cha do chàirich i ’m brèid oirr’;
Nuair a thàinig do phiuthar,
Bha sinn dubhach le chèile.

Nuair a thàinig do bhràthair,
Cha do chaomhainn e ’n èigheadh;
Bha sinn dubhach, is cràidhteach
Gad amharc an cèin uainn.

A sheachd beannachd nan càirdean
’S a lon làidir na feuma.
Tha mo chuid-s’ de na h-eunaibh
Anns na neulaibh ag èigheach.

Tha mo chuid-s’ de na h-uighibh
Aig a’ bhuidhinn as treubhaich’;
’S ann thall ann an Sòdhaigh
D’fhàg mi ’n t-òganach gleusda.

[Stabh ciùil]

[TD 46]

[Blank]

[TD 47]

AN T-SEANN AIMSIR
(1730-1852)

An aimsir anns an d’fhuair an sluagh an lùths air ais an dèidh creach na brice; anns an do dh’èirich òigridh làidir fhèin-earbsach; anns an do chuir an Eaglais ceanglaichean teann air caitheamh-beatha a’ Bhaile.

1852, a’ bhliadhna anns an do thog an sluagh a bu lùthmhoire orra a-mach às an eilean gu ruige Astràilia. Chuir sin an lionn-dubh air Hiort.

[TD 48]

22 A’ Bhan-tighearna Grange (1734-42)

Ann am beul-aithris an eilein tha sgeulachdan mu dheidhinn ban-àrmann a bha a’ còmhnaidh ann a Hiort. Tha seann thogalach cloich anns a’ Ghleann, air iadhadh le feur, air a bheil an t-ainm Taigh na Ban-Armainn. Cò a’ bhan-àrmann, no cò an linn anns an robh i beò, chan urrainn do dhuine a ràdh le cinnt. Ma chreideas sinn aon sgeulachd, bha i maireann nuair a bha blàr mòr fearainn a’ ceangal Hiort ri Innse Gall, agus chleachd i a bhith a’ sealg fhiadh air each air na slèibhtean eadar Hiort agus na Hearadh. Co-dhiù, ma bha i a’ dèanamh sin, cha b’ ann an-dè a bh’ ann!

Air taobh eile an eilein bho Thaigh na Ban-àrmainn, tha àite ris an abrar Poll na Ban-tighearna — àite eireachdail a chaidh ainmeachadh air boireannach ionmhainn a bha air Hiort o chionn dà cheud bliadhna gu leth. ’S fhiach sgeulachd na ban-tighearna sin a h-innse, chionn ’s gu bheil i air eachdraidh cho cianail ’s a tha air a sgrìobhadh mun an eilean.

Anns a’ bhliadhna 1709, phòs Raonailt Cheisley à Dail Rìgh, faisg air Dùn Eideann, fear Seumas Erskine, an dàrna mac a bh’ aig Iarla Mhàirr. Fear-lagha a bh’ ann an Seumas Erskine, agus goirid an dèidh dha pòsadh chaidh àrdachadh gu Lord Justice Clerk ann an Dùn Eideann. Ann an ceann ùine chaidh uaisleachadh gu Tighearna, agus ghabh e an t-ainm an Tighearna Seumas Grange. Bha an Tighearna Seumas agus a Bhan-tighearna Raonailt air an àireamh am measg uaislean na h-Albann. Bha iad pòsda airson fichead bliadhna, is ochdhnar a theaghlach aca, ’s gun amharas aig duine air taobh a-muigh na dachaigh nach robh iad sona gu leòr le chèile. Tha e coltach nach robh iad idir sona, ach gu robh iad geur, gràineil air càch-a-chèile. Mu dheireadh, dh’fhàs an Tighearna Grange cho searbh ri mhnaoi ’s gun do dhealaich e bhuaipe.

Anns an linn ud cha robh am pòsadh a bha eadar Sasainn agus Alba càil na bu toilichte na bha am pòsadh eadar Seumas agus Raonailt. Bha Sasainn air Gearmailteach a ghabhail mar rìgh — fear nach bruidhneadh Beurla no Gàidhlig, agus a bha air na Stiùbhartaich, an t-seann shliochd rìoghail a bha air a bhith an Alba airson iomadh linn, a ruagadh a-mach à Breatainn. Ach ged a bha na Stiùbhartaich air teiche dhan Fhraing, cha robh iad gun chàirdean ann an Alba. Bha mòran dhe na cinn-chinnidh a’ guidhe riutha tilleadh airson crùn na h-Albann a chosnadh — agus ’s mathaid crùn Shasainn cuideachd a chosnadh bho Rìgh Deòrsa. Bha an Tighearna Seumas Grange air aon dhiubh sin a bha air cùl na ceannairc an aghaidh Rìgh Deòrsa. Ach bha aon rud a’ cur dragh air: bha amharas aige gu robh deagh fhios aig Raonailt air a’ cheangal a bha eadar e fhèin agus muinntir na ceannairc, agus gu robh aithne aice air an ullachadh a bha iad a’ dèanamh.

Bha e air aithris aig an àm gum b’ e Mac Shimidh, ceann-cinnidh nam Frisealach, a fhuair leigheas air a’ chuis. Aon oidhche thàinig greigh bhrogach Gàidhealach gu dachaigh na Ban-tighearna agus ghoid iad i. Ghabh iad a-mach leatha gu tuath, a’ siubhal air an oidhche ’s a’ gabhail fois air an latha. Mu dheireadh ràinig iad Heillsgeir, faisg air Uibhist a Tuath. Bha càirdean na Ban-tighearna ga lorg thall ’s a-bhos, agus mu dheireadh thòisich iad a’ cur theachdaireachdan gu ruige nan gleanntan a b’ iomallaiche a bh’ air a’ Ghàidhealtachd.

Ann an 1734, an dèidh dà bhliadhna na prìosanach air Heillsgeir, chaidh a’ Bhan-tighearna a chur air bàta a sheòl leatha gu Hiort.

An sin, chaidh taigh ullachadh dhi — taigh a bha beagan na bu mhotha ’s na bu spaideile na na bothanan àbhaisteach. Bha dà sheòmar ann — aon anns an robh a’ Bhan-tighearna a’ gabhail còmhnaidh agus fear eile do dh’Fhionnlagh Dòmhnallach, am fear a bha air a phàigheadh airson a cumail anns a’ chuimh.

Bha sluagh an eilein truasail, coibhneil ri Raonailt, agus thigeadh iad gu tric thuice le tiodhlacan de dh’eòin, de dh’uighean, no de fhlùran a bha iad air a bhuain air na cnuic. Dh’aindeoin nan coibhneasan sin, cha robh inntinn Raonailt ach air aona rud — teachdaireachd fhaighinn gu a càirdean dligheach ann an Dùn Eideann. Chaidh na bliadhnachan seachad agus rinn Fionnlagh Dòmhnallach sèithear-cuilc dhi — tiodhlac a bha aice gu latha a bàis.

Mu dheireadh, fhuair i air litir fhaighinn chun na mòr-thìr. Ged a bha i air iomadach litir a chur air seòladh anns a’ chuan, ’s iad ceangailte ri maidean, cha robh aon dhiubh sin air a ceann-uidhe a ruighinn. B’ e searbhant a dh’fhàg Hiort ’s a chaidh gu Gleann Eilg a thug leatha litir na Ban-tighearna, ’s i aice air a fuaigheal na còta-bàn. Nuair a fhuaireadh a-mach ann an Dùn Eideann far an robh a’ Bhan-tighearna air a cuingealachadh, chuireadh gnothaichean air chois airson a cuideachadh. Mu dheireadh, ràinig bàta Hiort air a tòir, agus cha robh Fionnlagh Dòmhnallach comasach air a’ Bhan-

[TD 49]

[Dealbh]
Litir na Ban-tighearna Grange, à Hiort 1738

tighearna a chumail bho a sgiobadh. Gu dearbha, tha e coltach gu robh Fionnlagh gu math ceangailte ris a’ phrìosanach agus gu robh e ro thoilichte ga faicinn a’ fàgail Hiort, saor, gu a càirdean fhèin. Mus do dhealaich i ri Fionnlagh thug i dha dà thasdan dheug airson an t-suidheachain a bha e air a dhèanamh dhi.

Thugadh a’ Bhan-tighearna bho Hiort gu Dùthaich MhicAoidh agus à sin, an ceann thrì bliadhna, dhan Eilean Sgiathanach. Cha robh e fhathast sàbhailte dhi tilleadh a Dhùn Eideann.

Fad ’s a bha i air Hiort a’ caoidh an tionndaidh a bha air a thighinn air a beatha, rinn i bàrdachd anns a’ Bheurla a bha a’ sealltainn an fharmaid a bh’ aice ri mnathan Hiort. Bha i fhèin gun Ghàidhlig, gun eòlas air eunachd, air iasgach no air rud sam bith co-cheangailte ri obair an fhearainn. Seo mar a dh’innis i mar a bhiodh àbhachd agus ceòl am measg nan Hiortach nuair a ruigeadh an sgoth a-steach gu cladach an dèidh dhi a bhith aig iolla no ri eunachd.

<eng>When gathering clouds the blackening sky deform,
And sweeping whirlwinds swell the heaving storm,
While far at sea their solitary skiff,
The faithful matrons climb the shelving cliff;
With tears of love and anguish heaven implore
To guide the labouring bark to Kilda’s shore.
Each marks her shroudless husband, pale, aghast,
Rise from the deep and ride the driving blast.
The storm is hushed, the prospering breezes play,
They mark the whitening canvas far away;
With faithful hearts – the only wealth they boast –
They hail the storm-tossed nation to the coast.
Up springs the jovial dance, the festive lay,
And night repays the labours of the day.<gai>

[TD 50]

23 Tobar nam Buadh

Tha trì tobraichean coisrigte air Hiort, ach ’s e Tobar nam Buadh a bha air leth ainmeil. Tha i air taobh thall an eilein, mu dhà mhìle bhon bhaile, anns a’ Ghleann Mhòr faisg air Taigh na Ban-àrmainn. Bha ar sinnsearan a’ creidsinn gu robh uisge na tobrach seo na ìocshlaint, agus tha e coltach gum biodh iad a’ tighinn thuice nan dròbhan leis a h-uile seòrsa tinneis airson an leigheas. O chionn beagan is dà chiad bliadhna chaidh bodach Hearach a bha air a bhith fulang airson bhliadhnachan gu ruige Hiort airson uisge òl à Tobar nam Buadh. Bha na lighichean anns na Hearadh air a h-uile cung-leigheis a bha aca fheuchainn air a’ bhodach gun slàinte fhaighinn dha. Tha cunntas air mar a chòrd uisge na tobrach ris a’ bhodach, ach chan eil fhios an robh buaidh aig na dh’òl e air a thinneas. Co-dhiù, ma bhios sibhse a’ faighinn bhur dùbhlan leis a’ chnatan no leis an t-siataig, ’s math dh’fhaodte gum biodh sibh airson tiotadh a-mach gu Hiort airson seipinn fhaotainn à Tobar nam Buadh! Ma bhios, cuimhnichibh nach eil e ceadaichte dhuibh a dhol chun na tobrach le làmh fhalamh. Faisg air an tobar chì sibh clach-altarach. Tha e air a ràdh gu bheil an spiorad còir subhach a tha a’ riaghladh an uisge a’ còmhnaidh mu thimcheall na cloich sa agus gu bheil e a’ sùileachadh tiodhlac beag air choreigin bho gach neach a thadhaileas. Fàgaibh an tiodhlac air a’ chloich — poca shiùcaran no pacaid teatha. O chionn còrr is dà cheud bliadhna bha an spiorad rèidh gu leòr ri bhith faighinn shligean agus clachan-muil, luideagan, prìneachan, snàthadan agus tàirnean meirgeach. Mar tha fhios againn, tha còrr is leth-cheud bliadhna bho sguir daoine a thadhal na tobrach le an tinneasan agus a’ còmhradh ris an spiorad agus ga chatanaich le tiodhlacan. Nan deigheadh sibh le grosaraidh chun na tobrach, chan eil fhios am biodh an spiorad coibhneil idir ribh. Ach aon nì tha cinnteach: chòrdadh an t-uisge ribh agus gheibheadh sibh sòlas agus toil-inntinn anns a’ Ghleann Mhòr bhòidheach ud, an Cuan Siar a’ bualadh aig bun na h-Aibhne agus creagan cas a’ Chambair ri ur taobh ’s iad geal le eòin mhara.

[Dealbh]

[TD 51]

24 Laoidh na Tobrach
(Na facail an t-Urr. N. MacC.; fonn le C. MacFh.)

Tobar nam Buadh tha shuas sa ghleannan,
Neo-thruaillidh, fallain do stòr;
Chuala mi ’m fuaim mus d’fhuair mi faisg ort –
Gur fuaran gasd’ thu tha beò.

A’ sruthadh bho chàrn tha àirde chreagach
Do làn co-fhreagradh gach uair;
Mur tig ort crith-thalmhainn a spealgas chreagan,
Chan fhalbh thu ’m feasd gu Là Luain.

An tobar tha fìorghlan, aotrom, soilleir,
Gun aon nì doilleir fo d’ ghruaidh,
Tha sìor shruthadh sìos a-riamh bhon chruinnicheadh
Riamh air fearann ’s air cuan.

[Stabh ciùil]

[Dealbh]
Anns a’ Ghleann Mhòr

[TD 52]

25 An Lon

’S e lomhainn no lon a theireadh na Hiortaich ris an ròpa a bhiodh aca airson a bhith gan cuideachadh a’ sreap anns na creagan. Bho chionn dà cheud bliadhna bha an lon air a dèanamh de leathar, ach dh’ionnsaich na linntean a thàinig air chùl sin an lon a dhèanamh de shìoman. Mus do chuir na daoine cùl ris an eilean ann an 1930, bhathas a’ ceannachd nan lon anns na bùthan an Glaschu.

Bha an lon leathrach gu math seasmhach. Bha fireannaich air an eilean a bha air leth ealanta a’ gearradh seichean mhart. Thòisicheadh iad leis an sgithinn aig oir na seiche, a’ gearradh mu a h-iomall mar gum biodh iad a’ buain taod aiste gun bhriseadh gus an ruigeadh iad teis-meadhan na seiche. Bha an gearradh ga dhèanamh le fionnadh na seiche leth ris an ùrlar, ’s an sgian a’ gearradh deaseill. Faodar a thuigsinn nach earbsadh duine a bheatha ri lon a bha air a gearradh no air a toinneamh tuathal! Bha barrachd air aona sheich a’ dol dhan lon, oir bha trì duail innte, is iad air an toinneamh ri chèile mar fhigheachan. Nuair a bha an leathar air a chartadh agus air a chiùradh anns an t-sàl, chuireadh na Hiortaich cèis de pheileidean chaorach mun lon. Bha an craiceann peileid a bha sin feumail airson an lon a dhìon bho ghearraidhean agus sgrèidheadh a bhiodh sgiofanan geura biorach am measg nan creagan dualtach air a chur oirre nuair a dheigheadh a tarraing teann is cuideam oirre. Anns a h-uile seagh, bha beòshlaint agus beatha an t-sluaigh an crochadh ris an uidheam sin. Nuair a dhèanadh athair tiomnadh, b’ e an lon a’ chiad rud a dh’ainmicheadh e, oir b’ e sin an rud bu luachmhoire a bh’ aige agus an tiodhlac a b’ ionmhainn leis a thoirt dha mhac. Nan tachradh nach robh mac anns an teaghlach ’s gu faigheadh nighean an lon, bhathas a’ meas gu robh i air deagh thochar fhaighinn anns an robh luach an dà mhart a b’ fheàrr a bha air Hiort.

Bha lon leathrach a’ seasamh ri trì ginealaichean. Air earbsa nan lon, bha dithis fhireannach a’ dol a shreap chreagan a bha cho uabhasach ’s nach deigheadh duine glic à eilean eile air an àrainn! Bha dithis an urra ris an lon: fear trom làidir gu h-àrd ’s a chasan an tac; agus fear aotrom subailte gu h-ìosal, gun luairean ’s gun eagal aige ron chraos mhòr dhomhainn anns am biodh aige ri cromadh agus dìreadh. Bha aona cheann na loin air a cheangal mu chaol-droma an fhir a bha gu h-àrd. Anns an dòigh cheudna, bha ceann eile na loin air a cheangal mu chliabh an fhir a bha gu h-ìosal. Nam briseadh a’ chreag fo chasan an fhir a bha gu h-àrd, gheibheadh an dithis am bàs. Ann an eachdraidh an eilein, tha iomadach sgeula air fireannaich a chaill am beatha tro dhol “leis na creagan” (t.d. 60). Nuair a gheibheadh duine am bàs ann an dòigh sam bith, theireadh na Hiortaich, “Chaidh e leatha”. Bha iad a’ faicinn am beatha mar gum biodh i a’ crìochnachadh aig bearradh cas, uabhasach, agus iad a’ tuiteam gu cuan na sìorraidheachd nuair a bhriseadh lon am beatha. Mar sin, bha aig a h-uile neach ri ‘dhol leatha’.

Ann an litreachas, tha cunntas air aimlisg a chunnaic am Maor a bha air Hiort anns a’ bhliadhna 1760. Bha an naidheachd a dh’innis am Maor na mìorbhail dhan linn sin. Bha am Maor air a thighinn gu beul geodha far am fac e dithis aig eunachd. Gu h-àrd bha seana dhuine a’ leigeil a-mach na loin a bha na cuibhle aig a chasan. Gu h-ìosal bha an t-eunadair a’ tional uighean. Cha robh aca ach leth na loin a-muigh nuair a bhris a’ chreag leis an eunadair. Gu sealbhach, fhuair e air glaodh ris an fhear a bha shuas gu robh e a’ call a ghrèim. Thuit an t-eunadair gu fad na loin. Bha e crochaichte iomadach ceud troigh os cionn na mara mar gum biodh damhan-allaidh air snàil an lìn. Bha an seana dhuine a bha gu h-àrd cho calma ’s gun do chum e a chasan ann an tac, agus a ghrèim air an lon. Thog e an t-eunadair beagan air bheagan gus an d’fhuaireadh air a tharraing às a’ gheodha.

Tha cunntasan cuideachd air cho gaisgeil, treun-chùiseach ’s a bha cuid dhe na gillean ann an linn far an robh an sluagh lìonmhor lùthmhor.

Cha robh idir iarrtas agam air cleasachd cho dalma. Ach bha mi air uiread a chluinntinn mu chluiche-mhòir nan eunadairean ’s gun deach mi gu beul na creige a dh’aindeoin luairean agus frionas. Mus robh a’ chluiche-mhòr letheach slighe, bha mise le braon fallais dhìom agus le deuchainn gu robh mi air a bhith nam fhianais air cunnart cho coimheach.

Chaidh dà iorrach a thaghadh às a’ choitheanal a bha aig oir a’ bhearraidh — an dithis a bhathas a’ meas a b’ ealanta air a’ chleasachd. Chàraich fear aca e fhèin air palla gu h-àrd agus chrom am fear eile air na loin, mu thrì fichead aitheamh. Nuair a bha e aig ceann an loin, leig e sgarathart às agus leum e mach bho aodann na creige. Ann an sin, crochaichte os cionn doimhneachd na fairge, thòisich e a’ cleasachd — a’ leumadaich ’s a’ cur

[TD 53]

char a mhuiltein. Chualas e a’ seinn ’s a’ gàireachdainn gu cridheil, mar dhuine a bhiodh le daorach.

Bha na h-eilthirich a bha còmhla riutha làn toileachais agus seanchais a’ coimhead na cleasachd, agus bha feadhainn dhuibh a bha cho dalma ’s gun do dh’èigh iad facail brosnachaidh ris an dithis a bha aig obair na loin. B’ ann air èiginn a b’ urrainn dhòmhsa sealltainn nuair a thòisich am fear a bha gu h-ìosal a’ sreap suas air ais, agus e a’ marbhadh eun fhad ’s a bha e air a shlighe thugainn.

Bha na Hiortaich ag oireadaireachd gus na dhìrich e às a’ bhearradh. Thàinig e air fàire, is gad mòr eun aige mu a mhuineal agus àireamh mhòr uighean aige na bhroilleach. Chaidh na h-eilthirich uile uime le ceala-ghlòiris meal-a-naidheachd. Ach thug mise dà latha mus b’ urrainn dhomh innse dha cho beag ’s a bha an euchd aige air còrdadh rium!

[Dealbh]
Tormod MacCuithinn le slat-eunachd

[TD 54]

26 Sreap — Seòras Seton

Fhad ’s a bha mi air an eilean, fhuair mi cuireadh a dhol a dh’fhaicinn dhomh fhìn cho ealanta ’s a bha luchd nan creag nan dreuchd. Bha am ministear air cùmhnantan a dhèanamh gun tigeadh na h-eunadairean bu sgafonta gu cùl Chonachair airson gun dearbhadh iad dhuinn mar a bha iad air an cliù a bh’ orra fhaighinn. Chaidh sinn gu mullach a’ bhearraidh, gu far an robh deagh shealladh againn air Boraraigh agus air na stacaichean mun chuairt, air taobh tuath an eilein. Thug an earraig sin leth-uair a thìde. Bha oir a’ bhearraidh gu far an robh tonnan garbh a’ Chuain Siar a’ briseadh air na sgeirean ochd ceud troigh a dh’àird. Air an smioradh leis na ròpaichean a dh’fheumadh iad, chaidh ceathrar no còignear dhe na sreapadairean chun na h-oir. Chaidh aon fhear air thoiseach — am fear bu shubailte, èasgaidh aca — ’s bha dà ròp aige. B’ e duine tapaidh las-shùileach a bh’ ann, mu dheich bliadhna fichead. Bha aona ròp aige ceangailte mu mheadhan. Bha ceann an ròp eile aige na dhòrn. Bha sin aige airson e fhèin a chumail na bu chòmhnairde ri aodann na creige. Gu socair, slaodach chaidh an duine ìsleachadh, agus dithis gu h-àrd a’ leigeil thuige an dà ròp. A’ leigeil às sgarathart anns a’ Ghàidhlig, thùirling e sìos air a chasan lomnochd, a’ cleasachd ’s a’ seinn air an t-slighe. Bha e uaireannan le chasan ri taic na creige ’s a chorp rag, agus a cheann cho faisg air an fhairge ’s a bha a bhonnan. Bho thig a’ chlann Hiortach dhan t-saoghal tha òrdagan mòr nan casan aca sgèapte bho na h-òrdagan eile. Tha a bhith a’ sreap chreagan agus a bhith a’ leigeil cudrom an cuirp air òrdagan mòr an casan air a dhreach fhèin a thoirt orra.

A’ ruigheachd nam pallaichean air an robh am fulmair agus am buthaigire nan suidhe, nam beachd fhèin tèarainte bho gach dochann, stad an t-eunadair aitheamh no dhà air falbh bhuapa. Chaidh slat a leigeil sìos thuige bho na caraidean a bha gu h-àrd — slat le dul driamlaich air a ceann. Cho luath ’s a fhuair an t-eunadair an t-slat na làmhan, thionndaidh e chun nan spiorsan. Ann an tiotadh chuir e an dul mu cheann eòin agus tharraing e thuige e ’s na sgiathan aige a’ placadaich. Chunna sinn grunnan fhulmairean ’s bhuthaigirean aige gan glacadh. Bha e air gealltainn gun toireadh e sin air ais mar thiodhlacan do dh’fheadhainn dhe na srainnsearan a bha nar cuideachd.

Tha e duilich ann an sgrìobhadh dealbh a thoirt air na gnìomhan a chunna sinn, no le cainnt sgeula ceart a dhèanamh air an uabhas a bh’ oirnne, àrd os cionn na mara, a’ faicinn dhaoine gan cluiche fhèin ’s gun diù aca gu robh an cunnart anns an robh iad cho mòr. Do neach sam bith a tha air sreapadair Hiortach fhaicinn ann am bearradh, thèid euchdan Bhlondin agus Leotard glan à cuimhne. Agus nam biodh am fear as làine dheth fhèin nar h-Alpine Club air a bhith còmhla rinn air Conachar, tha mi cinnteach gum biodh e air a cheann fhalach crom!

Tha euchdan fhear-chreagan air Boraraigh, air Sòdhaigh agus na stacaichean mun cuairt eadhon nas iongantaiche buileach na an spàrdanaich a chunna sinn air Eilean Hiort. Nam bharail-sa tha an t-sreap air an Staca Bhiorach nas dorra na gin eile anns an astar ud. Air an Staca sin chan eil ròp gu feum. Tha seanfhacal air an eilean ag ràdh nach fhaigh am fear air am faillich sreap na Staca Bioraich bean ann a Hiort! Ann an deich bliadhna cha d’fhuair ach dithis Hiortach air an euchd ud a dhèanamh. ’S cha b’ e gealladh air pòsadh a mheall an dithis sin a bhàrr na Staca, ach gealladh air pìos tombaca bho Shasannach. Bha am ministear an làthair nuair a dhìrich an dithis dhan chreig. A rèir a’ mhinisteir, bha an euchd na cùis-eagail.

[Dealbh]
Casan Hiortaich

[TD 55]

27 Eòin agus Eunachd

Cha bhiodh e air a bhith comasach do dhaoine a bhith còmhnaidh air Hiort mura biodh an t-eilean air a bhith air iadhadh le pailteas eun agus uighean. Bho thoiseach an earraich gu deireadh an fhoghair bha na cladaichean loma-làn bìdh. Ged a bha caoraich agus crodh air an eilean, aig amannan cha robh feur agus fodar ach gann. Cha b’ urrainn dha na Hiortaich a bhith an urra ris na beathaichean sin. Cha mhò a b’ urrainn dhaibh an tac a leigeil air an iasgach. Ach a h-uile rud na mhithich. Bha grèim de dh’fheòil mairt no de dh’fheòil caorach glè mhath nuair a bha sin ri fhaotainn. ’S a bharrachd, cha dhiùltadh na Hiortaich pìos èisg ann an ganntar, ach anns an t-seann aimsir cha tigeadh sin thuca ach ainneamh. Cha robh aca ach aona sgoth, agus bha i sin air a gleusadh airson eunachd air Sòdhaigh, Boraraigh agus na stacaichean mun cuairt, no airson a dhol air aiseag gu àitichean cian anns na Hearadh agus an Uibhist.

[Dealbh]

[TD 56]

Anns an naodhamh linn deug agus anns an fhicheadamh linn, fhuair na Hiortaich comas air barrachd eathraichean fhaighinn, agus dh’ionnsaich iad iasgach. Fhuair iad cuideachd eòlas air airgead agus air cosnadh, gu h-àraid bho luchd-turais. Dh’aindeòin sin, chun na bliadhna a chuir iad cùl ris an eilean bha iad a’ strì ris an eunachd, oir b’ ann ris na h-eòin a bha iad ag earbsa airson biadh a chumail air am bùird.

Bha ceithir seòrsaichean eun air Hiort a bha air leth prìseil. B’ e an làmhaidh a thilleadh chun an eilein mus robh dorchadas a’ gheamhraidh air togail às na neòil, agus mus robh àrdan nan tonnan ’s nan stoirmean air traoghadh air chùl na Callainn. Fad ’s a bha iomadh àite eile air a’ Ghàidhealtachd gu tric a’ fulang ganntair agus acrais fad an earraich, bha na Hiortaich gach bliadhna a’ lìonadh nam praisean làn feòla.

B’ e an sùlaire agus am fulmair gu h-àraid a bha a’ cumail beòshlaint ris na Hiortaich. Bha iad dèidheil air feòil an t-sùlaire nuair a bha an t-eun aig inbhe, agus a-rithist fad ’s a bha e fhathast na ghuga air a chòmhdach anns a’ chlòimh-iteach. Bha annlan aca ris an canadh iad giaban. B’ e sin saill nam fulmairean ’s nan gugachan air a leaghadh agus air a gleidheadh ann an goile an t-sùlaire. Bhiodh ola a’ ghiabain aca ga h-ithe le brochan agus le aran, dìreach mar a bhiodh ìm aig sluagh ann am badan eile.

Bha am buthaigire measail leis na Hiortaich, mar a tha e fhathast le luchd-iasgaich ann an Nirribhidh*. Ged a bha iomadh bliadhna bho bha Niall MacGhillIosa air cùl a chur ri Hiort, bheireadh iomradh air feòil a’ bhuthaigire sàl bho fhiaclan. O chionn beagan bhliadhnachan shuidh Niall (nach maireann) còmhla ri Gàidheil eile aig bòrd a bha air ullachadh le truinnsearan a bha cnuaiceach le brot, muilt-fheoil agus buntàta, agus thuirt e às a’ ghuth-thàmh, “Nam biodh buthaigire agad dhomh an-dràsd’, ’s e air a ròstadh os cionn teine mònadh, dh’fhaodadh tu gach mileag eile a tha air mo bheulaibh a thogail bhuam!”

Ged a chaochail innis, cha do chaochail àbhaist!

San t-samhradh tha na bearraidhean air Boraraigh, Stac an Armainn, Stac Lì agus na h-eileanan beaga eile mun cuairt air an còmhdach le èoin mhara. Bho astar, ’s ann a tha iad coltach ri beanntan air an còmhdach le sneachda. Tha nid nan sùlairean agus nan eun eile cho faisg air a chèile ’s nach eil e comasach do dhuine coiseachd eatarra gun na h-èoin-ghurach air gach taobh grèim a ghabhail air a chuid aodaich. Mar as trice, suidhidh na h-èoin-ghurach air na h-uighean gun snaoidheadh. ’S lugha orra na h-uighean fhoillseachadh, eadhon ged a bhiodh iad a’ faireachadh gu bheil am beatha ann an cunnart. ’S e an t-adhbhar a tha air sin nach fhada a bhios nead lomnochd gus am bi i air a creachadh aig faoileagan.

Tha an sùlaire a’ tadhal Hiort bhon Ghearran chun an Dàmhair. Cho luath ’s a ruigeas e, tha e a’ toiseachadh ag ullachadh na nid. A rèir an Urr. Coinneach MacAmhlaigh, a thadhail Hiort anns a’ bhliadhna 1759, tha an sùlaire gu math mèirleach fhad ’s a tha e ag ullachadh na nid. Chunnaic esan iomadach nead air a dèanamh leis a h-uile seòrsa rud a tha e comasach dhan t-sùlaire a ghiùlain air iteig – feur, feamainn, slisneagan fiodha, luideagan agus rudan nach eil idir rim faotainn air Hiort.

Chionn ’s gu bheil an treubh cho lìonmhor, tha e duilich dhaibh uile àirnean fhaighinn airson na nid. Mar thoradh air sin, tha iad daonnan a’ feuchainn ri cuid càch-a-chèile a ghoid. Nuair a chì sùlaire a nàbaidh a’ fàgail na somaig gun sùil-bheachd fhàgail oirre, tiotaidh e a-null agus bheir e làn a ghuib às an tughadh. Mar gum biodh a chogais air a buaireadh, an àite na choisinn e a chàradh na shomag fhèin, èiridh e air iteig agus cuiridh e cuairt a-mach dhan chuan. Mura cur a nàbaidh umhail gu bheil cuideigin air a bhith a’ creachadh a nid, tillidh am mèirleach dhachaigh leis an eallach, gun eun eile casaid a chuir air. Paisgidh e a sgiathan agus tòisichidh e a’ trusadh nan àirnean ùra am broinn a dhachaigh fhèin, gun leigeil air nach eil e air an cosnadh an tìrean cèine!

B’ e an làmhaidh (an coltraiche) a’ chiad eun-praise a thilleadh gu Hiort an dèidh na Callainn. Thigeadh e anns a’ Ghearran, ann an ‘Caol an Earraich’. Faodar a bhith cinnteach gum biodh na Hiortaich a’ cumail sùil air na cladaichean eadhon anns an aimsir bu bhuirbe. Nuair a mhothaicheadh na seòid gu robh sgann dhen làmhaidh air na spiorsan àbhaisteach anns na geodhaichean a ruighinn, thigeadh iad dhachaigh chun nan teaghlaichean le cealla-ghlòir, ag innse gu robh aca ri tòiseachadh ag ullachadh airson na h-eunachd. Bu mhòr an greadhnachas a bhiodh air an eilean an latha sin.

’S iongantach an dòigh a bha aig na Hiortaich air an làmhaidh a ghlacadh. Bha na sreapadairean a b’ fhearr air an roinn nan sgiobaidh, agus chromadh iad sin gu h-èasgaidh, air aodannan nam bearraidhean, ’s iad crochaichte air loin. Aig ìre àraid os cionn na mara tha na spiorsan air am bi na làmhaidhean a’ gabhail fois air an oidhche. ’S ann aig an ìre sin cuideachd a ghabhadh na sreapadairean fois air an fhionnaraidh. Bhiodh iad còmhdaichte ann an aodach dorch, agus bha brèid de dh’anart geal aig a h-uile fear crochaichte mu


* O chionn beagan bhliadhnachan, chunnacas iasgairean a’ reic bucais bhuthaigirean, còmhla ri bucais adagan, chuiteagan is eile, aig baile-puirt Bhergen.

[TD 57]

[Bòrd fiosrachaidh]
MIOSACHAN NA H-EUNACHD

AN SULAIRE
An Gearran – Tillidh e gu Hiort aig meadhan a’ Ghearrain.
Am Màrt – Am meadhan a’ Mhàirt tòisichidh an eunachd le marbhadh an t-sùlaire. Air an sgoltadh air fad an droma, agus air an nighe ann an sàl, dheigheadh na closaichean a chàradh anns na cleitean — deagh bhiadh rè iomadh seachdain.
A’ Mhàigh – Meadhan Màigh gu toiseach Iuchair dheigheadh a’ chlann-nighean a thional uighean air Stac an Armainn agus air Boraraigh. Tha e air a ràdh gum biodh cuid dhe na h-uighean gu math lobht mus deigheadh an ithe.
An t-Og-mhìos – Beiridh an sùlaire an dàrna cur uighean ma chailleas e a’ chiad fhear.
An Lùnasdal – GUGACHAN A’ chiad àl ghugachan deiseil airson am marbhadh air Boraraigh.
An t-Sultain – Air Stac Lì a’ marbhadh nan gugachan.
An t-Samhain – An dàrna h-àl ghugachan deiseil airson am marbhadh air Boraraigh.
An Dàmhair – Cuiridh an sùlaire cùl ri Hiort.

AM FULMAIR
A’ Mhàigh – Aon ugh anns a’ Mhàigh.
An Lùnasdal – San Lùnasdal tha isean an fhulmair deiseil airson a mharbhadh.
An Dàmhair – San Damhair tillidh e dhan chuan.

AM BUTHAIGIRE
Am Màrt – Tillidh e seo às a’ chuan am meadhan a’ Mhàirt. Thathar a’ meas gu robh còrr air millean dhiubh air Hiort nuair a bha an sluagh air an eilean. Chan eil leth sin ann an-diugh.
An t-Og-mhìos – Marbhadh nam buthaigirean anns an Og-mhìos agus an Iuchar.

AN LAMHAIDH
An Gearran – Anns a’ Ghearran thig an làmhaidh air ais chun an eilein. Ghlacadh e seo anns an fhionnaraidh agus air an oidhche.

[TD 58]

[Dealbh]
A’ roinn torradh na h-eunachd — còrr air mìle fulmair

a mhuineal. Fad na h-oidhche, agus gus an tigeadh an latha geal, bhiodh na làmhaidhean a’ dèanamh iteagan a-mach ’s a-steach bho aodann na creige. Gu mì-shealbhach do chuid aca, bha iad uaireannan a’ gabhail nam brèidean anairt ann an riochd spiorsan. ’S beag a bha fhios aca gu robh dà chròg mhòr thapaidh gam feitheamh air chùl gach brèid! Dhìreadh na sgiobaidh às na bearraidhean cho luath ’s bu lèir dhaibh. Gu h-àrd, bha na mnathan, na bodaich ’s a’ chlann gam feitheamh, deiseil airson na h-eòin a spìonadh ’s a sgoltadh. Latha mòr a bh’ ann, Latha Toiseach Eunachd.

A rèir MhicAmhlaigh, a bha air an eilean o chionn còrr air dà cheud bliadhna, cha b’ e fulmair an t-ainm a bha aig na Hiortaich air an eun seo ach tulmair. Anns na h-eileanan eile, tha e aithnichte an-diugh air ainmean eile cuideachd — cearc-mhara, eun-crom agus mulcaire. Ach ’s e fulmair fhèin an t-ainm as cumanta.

Bha bodach toinisgeil ann a thuirt ri Mgr. MacAmhlaigh, “’S cinnteach nach eil àite eile air an t-saoghal far a bheil rud a tha cho goireasach dhan t-sluagh ’s a tha an tulmair dhuinne. Tha an tulmair gar leasachadh le ola dhan lampa, clòimh-iteach dhan leabaidh, ungaidhean airson ar cuid lotan a shlànachadh, am biadh as blasda dha ar teaghlaichean, agus iomadh nì subhailceach eile. Nan seachnadh an tulmair Hiort, cha b’ fhada a mhaireadh an sluagh air an eilean.”

[TD 59]

Chan eil am fulmair a’ breith ach aon ugh. Tha e dualtach air cùl a chur ris an nead ma làimhsicheas duine an t-ugh. Air an adhbhar sin, cha robh e ceadaichte do dhuine an nead eadhon a thadhal.

Bha na creagan air an roinn am measg nan teaghlaichean, dìreach mar a tha am fearann àitich air a roinn am measg theaghlaichean air feadh na Gàidhealtachd.

Cha robh na Hiortaich a’ gabhail ùghdarras air an cuibhreann fhèin dhe na creagan gus an robh isean an fhulmair air a thighinn gu ìre. Bha sin aig Lùnasdal.

Tha an dòigh a tha aig an fhulmair air e fhèin a dhìon gu math neònach. Nuair a chì e coigreach a’ tarraing dlùth air, sgeithidh e steall mhòr ola a-mach às a ghoile na choinneimh. Dh’fheumadh an sreapadair a bhith gu math faicilleach, no gheibheadh e an sruth sin an clàr an aodainn agus chuireadh sin a bheatha ann an cunnart. Bha ola an fhulmair prìseil leis na Hiortaich, agus bha iad gu math ealanta air an t-eun a mharbhadh mus fhaigheadh e air an ola a sgeith. Tha e air a ràdh gu bheil suas ri pinnt ann an goile an fhulmair aig Lùnasdal.

O chionn dà cheud bliadhna, bha sluagh Hiort a’ sailleadh dà bharaille dheug dhen fhulmair san fhoghar. Bhiodh a h-uile teaghlach gu dian ag obair air an fhulmair airson a bhith cinnteach nach biodh an t-acras orra fad nam mìosan dubha. Fad ’s a bhiodh na fir a’ spìonadh ’s a’ sgoltadh, bhiodh na mnathan faisg air làimh le cuinneagan a’ tional na h-ola. Goirid an dèidh dhan fhulmair a bhith air a mharbhadh, chrochadh na mnathan e ’s a cheann ri làr. Fad ’s a bha an t-eun fhathast blàth, shruthadh an ola às a chuinnlean.

Bho chaidh Hiort fhàsachadh anns a’ bhliadhna 1930, tha am fulmair air fàs lionmhor air cladaichean Leòdhais. Ron Dàrna Cogadh Mòr ’s gann gu robh gin a’ neadachadh eadar Tolstadh bho Thuath agus fearann nan Loch. Tha iad a-nis a’ neadachadh anns an Rubha, chan ann a-mhàin anns na geodhaichean ach cuideachd ann an seann thobhtaichean.

Ann an Hiort ’s e droch chomharra a bh’ ann nuair a thigeadh na faoileagan a laighe faisg air na taighean. Bha na Hiortaich a’ creidsinn nach b’ fhada an dèidh sin gus an tigeadh naidheachd bàis. Bha eagal aca gu h-àraid ron fhitheach, aig an robh an dà shealladh. Bhiodh seanfhacal aca: “Nach bochd nach robh ro-fhiosrachadh an fhithich agam.”

Cha robh ann an eunachd nam buthaigirean ach obair bhoireannach! Tha an t-eun sin a’ neadachadh ann an tuill anns an talamh. Cha robh aig bean an taighe agus caileagan an teaghlaich ach ri siubhal astar beag bhon dachaigh gus an ruigeadh iad tuill nam buthaigirean. Bha coin Hiort anabarrach ealanta air na bùthaigirean a chur às na tuill agus an glacadh. Cha robh feum air hypermarket.

Ithidh an t-acras rud sam bith! Cha dhiùltadh eileanach sam bith glaim de dh’fheòil sgairbh no de dh’fheòil cailliche duibh. Bha an gearra-bhall cho mòr ri gèadh agus bhiodh e uaireannan a’ neadachadh air Hiort. Cha bhiodh e a’ breith ach aon ugh, ach bha e sin gu math mòr. Chionn ’s nach robh an gearra-bhall comasach air sgiathalaich, bha e furasda a ghlacadh. Aig toiseach na naodhamh linn deug, thàinig e dhan fhasan a bhith tional nan uighean aige agus a’ cur nan itean aige ann an adan. Chunnacas an gearra-bhall mu dheireadh beagan ro 1850.

Bha an tulaidheag (an fharspag)* air leth gràineil leotha, chionn ’s gu bheil i cho cìocrach air uighean agus àil. Nuair a thigeadh tulaidheag faisg air caoraich no crodh, ruitheadh na Hiortaich ag èigheach ’s a’ smèideadh gus an èireadh i air iteig. Chuireadh iad am beatha ann an cunnart airson nead na tulaidheig a chreachadh no, nam biodh e idir nan cumhachd, grèim fhaighinn air an eun fhèin. Nam faigheadh iad chun na nid, leigeadh iad am biadh às an ugh. ’S iomadh eun gurach de threubh nan tulaidheag a chaith an samhradh na shuidhe air sligean falamh! Bha na Hiortaich a’ meas nach itheadh ugh na tulaidheig ach uilebheist! Nuair a gheibheadh na fir grèim air an eun nimheil seo, chuireadh iad a h-uile ceusadh air. Chuireadh iad às na sùilean; cheangaileadh iad a sgiathan ri chèile; agus an uair sin chuireadh iad e air seòladh air a’ chuan.

’S e an ruiteag an seòrsa as lugha de dh’fhaoileag a tha ann a Hiort. Tha a glagadaich agus a sgiamhail coltach ri ceala-ghlòir chloinne, fuaim àghmhor air feasgar ciùin samhraidh.

Tha an sgràbaire cumanta timcheall air Hiort anns an Og-mhìos. Tha e a’ neadachadh air Tristan da Cunha agus a’ dol air chuairt anns a’ Chuan Siar — ann am Breatainn ann an àitichean iomallach eadar Sealtainn agus Eileanan Scilly.

Tha an dreathan-donn Hiortach nas motha na an dreathan-donn a chithear air tìr-mòr. San t-samhradh tha a cheileirich ri chluinntinn ann an àitichean fasgach air feadh an eilein.


* Tha am facal seo air a litreachadh tuliac aig A.R. Forbes (Gaelic Names of Beasts, Birds, Fishes etc) aig an Urr. C. MacAmhlaigh (History of St. Kilda, 1764). ’S math dh’fhaodte nach eil an seo ach dòigh annasach a bha aig na seann Hiortaich air an fhaoileag fhuaimneachadh – an t-fhaoileag; ’s mar an ceudna airson am fulmair, an t-fhulmair (an tulmair).

[TD 60]

28 Eug an Cois na h-Eunachd: Deich Marbhrainn

Anns an tiomnadh a dh’fhàg an t-Urr. Niall MacCoinnich (Urr. N. MacC.), a bha air a bhith na mhinistear air Hiort ann am meadhan na naodhamh linn deug, bha faisg air fichead pìos bàrdachd. B’ e marbhrainn a’ mhòr-chuid dhen sin, cuid mhath dhiubh a’ caoidh chàirdean a bha air am beatha a chall ag eunachd.

’S gann pìos bàrdachd am measg nam marbhrann Hiortach a chanadh duine a tha fìor mhath. Dh’aindeoin sin, tha sreath an siud ’s an seo a tha a’ glacadh a’ bhròin ’s na deuchainn a bha a’ gabhail grèim air an t-sluaigh nuair a dheigheadh fear no bean no pàisde ‘leatha’. Bhàrr air sin, tha dìleab an Urr. MhicCoinnich a’ toirt dhuinn cunntas air facail Hiortach a bha annasach am badan eile, agus tha e eadhon air oidhirp a dhèanamh an siud ’s an seo air an dòigh a bha aca air facail fhuaimneachadh fhàgail againn. Tha seo ri fhaicinn anns na deich marbhrainn a leanas.

a) Dha Mo Chuileana Gaolach

Chaidh an t-òran seo a dhèanamh le Mairead nighean Ruairidh Mhòir, a chaill a companach ’s a bràthair còmhla, ’s iad ag eunachd.

Bheir mi toiseach mo thuiridh
Dha mo chuileana gaolach –
An dithis bha tapaidh,
’S a bha air leacaig nan sìneadh.

Chan e clann rinn mi fhàgail
Ach fir dhàicheil dheas, dhìreach,
Gu ma geal a gheibh an anam
Ann an gleannan na saorsa.

Fhir nach d’ bhagair mo bhualadh,
’S nach d’ chuir gruaimean air m’ inntinn,
Dh’aithnichinn t’ iomram air bàta
Tighinn far thonnan a’ chaolais.

Ga h-iomradh ’s ga h-èigheach,
’S tu bu bhinn leam bhith ’g èisdeachd;
’S mòr an teist aig an tuath ort,
’S bu tu ruagair nan caorach.

Dh’aithnichinn bris-cheum do choise,
’S bu leat an toiseach a dhèanamh,
Gun luaidh air m’ òganach tapaidh –
B’ e fàth nan creach thu bhith dhìth oirnn.

Chaill mo mhàthair a fradharc
’S chaidh a roghainn a dhìth oirr’;
Chuir thu maill air a h-astar
’S cha dìrich cas-bheinn an fhraoich i.

b) Bàrdachd Bantrach Shomhairle

Chaidh Somhairle agus an nighean aige a mach chon nan creagan an coinneamh an làmhaidh. Fhad ’s a bha iad a’ sreap, thàinig bàirlinn a dh’fhalbh leotha, agus chan fhacas iad a chaoidh tuilleadh. Seo pìos dhen bhàrdachd a rinn bantrach Shomhairle, mar a bha e aig an Urr. MacCoinnich.

’S goirt a dh’fhairich mi bhliadhna,
’S cha b’ e biadh a bha ’n aire orm;
Cha b ’e crodh air na blàraibh,
Ged a dhràbhadh iad seachad;
Ach mi bhith ’g amharc, ’s gur cruaidh,
Far na sguabadh a-mach sibh;
Ach gur muladach tha mi
Ann am àros, ’s tha sac orm,
’S gu bheil mise fo mhì-ghean
’S mi dìreadh na cas-bheinn.

Chaill an aona bhoireannach an dàrna companach a bh’ aice. A-rèir an Urr. MhicCoinnich, chaidh a bhàthadh anns an loch* fhad ’s a bha e a’ feuchainn ri faighinn gu tìr nuair a bha droch mhuir air a’ chladach.

’S tric mi ’g amharc gach là,
A rùin, an roilig do bhàis –
’S ann a-muigh air an tràigh
Chaidh an cunnart oirbh.


*Bàgh a’ Bhaile

[TD 61]

Thu bhith muigh gu fliuch fuar
Ann an iomall a’ chuain,
’S gun ann ad fhàrdaich, a luaidh,
A’ fuireachd ort.

Do chlann bheag air mo sgàth
’S nach urr’ iad do stàth –
Bhith gan iomain gu càch
Gur duilich leam.

Cò sheall anns a’ ghrèin
No cheangail orra brèid
Nach bitheadh mo sgeula-sa
Duilich leo?

Bhith faicinn an t-sliochd
Rinn i àrach fo crios
Aig tè eile gun mheas
Gur duilich leath’.

Làmh dhèanamh an stàth,
Thoirt an fhraoich chum an làir,
Cha bhiodh tu ad thàmh
’S cha b’ fhurasd’ leat.

Ormsa thàinig a’ chlaoidh,
’S cha b’ e roinn chur am mhaoin
Seo tha mise ga caoidh
Gu muladach.

c) Oran Màiri Nic Shomhairle

Rinneadh an t-òran seo nuair a chuala Màiri gu robh a companach ‘air a dhol leatha’ a’ sireadh an làmhaidh.

’S tric mi ’g amharc, ’s gur cruaidh leam,
Far na sguabadh a-mach thu –
Far na choinnich an t-aog thu
’S nach do dh’fhaod thu thighinn dhachaigh.

Chaidh mi ’n iomall nan càirdean
’S tha mis’ an dràsd’ gun chùl-taice:
’S gur mairg nì bun às an t-saoghal,
Ged chinneadh caoraich is mairt leis.

B’ fheàrr bhith tric air na glùinibh
Gul an ùrnaigh bheir ceart leis
Na bhith le moit no le àrdan –
Chuir Dia mu làr e, ’s bu cheart sin.

Fhuair mi roimhe ’n tùs m’ òige
Am fleasgach còir a bha tapaidh;
Is o nach b’ airidh mi fèin air,
Thug Mac Dhè uam e dhachaigh.

d) Call na h-Inghinn

Bàrdachd a rinn athair nuair a chaochail an nighean aige.

Chan e uisge nan gleannta
Dh’fhàg mo cheann-sa cho tinn
Ach na thriall uam dhachaigh
Air an astar nach till.

Ged bhiodh fuachd ann is frasan,
Cha ruig thu fasgadh mo thaoibh;
Seachd beannachd do mhàthar
Gad chumail sàmhach, a laoigh.

e) Goirt Mo Thuireadh

Rinn bantrach an marbhrann seo an dèidh dhan duine aice a bheatha a chall ag eunachd.

Ach, Righ, ’s goirt mo thuireadh –
Ged ’s goirt, ’s èiginn dhomh fhulang,
Ged dh’fhalbh mo chraobh mhullaich fèin.

[TD 62]

Thug siud leagail air m’ inntinn
’S chaidh mo bheadradh a dhìth orm;
’S truime m’ inntinn na pìob chaidh gun ghleus.

Is nach mi bh’ air do chùlaibh
An uair dh’fhàillig do dhùirn thu,
As acfhainn làn lùiths bhith ad dhèidh.

’S mi chuireadh ri t’fhasdadh
No dhìobradh mo phearsa,
Is cha bhiodh deò neairt agam fèin.

Na h-earb (creid) à gaol an fhir-phòsda;
Ach dealachadh cho òg rinn
Mo chridhe leònadh gu m’ eug.

Ge nach b’ àrd thu on talamh,
Bu docha leam na fear-bail’ thu,
Ged bhitheadh tu falamh o sprèidh.

Ge nach b’ chraobh a bha àrd thu,
Bu chraobh mhath a chum stàth thu –
Dh’aithnichinn thu a gàrradh leat fèin.

Gur fliuch cluasag mo leapa
An dèidh mo chur ’s mi tighinn dachaigh –
’S iomadh tè bha na dalta dhomh fèin.

f) Bàrdachd Màthar a Chaill a Mac san Dùn

Chaidh dithis, athair agus mac, chon an Dùin air earrach a ghlacadh làmhaidh. Chaidh am mac gu h-ìosal anns a’ bhearradh agus athair air ceann an lon gu h-àrd. Seach gu robh an lon ga chuingealachadh, chur am mac dheth an dul a bha timcheall a bhroillich. Thàinig sgaoth dhen lamhaidh a-steach chon na creige agus thòisich am mac gan glacadh. Gu mì-shealbhach, leis an spàrdanaich ’s a’ chlisgeadh a bha air am measg nan eun, nach ann a thuit e an comhair a bheòil dhan fhairge. Bha athair ga fhaicinn anns na tuinn a’ feuchainn ri e fhèin a theàrnadh gus na dhìobair e agus gus an deach e fodha. Rinn màthair a’ ghille a’ bhàrdachd seo.

Mi gun suigeart ’s mi gun sòlas
’S mo leanabh uam feadh na gòlaibh*
Ach tha mo dhùil an Rìgh an Domhain
Gun d’ ghlac do Mhaighstir còir ort,
Mur do phill do pheacadh mòr thu
Mo cheist a’ ghruaidh a bha bòidheach
Gus na rinn an t-aog do leònadh;
Dh’fhàg thu t’ athair dubhach brònach,
Cha dìrich cas-bheinn an fheòir e;
Ach ged ’s mise dh’àraich òg thu,
’S i tha truagh dheth do bhean-phòsda –
Dh’aithnichinn t’ fheannag, ’s cha bhiodh sgòd oirr’.

g) Marbhrainn le Anna Mhaol Dòmhnaich

Am measg sgrìobhaidhean an Urr. N. MhicCoinnich bha duilleagan ann an làmh-sgrìobhaidh neach eile. Seo mar a bha orra, ach gun deach an litreachadh atharrachadh gu modhan ar latha fhìn;

“Rinneadh am marbhrann seo le boireannach àraidh a bha san àit’, dam b’ ainm Anna nighean Mhaol Dòmhnaich da bràthair is da dithis mhac.”

Bidh mo bhràthair air thùs –
Gum bu chomain siud dhuinn,
Gum bu shilteach do shùil mu m’ chràdh.

Dè, cha deach mi a-steach,
’S ann, a ghaoil, na do theach
On là thugadh thu mach às marbh.

Mi mam Dhòmhnall ùr òg,
Bheathaich mi thu glè òg,
Gur e Ruairidh thug bròn seach càch.

Gura mis’ th’ air mo chlisgeadh
’S mi ri leughadh do litreach;
Gad a ghlèidh mi mo ghibhtean,
Fhuair mi fios air a’ bhròn.

Tha mo cheist an t-òg spèiseil –
Cha do rinn thu riamh eucoir;
Bu tu beannachd nam feumach
A rèir ’s na bha d’ phoc.

Tha mo cheist an t-òg fearail;
’S tric a fhuair mi a cheanal
Agus seudan gun d’ cheannaich
On fhear tha Shìol Leòid.


* na tonnan

[TD 63]

Cò bhean no cò mhàthair
Rinn gillean riamh àrach
Nach creid mar a tha mi,
’S mi air fàgail mo dheò.

Rinneadh am marbhrann seo leis a’ bhoireannach cheudna dhan aon fhear.

Tha mo cheist an Leòdach
Gu math dhan tig a’ chòta –
Na fhuair mi dha do shòlas
Na adhbhar-bròin domh ’n tràth seo.

Làmh gheal bu mhath gu sgrìobhadh,
Gum b’ alainn anns an ruidhl’ thu;
’N àm tarraing dhut na fìdhle,
Cò ’n t-aon neach bheireadh bàrr ort?

Gur mis’ a’ mhàthair mhuladach,
’N còmhnaidh ris an turraban,
Smuaineachadh air m’ uireasaibh –
Thuit buileach orm an gàrradh.

Cha ghàrradh a rinn clachairean
Dh’aireamh mi san fhacal ud
Ach ailleachd nam fear maiseach
Chuir mi ’n tasgadh uam an càradh.

h) Oran Caitrìon’ Oig

Cha d’fhuair an t-Urr. MacCoinnich ach beagan dhen òran sa, a rinn ‘Catrìon Og’ air Hiort, a rèir cunntais timcheall air 1780.

Is olc leam mar thachair,
Cèile mo leapa…
Air a ghlasadh gun airidh (?)
Their gach tè rinn mo ruigheachd
Gur ro righinn leam fèin t’ èirigh;
Cha… fhada is tha mi
Am laigh an taobh an taighe gun èirigh.

Cha dèan leighean dlan mi,
Ged bhiodh làmh rium na ceudan
’S ann tha m’ dhùil ri dhol dhachaigh
Gu maitheanas an Dè mhòir.
’S gur truagh nach taitneach mo bheus riut;
Cha téid air fhalach an cùil mi,
Is mo dhroch cùis dhomh ga stèidheadh

[Dealbh]
Ribe a bhiodh aca na laighe air a’ chreig

[TD 64]

29 Sgoth agus Geingeach

(Sgeulachd mar gum biodh i air a h-innse leis a’ gheingeach, 1759)

Rinn sinn air an Stac Bhiorach leis an sgoth. Latha breàgha samhraidh a bh’ ann ’s cha robh ach beagan gluasaid anns a’ mhuir. Riamh bho chaidh mi gu muir an toiseach nam ghiullan, bha mi togte ri faighinn nam gheingeach. B’ e siud an latha a thuirt Lachlann Mòr rium gu robh na balaich uile airson mi uallach a’ gheingich a ghabhail. Bha àite-suidhe a’ gheingich ann an sgruig-thoisich na sgoth, agus b’ ann an sin a ghabh mise m’ àite air an turas chun na Staca Bioraich. Nuair a bha sinn mu chairteal a’ mhìle bhon Stac, chuir mi dhìom gach nì aodaich a bhiodh dualtach air maill a chur orm, gus an robh mi lomnochd ach gu robh mo phlaide mu mo chruachainnean. An uair sin cheangail mi aona cheann na loin fo m’ achlaisean agus an ceann eile mun tobht. Ged a bha am muir sàmhach, bha bonn math a-staigh ris an Stac. Dh’iomair sinn an sgoth a-steach gus an robh i leth-ràimh air falbh bho na carraichean. Dhìrich mise gus an robh mi nam thurraban air beul na sgoth. Bha an sgruig ag èirigh ’s a’ tuiteam mu chòig troighean leis an fhairge. Nuair a bha i aig iomall a h-àirde, leum mi. Ged a fhuair mi mo chrògan air carragh, cha d’fhuair mi air mo ghrèim a chumail, agus chaidh mo shlugadh anns an fhairge. Nuair a thog mi ceann, bha mi fichead slat air falbh bhon Stac Bhiorach agus mo bhràthair Iain agus Lachlann Mòr gam shlaodadh air an lon gu taobh na sgoth. Cha b’ ann gu gul a chaidh mo bhocadh dhan sgiobadh! Chaidh mo thogail dhan tuim agus, nuair a fhuair mi air m’ anail a leigeil, chuireadh an sgoth air ais ’s a cuinnlean ris an Stac. Trì tursan chaidh mo bhocadh, ’s mo chàirdean a’ magadh orm nach robh de spionnadh annam na chuireadh “grèim a’ chait” air a’ chreig!

“Abair thusa geingeach,” dh’èigheadh mo bhràthair, “a tha cur eagal air cuilean an ròin le chuid blianaich!”

“Deagh iorrach cuain!” fhreagradh Dòmhnall Beag.

Lachadh iad uile fhad ’s a bha mise strì ri ceàird a’ gheingich ionnsachadh! Ach mu dheireadh, fhuair mi “grèim a’ chait” air an Stac. Chuir mi dul dhen lon air sgiobhan creige, agus ann an tiotadh leum triùir air tìr ’s an lon a’ cumail taca riutha.

Mar a thurchair, ’s ann à Tìr-Mòr — à Aird nam Murchan — a bha aon dhen luchd-iomraidh. Ged nach robh an coigreach air dòigh sam bith gealtach, feumaidh mi ràdh nach robh e idir dòigheil gar faicinn a’ dìreadh na Staca. Chùm e ag èigheach comhairle rinn. Bha sin cho èigneach leinn a bhith ga chluinntinn ’s gum b’ fheudar dhomh a chasg.

Tha an Stac Bhiorach mu dhà fhichead troigh a dh’àird, gu math cas, sleamhainn na mullach. Dhìrich mise gu mullach ro chàch agus chuidich mi na seòid a bha fodham. Nuair a bha sinn uile air cabhsair rèidh, thug sinn sùil air an stòras a bha mun cuairt oirnn. Chan eil na h-eòin mhara a tha a’ neadachadh air eileanan Hiort a’ breith ach aona ugh. Ma thèid an nead a chreachadh, beiridh an t-eun ugh eile, agus a-rithist an treas ugh. Tha a h-uile eun ach an tulmair ag àlachadh air an dòigh sin. Ma thèid nead an tulmair a chreachadh, chan eil e comasach dha idir ugh ùr a bhreith. Caithidh e an samhradh seasg, a’ gur ’s a’ caoidh nach eil ugh aige air an suidh e.

Air mullach na Staca bha na nid cho pailt ’s gu robh e duilich dhuinn ceum a thoirt gun seasamh air ugh no eun. Thog sinn ceithir dusan fichead ugh, agus leig sinn sin sìos ann am màileidean air ceann na loin. B’ uailleil sinn a’ tuirling, gu h-àraid mi fhìn ’s mi air mo chiad chosnadh a dhèanamh ann an làthair coigrich, ’s mi nam gheingeach. B’ e siud a’ bhliadhna 1758.

Anns an ath bhliadhna, air an t-siathamh latha deug dhen Dàmhair, chaidh sinn leis an sgoth gu Boraraigh. Bha trì duine deug againn air bòrd, agus chuir sinn ochdnar dhiubh sin air tìr airson eunachd ghucachan. Air an t-slighe air ais, dh’èirich droch ghaoth bhon ear-dheas agus thog sinn fasgadh ris na creagan àrda a tha gu an iar air Conachar. Lean an stoirm fad an latha agus fad na h-oidhche. Nuair a thàinig a’ mhadainn, chunna sinn an cunnart anns an robh sinn. Bha an cuan na chorraich gheal agus, ged a bha sinn a-staigh ri fearann far nach robh neart na gaoithe a’ ruighinn oirnn, bha onfhadh na fairge a’ bagairt oirnn agus bha an t-acras gar tolladh. Dh’fheuch sinn ri iomradh gu an ear aig meadhan-latha, ach bha na tuinn a’ briseadh mun sgoth agus thill sinn ri fasgadh. Fad thrì latha agus thrì oidhche bha sinn an sin anns a’ ghàbhadh a’ cumail ceann na sgoth ris an riadal, agus sinn air ar leitheadh le dìth bìdh, le dìth cadail agus leis an fhuachd.

Air a’ cheathramh latha, gun chomharradh gu robh fèath a’ dol a thighinn, thog sinn oirnn gu Bàgh a’ Bhaile. Cho luath ’s a thog sinn Rubha Ghil, bhuaileadh sinn le corraich gaoith is fairge. Fhad ’s a bha seisear ag iomradh bha triùir a’ taomadh, ach beagan air bheagan fhuaireadh air an sgoth a chur gu Bàgh a’ Bhaile.

[TD 65]

Nuair a bha sinn air sin a dhèanamh, dhùmhlaich na neòil agus thàinig a’ ghaoth a-steach gu an ear. Bha na tuinn an uair sin a’ beucail rinn bho ar deireadh ’s gar putadh a-steach chun a’ chladaich. Chunna sinn na teaghlaichean a’ cothachadh an aghaidh an stoirm sìos na lotaichean. Mhisnich sin sinn, ach cha do chuir e idir às ar sealladh an cunnart anns an robh sinn. Bha na tuinn a’ dìreadh eadar sinn ’s na taighean nam moigh gheal.

Rinn sinn air an Dìollaid, a’ coimhead airson àite far am faigheadh sinn gu tìr. ’S e creag mhòr shleamhainn ghlas a th’ anns an Dìollaid, ’s i a’ tuiteam air a slinn chun na mara. ’S ann an sin a bha an laimrig air a bhith againn bho chian, ach leis an stoirm cho colaisdeach ’s a bha i, cha robh rian againn an sgoth a chur rithe. Chuir sinn an sgoth timcheall sa ghaoith gus an robh a deireadh ris a’ chladach, agus leig sinn às a’ chiste chuilc a bh’ againn airson acair.

Ged a their na Goill gur e acair iarainn as seasmhaiche ’s as greimeanta, tha a’ chiste chuilc ’s i taosgach le umagan cloich a cheart cho greimeanta ann an grunnd creagach, ged a tha i gu math duilich a làimhseachadh ann an sruth. Co-dhiù, b’ e a’ chiste chuilc a bha air a bhith againn bho thùs ann a Hiort, agus bha e nar dualchas a bhith leantainn gu dlùth ri nòsan ar sinnsearachd!

Dh’èirich is thuit sinn anns na tuinn air dhòigh ’s gu robh deich aitheamh dhen chàball ris eadar na làdaich, agus gun ach mu dhà shlat dheth ri fhaicinn nuair a bha an sgoth ann am bàrr na stuaigh. Bha sinn an sin airson còig uairean a thìde, am marcan-sìona agus an t-uisge air drùdhadh tro ar cuid aodaich chun a’ chraicinn, sinn air chrith leis an fhuachd agus sinn fad an t-siubhail leis an eagal gu sluigeadh an fhairge an sgoth ’s na bh’ againn air bòrd innte.

Mu dheireadh, thòisich na speuran a’ dùmhlachadh buileach dorch, agus, ged nach robh sinn air grian fhaicinn airson ceithir latha, thug sinn mun airidh gu robh an latha a’ ciaradh. Thuirt Niall Mòr, ’s e ag èirigh air a chasan, “A bhalachaibh, tha sinn air a bhith anns an tabhoinn airson ceithir latha, ’s ma dh’fhuiricheas sinn innte airson aon oidhche eile ’s iongantach gu faic duin’ againn a’ mhadainn!”

Dh’aontaich sinn uile gum biodh e glic dhuinn càball na h-acrach a ghearradh agus dèanamh air a’ chladach gainmhich a tha beagan gu deas air an Dìollaid. Ged a bha snagardaich air m’ fhiaclan, chuir mi dhìom mo thrusgan agus cheangail mi an lon fo m’ achlaisean mar a b’ iomchaidh. Ruith an sgoth ron fhairge, ’s na seòid ga cumail gu deas leis an iomradh. Chualas Dòmhnall Beag air an fhalmadair ’s e ag ùrnaigh.

Tha dòigh shònraichte aig sluagh an eilein air eathraichean a chuideachadh à cogadh mara, agus tha iomadach maraiche air teàrnadh às a’ chunnart tro ìnnleachdas nan Hiortach. Tha an sluagh gan roinn fhèin nan dà bhuidheann — na bodaich, na mnathan ’s a’ chlann air an dàrna làimh, agus na fir ’s na brogaich air an làimh eile. Tha na fir gan òrdachadh fhèin nan sreath aig beul na mara, is an dithis as tapaidhe ’s as calma nan cuirp ullaichte airson coiseachd dhan mhuir an coinneimh na sgoth, grèim teann aig gach fear air an iorrach a tha air a bheulaibh ’s a ghàirdeanan paisgte mu a mheadhan. Anns an dòigh sin, tha e mar gum biodh slabhraidh fhireannach ga cur eadar tìr agus an t-soitheach a th’ anns a’ ghàbhadh. Nuair a rachadh an sgoth Hiortach dhan t-suidheachadh sin, bhathas a’ cur dà ròpa aiste. Bha aona ròpa ga chur às an toiseach gu na fir threuna. Cho luath ’s a ghabhadh dèanamh, bha ròpa eile ga chur mu dheireadh na sgoth, agus bha sin a’ dol chun an t-sluaigh a bha air talamh tioram. Chan fhacas a-riamh soitheach ga call bho gheibheadh mnathan Hiort an ròpa-deiridh nan dùirn!

Mar a b’ fhaisge a tharraing sinn air a’ chladach gainmhich, b’ ann bu dorra a dh’fhàs an t-iomradh, oir bha an sruth gar faomadh a-null chun an Dùin, ged a bha na làdaich a’ maoidhean ar bleith ris na sgeirean.

Chan eil teagamh, nam biodh sinn air a bhith air ar deagh bheathachadh agus le còmhdach seasgair oirnn, nach biodh sinn air cothachadh na b’ fheàrr an aghaidh na mara. Mar a bha, bha

[Dealbh]

[TD 66]

an luchd-iomraidh fann, rag, agus air am misneachd a chall. Chaidh an ròpa a shadadh às an toiseach mus robh sinn cho faisg air tìr ’s gun gabhadh an luchd-teàrnaidh grèim air. Nuair a thog an tonn sinn air a’ chladach, leum mise às an sgoth ach cha do ghreimich mi air tìr. Chaidh mo chàrnadh leis a’ mhuir-bhàn. Mar a chunnnaic Sealbh iomchaidh, thog an ath thonn mi air carragh, far na ghabh mnathan grèim orm. Mar sin, chaidh mo tharraing à beul a’ chuain. Leum na teaghlaichean air an lon, agus thòisich iad len uile neart a’ slaodadh oirre. Ach mus d’ fhuair mise air mo chasan, chunna mi gu robh an sgoth fodha gu ìre nan tobhtaichean agus an sgiobadh mu sgaoil anns an t-sruth. Nì èigneach a bh’ ann a’ faicinn cruithneachd nan teaghlaichean ga chaitheamh ann an onfhadh na fairge. Rugadh air seisear ach chailleadh triùir, ’s chaidh an sgoth a bhriseadh na spealgan air na sgeirean.

Cha b’ e a-mhàin gu robh am Baile air an call sin fhulang beagan astair bho ar dachaighean; bha sinn cuideachd às aonais chàirdean a bha air siabhan ann am Boraraigh, gun chòmhdhail againn a leigeadh dhuinn freasgairt orra. Cha b’ fhada an dèidh dhuinn ar coibhneadh le biadh, le blàths agus le cadal gus an tàinig clòthadh air a’ ghaoith agus sàmhchair air an fhairge.

Bha e sealbhach gum b’ ann air Boraraigh a bha na h-eunadairean air an allaban, ’s gu robh Taigh an Stallair deiseil dhaibh an sin le fasgadh agus le àite cadail. Aitreabh iongantach a th’ ann an Taigh an Stallair. Chaidh a dhùsgadh ’s a thogail anns an Aimsir Og, their cuid, airson a bhith na eaglais dha na Draoidhean. Their cuid eile gum b’ e aona dhuine a rinn an t-saothair, gum b’ e ‘an stallair’ a bh’ ann ’s gu robh sin a’ ciallachadh anns an t-seann chainnt ‘fear-còmhnaidh am measg chreag’. Tha e duilich a chreidsinn gu robh aona dhuine comasach air an obair ud a dhèanamh na aonar, ’s gu robh e cho treun ’s gun d’fhuair e air clachan cho trom a charachadh. Tha beul-aithris ann cuideachd a tha a’ toirt cunntas air fear air an robh An Staillear aca mar ainm a thog ceannairc ris an Riaghaltas, agus a chaith ùine mhath le chompanaich air Boraraigh, ri saothair an taighe. Tha an taigh fon talamh, ’s a mhullach, gu ìre bhig, rèidh ri uachdar na talmhainn. Tha ochd troighean deug a dh’àird ann agus aona leac mhòr na mhullach. Ann am meadhan an ùrlair tha teallach cruinn. Tha an t-ùrlar fhèin cruinn, is being cloiche air fad a’ bhalla – being air am faigh sia duine deug air suidhe. Anns a’ bhalla tha ceithir crùban, gach tè comasach air cadal a thoirt do cheathrar. Chan eil duine a thèid gu Boraraigh ’s a bhios feumach air fasgadh nach gabh còmhnaidh anns an aitreabh ud ’s nach beannaich na fir threuna a rinn i.

Chionn ’s gu robh sinn air an aona sgoth a bh’ againn a chall, bha an sluagh èigneach, iomagaineach air an dà eilean. Chan eil rud sam bith cho cianail, cruadalach ri teaghlaichean a bhith sgarte bho chèile gun dhòigh aca air càch-a-chèile a chofhurtachadh no conaltradh a dhèanamh. Anns a’ Bhaile, bha sinn gu tric le ar smaointean air na seòid a bha bhuainn. Fhad ’s a bha sinn gar garadh fhìn ris na teintean, bha iadsan nan suidhe, mar a shaoil sinn, gun theine, gun bhlàths, gun sholas. Ach mar a thachair, cha b’ ann mar sin a bha iad. Bha iad air sgrathan a bhuain air Boraraigh mus do dhùin an geamhradh umpa. Fhuair iad air an connadh sin a thiormachadh agus, air an dòigh sin, bha iad air teine a chumail beò fad nam Mìosan Dubha.

Tha ceithir cheud caora ag ionaltradh air Boraraigh. Mar sin, bha pailteas de mhuilt-fheòil saor ri chosnadh. A bharrachd air sin, bha an guga an asgaidh mu chuairt air Taigh an Stallair anns an t-Samhain, agus chuir na siabhanaich iomadach closach dheth mu seach mus do bhuail an geamhradh orra. Ach ’s olc fèisd fheòla a tha às aonais brochain! Ged a bha biadh aca ann am pailteas, tha an eachdraidh ag innse gu robh na fir searbh de dh’fheòil, agus cìocrach air sealbhag, càl, min no annlan sam bith nach biodh co-cheangailte ri sprèidh is eunlaith.

Nuair a thill na h-eòin aig toiseach an earraich, thogadh misneachd an t-sluaigh. Faodar a chreidsinn gu robh greadhnachas air Boraraigh, mar a bha anns a’ bhaile, nuair a thugadh a-steach a’ chiad ghad dhen làmhaidh. Thill a’ ghrian a dh’àird nan speur, ach cha tàinig soitheach gar tadhal anns an eilean. Fad mìos na Màirt, rinn sinn an t-àiteach agus an eilidhe. Nuair a chrìochnacheadh sinn leis a’ chaibe-làir air na feannagan againn fhìn, leanadh sinn oirnn ag obair air feannagan nam fear a bha air siabhan.

“O nach bochd,” arsa Màiri NicCruimein, “nach robh Boraraigh deasorach air Bàgh a’ Bhaile, gus am faiceadh a’ chuideachd a tha sinn ag ionndrain an obair a tha sibh a’ dèanamh às an leth!”

Rinn Niall Mòr gàire. Ars esan, “Ged nach eil Boraraigh deasorach oirnn, tha sinn comasach a dh’aindeoin sin air innse dha na seòid nach eil sinn idir air an dìochuimhneachadh.”

Thòisich na càirdean ga bhùirt às. Ach air an ath latha dhearbh Niall Mòr dhuinn gu robh e air a bhith ag innse na fìrinn. Dh’fhalbh e leinn, gach fireannach le caibe-làir, suas

[TD 67]

gualainn Chonachair, gus an robh sinn mu choinneimh Bhoraraigh. Ann an sin, chuir e mach dhuinn mar gum biodh deich feannagan anns an riasg. Chaith sinn greis anns an àite aognaidh sin, ag àiteach fearainn anns nach fàsadh coirc no eòrna gu Là Luain! Cha robh ann am feannagan Nèill Mhòir ach teachdaireachd gu ar càirdean, gam fiosrachadh nach robh am Baile air an cuid-san de dh’obair an earraich a thrèigsinn.

Nuair a thadhail am Maor oirnn le birlinn ochd-ràmhach anns an Og-mhìos, chuireadh crìoch air na cruadalan a bha air a bhith oirnn. ’S mòr an greadhnachas a bha air Hiort air an latha a thill na càirdean dhachaigh thugainn. Nuair a chaidh a’ bhìrlinn gu Boraraigh, fhuaireadh na seòid an sin — fallainn gu leòr, ach seang, muladach agus air am misneachd a chall. Cha robh aona bhad aodaich eadar an deichnear. Bha an còmhdach agus an caisbheart air caitheamh, s cha robh aca umpa ach peileidean chaorach — còmhdach nach robh cuimseach, no idir cùbhraidh! Thug a’ bhìrlinn a-mach thuca aran-coirc, ìm, gruth, bainne agus an t-annlann uile a shaoil sinn a bhiodh annasach leotha. Nuair a thill i leis na siabhanaich, bha an tuim taosgach leis na h-eòin ’s leis na h-uighean a bha iad air a thasgadh ann an Taigh an Stallair.

Bha am foghar ann mus d’fhuaireadh air sgoth ùr fhaighinn a-nall on Eilean Sgiathanach. Thug i sin dhuinn cothrom air ruigheachd air an sprèidh a bh’ againn air Sòdhaigh agus air Boraraigh, agus air an eunachd a bh’ againn air na stacaichean mun cuairt. Sgoth mhath làidir a bh’ innte, a shiubhail iomadach mìle mòr mara leinn, ’s a thug sinn à iomadach onfhadh eadar Stac an Armainn, Lìbhinis agus am Plastair. Sgoth a bh’ innte anns na chaith mise iomadach latha greannmhor misneachail agus às na leum mi iomadh uair airson “grèim a’ chait” a chur air carragh. Chùm i beatha ris na teaghlaichean agus dh’àraich i iomadach gasan tapaidh a thog cliù na iorrach cuain.


Anns a’ bhliadhna 1698, shreap Sir Raibeart Moireach an Stac Bhiorach, agus an dèidh sin sgrìobh e cunntas air an earraig. Thathas ag ràdh gum b’ e seo a’ chiad chunntas ann an litreachas air sreap chreagan am Breatainn. ’S iongantach mura h-e cuideachd a’ chiad chunntas air an uallach a bh’air geingeach.

… a man having room for but for one of his feet, he must climb up twelve or sixteen fathoms high. Then he comes to a place where, having but room for his left foot and left hand, he must leap from thence to another place before him which, if he hit right, the rest of the ascent is easier, and with a small cord which he carries with him he hales up a rope whereby all the rest came up. But if he misseth that footstep (as often times they do) he falls into the sea and the company takes him in by the small cord and he sits until he is a little refreshed and then he tries it again.

[Dealbh]

[TD 68]

30 Oigear a’ Chùil Duinn

Mo ghaol òigear a’ chùil duinn,
dhan tug mi mo loinn cho mòr.
Dh’fhuilinginn dhut pòg san anmoch,
ged bhiodh càch ri seanchas oirnn.
Mo ghaol òigear a’ chùil duinn,
dhan tug mi mo loinn cho mòr.

Gura mise tha gu h-uallach
on a thàinig an duin’-uasal,
le mo ribinnean mun cuairt dhiom –
cumaidh iad mo ghruag air dòigh.
Mo ghaol òigear a’ chùil duinn,
dhan tug mi mo loinn cho mòr.

Dhòmhnaill uallaich MhicGhillIosa,
bha uair a bha thu a’ strì rium,
ach on thàinig an tighearn’ Ileach
sguir (idh) mi dhe d’bhriodal beòil.
Mo ghaol òigear a’ chùil duinn,
dhan tug mi mo loinn cho mòr.

Beul sìos air luchd na farchluais;
luchd nam breug, chan iad as fhasa –
’s mi gu siùbh’leadh fad’ air astar
dh’èisdeachd cantanas do bheòil.
Mo ghaol òigear a’ chùil duinn,
dhan tug mi mo loinn cho mòr.

O, nam bithinn-sa cho fìnealt’
’s gun dèanainn litir a sgrìobhadh,
rachadh fios thugaibh a dh’Ile
nach b’e ’n fhìrinn thug iad oirnn.
Mo ghaol òigear a’ chùil duinn,
dhan tug mi mo loinn cho mòr.

Mo ghaol òigear a’ chùil duinn,
dhan tug mi mo loinn cho mòr.
Dh’fhuilinginn dhut pòg san anmoch,
ged bhiodh càch ri seanchas oirnn.
Mo ghaol òigear a’ chùil duinn,
dhan tug mi mo loinn cho mòr.

[Stabh ciùil]

[TD 69]

31 Mòr Bhàn

Nuair a thill an t-Urramach Coinneach MacAmhlaigh à Hiort o chionn còrr air dà cheud bliadhna air ais, thug e iomradh air bòidhchead nan caileagan.

“Tha iad,” ars esan, “eireachdail nan aodannan ’s nam bodhaigean agus, nam biodh iad air an còmhdach ann an nòs a’ bhaile mhòir agus ag imeachd air sràidean Shasainn, bhiodh iad ainmeil anns na comainn as uaisle.”

Anns an àm a bha siud bha an cinneadh Moireasdan cumanta air an eilean, agus lean sin airson iomadach linn, ged nach robh duine air an ainm sin air fhàgail nuair a chaidh an t-eilean fhàsachadh anns a’ bhliadhna 1930. Tha e coltach gu robh aona nighean air Hiort — Mòr Mhoireasdan — a bha air leth brèagha. Bha ise na prime timcheall air 1830. A rèir aithris, thadhail duin’-uasal à Ile air an eilean agus thuit e ann an gaol le Mòr. Cha robh e air Hiort ach airson ùine ghoirid, ach fhad ’s a bha e ann gheall e do Mhòr ’s dha cuideachd gun tilleadh e ann am beagan ùine agus gun toireadh e a leannan leis a dh’Ile ghorm an fheòir. Rinn e mar a gheall e. Ach nuair a thill e, thàinig e le bàta mòr tapaidh agus sgiobadh de ghillean tapaidh ri a ghualainn. Cha do dh’aithnich na Hiortaich e. Agus a bharrachd air sin, cha do chòrd e riutha gu robh gunnaichean air an càradh ann an clàr aodainn an t-soithich. Bha mòran sgeulachdan ann an eachdraidh nan Hiortach air soithichean an Riaghaltais — bàtaichean-cogaidh a bhiodh a’ tadhal air an eilean, rè Cogaidhean Napoleon, a dh’aona ghnothaich airson na fir a ghoid. Chruinnich na Hiortaich agus cho-dhùin iad gum biodh iad ann an dearg chunnart am beatha nan deigheadh iad faisg air na coigrich. Cho cabhagach ’s a b’ urrainn dhaibh, theich iad gu fasgadh nan creag agus chaidh iad air falach anns na h-uamhan agus na bearraidh. Dhìrich an t-Ileach chun nan taighean, ach bha gach fàrdach fuar, falamh. Cha robh cnoc ’s cha robh bealach air nach do ruith e fhèin agus a chompanaich is iad a’ lorg na h-inghinn. Ach mu dheireadh thall thill iad chun an t-soithich agus chuir iad cùl ri Hiort. Nuair a mheantraig na Hiortaich a-mach às na tuill, chunnaic iad bàta an Ilich is i fo làn-sheòl, ’s i a’ gabhail a-mach às a’ Bhàgh. Dh’aithnich Mòr an suaicheantas a bha air a’ bhrataich a bha ris a’ chrann. B’ fheudar dhi gabhail ris gu robh i air a leannan a chall.

<eng>Somewhere about fifty years ago (1827), the ‘Laird of Islay’ landed ar St. Kilda from his yacht and, falling in love with a girl called Marion Morrison, promised to return for the purpose of marrying her in the course of a year. This he duly did in a vessel carrying a few small guns. The sight of him so alarmed the inhabitants that they took refuge among the rocks and the faithful suitor was obliged to depart a disappointed bachelor. The girl composed a ‘Lament’ in commemoration of the event, the tune of which the precentor hummed. He heard her sing the air, and distinctly remembers her appearance and her ‘long flowing hair’.<gai>
Seòras Seton, 1877

Tha grunnan leabhraichean a’ toirt iomraidh air a’ chaileag Hiortach seo a chaidh a mhealladh, agus tha an t-òran againn mar chuimhneachan air a deuchainn. Ach cò i? Chan eil Mòr Mhoireasdan air a h-ainmeachadh anns an linn ud anns na censi no ann an leabhraichean na h-Eaglais. ’S a dh’aindeoin sin, a rèir Seton, bha cuimhne aig a’ phreasaintear oirre. Am b’ e caileag Sgiathanach, Uibhisteach, Hearach no eile a bh’ innte a bha air mhuinntireas air an eilean airson beagan bhliadhnachan? Ann an leabhar Iain Sands, ’s e ‘Mòr Bhàn’ a bh’ aigesan oirre, agus bha uiread de bhuaidh aig an sgeulachd air Iain is gun do rinn e dealbh-pinn dhith.

[Dealbh]
Mòr Bhàn mar a chunnaic Iain Sands i

[TD 70]

32 Rè an t-Samhraidh
(Na facail le C. McFh.)

Rè an t-Samhraidh bha mo dhùil ris,
Mo ghean sùrdail ’s mi ga feitheamh
Sùil gu Deas a dh’fhaicinn siùil
Mu Rubh’ an Dùin, tighinn dlùth ri fearann;
Rè an t-samhraidh bha mo dhùil ris,
Mo ghean sùrdail ’s mi ga fheitheamh.

Cha b’ e gleusadh fear na fìdhle
A rinn inns’ mo ghràdh bhith tighinn
’S cha b’ e ceilear dheas na pìob’
A thog ruidhle fàilt’ e ruighinn;
Cha b’ e gleusadh fear na fidhle
A rinn inns’ mo ghràdh bhith tighinn.

Thog fir sùil-bheachd sgairt le fiamh
Gu robh na nàimhdean air an stairsnich,
Bagart creich le daga ’s lann,
Is theich sinn crom ri fasgadh cladaich;
Thog fir sùil-bheachd sgairt le fiamh
Gu robh na nàimhdean air an stairsnich.

Bha mo ghràdh a’ ruith nan gleann,
Mac-talla meallta ris a’ freagairt,
’S a chlaisneachd geur ri guth na h-òigh
A thug a bòid gum biodh i leth ris,
Bha mo ghràdh a’ ruith nan gleann,
Mac-talla meallta ris a’ freagairt.

Chualas faram chnag is ràmh
Is leig mi ràn nuair thug mi ’n aire
Gu robh mo ghràdh gu bhith a fàir’
’S a bhratach àrd ’s e tilleadh dhachaigh;
Chualas faram chnag is ràmh
Is leig mi ràn nuair thug mi ’n aire.

Dh’fhàg e còirean Hiort gun ghò,
Tighearna òg nam pògan meala,
Dh’fhàg e òigh a’ sileadh dheòir
An creachadh dòchais chaoidh bhith maill’ ris;
Dh’fhàg e còirean Hiort gun ghò
Tighearna òg nam pògan meala.

Nàile, mise a tha caoineadh
Beatha gaoil mu sgaoil le sochair,
Oir chuireadh aontrachd orm le faoineas
’S mi nis às aonais laoich is tochair;
Nàile, mise a tha caoineadh
Beatha gaoil ma sgaoil le sochair.

(Seann cheòl Hiortach)

[Stabh ciùil]

[TD 71]

33 Aitichean-còmhnaidh

Bha na ciad dhachaighean a bh’ aig na daoine fon talamh. Bha na dachaighean sin blàth anns a’ gheamhradh ach dorch, mì-fhallain ann an dòighean eile. Tha làrach a leithid sin de thogalach ri fhaicinn fhathast anns a’ Ghleann Mhòr.

Tro na linntean chaidh na dachaighean a thogail beagan air bheagan os cionn na talmhainn. Anns an t-seachdamh linn deug bha an sluagh a’ fuireach ann am bothanan dubha. Bha mullaich thughaidh air na bothanan, air cabhraichean fiodha, ’s an tughadh air a chumail na àite le sìoman fraoich le acraichean cloiche.

Aig aon àm bha na taighean air an dèanamh de chloich leis an aon dhòigh agus an aon chumadh ris na cleitean. Cha robh na clachairean cho deas air an gnothaich ’s gum b’ urrainn dhaibh stuadhan a dhèanamh le clachan a bha air an gearradh airson gun amaladh iad ri chèile. Mar sin, bha na taighean gu math cumhang, agus chan eil rian nach robh cunnart gun tuiteadh iad nam broinn le tìde.

Aig toiseach na naodhamh linn deug bha na taighean dubha air Hiort glè choltach ri mar a bha iad ann an Innse Gall air fad

[Dealbh]
Tobhta taigh anns an robh teaghlach a’ còmhnaidh ro 1834

[TD 72]

aig an àm sin. Seo mar a thug an t-Urr. Niall MacCoinnich cunntas orra, greis mus deach am baile ùr a chur a-mach air làrach ùr bho 1836 gu 1838.

Tha na seann thaighean, gu ìre bhig, cruinn. Tha na ballachan 6-7 troighean a thighead, le slocan air an clachaireachd annta airson crùban far am bi an teaghlach a’ cadal. Tha leacan tiugha fada os cionn nan chrùban. Chan eil stuadhan anns na ballachan, ach tha iad air an togail air dhòigh ’s gu bheil iad a’ faomadh a-steach is a h-uile sreath chlachan a’ gabhail ceum air an tè tha foidhpe. Tha taobh a-muigh an taighe air iadhadh le talamh agus le truilleis a thathas a’ sadadh a-mach. Tha an taigh a’ coimhead coltach ri cnocan beag uaine. Ann an cuid de dh’àitichean tha iad gu h-iomlan fon talamh. Chan eil ach aon àite far am faigh solas a-steach; ’s e sin toll a tha air fhàgail anns an tughadh, dìreach os cionn a’ bhalla. Tha an doras faisg air màs an taighe le aghaidh gu an ear. Tha na taighean nan dà shreath ghrinn air an cur nan àite beulaibh ri beulaibh, is rathad a’ ruith eatarra, ris an can iad an t-Sràid.

Seo cunntas eile a chaidh a thoirt air taighean dubha Hiort timcheall air 1838.

Chaidh na clachan a chur an sàs gun òrd ga chur orra agus gun aol-tàthaidh. Cha robh càil ga chur eatarra ach beagan ùrach. Tha na ballachan eadar 5 agus 8 troighean a thighead air taobh muigh an taighe agus gu math nas àirde am broinn an taighe. Chan eil ach aona dhoras annta agus tha sin fosgailte gu an ear-thuath. Chan eil uinneagan annta idir. Tha broinn an taighe air a roinn na dhà sheòmar le tallan de chlachan air an càrnadh, tè air muin tè, agus furasda a thoirt às a chèile nuair a dh’fheumar.

Tha an seòmar shìos dhan chrodh sa gheamhradh, agus an seòmar a-bhos dhan teaghlach. Anns an t-seòmar a-bhos, bidh an teaghlach, tràth dhen t-samhradh, a’ tional smùr na mònach agus luath, agus a’ sgaoileadh sin air an ùrlar. Bidh iad a’ taiseachadh an ‘ùrlair’ leis gach boinne de dh’uisge salach a bhios aca mun bhiadh. Mar a thèid na mìosan seachad, bidh an t-ùrlar ag èirigh an-àirde gus am bi e, ann an cuid dhe na taighean aig meadhan an earraich, cho àrd ri mullach nam ballachan. Aig toiseach an t-samhraidh tha e do-dhèanta do dhuine seasamh dìreach. Chan urrainn dha gluasad timcheall an teine gun a bhith smàgardaich air a ghlùinean.

Taigh agus àirnean
[Dealbh]
Bàthach, fallan, cist, cuibhle-shnìomh, bucas, beairt, leabaidh, cist, being, cagailt

‘Taigh Betty Scott’ — mar a chunnaic Caiptean FLW Thomas e ann an 1868.
[Dealbh]

Bha an t-slinnteach air a dèanamh de dh’fhiodh tana leis na ceangail nan laighe air a’ bhalla-staigh. ’S e connlach choirce an tughadh a bh’ air an taigh. Bha am fodar mu chuairt air ochd òirlich dheug de thighead, agus sin air a chur na laighe na mhuilleanan gun oidhirp sam bith air a sguabadh gus am biodh na sràbhan a’ siubhal suas agus sìos, mar a chithear ann an àitichean eile. Ach bha na muilleanan air am bruthadh teann ris an t-slinnteach gus an robh iad nan laighe nam brat, agus bha an tughadh an uair sin air a cheangal le iomadach taod sìomain a bha air a dhèanamh de shràbhan air an deagh thoinneamh.

Lòban — soitheach air a dhèanamh de dh’fhodar, na sràbhan air an toinneamh mar shìoman. Bha an seòrsa soithich seo ga dhèanamh air croitean ann an Sealtainn chun an Dàrna Cogaidh.
Cuman — soitheach fiodha airson bainne no uisge.
Buta — soitheach fiodha anns am biodh buntàta, iasg, giaban no biadh sam bith eile.
Crùisgean — lampa anns am biodh iad a’ losgadh uileag èisg airson solas a chumail riutha air an oidhche. Tro na linntean, bha iomadach seòrsa crùisgein aca. Mus do dh’fhàg an sluagh an t-eilean, bha crùisgeanan air Hiort a bha air an dèanamh de chanastair, agus a’ losgadh parabhain tro shiobhag.

[TD 73]

[Dealbh]

[TD 74]

34 Chaidh Mi ’n Iomall nan Càirdean

Rinn Anna Nighean Fhionnlaigh MhicDhòmhnaill am marbhrann seo mar chuimhneachan air a piuthar ’s a bràthair a chaochail, gun eatarra ach beagan ùine (Urr. N. MacC.)

’S gur mise tha gu dubhach
A’ siubhal an t-aon là,
O chaill mi mo phiuthar
A bha subhach ’s gu faoilidh,
Bha gu maiseach ciatach,
Bha gu fialaidh ro dhaoine;
Cha leig mis’ thu air dìochuimhne
Ged liathainn san t-saoghal.

O dh’fhalbh ad mhnaoi òig thu,
’S e mo bhròn-sa mar thachair,
’S chan eil deò ann am sheòrsa
…
Mar tha smuaintean a bhàis
H-uile là tighinn a-steach orm;
Chaidh mi ’n iomall nan càirdean
O là chàireadh an leac ort.

Chì thu, Rìgh, mar bha mise
’S mi gam chlisgeadh ’s gam chiùrradh,
Mar tha mi ’g ionndrainn na gibht ud
Tha fon lic air a dùnadh;
Chaidh mi ’n iomall nan càirdean,
Mar tha ’m bàs air mo spùilladh;
’S tric nam chridhe-sa sàthadh –
’S e mo bhràthair-sa b’ fhiù siud.

Bu tu sguid-fhear na guailne
An àm gluasad a’ bhàta;
Fear ruigheachd a chruaidheachd,
Bhiodh tu shuas air ràmh-bràghad;
’S gum bu bhinn thu ag èigheach,
An àm èirigh na bàirlinn;
Bha thu foinnidh, deas, treubhach –
Gur mairg cèil’ rinn thu fhàgail.

Gnùis an àigh, cha bu bheag orm
Thu thighinn thugam air chèilidh,
Mar bu mhiannach leam tachairt
Thu thighinn dhachaidh là fèille.
Bu tu an solas ro d’ chàirdean,
’S mòr a’ bheàrn thu gan trèigsinn;
Och is och, mar a tha mi,
’S mi gur n-àireamh le chéile.

sguid-fhear — am fear air a bheil uallach sgòd an t-siùil
cruaidh — acair cloiche
ràmh-bràghad — an ràmh as fhaisge air an toiseach
foinnidh, foinneasach — uasal; modhail
treubhach — làidir; foghainteach

[Dealbh]
B’ e Mairead a h-ainm, ach chan eil cinnt an-diugh cò an teaghlach dham buineadh i

[TD 75]

35 Sgiobadh na Charlotte: 1839

Dà bhliadhna dheug an dèidh do Mhòr Mhoireasdan a leannan Ileach a chall, thàinig ochd duine deug de dh’eilthirich air tìr air Hiort, ’s an t-soitheach aca air a dhol fodha aig Rocabarra — no Rockall mar a dh’aithnicheadh sinn an-diugh e. Ann an eachdraidh na naodhamh linn deug, tha iomradh air sgiobaidhean dà shoitheach a chaidh a chall aig Rocabarra. Ann am beagan làithean ràinig iad cladaichean Hiort.

’S iongantach cho cunnartach ’s a tha Rocabarra, sgeir nach eil mòran nas motha na togalach thrì stòir a dh’àird a chitheadh tu anns a’ bhaile mhòr. Tha i, mar gum biodh, na h-aona stob dubh na sheasamh ann an sgaoilteach mhòr a’ chuain, dà cheud mìle an iar air Hiort, a tha air iomadach soitheach a spealgadh às a chèile. Anns a’ bhliadhna 1839, chaidh bàta Sasannach, an Charlotte, a-mach à baile-puirt Hull, a tholladh air Staca Rocabarra. An ceann seachdain ràinig an sgiobadh aice taobh siar eilean Hiort. Far an deach iad gu tìr leis an eathar a bh’ aca, tha na creagan cho cas is cho cunnartach ’s gu robh e do-dhèanta dhaibh dìreadh gu am mullach. Ghabh na h-eilthirich fasgadh ann an uaimh, agus tha cinnt gum biodh iad air am bàs fhaighinn an sin mura biodh gille òg Hiortach air a dhol faisg air beul geodha iomallaich, far an tug e an aire dhaibh.

Bha an gille air a bhith buachailleachd cruidh, ach dh’fhàg e an crodh agus ruith e trì mìle dhachaigh a dh’innse gu robh “Goill air an eilean”. Mar a thurchair, bha mòran dhe na fir a-muigh a’ tional eunlaith, agus ’s e Dòmhnall MacFhionghain — preasaintear às na Hearadh a bha a’ tadhal ann a Hiort — a chaidh còmhla ris na bodaich a dh’fheuchainn ris na h-eilthirich a theàrnadh. Chaidh Dòmhnall sìos air an lon ’s na bodaich os a chionn, agus cha b’ fhada gus na ràinig e na Sasannaich. Bha na truaghain an sin, gu bhith marbh leis an acras agus aon fhear dhiubh na shìneadh ’s a chas briste. Chaidh fear air fhear a tharraing gu bàrr na creige leis an ròpa, agus mu dheireadh dh’fhalbh am buidheann air fad air an t-slighe chun a’ bhaile, ’s bha e gu bhith dorch mus do ràinig iad. Bha mnathan a’ bhaile air ghoil ag ullachadh airson nan Sasannach. Agus tha e furasda a thuigsinn gu robh e duilich leapannan agus biadh fhaighinn do dh’ochd duine deug. Co-dhiù, bha Hiort a-riamh ainmeil airson fialaidheachd nan daoine, agus chaidh a h-uile duine dhe na coigrich fhaighinn a-steach fo thughadh mus do dhùin an oidhche umpa.

Chaidh fear na coise briste a ghiùlain gu taigh far an deach a chur na shìneadh ann an crùb. Cha do chòrd an leabaidh chloich ris an t-Sasannach, ach cha robh e ann an sin fada. Chaidh a ghiùlain chun a’ mhansa. Bha am ministear gu math ealanta air cnàmhan a chàradh, oir bha sreap nan creag a’ cumail na h-obrach sin ris bho bhliadhna gu bliadhna. Chuir am ministear spealtan ris a’ chois, agus ann am beagan làithean bha na Sasannaich uile dòigheil, taingeil air mar a chaidh an anacladh. Ach bha e coltach gun do dh’aidich bodach na cois dhan mhinistear gu robh e air a bhith air chrith le eagal aig toiseach a rèis am measg nan Hiortach. Nuair a chaidh a chur dhan chrùb bha e a’ smaoineachadh gu robh na daoine ga shadadh ann an tobar. Agus nuair a chaidh a ghiùlain chun a’ mhinisteir an dèidh sin, bha eagal air gu robhas a’ dol ga chronachadh airson a bhith ’g èigheachd!

Co-dhiù, tha e air aithris gun deach Dòmhnall MacFhionghain nan cois air an aiseag bho Hiort chun na Hearadh. Rinn iad an t-aiseag air an eathar aca fhèin, a fhuair na Hiortaich air a shàbhaladh dhaibh.

Nuair a ràinig iad eilean Phabaigh ann an Caolas na Hearadh, thug iad an eathar mar thiodhlac do MhacFhionghain. Reic MacFhionghain i, agus chuir e na naodh notaichean a fhuair e oirre gu sluagh Hiort. Ach cha b’ e sin an uireas ris an robh dùil aig na Hiortaich. Bha na Sasannaich air mòran a ghealltainn dhaibh — spòg mhath airgid agus rudan a bhiodh annasach dhaibh. Bhòidich na Sasannaich gun cuimhnicheadh iad air fialaidheachd an t-sluaigh agus mar a bha iad air an togail a-mach à beul a’ bhàis.

’S duilich an naidheachd a h-innse gun do rinn na h-eilthirich dearmad air na bha iad air a ghealltainn, ’s nach tàinig sgillinn ruadh a-riamh bhuapa gu teaghlaichean an eilein.

[TD 76]

[Dealbh]
Sràid a’ Bhaile

[TD 77]

[Dealbh]
Bàgh a’ Bhaile bho mullach Chonachair

[TD 78]

[Dealbh]

[TD 79]

[Dealbh]
Taigh na Ban-tighearna Grange

[TD 80]

[Dealbh]
An Stac Bhiorach

[TD 81]

[Dealbh]
Air Conachair, a’ coimhead ri Boraraigh; air an làimh chlì, an Stac Lì, agus Stac an Armainn

[TD 82]

[Dealbh]
An Lag Bho Thuath

[TD 83]

[Dealbh]
Eòin praise

[TD 84]

[Dealbh]
Aig bun na Sgarbh Stac

[TD 85]

[Dealbh]

[TD 86]

[Dealbh]
Air bàrr a’ Mhullaich Bì, a’ coimhead 1100 troigh sìos dhan fhairge

[TD 87]

[Dealbh]
Cleiteachan faisg air a’ bhaile

[TD 88]

36 Rabhd Rocabarra

(Rabhd nach do rinn muinntir Hiort, seach gu robh iad ro mhodhail!)

Seo sgeula air na bodaich bhochd
A dh’anaclaich ’s a theàrn sinn.
Cha thuigeadh sinne smid a bh’ aca,
Fear no bean bha ’n làthair.
Thàinig iad gun Ghàidhlig
Bho staca Rocabarra.

Thog sinn bodach Sasannach 
Is chuir sinn ann an crùb e –
Abair thusa ochanaich
Nuair chuir sinn steach na cùl e,
Bodach na cois ciùirrte
Bh’ aig staca Rocabarra.

Thàinig fear le eileatrom,
Is ghiùlain sinn a-bhàn e
Steach gu taigh a’ mhinisteir,
Is chàirich sinn a chnàmhan.
Chluinneadh tu a rànail
Aig staca Rocabarra.

Bha iad air an allaban,
Gun bheathachadh gun bhiathadh,
H-uile fear a’ turraban
Is snagardaich air fhiaclan,
A’ guidheachan ’s a grìosadh
Do staca Rocabarra.

Chuireadh aodach tioram ump’
Is gharadh iad ri teintean.
Dh’fhàs iad gu math sona
’S iad nan suidhe air na beingean,
A’ conaltradh ’s a brunndail
Mu staca Rocabarra.

Bheathaich sinn air brochan iad,
Air uighean agus eunlaith;
Dh’ith iad gus na sgog iad orr’
Gun spadaireachd gun uaisleachd.
Bha ’n t-acras air na truaghain
Bh’ aig staca Rocabarra.

Bha sinn uile carthannach
Is bha sinn uile aoigheil;
Thug sinn dhaibh na dh’itheadh iad
De chudaigean ’s de shaoidhean;
Shàsaich sinn am broinn
’N ear air staca Rocabarra.

H-uile rud bha seasgair dhaibh,
’S a h-uile rud bha coibhneil,
Rinn sinn gu math deiseil,
Gus na chuir sinn às an cuimhne
Cho crosd ’s a tha na tuinn
Muigh aig staca Rocabarra.

Cha robh dùil ri sgillinn bhuap’,
Oir tha sinn bitheant’ fialaidh,
A’ cuideachadh luchd-turais
Agus maraichean th’ air siabhan
’S air teiche bho na biastan
Mar staca Rocabarra.

Ach thuirt iad ris a’ mhinistear
Gu maireadh sinn nan cuimhne,
Gun shabhail sinn gun teagamh iad,
’S gu robh iad uile taingeil
Nach robh iad anns an doimhne
Aig staca Rocabarra.

Cha do dh’iarr sinne tasdan bhuap’ –
Mo chreach, b’e sin an tàir dhuinn!
Ach thuirt iad gum b’e ’n dleasdanas
Ar cuideachadh ’s ar pàigheadh,
Le taingealachd gun theàrn iad
Bho staca Rocabarra.

[TD 89]

Gheall iad mus do dhealaich iad
Gu maitheadh iad am fiachan,
Is thog iad sinn ri tìodhlacan –
Tombaca-dubh is siabann,
Is rudan nach robh riamh ann
An astar Rocabarra.

Mus do dh’fhàg na coigrich sinn,
Bha sinn dun dheoch ’s gun annlan,
Ach thog sinn oirnn is dh’obraich sinn
A’ cogadh ris a’ ghanntar,
A’ feitheamh ris na gheall
Bodaich staca Rocabarra.

Ach ged ràinig iad an dachaighean
Is cagailtean an càirdean,
Cha chualas facal tuilleadh bhuap’
’S cha d’fhuair sinn uiread feàrdain –
Eilthirich gun nàir’
A dhiùlt amar Rocabarra.

’S e dhìochuimhnich na Sasannaich
An cunnart às na theàrn iad,
’S an cuideachadh a thug sinn dhaibh
An uair a chaochail Charlotte
’S a chuir i iad nan sgàird
Air cruachainn Rocabarra.

[Dealbh]
Rocabarra

[TD 90]

[Blank]

[TD 91]

LINN NAN CREACH
(1852 – an-diugh)

Anns a’ bhliadhna 1852, dh’fhalbh a’ chonn bhàrr an iarna! Chuir a’ mhòr-chuid dhen òigridh cùl ri Hiort, agus a chaoidh tuilleadh ’s gann gu robh an sluagh comasach air cosnadh air ais an lùths agus an cridhealas. Cha robh ri chluinntinn anns a’ bhaile ach gearain agus gruaimean. Ach bha iomadach adhbhar aig na Hiortaich a bhith dubhach, droch-mhisneachail.

[TD 92]

37 A’ Challainn

Bha a’ Challainn ga cumail ann a Hiort mar a bha i air feadh na Gàidhealtachd. Bhiodh na gillean, eadhon suas gu toiseach an Dàrna Cogaidh Mhòir, a’ dol timcheall nan taighean le Duan na Callainn ann am bailtean nan eilean, bho Phort na h-Abhainne ann an Ile gu Lìonal ann an Leòdhas. Ach ann a Hiort chuir an eaglais crìoch air àbhachd na Callainn ceud bliadhna roimhe sin. Ged a thachair sin, ’s fhiach dhuinn sealltainn ris a’ ghreadhnachas a bhiodh am measg nan Hiortach nuair a bha seann nòs na Callainn ceadaichte dhaibh. Cha b’ e Duan Callainn a bha aig fir an eilein. Cha robh aca ach Nuallan. ’S cha robh an Nuallan air a chantainn ach ann an dàrna leth nan taighean bho bhliadhna gu bliadhna. Seo mar a bha. Bha taighean na Sràid air an roinn airson na Callainn nan dà leth — an Ceann Thall agus an Ceann a-Bhos. Dh’ullaicheadh mnathan a’ Chinn Thall bonnaich air a’ chiad bhliadhna agus thigeadh gillean a’ Chinn a-Bhos le Nuallan na Callainn a dh’iarraidh nam bonnach. Air an ath bhliadhna thigeadh gillean a’ Chinn Thall a dh’iarraidh nam bonnach bho mhnathan a’ Chinn a-Bhos. Bha na bonnaich air an dèanamh de mhin-eòrna is bhiodh iad uaireannan uiread ri clach-bhràthainn. An dèidh dhaibh na taighean ’s na teaghlaichean a bheannachadh leis an Nuallan, bheireadh na fir na bonnaich dhachaigh agus dh’itheadh iad ann an sin iad. Dh’itheadh iad ‘toradh an t-Samhraidh’ le càis. Uaireannan bhiodh mu leth-chlach min-eòrna anns gach bonnach. Dh’innseadh iad air làrna-mhàireach cò a’ bhean a bha air am bonnach a b’ fheàrr fhuine. Mar bu trice, bha feàrrad a’ bhonnaich a rèir a mheud. Nuair a bha na fir a’ dol timcheall nan taighean bha craiceann caorach aca leotha. Anns na h-eileanan eile bhiodh an craiceann air druim fir dhiubh, agus bhiodh fear an taighe gu math tric a’ slacadaich air leis a’ chlobha, fhad ’s a bha na gillean a’ dol deiseal timcheall an teine. Dh’fheumadh siubhal nam balach a bhith deiseal — sin a’ dol chun na làimhe deise, air cùrsa na grèine — fhad ’s a bha iad a’ cantainn an Nuallain. Thigeadh droch shealbh air an dachaigh nan deigheadh iad tuathal mun chagailte — ’s e sin a’ dol timcheall chun na làimhe clì. Ann a Hiort bha craiceann na caorach aig fear na phòca. Bheireadh e an craiceann do dh’fhear an taighe. Chuireadh esan sgeòid dheth dhan teine gus an loisgeadh e. An uair sin thogadh e gu a shròin e airson fhàileadh fhaireachdainn. Bha an Nuallan a’ gealltainn gun cumadh am fàileadh cùbhraidh a bha sin slàn e airson ùine.

Faodaidh sinn a bhith cinnteach gu robh Nuallan na Callainn (no duan rudeigin coltach ris) ga ràdh ann a Hiort leis na linntean fada mus deach an Soisgeul a thoirt ann. Bha an Nuallan a’ teàrnadh no a’ coisrigeadh na dachaigh aig toiseach Bliadhn’ Uir. Chan eil fhios an robh clèir na h-Eaglaise an aghaidh na Callainn a chionn ’s gu robh an Nuallan na chuimhneachan air creideamh no cràbhadh nan draoidhean a bha aig an t-sluagh mus tàinig an Soisgeul. Ach co-dhiù, tha eachdraidh na h-Eaglais anns an eilean a’ sealltainn gu robh a’ chlèir airson rud sam bith a bha toirt toileachas dhan t-sluagh nach robh co-cheangailte ris na Sgriobtairean a mhùchadh. Gun teagamh, feumar aideachadh nach robh co-cheangal eadar an Nuallan agus na Sgriobtairean, ach a dh’aindeoin sin tha e duilich fhaicinn gu robh lochd sam bith ann.

Thàinig mise seo gur h-ionnsaigh
A dh’ùrachadh dhuibh na Callainn;
Cha ruig mi leas sin innse –
Bha i ann bho linn mo sheanar.
Thèid mi deiseal air an fhàrdaich
Is teàrnaidh mi aig an doras;
Gabhaidh mi null uimpe mar as còir dhomh
Cùlaibh caol-druim fear an taighe.
Craiceann Callainn na mo phòca,
’S math an ceò a thig on fhear ud –
Chan eil neach a gheibh fhàileadh
Nach bi e gu bràth dheth fallain.
Gheibh fear an taighe na làimh e
Is sparraidh e a cheann san teallaich;
Thèid e deiseal air na pàisdean,
Ach gu h-àraid gheibh a bhean e.
Gheibh a bhean e – ’s i as fhiach e –
Làmh-riarachaidh na Callainn.
Leis an tart a th’ air an dùthaich,
Chan eil dùil againn ri drama –
Rud beag de thoradh an t-samhraidh,
Tha mi ’n geall air leis an aran;
’S mòr tha siud a th’ againn ri fhaotainn;
’S ma dh’fhaodas sibh, na cumaibh maille.

[TD 93]

38 Seann Chlachan

Anns na glinn agus na bealaich, tha iomadach seòrsa càirn asgus clachaireachd a tha ag innse eachdraidh nan iomadh linn: m.e., gàrrraidhean-cloiche airson dìon bho nàimhdean agus feadhainn eile airson fasgadh, taighean-fo-làir, bothan an-còmhnaidh a tha leitheach fo thalamh, cleitean, leacan agus carraighean a bha co-cheangailte ri creideamh no a’ cràbhadh, no bha mar chuimhneachan air cuideachd a ‘chaidh leatha’. Tha a h-uile nì tha sin a’ toirt tuairmse dhuinn air an iomadach seòrsa caitheamh-beatha a bha ann an saoghal nan Hiortach tro na linntean.

Clach na Gruagaich (faisg air a’ Bhaile)
Aig aon àm, bha athamas aig sluagh Innse Gall air fad dhan Ghruagaich, spiorad coibhneil a bha a’ còmhnaidh anns na glinn. Ann an iomadach àite bha clach mhòr air a comharrachadh air an ainm ‘Clach na Gruagaich’. Bhathas a’ creidsnn gu robh buaidh aig a’ Ghruagaich air a’ chrodh agus bha e na chleachdadh aig na banaraich a bhith a’ dèanamh ìobart bainne dhi aig a’ chloich gach Didòmhnaich aig tràth-eadraidh, bho Bhealltainn gu Lùnasdal.

[Dealbh]

Eathraichean Cloiche
A rèir M.B. Cottam, a rinn rannsachadh air an eilean ann an 1973, tha na carraighean-cuimhne as sine a tha air Hiort anns an Lag bho Thuath. ’S iad sin sreathan chlachan a tha air an suidheachadh tè air thè, air cruth beul eathair. Tha Cottam air lorg fhaighinn air còrr air fichead ‘eathar cloiche’ shuas anns an Lag os cionn a’ Bhaile.

[Dealbh]

Tobair nam Buadh
Bha pailteas de thobraichean ceithir-thimcheall a’ Bhaile, m.e. Tobar a’ Mhinisteir, Tobar a’ Chlèirich agus Tobar Gille Chill. Ach chan eil tobair air Hiort a bha cho ainmeil agus cho ionmhainn leis na Hiortaich ri Tobair nam Buadh, a tha ann an Gleann an Armainn, caran faisg air a’ mhuir. Tha i air a dèagh chlachaireachd agus gun teagamh tha an t-uisge a tha innte ‘fior-ghlan, aotrom, soilleir’, mar a tha an laoidh àlainn aig an Urr. Niall MacCoinnich ag ràdh (t.d.51).

[Dealbh]

[TD 94]

Lovers’ Rock
Seo an carragh ris an can eilthirich ‘Lovers’ Rock’. A rèir chunntasan leabhraichean, bha e uair na chleachdadh aig a h-uile gille a bha toghte ri pòsadh, seasamh air leth-chois air mullach na carragh airson dearbhadh do a leannan cho daigheann sa bha an gaol a bha aige dith. Ach cha robh na Hiortaich a dh’ aithicheadh sinne idir a’ creidsinn gu robh leithid de nos a riamh anns an eilein. Bha iad dhen bheachd gu robh aig a h-uile gille a bha air tighinn gu inbhe ri euchdan a dheanamh bho latha gu latha a bha mòran na bu chunnartaich na seasamh air leth-chois air a’ charragh-sa.

[Dealbh]

Crois
Tha i an-diugh ann an taobh uinneag taighe, ach bha i uair ann am badeigin coisrigte.

[Dealbh]

[TD 95]

39 Cumha na Bantraich Hiortaich
(Am fonn le C. McFh.)

Gur mis’ tha fo ghruaim,
’S tric snigh’ air mo ghruaidh
Cha chaidil mi uair gun dùsgadh;
Anns an tulach ud shuas
Dh’fhàg mi m’ aighear ’s mo luaidh
Fo lic dhaingeann nach gluais ’s nach tionndaidh.

Mo thruaighe mi fèin
Gun fhear taighe nad dhèidh,
Gur dubhach dhomh cèis do ghiùlain;
Làmh thùrail an àigh,
Bu mhath d’fheum anns gach àit’ –
Cha bu lapach thu ’n dàil no tùirneil.

Mi faicinn leam fèin
Do chuid uidheam ri stèill,
Làmh a dhèanadh an fheum gun dùil ris;
’N ciste chaol an dà thaobh
Chuir mi tasgadh mo chuim,
’S chan fhidir i caoidh no ionndrain.

Ach, a Thì as mòr glòr,
Neartaich fèin a shliochd òg
Tha gun taca, gun stòr an cùl riuth’
’S tric mi smuaintinn leam fèin
Air grad-theachd Mac Dhè
Is a ghiorrad gu ’m pill sinn còmhla.

[Stabh ciùil]

[TD 96]

40 An Eaglais (le Lachlann MacGillEathain)

Tha e furasda dhuinn a thuigsinn mar a bha an creideamh ann a Hiort airson iomadach linn na bhrochan de dhraoidheachd ’s le chràbhadh a’ Phàp. Iad gun oideachadh, gun oileanachadh, cha shùilicheadh sinn dad tuilleadh. Anns a’ bhliadhna 1641 ruith Colla Ciotach à Hiort le bheatha. B’ e Colla ceann-feadhna nan Dòmhnallach ’s bha am far-ainm Ciotach air a chionn ’s nach robh air ach aona làmh — an làmh chlì. Bha e air an làmh dheas a chall ann an cath. Fhad ’s a bha e air fògradh anns an eilean, chuir e seachad an tìde ag ionnsachadh dhan t-sluagh Urnaigh an Tighearna, na h-Aithntean agus an Creud, anns an dòigh Chaitligeach.

Nuair a thadhail Mgr. Màrtainn orra anns a’ bhliadhna 1697, bha e leotha mar gum biodh Knox air tighinn thuca, a’ tilgeadh sìos an cuid altaran agus a’ sgiùrsadh an toil-adhraidh. Chan eil an Gàidheal, neo-fhiosrach ’s mar a tha e, gun shubhailcean a b’ fhiach dhan mhòr-shluagh a leantainn mar eiseamplair. Eadhon ann an linn Mhàrtainn, bha e mar nòs a bhith a’ co-thional anns a’ chill air Didòmhnaich airson labhairt Urnaigh an Tighearna, nan Deich Aithntean agus na Creud. Sguireadh iad a dh’obair aig meadhan-latha air Disathairne agus cha dèanadh iad car a-rithist gu Diluain. Nuair a thigeadh eug dhan eilean, cha rachadh neach sam bith a dh’obair gus am biodh an t-adhlacadh seachad. Bha iad a’ creidsinn anns an Trianaid agus cuideachd ann am Flath-innis (eilean na gaisgeachd) agus ann an Ii-Bhròin (eilean a’ bhròin). Nuair a dh’èireadh iad anns a’ mhadainn ghoireadh iad air ainm Dhè, ’s bha an conaltradh air fad gun dhroch cainnt.

[Dealbh]

[TD 97]

41 Boch oirinn, O

’S truagh, a Rìgh, nach mi bha thallad, O,
Anns an tìr sa bheil mo leannan O.
Boch oirinn O, Boch oirinn, oirinn,
Boch oirinn, O.

Anns an tìr sa bheil mo leannan, O,
Tìr nam beann, nan gleann ’s nam bealaichean,
Boch oirinn, O.

Tìr nam beann, nan gleann ’s nam bealaichean,
Eòin air gèig is fèidh san langanaich.
Boch oirinn, O.

Eòin air gèig is fèidh san langanaich,
Far am biodh na h-uaislean d’an dual a bhith barrasach.
Boch oirinn, O.

Far am biodh na h-uaislean dan dual a bhi barrasach,
Rachadh don bhlàr ’n coinneimh nàmhaid mar dhealanach;
Boch oirinn, O.

Rachadh don bhlàr ’n coinneimh nàmhaid mar dhealanach,
Bha mo leannan fèin ann ’s gur beusach fearail e.
Boch oirinn, O.

Bha mo leannan fèin ann ’s gur beusach fearail e:
’S truagh nach mi bha seòladh thairis leat.
Boch oirinn, O.

[Stabh ciùil]

[TD 98]

42 Cnatan nan Gall (1696-1900)

Anns na chaidh a sgrìobhadh mu Hiort anns an trì chiad bliadhna a dh’fhalbh, gheibhear leabhar an dèidh leabhair a’ toirt iomradh air an tinneas ris an canadh na Hiortaich Cnatan nan Gall. Tinneas iongantach a bh’ ann an Cnatan nan Gall — tinneas a choisinn do luchd-tadhail a bhith a’ magadh air na Hiortaich agus gam bùirt às a thaobh eagal a bhith orra ro annlochdan nan eilthireach.

Tha e coltach nach robh bàta a bhuaileadh cladach an eilein

[Dealbh]
Sona gu leòr fhad ’s nach tigeadh cnatan no dèideadh

[TD 99]

nach robh a’ cur eucail am measg an t-sluaigh, ’s a’ toirt orra a bhith a’ sreathartaich ’s a’ casdaich. Bho ruigeadh eilthirich, bhiodh na Hiortaich a’ treothail nan èiginn airson trì latha. Cha b’ e mhàin gu robh na fir ’s na mnathan mar sin, bha cuideachd a h-uile leanabh, eadhon naoidhean na cìche, air èigneachadh anns an aon dhòigh.

Anns an t-seann aimsir, nuair nach biodh mòran ach bàta a’ mhaoir a’ dol gu ruige Hiort, bhiodh daoine a’ cur às leth nan Hiortach gu robh iad a’ leigeil orra tinneas a bhith orra, gus am biodh iochd aig a’ mhaor riutha is nach cuireadh e màl ro throm orra. Bha cuid eile a’ creidsinn gu robh an cnatan grànda a bha seo aca airson am maor a chumail bho an dorsan agus, ’s mathaid, am maor fhuadachadh às an eilean!

Ach eadhon nuair a thòisich luchd-tadhail a’ dol chun an eilein gu tric, anns an naodhamh linn deug, lean na Hiortaich orra a’ gearain air Cnatan nan Gall. Agus cha b’ ann na bu lugha a dh’fhàs an fhealla-dhà air muinntir an eilein. Bha iomadach leabhar a’ toirt cunntais air, agus sgeulachdan anns na pàipearan-naidheachd, ’s a h-uile aon a’ cur a bhreithneachaidh fhèin air adhbhar na trioblaid.

Sgrìobh Raibeart Connell, a chaidh chun an eilein dhan Ghlasgow Herald ann an 1885, mar seo.

<eng>The arrival of a vessel is now a more commonplace affair than it used to be and it consequently must give rise to less commotion, though even yet it is sufficient to send these poor invertebrate creatures into a fit of nervous excitement such as cool-headed Saxons have really no conception of.<gai>


Sin mar a bha mì-rùn mòr nan Gall anns an latha a bha sin. Chan eil iongnadh ged a bha Mgr Connell, agus mòran eile na latha, dualtach air bùirt às gearain a dhèanadh Gàidheil air cnatan! Dh’aindeoin sin, cha b’ e gearain shuarach gun bhun a bha aig na Hiortaich. A rèir an Urr. Niall MacCoinnich, ministear an eilein, chaochail triùir leis an tinneas eadar 1830 agus 1846.

Bha na Hiortaich dhen bheachd nach robh na bàtaichean bho Ghlaschu is Liverpool a’ toirt thuca cnatan buileach cho trom ris na bàtaichean a thigeadh thuca bho na Hearadh agus Uibhist. Bha bodaich an eilein a’ creidsinn bho riamh gum b’ e droch àidhear a bha na h-eilthirich a’ giùlain thuca bho Thìr-Mòr — gu robh àidhear Hiort fhèin cho fìorghlan ’s nach robh eucail no dochann sam bith eile a’ dol gu an anail — gus an tigeadh eilthirich thuca le plàigh de shalchar nam bailtean mòra.

A rèir lighiche ainmeil, Mgr. John E. Morgan à Manchester, cha robh anns a’ Chnatan Hiortach ach tinneas a bha ag èirigh à biadh agus beòshlaint an eilein. Bha lighichean eile a’ creidsinn gum b’ e a’ ghaoth an ear a bha a’ cosnadh an tinneis.

Tha faisg air ceud bliadhna a-nis bho thòisich luchd-foghlaim a’ tuigsinn nàdar an annlochd a tha ag adhbhrachadh iomadach seòrsa eucail agus bho thòisich lighichean a’ faighinn tuigse agus eòlas air na marbhanaich chrìon sin ris an abair sinn virus agus bacterium. Thòisich iad cuideachd a’ faicinn gu robh co-cheangal eadar Cnatan nan Gall air Hiort agus luchd-tadhail an eilean. Chuala iad mu dheidhinn eileanan eile, ann an àitichean iomallach air feadh an t-saoghail, ’s mar a bha an sluagh orra air an èigneachadh le euslaintean coltach ris a’ chnatan, a h-uile uair a thadhladh coigrich iad. Bha Tristan de Cunha air oirthir an iar Afraga, agus eilean Muriori, còig cheud mìle bho New Zealand, air dà eilean eile a bha air an droch ghrèidheadh le Cnatan nan Gall.

Anns a’ cheann thall, nuair a leughas sinn an iomadh theory a bha aig luchd-foghlaim air dè bha ag adhbhrachadh tinneas nan Hiortach, chì sinn nach robh aon dhuibh cho faisg air an fhìrinn ris an theory a bha aig na Hiortaich fhèin. B’ e sin gu robh àidhear an eilein cho fìorghlan, gun eucail gun chearb, ’s nach robh dad a’ gànrachadh sin ach an àidhear a bha a’ tighinn chun an eilein le bàtaichean nan Gall.

Agus ma nì sinn mion-sgrùdadh air eachraidh an t-sluaigh, chì sinn cuideachd gu robh iomadach dòigh ann air an robh na h-eilthirich a’ gànrachadh beatha an eilein agus a’ toirt an lùths à smior nan daoine.

Rabhd (le C. MacFh.)

Ho bodaich Liverpool, a lìbhrigeas na leigheasan
Air sgiullaidhean is guireanan is uireasbhaidh nan dall.

Ho bodaich Ghlaschu, feallsanaich nan tinneasan —
’S tric a thug bhur lighichean ar n-eireapais a-nall.

Ho bodaich Ghàidhealach, ar càirdean anns na h-eileanan
Stubaibh ri bhur cladaichean is fuiribh fada thall.

Ho bodaich eilthireach, às bith cò dha a bhuineas sibh,
Fanaibh far an iomchaidh dhuibh le Cnatan grod nan Gall!

[TD 100]

43 Utopia — Dr MacCuallaich, 1838

Mur e Hiort Utopia, càit a bheil am bad sin ri fhaotainn? Càit a bheil an dùthaich eile anns nach eil armachd, airgead, euslaintean, connspaid no càin? Chan eil dùthaich gun na dubhailcean sin ach Hiort. Cha tig cìs-mhaor a bhagairt air doras na h-eaglais. Cha ruig laghan na seilge air eunadaireachd an t-sùlaire. Sàbhailt’ anns an ioma-ghaoth agus air an tàladh le a cuid ghailleannan, cha bhi cùram air na Hiortaich gu bheil an Roinn-Eòrpa gu a bunaitean air a criothnachadh le stoirmean. Iad fhèin fo ùghdarras MhicLeòid, chan eil diù aig sluagh Hiort cò aig a bhios òrd-rìoghail Bhreatainn na làimh. Chan iongnadh ged a dh’iarradh an t-eilean fuireachd saor gun chaochladh a thighinn air a shuidheachadh. Caidlidh a’ Hiortach suaimhneach na leabaidh cho fad ’s a dh’iarras e. Chan eil a shaothair ach aotrom. ’S e bheòshlaint a chur-seachad. Chan eil riaghladh aig Riaghaltas air. Chan eil lagh ga chuingealachadh. Chan eil poileataics ga bhuaireadh. Chan eil airgead ga roinn. Cha chluinn e mu chogadh. Is e a rìoghachd a bhaile. ’S e a bhaile a chomann. Tha a smaointean, a dhèantanas agus a rìoghachd uile saor. Tha an aimsir anns a bheil a chòmhnaidh gun riasladh agus an t-eilean aige gorm. Seachnaidh e an coigreach a bhiodh dualtach air truailleadh a thoirt air a chaitheamh-beatha, a chuid chladaichean. Mur eil sonas a’ còmhnaidh air Hiort, càit a-rèisd a bheil sonas ri fhaotainn?

[Dealbh]

[TD 101]

44 Ochòin, a Thì, Nach Foir Thu Mi.

Rann a rinn Niall Fearghastan an 1841 (Urr. N. MacC.)

Ochòin a Thì, nach fòir* thu mi
Om smuaintean gu faireachadh
Mun tig an t-àm a thèid mi dhìth
’S nach bi ann tìm gu aithreachas.


*fòir – teasairg

furtachd is fòireadh – cobhair is teasairginn

[Dealbh]

[Dealbh]

[TD 102]

45 A’ Ghàidhlig

Bha uaislean na rìoghachd a’ creidsinn gu robh buntanas eadar a’ chainnt a bh’ aig na Hiortaich ga bruidhinn agus a’ bhochdainn a bh’ orra. Faodar a bhith cinnteach gu robh iomadach ìochdaran ann, eadhon am measg nan Gàidheal fhèin, a bha deiseil airson rud sam bith a theireadh uaislean na Beurla a chreidsinn len uile chridhe. Anns an ochdamh linn deug rinn an Comann airson Sgaoileadh a’ Chreideimh Chrìosdail (SPCK) oidhirp air na Hiortaich a chuideachadh, le bhith cur mhinistearan dhan eilean, gach fear airson bliadhna no dhà. Bha an Comann sin an ceart aghaidh na Gàidhlig, agus rinn e uile dhìcheall — aig toiseach eachdraidh co-dhiù — air a’ chànan a spadadh às.

Seach nach robh facal Beurla idir aig na Hiortaich, bha aig a’ Chomann ri ministearan Gàidhealach a chur chun an eilein. Ged a bha e ceadaichte dha na ministearan a’ Ghàidhlig a bhruidhinn air an eilean, bha e air a chur orra mar dhleasdanas a h-uile oidhirp a dhèanamh air a’ Bheurla a theagaisg dhan chloinn.

A rèir aona mhinistear a chaidh gu Hiort, bha na Hiortaich an aghaidh na Beurla agus gun spèis anns gach cainnt eilthireach eile. Chan eil iongnadh a-rèisd ged a bha na ministearan dubhach, neo-dhòchasach nam measg! O chionn dà cheud bliadhna, bha Goill cho tearc a’ tadhal an eilein ’s nach robh iad a’ faicinn iomchaidh Beurla a thogail ’s gun feum air thalamh innte. Nuair a bha bean-uasal à Dùn Eideann air thuras ann a Hiort ann an 1830, cha robh ach aona bhoireannach air an eilean a bha comasach air beagan sgrìobhaidh is leughaidh a dhèanamh, agus ann an 1856 cha robh an sluagh mòran na b’ adhartaiche na sin ann am foghlam sgoile. A-rithist, cha robh air an eilean ach aona bhoireannach a bhruidhneadh a’ Bheurla, ’s bha i sin air a breith ’s a h-àrach air Tìr-Mòr. Fichead bliadhna an dèidh sin bha fear MacDhiarmaid na mhinistear air Hiort. Bha e air a bhith ron sin na mhaighstir-sgoile ann an Garbh ann an Siorrachd Rois. Dh’aindeoin sin, cha do rinn e oidhirp sam bith air a’ chlann oideachadh ann an dòigh na sgoile. Cha robh ùidh aige ann an càil a-mach air leasan a’ Bhìobaill is searmonachadh. Ach feumar a thuigsinn gum b’ e sin a dhreuchd air an eilean, agus bha £80 aige anns a’ bhliadhna airson an dreuchd sin a choileanadh.

Seo beachd Sheòrais Seton, fear-lagha à Dùn Eideann a thadhail an t-eilean ann an 1878.

Tha an sluagh a’ fulang leis a’ Ghàidhlig, a tha na mallachd air an eilean. Bha Gall a tha na oifigeach air fear de dh’eileanan Innse Gall ag innse dhomh gu robh e air co-dhùnadh gu robh dà mhallachd air a’ Ghàidhealtachd — a h-aon a bhiodh e nàr dhomh ainmeachadh an seo, agus am fear eile leanmhainneachd na cainnt Ghàidhlig. Ach tha bàs na Gàidhlig a-nis deimhinne ged a tha droch amharas agam gun toir i ùine mhath air leabaidh a bàis. Tha am marbhrann aice ri chluinntinn eadhon ann a Hiort. Thathas ag innse dhomh gu bheil na Hiortaich gràdhach air a’ Bhan-rìgh, ach their cuid gu bheil iad mar sin a chionn ’s gu bheil tuairmeas nam measg gu bheil dèidh aig a’ Bhan-rìgh air na Gàidheil. Nuair a bha a’ Bhean-uasal NicLeòid air an eilean o chionn ghoirid, rinn na daoine ceasnachadh oirre gu mion air naidheachd na Ban-rìgh — cò ris a bha i coltach, dè bhiodh i ag ràdh ’s a’ dèanamh agus an e boireannach math a bh’ innte. Tha sinn an dòchas nach ruig an naidheachd Hiort gu robh a’ Bhan-rìgh bho chionn ghoirid ann an eathar a bha ga h-iomradh air Loch Maol Ruibhe air Latha na Sàbaid!

[Dealbh]
Dòmhnall Og (le Iain Sands)

[TD 103]

46 Tàladh Cailin’ an Fhuilt Or-bhuidh’

(Na facail leis an Urr. Iain MacLeòid, 1981; seann cheòl Hiortach.)

Fàil-eilidh horo, fàil-èilidh horo,
Aghaidh bhòidheach air a’ phàisde;
Falt òr-bhuidh’ mo ghràidh-sa,
Fail-èilidh horo, fàil-èilidh horo;
Caidil sàmhach gus a-màireach,
Gràdh blàth an uchd màthar;
Fàil-èilidh horo, riro-ririnn-èile;
Caidil sàmhach, a ghràidh!
Caidil socair, chailin bhàn!

Fàil-èilidh horo, fàil-èilidh horo;
Tha bò-bhainn’ tighinn bhon àirigh
Le bainne math blàth dhi;
Fàil-èilidh horo, fàil-èilidh horo;
Thig maorach à tràigh dhi;
Thig biadh à muir-làn dhi;
Fail-èilidh horo, riro-ririnn-èile
Caidil sàmhach, a ghràidh!
Caidil socair, chailin bhàn!

Fàil-èilidh horo, fàil-èilidh horo;
Leis na gluaisean, leis na dùisgean;
Mo luaidh-sa mo ghaol-sa,
Fàil-èilidh horo, fàil-èilidh horo;
Bi sàmhach gun cùram;
Fail èilidh horo, riro-ririnn-èile;
Caidil sàmhach a ghràidh!
Caidil socair, chailin bhàn!

[Stabh ciùil]

[TD 104]

47 An t-Urr. Niall MacCoinnich: 1838

A’ sealltainn air ais ris an dà cheud bliadhna mus deach Hiort fhàsachadh, saoilidh sinn gu robh coire aig an Eaglais ri mar a chaidh an deò a thoirt às an t-sluaigh agus am misneachd a bhriseadh. Dh’aindeoin sin, ma nì sinn sgrùdadh air beatha nam ministearan agus air an obair a rinn iad, chì sinn gu robh iomadach fear ann a neartaich an sluagh ’s a bha còir, carthannach ris na Hiortaich air a h-uile dòigh.

Bha an t-Urr. Niall MacCoinnich air Hiort bho 1829 gu 1843. Bha esan na shearmonaiche, na cheistear, na fhear-teagaisg air leasan a’ Bhìobaill, agus na sgrìobhaiche dha na teaghlaichean. Bha a’ bhochdainn cho mòr air an eilean ’s gun do rinn e uile dhìcheall ri cuideachadh fhaighinn dha na teaghlaichean bho Thìr-Mòr. Cha robh aige fhèin ach £50 anns a’ bhliadhna, agus chaith e a’ mhòr-chuid dhen sin ris na daoine. ’S nuair a gheibheadh e tiodhlac bho uaislean agus bho a chàirdean, bha e a’ cur sin seachad air fhèin airson na teaghlaichean a leasachadh. Aona bhliadhna chaidh Mgr. MacCoinnich a Ghlaschu. Chaidh e timcheall nan uaislean anns a’ bhaile sin agus nuair a thill e bha iomadach seòrsa rud aige na chois a bha feumail air an eilean: àirneis airson nan taighean, uinneagan le lòsain agus muileann airson sìol a bhleith.

Nuair a chaochail an t-Urramach, dh’fhàg e cunntas air an eilean na làimh-sgrìobhaidh fhèin agus chaidh sin fhoillseachadh goirid ron Chiad Chogadh Mhòr.

Seo pàirt dhen eachdraidh a sgrìobh e, air a’ bhliadhna 1838:

Fìor dhroch bhliadhna a bh’ ann. B’ ann air èiginn a bha de chonnadh againn na dheasaicheadh biadh ’s a chumadh sinn blàth. Mu dheireadh, bha sinn a’ losgadh fiteach (sin a chanadh na Hiortaich ri connlach), droch chonnadh dha-rìribh, mura h-eil i tioram! Nas motha cha robh maidsichean againn no dòigh air teine a thogail ann an cabhaig. Ach gu sealbhach bha pailteas ola air an eilean airson na lampaichean a chumail thuige.

Tha cuid de na teaghlaichean fhathast a’ còmhnaidh ann am bothanan dubha. Tha na taighean sin gu ìre bhig cruinn, agus na ballaichean aca air an dèanamh de leacan mòra mu chuairt air sia no seachd troighean de thighead. Bha na taighean sin air an iadhadh le talamh agus feur agus tha fear no dhà a tha cho ìosal anns an ùir ’s gu faodadh tu ràdh gu bheil e fon talamh.

Bha balla-cloiche — am fallan — a’ roinn an taighe na dhà leth, a’ cumail a’ chruidh ’s nan con air leth bho na daoine. ’S e beagan àirneis a tha far an robh an teaghlach a’ còmhnaidh. Bha brà aig a h-uile teaghlach agus clach shoillse. Bha i sin na cùis-iongantais dhomh. Bha sloc domhainn ann am meadhan na cloich-shoillse, ’s bha sin làn ola agus èibhleag rèisg air seòladh innte airson siobhag. B’ e sin a bh’ aca airson lampa. Air an làimh eile, tha cuid de theaghlaichean aig an robh lampa iarainn ris an canadh iad crùisgean.

Bha lòban ann — tuba air a dèanamh de dh’fhodar — agus buta, truinnsear fiodha, agus cuman, soitheach fiodha beagan nas lugha na buta.

Far an robh an teaghlach a’ còmhnaidh, bha àird an taighe a rèir de an ràith dhen bhliadhna anns an tomhaiseadh tu e. Le sin tha mi a’ ciallachadh gu robh na bha iad a’ sadadh air an ùrlar bho earrach gu earrach a’ giorrachadh na h-àird a bha eadar an t-ùrlar agus mullach an taighe. Bha an teaghlach a’ sgapadh luatha, uisge salach, agus rudan na bu mhiosa, air an ùrlar a h-uile latha ’s a’ cur sin fodha le smùr mònadh. Mar sin, bhiodh an t-ùrlar ag èirigh fad an t-samhraidh, fad an fhoghair agus fad a’ gheamhraidh gus an deigheadh an taigh fhalamhachadh san earrach. Bhiodh an t-ùrlar ga mheasgachadh ri todhar a’ chruidh, agus bhiodh sin na dheagh innear airson nan imrichean.

Cha robh e furasda do choigreach a dhol gu teaghlach ann an dachaigh mar sin, ann am meadhan geamhraidh. Dh’fhosgladh tu an doras nach robh ceithir troighean a dh’àird. Bha banntaichean agus glas fhiodha air an doras. Glè thric thigeadh coin nad choinneimh a-mach às an dorchadas. Dheigheadh tu steach tron todhar agus chuidicheadh an teaghlach thu tarsainn air an fhallan, a bha ceithir troighean a dh’àird. Bha agad an uair sin ri bhith air do làmhan ’s do ghlùinean a’ dìreadh gu àite far am faigheadh tu air suidhe no dhol air àird do dhroma ag adhradh.

Chan fhaiceadh tu an latha ach tro tholl na deathaich, toll anns an tughadh os cionn a’ bhalla trom biodh an deathach a’ faighinn a-mach. Shìos anns a’ bhalla fodhad, chitheadh tu a’ chrùb agus ’s mathaid cailleach na laighe

[TD 105]

innte. Cha robh iongnadh gu robh m’ ùrnaigh gu tric a’ tionndadh gu cuspair an t-Solais agus an fheum a th’ againn uile air lèirsinneachd nar beatha.

Bha na taighean aig an àm ud nan dà shreath air gach taobh de fhrith-rathad ris an canadh na Hiortaich an t-Sràid. Thathas a’ creidsinn gu robh an sluagh air a bhith a’ còmhnaidh air an t-Sràid bho thoiseach eachdraidh an eilein.


B’ e Sasannach a choisinn dha na Hiortaich gun d’fhuair iad taighean ùra a thogail. Thadhail Sir Tòmas Dyke Ackland air an eilean timcheall air 1840 agus dh’fhàg e aig Mgr. MacCoinnich fichead ginidh airson a thoirt dhan chiad teaghlach a thogadh taigh geal le similear agus slinnteach air a mhullach.

Mus robh dà bhliadhna seachad cha robh teaghlach nach robh ann an taigh-geal. Chaidh na taighean-dubha, mar a chaidh iad nar linn fhèin, fhàgail nam bàthaichean. Chaidh an t-Sràid a thogail às ùr — ochd taighean deug, ceann ri màs, nan aona shreath. Bha sia deug dhiubh sin le slinnteach sinc orra agus na dhà eile le tughadh.

Mar sin bha na Hiortaich ann an dachaighean geal — faisg air ceud bliadhna air adhart air Gàidheil Innse Gall, oir mar a tha fhios againn uile, cha do thòisich iad sin a’ cur an cùl ris na taighean-dubha gus an robh a’ Chiad Chogadh Mòr seachad.

[Dealbh]
Sùil bhon bhaile chon an Dùin

[TD 106]

48 Laoidh Fhionnlaigh Oig

Rinn Fionnlagh Og MacCuithinn an laoidh seo an 1842 (Urr. N. MacC.)

Bha sgeula air fhoillseachadh
Air machaire nan coilltichibh,
Is buachaillean na h-oidhche
Ghabh oillt is crith fheòla.

“Na gabhaibh an sgàth dheth!”
’S e thubhairt na h-aingle;
“Tha slàinte air foillseadh”
Bha seinn tighinn à Glòir ann.

“Is rugadh an tràth s’ dhiubh
Ann am baile Dhaibhidh
An Slànaighear gràsmhor
San stàball neo-dhòigheil”

“Gu ceartas a dhìoladh”
’S gu saoradh o phiantaibh,
’s an lagh a choilìonadh
Mar dh’iarradh on òige

Bha reulta na h-oidhche
Mar chomharra cinnteach
’S i falbh le a soillse
Ro Dhraoidhean an dòchais.

Bha thrusgan cho suarach
’S e paisgte mu chuairt da
’S cha sheòmar duin’-uasail
A fhuair e gu còmhnaidh.

Cho luaithe chaidh inns’ do
Luchd-àitich na tìre,
Bha ’n cridhe fo mhì-ghean
An Rìgh gun bhith dòigheil.

Thàinig guth anns an oidhche
Gu Iòsaph: “Gabh greum air
Is falbh leis an naoidhean –
Tha nàimhdeas cho mòr da!”

Bha ’n sgeul ud cho prìseil
Cha d’fhan i san tìr sin
Tha i ’g imeachd sna h-Innsibh
’S h-uile mìr den Roinn-Eòrpa.

Is thàinig i ’n taobh sa
Cha d’fhàgadh air chùl i:
Tha slàinte ri fhaotainn
Do dh’aois is do dh’òige.

Cha dèan beatha no bàs e,
No nì eile ’n làthair –
Ar sgaradh gu bràth
O Ard-rìgh na glòire.

Chan fhaca ’s cha chuala,
Chan urrainn neach luaidh air –
’N sonas tha shuas ann
Don t-sluagh a gheibh còir air.

[TD 107]

49 Briogais nan Uighean

Bha aona sgeul aig na bodaich a bhiodh a’ toirt iomadach gàire air na Hiortaich. Thàinig bàta mòr eilthireach chun an eilein, ach cha bu diù leis na h-uaislean a bh’ oirre a thighinn a-steach gu Bàgh a’ Bhaile a chonaltradh ris na daoine. Dh’fhuirich iad air cùl an Dùin ann an teas an t-Samhraidh. Chaidh fir Hiort chun an Dùin a thional uighean. Nuair a chaidh iad gu geodha àraidh, cò a chunnaic iad an sin fodhpa ach na seòladairean agus iad ris an obair cheudna. “Nise,” arsa fear dhe na seòid, “nach eil sin dìreach coltach ri rud a dhèanadh Gall, a thighinn a-steach a ghoid a’ bhìdh às ar beòil.”

“Ta,” arsa fear eile, “seach gu bheil sinne os an cionn an seo, tha e furasda gu leòr dhuinn dearbhadh dhaibh gu bheil uachdarain agus ìochdarain ann an aodann creige.”

Siud ’s ann a chunnaic iad seòladair a’ toirt dheth a bhriogais. Cheangal e na casan aice ri chèile agus thòisich e fhèin ’s a chompanaich a’ lionadh somag na briogais le uighean. Chàirich iad na h-uighean gu faiceallach, sgùird air sgùird, gus an robh a’ bhriogais làn gu a bus. Nuair a chaidh na h-eilthirich timcheall oirre airson a’ bhriogais a thogail a-steach a bhroinn an eathair, leag na Hiortaich ulpagan mòra cloiche bho bheul na geodha. Thuit na sgeirean sìos air na h-eilthirich nan sradagan, mar gum biodh crith-thalmhainn ann. Chan fhacas riamh eathar ga h-iomradh cho luath ris an tè a dh’fhalbh an latha ud às an Dùn. Agus cha robh duine a bha cho èasgaidh air an ràmh ris an fhear a bha gun bhriogais! Chuir an t-soitheach cùl ri Hiort agus ris a’ bhriogais uighean. Thug na Hiortaich a’ bhriogais dhachaigh agus bha i aca airson iomadh bliadhna. Bha i mar gum biodh na dearbhadh air a’ bhreitheanas a thig air an neach a tha gu h-ìosal nach eil umhail dhan Tì a tha gu h-àrd, gu h-àraidh nuair a tha an neach sin an dùil a dhol a thional uighean anns an Dùn. Bha i cuideachd na cuimhneachan air bodach a dh’fheuch ri cuid nan Hiortach a ghoid agus a chaidh a chur dhachaigh ’s a thòin rùisgte. Bha i na cùis-iongantais ann a Hiort o chionn còrr air trì cheud bliadhna ann an linn anns an robh fir an eilein air an còmhdach anns an fhèileadh mhòr.

[Dealbh]

[TD 108]

50 An Ceann-Uidhe Astràilia: 1852

Anns a’ bhliadhna 1852 dh’fhalbh seachd soithichean deug le còrr air 2600 Gàidheal a dh’Astràilia. B’ e siud linn nam fuadaichean anns an robh sluagh na Gàidhealtachd gan sgiùrsadh air feadh an domhain. Sheòl am Priscilla a-mach à Liverpool air an trìtheamh latha deug dhen Dàmhair 1852, le 298 air bòrd – a’ mhòr-chuid aca à gleanntan agus à eileanan na h-Albann. Anns an latha bha siud, bha call beatha aig muir cumanta gu leòr. Ach air a’ Phriscilla bha an call beatha co-ionnan ris an t-seòrsa call beatha a bha tric air bàtaichean nan tràillean a bha a’ faradh nan daoine dubha à Afraga gu ruige Ameireagaidh. Chailleadh 41 anns na trì mìosan a bha i air an aiseag.

As na 34 Hiortaich a sheòl air a’ Phriscilla, chaochail 18. As an dusan inbheach a chaochail, bha deichnear à Hiort; agus às na naodh pàisdean thar fhichead, bha ochdnar Hiortach. Bha a’ chùis na dearbhadh gu robh na Hiortaich (a bha iomallach air galairean a’ mhòr-shluaigh) na bu bhuailtichte air tuiteam le galair neo-àbhaisteach na bha daoine eile. B’ ann mar seo a chaidh dhan chuideachd a chuir cùl ri Hiort airson beatha na bu shocraiche fhaighinn dhaib’ fhèin ann an saoghal torrach grianach Astràilia.

[Dealbh]
Càirdean air bòrd mus do dh’fhàg an t-soitheach caladh

[TD 109]

[Mapa]

<eng>MELBOURNE
St Kilda
Brighton
Mordialloc
Skye
Geelong
PORT PHILLIP
Fingal<gai>

Seo cunntas air an fheadhainn a dh’fhalbh, le an aoisean, agus na galairean a bha orrasan a chaochail.

MacCuithinn
Fionnlagh (58)	Theàrn
Ciorstaidh (50)	Theàrn
Calum (24)	Theàrn
∆ Raonailt (19)	Chaochail (a’ ghriùrach, 16 Samhain 1852)
Iain (13)	Theàrn

MacCuithinn
∆ Fionnlagh (44)	Chaochail (a’ bhuinneach mhòr, 26 Samhain 1852)
∆ Catrìona (44)	Chaochail (an teasach cuim, 30 Samhain 1852)
Dòmhnall (18)	Theàrn
Mòr (16)	Theàrn
Catrìona (12)	Theàrn
Anna (9)	Theàrn
Niall (7)	Theàrn
∆ Fionnlagh (4)	Chaochail (tinneas an acrais, 21 gearran 1853)
∆ Màiri (1)	Chaochail (a’ ghriùrach, a’ bhuinneach mhòr, 2 Dùbhlachd 1852)

Fearghastan
Calum (31)	Theàrn
∆ Catrìona (23)	Chaochail (an teasach dhearg, 9 Gearran 1853)
∆ Màiri (3)	Chaochail (a’ bhuinneachd mhòr, a’ ghriùrach, 6 Dùbhlachd 1852)

MacCruimein
∆ Dòmhnall (32)	Chaochail (a’ bhuinneach, 14 Samhain 1852)
∆ Anna (32)	Chaochail (laige, 25 Faoilleach 1853)
∆ Mòr (9)	Chaochail (a’ bhuinneach mhòr, a’ ghriùrach, 23 Samhain 1852)
∆ Màiri (6)	Chaochail (a’ bhuinneach mhòr, a’ ghriùrach, 22 Samhain 1852)
∆ Dòmhnall (5)	Chaochail (a’ bhuinneach mhòr, a’ ghriùrach, 22 Samhain 1852)
∆ Ciorstaidh (1)	Chaochail (a’ bhuinneach mhòr, a’ ghriùrach, 27 Samhain 1852)

Dòmhnallach
∆ Ruairidh (47)	Chaochail (a’ bhuinneach mhòr, a’ ghriùrach, 11 Samhain 1852)
∆ Mòr (48)	Chaochail (a’ bhuinneach mhòr, a’ ghriùrach, 14 Samhain 1852)

Dòmhnallach
Niall (22)	Theàrn
∆ Catrìona (51)	Chaochail (a’ bhuinneach mhòr, a’ ghriùrach, 17 Samhain 1852)
Anna (15)	Theàrn

Moireasdan
∆ Màiri (57)	Chaochail (an teasach mheirbheanach, 9 Samhain 1852)

Fearghastan
Eachainn (35)	Theàrn
Màiri	Theàrn

MacGillIosa
Eoghainn (27)	Theàrn
Mairead (28)	Theàrn
∆ Màiri (1)	Chaochail (a’ bhuinneach mhòr, a’ ghriùrach, 3 Dùbhlachd 1852)

a’ ghriùrach — <eng>measles<gai>
a’ bhuinneach mhòr — <eng>dysentery<gai>
an teasach cuim — <eng>mesenteric fever<gai>
tinneas an acrais — <eng>marasmus<gai>
an teasach dhearg — <eng>scarletina<gai>
a’ bhuinneach — <eng>diarrhoea<gai>
laige — <eng>debility<gai>
an teasach mheirbheanach — <eng>gastric fever<gai>

[TD 110]

51 Calum MacCuithinn

Bha Calum Fhionnlaigh Mhòir air aon neach a theàrn à creach na Priscilla, agus gu sealbhach dh’fhàg e againn eachdraidh sgrìobhte air mar a chaidh dha na Hiortaich a chuir an cùl ri tìr an eòlais.

Tha e cuideachd a’ toirt dhuinn seallaidhean air mar a bha caitheamh-beatha an eilein na linn. Tha an cunntas a leanas air a stèidheachadh air sgrìobhaidhean Chaluim, a leig Kelman Mac Cuithinn ann an Astràilia (iar-ogha Chaluim) dhuinn a leughadh agus a chur gu feum an seo.

Cha do chaill mi riamh cuimhne air a’ bhad anns an robh cathair mo dhaoine. Chaidh mo bhreith air Hiort air Latha na Nollaig, 1828. ’S e Fionnlagh an t-ainm a bha air m’ athair. B’ e Cairistìona Fhearghastan mo mhàthair. Chaochail ceathrar chloinne leotha mus tàinig iad gu inbhe. Thuilleadh air sin, bha còignear anns an teaghlach againn — Iain, Anna, Catrìona agus Raonailt, is iad uile na b’ òige na mise. B’ e m’ athair mac Iain. Bha bràthair na b’ òige aige air an robh Dòmhnall, agus peathraichean cuideachd. Phòs Màiri Iain Fearghastan (còig mic agus aon nighean) Chaochail Raonailt mus robh i ach 25. Phòs Catrìona Alasdair MacGillIosa (ceathrar mhac agus dà nighean); chaidh aona mhac a Chanada. Phòs Anna Dòmhnall MacCruimein. Bha ise na bantraich le aona leanabh nuair a thàinig mise a dh’Astràilia.

[Dealbh]
Am bàillidh; eilthireach aig an robh ùghdarras anns an eilean

[TD 111]

Bha mo sheanair anns a’ Cholaisde fad trì bliadhna. Cha b’ ann à Hiort a bha athair-san (mo shinn-seanair) idir. Tha min dùil gur ann à Uibhist a bha e air a thighinn. Bha e math air a dhòigh mus tàinig e. Thuit e ann an gaol le caileag, agus tha mi smaoineachadh gur ann à teaghlach nan Dòmhnallach a bha i. ’S e Catrìona Dhòmhnallach, bean Iain MhicCuthinn mo sheanmhair. Bha ise 52 nuair a chaidh m' athair a bhreith.

Bha m’ athair mu chuairt air 28 bliadhna dh’aois nuair a phòs e Cairistìona, nighean Iain Fhearghastain. ’S e an t-Urr. Iain Dòmhnallach (Abstol a’ Chinn a Tuath) a phòs iad nuair a rinn e a’ chiad aiseag gu Hiort, ann an 1822. Bhaist e mise nuair a rinn e an tadhal bho dheireadh, ann an 1830. Tha cuimhne mhath agam a bhith a’ coiseachd sios chun na h-Eaglais air mo ghurt fhìn, a’ dol gam bhaisteadh.

B’ e Iain Fearghastan athair mo mhàthar. Bha teaghlach aigesan leis a’ chiad mhnaoi, Anna Dhòmhnallach. B’ ise màthair mo mhàthar. Nuair a chaochail mo sheanmhair, phòs e Màiri NicCuithinn piuthar mo sheanar eile, agus anns an teaghlach acasan bha Dòmhnall, Fionnlagh, Niall, Eachainn, Beathag agus Calum. Thàinig Calum agus Fionnlagh à Victoria agus chaochail iad an seo.

’S e sgiobair no meit soithich a bha nam shinn-seanair (athair Iain Fhearghastain), agus bha e air soithichean a bhiodh a’ ruith eadar Tìr-Mòr agus Hiort. B’ esan Fionnlagh Fearghastan, agus thuit esan cuideachd an gaol le caileag à teaghlach nan Dòmhnallach agus chuir e sìos a chrann air an eilean. San t-samhradh, b’ ann ainneamh a bhiodh caisbheart air na daoine, seach air Didòmhnaich agus nuair a thigeadh coigrich. Bha mòran sneachd anns a’ gheamhradh, agus nam òige chunna mi cidhichean anns an robh 40 troigh a dhoimhne.

Mu chuairt air an àm anns na phòs mo phàrantan (1822), bha na taighean cruinn nan cròileagan; ach nuair a bha mi eadar ochd is deich, thàinig luchd-fearainn agus roinn iad an talamh-àitich na lotaichean. Bha aig a h-uile fireannach ri thighinn agus a bhith an làthair fhad ’s a bhathas a’ tarraing chrann. An uair sin chaidh na taighean a thogail. Bha eadar ochd agus deich acraichean aig a h-uile teaghlach agus bha deich acraichean anns a’ ghlìob.

Bha barrachd chaorach aig m’ athair na bha aig duine sam bith eile. Bha mu chuairt air 200 aige air Boraraigh. Bha dà chuibhle snìomh againn agus beairt. ’S e an clò a bha sinn a’ fighe a-mhàin a bha a’ toirt dhuinn an uireas airgid a bha tighinn thugainn. Bha na mnathan ris an t-snìomh agus na fir ris an fhighe, agus bha sin gar cumail a’ dol airson na mòr-chuid dhen gheamhradh agus ùine mhath san t-samhradh. Bha sia no seachd a dh’eich aig

[Dealbh]
Calum MacCuithinn

[TD 112]

m’ athair, agus crodh cuideachd. Bha e a’ togail nan each agus gan reic anns a’ choimhearsnachd.

Bha h-uile teaghlach a’ fàs mòran arbhair anns an aimsir ud anns an robh an sluagh cho lìonmhor. Bha iad cuideachd a’ pàigheadh a’ mhàil le sìol-coirce.

Nuair a thigeadh an samhradh, bha aig deichnear no dusan fireannach ri dhol gu Sòdhaigh, far an robh eadar mìle agus 1400 caora leis an oighre. Bha aig na fir ris na caoraich a rùsgadh, ’s gun aca mar thuarasdal ach am biadh a dh’itheadh iad. Ach ged a bha sin mar sin, bha iad a’ faighinn choibhneasan eile bho àm gu àm. Cha robh na caoraich ach truagh. Nuair a reiceadh sinn iad, chan fhaigheadh sinn mar bu trice ach leth-chrùn an tè orra. Chan fhaigheadh duine air a’ chaora a b’ fheàrr a bh’ anns an sprèidh aig an àm sin ach sia tasdain.


Tha cuimhne agam Sir Iain Mac a’ Phearsain MacLeòid fhaicinn air an eilean. B’ esan mac a’ Chòirneil MhicLeòid a bha air a bhith na Chief Justice ann an Calcutta airson còrr is fichead bliadhna. Bha sinn a’ pàigheadh a’ mhàil dhàsan tro bhàillidh. Bha sinn a’ faighinn deich caoraich an asgaidh, ach air a h-uile tè san sprèidh air chùl sin bha againn ri tasdan a phàigheadh, agus sia sgillinn air a h-uile othaisg. Bha aona mhart againn an asgaidh cuideachd, ach bha seachd tasdain sa bhliadhna air gach mart eile. Bha aig na teaghlaichean cuideachd ri £35 a phàigheadh eatarra airson cead na h-eunachd. Air muin sin bha aca ri £5 a phàigheadh eatarra airson na caoraich a bhith aca air Boraraigh. Bha deich tasdain thar fhichead air a h-uile teaghlach airson màl na lot. Bha sin a’ ciallachadh gu robh aig fear-taighe ri lìbhrigeadh mu chuairt air £25 gach bliadhna.

Bha am bàillidh dèonach air a h-uile beathach èisg a ghlacadh sinn leis na lìn-mhòra a cheannachd air ceithir tasdain an t-earball. Cha robh sinn a’ glacadh de sgadan ach na bha sinn a’ cur gu ar feumalachd fhìn. Bha lìn mhogallach againn agus lìn-mhòra. Bhiodh sinn a’ cur nan lìon-mòra sa mhadainn agus gan togail feasgar. Bha an fhairge ro chas airson iasgach geamhraidh. Bha sinn uile dèidheil air iasgach nan creag, gu h-àraid airson mhucan-creige agus liùghannan. An t-iomall nach robh sinn ag ithe ùr, bha sinn a’ sailleadh, agus bha sin a cheart cho blasda ann an ceann bliadhna ’s a bha e nuair a bha e seachdain a dh’aois. Bhiodh bàtaichean-iasgaich a-staigh ris na cladaichean againn daonnan. Cha toireadh iad ach dhà no trì làithean ag iasgach gus am biodh iad loma-làn.


Tha e duilich dhuinn èiginn na Priscilla a thuigsinn — fuaim na mara agus luaisgean na soithich, cànran na cloinne agus acfhainn nan euslainteach, glaodhaich luchd-caoidh agus guthan crònanach luchd nan salm. A-rithist, tha na leanas stèidhichte air a’ chruadal tron deach Calum MacCuithinn agus an eachdraidh a rinn e air.

Ann am mòran bhailtean air feadh na Gàidhealtachd bha caoidh agus cianalas. Bha teaghlaichean gam fuadach, le fòirneart agus le truacantas, à tìr an eòlais. Ach ann an saoghal beag Hiort, far nach robh ach beagan is ceud anam, saoilidh mi gu robh an dealachadh air leth dòrainneach dhuinn. ’S e àite a bh’ ann anns an robh gach neach ceangailte ri càch le càirdeas nan iomadh linn. Cha b’ e fòirneart nan uachdaran a chuir an comann againne mu sgaoil. Cha do rinn sin ach a’ bhochdainn gheur agus gum faca sinn dòigh air faothachadh fhaighinn le siubhal gu saoghal na grèine.

Anns an deich bliadhna ro 1852 cha robh cùisean idir soirbh dhuinn. Bhuail an gràinne-dubh am pòr buntàta, agus lom e na h-imrichean. Gu sealbhach, cha do mhair an galair sin ach beagan bhliadhnachan, agus cha tàinig an t-acras cus ro theann oirnn. Fhuair na teaghlaichean taighean ùra geala eadar 1832 agus 1844, ach nuair a chuir an t-Urr. Niall MacCoinnich cùl rinn, chaidh ar cuartachadh le mulad agus le mì-chinnt. Anns a’ bhliadhna 1846 dhùisg an t-Urr. Iain Dòmhnallach an sluagh gu fìrinn an t-Soisgeil agus cheangail iad iad fhèin ris an Eaglais Shaoir.

Ach aig an aon àm chuir an Eaglais Stèidhte a-mach luchd-teasgaisg dhan eilean agus lean iad mar a b’ àbhaist, a’ grèidheadh togalach na h-eaglais agus gàrraidhean na glìob. Thàinig fathann dhan eilean gu robhas a’ dol a dh’fhuadach an t-sluaigh às na dachaighean ùra agus gun tigeadh oirnn cùl a chur ris an eilean. Co-dhiù, bha am màl a bha aig na teaghlaichean ri phàigheadh na eallach agus na uallach, a dh’aindeoin ’s gun tug an t-oighre gealladh nach deigheadh neach air bith èigneachadh. Anns na làithean dubhach sin, ràinig naidheachd sinn bhon Comann Eilthireachd na Gàidhealtachd ’s nan Eilean. Agus b’ e sin an naidheachd a choisinn gun do spealg an comann. Anns a’ cheann thall, rinn naodh teaghlaichean iad fhèin suas ri teiche à Hiort agus aiseag a ghabhail a

[TD 113]

dh’Astràilia.Chan eil e duilich dhan Ghàidheal tuigsinn cho cruaidh ’s a bha e oirnn an t-eilean fhàgail. Reic sinn uile gach ainmhidh is àirneis a bh’ againn, agus le cnead nar broillichean dhealaich sinn ris na dàimhean a bha leagte ri fuireach am measg chreag agus eun. Sheòl sinn à Bàgh a’ Bhaile — sia duine deug thar fhichead — ann am bàta a chuireadh a dh’aona ghnothaich air ar tòir. B’ ann leis a Mhnaoi-Uasail Sarah Dhòmhnallach a bha am bàta. Stad sinn tamall anns na Hearadh, agus an dèidh sin chaidh sinn dhan Eilean Sgiathanach. Dh’fhuirich sinn an sin mu chuairt air cola-deug. Mach leinn à sin gu ruige Glaschu. Cha robh sinn an sin ach airson ceithir uairean fichead gus an robh sinn a’ dèanamh astar gu ruige Liverpool.

Fèar mus do chuir sinn cùl ri Glaschu, thàinig Sir Iain Mac a’ Phearsain MacLeòid air bòrd agus shiubhail e còmhla rinn gu Liverpool. B’ esan oighre Hiort, agus bha e nar cuideachd fad na h-ùine gar ceasnachadh, ’s gar n-earalachadh gu tilleadh dhachaigh.

Aig ar ceann-uidhe, thairg e ar faradh air ais a Hiort an asgaidh. Gheall e cuideachd gun toireadh e dhuinn gach còibhneadh a bha dhìth oirnn airson dà bhliadhna. Ach ’s ann a fhreagair sinn gu robh sinn dhen bheachd nach robh ach beagan ùine gus an togadh na bha air am fàgail dhen t-sluagh an imrich a-mach às an eilean.

“Dè a’ chomhairle,” ars esan, “a bheireadh sibh orm airson na teaghlaichean a chumail far a bheil iad?”

Dh’innis sinn dha cho neo-thoileach ’s a bha an sluagh — gu robh iad uile nam buill anns an Eaglais Shaoir, ged a bha an eaglais agus am mans ann an crannchur na h-Eaglais Stèidhte.

“Carson?” arsa sinne, “nach toir sibh an eaglais agus am mans bho uachdaranachd na h-Eaglais Stèidhte airson an toirt dhan Eaglais Shaoir?” Thuirt e nach robh e na chomas sin a dhèanamh. Uine an dèidh dhuinn Astràilia a ruighinn, leugh sinn gu robh an duine uasal air na togalaichean ud a cheannachd agus air an toirt dhan bhaile — nì a mhisnich an sluagh agus a thug dhaibh mòr-thoileachas.

Thug sinn trì no ceithir a sheachdainean ann an Liverpool air bòrd na soithich a bha dol gar toirt a-null thairis. B’ ise am Priscilla, bàta tapaidh a lìon le teaghlaichean Gàidhealach fhad ’s a bha i ris a’ chidhe. Nuair a sheòl i air an 13mh latha dhen Dàmhair 1852, bha 298 anam na luchd, ’s a’ mhòr-chuid aca a’ bruidhinn na Gàidhlig. Anns na ceithir mìosan eadar am Priscilla seòladh agus i ruighinn Melbourne, chaidh ceathrar chloinne a bhreith air bòrd. Ach mo thruaighe! Cha b’ e asaid mhnathan a ghlac inntinnean an luchd-siubhail. Cha do rinn sin ach na bàsan cruaidh a lean gar bualadh fad an t-siubhail, oir chailleadh dà fhichead neach ’s a h-aon mus do ràinig sinn caladh.

Bho chaidh am fearann à fàire air an 13mh latha dhen Dàmhair, chan fhacas fearann no eadhon boillsgeadh air soitheach eile gus na ràinig sinn na rubhaichean a-mach bho Mhelbourne. Cha robh sinn fada aig muir gus an d’ fhuair sinn fìor dhroch naidheachd — gu robh a’ ghriùrach am measg na cloinne. Thòisich an èiginn mhòr air na teaghlaichean Hiortach mus robh sinn ach cola-deug air an t-slighe. Aon uair ’s gun do bhuail am bàs sinn, ro dheireadh mìos an Dàmhair, cha do sguir glaodhaich nan euslainteach agus caoineadh nan taighean-fhaire airson ceithir seachdainean.

B’ e Raonailt, mo phiuthar ghràdhach, a’ chiad Hiortach a chaill sinn. Cha robh i ach naodh bliadhna deug a dh’aois. Dhrùidh oirnn uile gu robh againn ri a càradh ann an cuan cian air na cladaichean a b’ aithne dhuinn. Chaochail i air an 16mh latha dhen t-Samhain. ’S gann latha an dèidh sin nach do thadhail am bàs sinn. Chaochail Màiri Mhoireasdan (aois 57) air an 9mh latha — Màiri a bha cho misneachail ged a bha i gun chompanach gun theaghlach, a’ cur a h-aodann ris an t-saoghal ùr far am bu mhiann leatha a thighinn gu deireadh a latha. Shiubhail Ruairidh Dòmhnallach (aois 47) air an 11mh latha; Mòr, bantrach Ruairidh (aois 48), agus Dòmhnall MacCruimein (aois 32) air a’ 14mh latha; Catrìona Dhòmhnallach (aois 51) air an 17mh latha; Màiri NicCruimein (aois 6) agus a bràthair Dòmhnall (aois 5) air an 22mh latha; air an ath latha am piuthar Mòr (aois 9) agus air an 26mh latha, Fionnlagh Beag MacCuithinn (aois 44). Chaochail Ciorstaidh NicCruimein (aois 1) air an 27mh latha; b’ ise am ball deireannach anns an teaghlach sin, oir bha triùir eile agus an athair air siubhal roimhpe. Ged a bha galairean air bòrd, bha mòran dhe na h-euslaintich a’ dìobradh tron bhriseadh-cridhe. ’S e mo bharail gur ann mar sin a dh’èirich do bhantrach Fhionnlaigh Bhig, oir chaochail i (aois 44) air an 30mh latha.

[TD 114]

Dh’fhalbh mìos an Dàmhair le aon neach deug, ’s cha robh an sgrios fhathast seachad, oir bha neul a’ bhàis gar sìor leantainn, ’s bha sin ri fhaicinn ann an gnùis mòran dhe ar càirdean. Cha robh creach cho uabhasach air a thighinn oirnn bho bha a’ bhreac air ar bualadh ann a Hiort bho chionn sia fichead bliadhna. Ghlaodh sinn ri Dia nar n-èiginn, agus le ar n-uile chridhe dh’aslaich sinn ris tròcair a bhith aige rinn. Bha an lighiche leibideach a bha air bòrd gar foireachadh suas chun na deic airson gum biodh sinn fosgailte ri gaoth na mara. Ach bha na h-euslaintich a bhathas a’ toirt a tùim na soithich, airson a bhith nan sìneadh gu h-àrd, cus ro lag agus ro thinn leis an teasaich airson gun dèanadh gaoth agus grian an leigheas. Cha b’ fhada gus an robh crith nam feòil agus snagardaich air am fiaclan cho luath ’s a bhathas gam fosgladh os cionn bhòrd. Cho-dhùin sinn gu robh an an-shocair a bh’ orra air an deic a’ giorrachadh am beatha, oir chaochail mòran aca far an robh iad nan sìneadh. Mu dheireadh dhiùlt sinn dhaibh na h-euslaintich a charachadh. Anns an Dùbhlachd, cha robh na bàsan ann buileach cho tric, ged a bha gach bàs oirnn mar bhuille chruaidh air nach robh leigheas no ìocshlaint. Chaill sinn trì leanabanan àlainn gràdhach — Màiri Fhionnlaigh Bhig (aois 1), air an 2mh latha dhen Dùbhlachd; Màiri nighean Eòghainn MhicGillIosa (aois 1) air an 3mh latha; agus Màiri nighean Chaluim Fhearghastain (aois 3) air an t-6mh latha.

Tha e furasda a thuigsinn nach b’ e greadhnachas a bh’ againn air latha na Bliadhn’ Uire. Bha sinn uile anns a’ chunnart, oir cha robh duine againn air bòrd a bha slàn. Lean a’ chreach am measg nan Gàidheal ach cha do bhuail e air an uireas a bh’ againne air ar fàgail chun an 25mh latha dhen Fhaoilleach. Cha robh air fhàgail ann an teaghalach MhicCruimein ach aon neach — bantrach

[Dealbh]
Air an slighe a-null, aig àm dìnneir

[TD 115]

Dhòmhnaill. Bha Anna air a companach agus a ceathrar phàisdean a chall. Cha deach beatha ri a h-anail ach beagan arain agus uisge. Chaochail i fhèin leis a’ bhriseadh-cridhe air an 25mh latha dhen Fhaoilleach, seachdain an dèidh dhuinn ar ceann-uidhe a ruighinn, aig Port Phillip Heads mu choinneimh Melbourne.


Ann am pàipear-naidheachd Astràilianach, an Argos, chunnacas ann am mìos a’ Ghearrain cunntas air turas na Priscilla.

<eng>The Priscilla arrived at the Port Phillip Heads January 19th since which time she has been in quarantine on account of the number of deaths that had taken place which were as follows:
12 adults, 24 children, 5 babies, principally from general causes. The classification of the emigrants now on board is as follows: 32 married females: 44 single men: 58 single women and 66 children: 3 married men: 3 married women, 1 single man, 7 single women and 16 children still remain on board the Lysander at the Sanitary Station but are all convalescent. The Priscilla carries no cargo for this port but coals for Bombay.<gai>


Chaidh na Hiortaich a chumail air an Lysander greis an dèidh do chàch a dhol air tìr. Ged a bha an t-soitheach sin aig acair agus pailteas bìdh agus uisge ri làimh innte, bha bruthainn a’ slaopadh na feadhainn a bha fhathast ann am braighdeanas. Thàinig an teasach dhearg nam measg. Chaochail Catrìona (aois 23), bean Chaluim Fhearghastain, air an 9mh latha dhen Ghearran, agus cola-deug an dèidh sin chaochail Fionnlagh (aois 4), dìlleachdan a bha Fionnlagh Beag ’s a bhean air fhàgail air an allaban.

’S gann gun dh’èirich Hiort tuilleadh bhon bhuille a leag e ri linn uiread de shluagh cùl a chur ris ann an 1852. Ach cha b’ e a-mhàin gu robh mòran dhen òigridh air dealachadh riutha gun dòchas gu faiceadh iad cach-a-chèile a chaoidh tuilleadh — ’s e a rinn an ionndrain buileach geur gun do dh’eug mòran aca gun an ceann-uidhe a ruighinn. Nuair a thill am bàillidh Osgood MacCoinnich às an eilean anns an Og-mhìos an 1853, rinn e inneas air an fhàilte a bha roimhe nuair a ràinig am bàta aige dlùth air cladach Bàgh a’ Bhaile.

Cha mhor nach robh a h-uile fireannach agus giullan cruinn airson ar fiathachadh. ’S cha robh sin na iongnadh. Cha robh iad air anam fhaicinn, ach muinntir an eilein fhèin, airson naodh mìosan, agus bha iad togte ri naidheachd fhaighinn air na càirdean a chaidh a-null thairis air an fhoghar a dh’fhalbh.


Tha e do-dhèanta dhuinn tuigsinn mar a rinn an naidheachd sin an sluagh a chràdh. Airson grunn làithean cha mhòr gu robh iad comasach air gluasad a-mach às na dachaighean leis cho trom ’s a bha an deuchainn orra. Chaidh na coinneamhan is na searmonan aca nan taighean-fhaire agus, airson ùine, ’s gann gu robh cuspair sam bith eile aca ach creach na Priscilla.

Ann a Victoria b’ fheudar dha na Hiortaich a bha air teàrnadh as a’ Phriscilla agus an Lysander an inntinnean a thogail gu h-aithghearr bho na càirdean. Bha iad a-nis ann an saoghal cruaidh fàsachail Astràilia agus cha robh dòigh air adhartas a dhèanamh ach tro chruaidh-obair. Fhad ’s a bha iad air an Lysander bha iomagain air a bhith orra uile. Air an cuingealachadh ann am bruthainn na soithich, bha iad for neul a’ bhàis. Sgrìobh Calum MacCuithinn eachdraidh air mar a fhuair iad air an casan.

Anns a’ bhliadhna ud, chaidh 20,000* Gàidheal air tìr ann an Victoria. Tro gach àmhghair a bh’ againn air a’ Phriscilla bha iomadh fear agus bean ann a sheas sinn le carthannas agus le coibhneas. Ach bha e duilich dhomh dìochuimhneachadh an dotair a bha air a bhith a’ sgiùrsadh nan euslainteach suas chun na deic gus na chuir sinn stad air an ana-dhòigh sin.

Bu mhise an duine mu dheireadh air an tàinig an tinneas. Bha bean òg agus bantrach air leth coibhneil rinn. Bha Frang MacCoinnich agus Ailig Dòmhnallach cuideach gasda, carthannach, còir. Gu mì-shealbhach, cha robh iadsan maireann ach airson ùine ghoirid an dèidh dhaibh Astràilia a ruighinn. Lean an ceathrar a theàrn dhen teaghlach againne slàn ri cheile gus an tàinig sinn an seo. Ràinig sinn Mia-Mia’s of Ti-trees, ach chan fhaca mi togalaichean de sheòrsa sam bith. Bha an Dr. Dòmhnallach à Baerald Hill ann nuair a ràinig sinn. Bha e air ruighinn air an Allison romhainne. Dh’fhàg esan le còmhlan dhen mhuinntir Ghàidhealach cola-deug an dèidh sin. Ach mus do dh’fhàg e, chaidh mi gu seirbheis a rinn an Dr. Dòmhnallach, agus nuair a dh’fhalbh e, rinn mise seirbheis Ghàidhlig. Bha mu chuairt air 1000 anns a’ chuideachd, a’ mhòr-chuid aca bhon Ghàidhealtachd.

An dèidh còig seachdainean, aig deireadh a’ Ghearran, rinn sinn aiseag suas gu Melbourne. Bha mi ann am Melbourne airson seachdain. Air an t-slighe bha


* Chan eil dearbhadh againn air an àireamh seo.

[TD 116]

grunnan luchd-siubhail a bha air am faradh a phàigheadh, agus bha mise air aon dhiubh sin. Cha robh sinn idir dòigheil nach robh goireasan na b’ fheàrr againn air bòrd na soithich na bha aig an luchd-siubhail a bha còmhla rinn air chosgais an Riaghaltais. Nuair a labhair mi ri fear dhe na ceannardan, dh’fhaighnich e dhomh dè an t-ainm a bh’ orm. Nuair a dh’innis mi dha, thuirt e rium nach robh gnothaich sam bith aca rium seach nach b’ e ‘eilthireach’ a bh’ annam; gu faodadh iad làrna-mhàireach ar tilleadh, ach nach dèanadh iad sin. Mar sin, chaidh mo ghearain nam aghaidh agus bha làmh-an-uachdair aigesan. Bha sin rudeigin cachdanach leam, oir bha m’ athair air £120 a phàigheadh airson an teaghlach fharadh. Bha MacLeòid air prìs an turais a phàigheadh dha gach neach eile nach robh comasach air sin a dhèanamh leis fhèin.


Fad a bheatha bha an eaglais agus an diadhaidheachd air aire Chaluim. Chosg e air leabhrachan fhoillseachadh de dhàin spioradail a bha e fhèin air a dhèanamh, cuid (thathas a’ creidsinn) mus do dh’fhàg e Hiort. Eadhon an Astràilia, bha inntinn air na trodan ’s na caran a bha air na h-eaglaisean air Hiort a chur bun-os-cionn.

Tron t-seachdain bhiodh na fir air falbh, mar bu trice leis na h-eathraichean aig aon dhe na h-eileanan, a’ coimhead às dèidh chaorach no ag eunachd. Aon fheasgar Diciadain bha an t-Urr. Niall MacCoinnich a’ searmonachadh — sàr-dhuine agus deagh fhear-teagaisg a bha Dòmhnallach na Tòisidheachd air iompachadh againne ann a Hiort nuair a thadhail e mu dheireadh. Tha cuimhne agam Bean MhicGillIosa a bhith a’ caoineadh. Bha naodhnar no deichnear anns a’ choinneimh. An dèidh làimh, bha mi air a dhol sìos chun a’ chladaich agus chuala mi fear dhe na fir a bha air a bhith anns a’ choinneimh ag ràdh ris na seòid a bha tighinn gu tìr às na h-eathraichean, “Tha mi creidsinn gu robh Spiorad Dhè ag iadhadh a’ choitheanail a-nochd”. B’ e sin toiseach an Dùsgaidh Mhòir.

Bhiodh coinneamh-taighe ann a h-uile Dimàirt airson na ceistean a mhìneachadh; air Diciadain, bha coinneamh anns an eaglais; air Diardaoin bha coinneamh ann dhan luchd-comanachaidh leotha fhèin; agus air Dihaoine bha clas ann airson luchd-ullachaidh. Nuair a bhiodh am ministear air falbh, bhiodh Iain Fearghastan a’ teagaisg. Cho fad ’s tha cuimhne agam, bhiodh Iain a’ dèanamh sin anns a’ Ghàidhlig ’s anns a’ Bheurla gus an robh e còrr air ceithir fichead.

Thug an Dotair Dòmhnallach Dòmhnall MacFhionghain air falbh leis dhan Cholaisde. B’ e an Dòmhnall MacFhionghain sin am maighstir-sgoile a bh’ agamsa. B’ esan cuideachd am bàillidh. Bha coigrich uaireigin air £25 sa bhliadhna fhàgail airson maighstir-sgoile a phàigheadh. Airgead mòr a bha sin. Cha robh MacFhionghain agus am ministear idir a’ còrdadh, agus bha earbsa an t-sluaigh anns a’ mhinistear. Chaidh gearain a dhèanamh air a’ bhaillidh agus chaidh a ghluasad a-mach às an eilein. ’S e Ruairidh a bha an seo ann a Victoria nuair a thàinig Fionnlagh Fearghastan ann, mac le Dòmhnall MacFhionghain sin.

Nuair a chuir MacCoinnich cùl ris an eilean chan fhacas ministear tuilleadh gus na dh’fhàg sinn Hiort.

Aig àm Briseadh na h-Eaglais, nuair a chaidh muinntir an eilein a-null chun na h-Eaglais Stèidhte agus a thàinig Mgr. MacEòghainn na mhaighstir-sgoile, chunnaic e gu robh na h-èildearan a’ cumail sheirbheisean mar bu nòs. Bha esan cuideachd airson seirbheisean a chur air dòigh, ach bha an sluagh an aghaidh sin. Chùm aona theaghlach air falbh bho na seirbheisean aige. An uair sin chuir Fionnlagh MacGillIosa (seanair Fhionnlaigh a tha maireann) cùl ris, ’s an dèidh sin mar an ceudna an Dòmhnallach, a bha air Betty Scott à Cataibh a phòsadh. Bhiodh na trì teaghlaichean sin a’ tighinn cruinn anns an taigh againne airson coinneimh. Cha b’ fhada gus an robh an coitheanal sin againn dùbailte. Nuair a thàinig Niall bràthair mo mhàthar thugainn, ghluais sinn gu rùm na bu mhotha ann an taigh Ruairidh MhicGillIosa. Bha sinn an sin airson leth-bhliadhna, agus bha an sluagh eile leinn, ach mu chuairt air 15 no 16. As an àireamh bheag sin bha naodhnar a bhiodh a’ faighinn math na glìob. Bha eagal orrasan gu robh buaidh air choreigin aig MacEòghainn air uachdaranas fearann na glìob. Aig an ìre sin bha Tormod MacRaghnaill am baillidh làn troid. Mhaoidh e gu rachadh neach sam bith a dhiùltadh a dhol dhan eaglais fhuadachadh às a dhachaigh.

Cha robh cumhachd no cead aige sin a dhèanamh agus bha an t-oighre an aghaidh dha an seòrsa maoidhein sin a bhith aige ris na daoine. Goirid an dèidh sin dh’fhàg

[TD 117]

MacEòghainn an t-eilean, agus cho luath ’s a thachair sin chaidh an sluagh air ais dhan eaglais. Nuair a bha mi mu chuairt air 22 no 23 thàinig còmhlan de dhaoine à Glaschu airson maighstir-sgoile a stèidheachadh. Cheannaich aon fhear aca a h-uile slat clò a bh’ againn. MacGilleMhoire an t-ainm a bh’ air, agus thug e dhuinn dà sgillinn an t-slat a bharrachd air na bhiodh am bàillidh a’ toirt dhuinn. Bha triùir aca ri cheasnachadh: Calum Fearghastan, Fionnlagh MacCuithinn agus mi fhìn. Sia bliadhna roimhe sin, bha Fearghastan aig an t-sluagh air a thaghadh airson naoi mìosan a’ teagaisg na cloinne. Bha iad an dòchas anns an ùine sin gun tigeadh coigreach ris an dreuchd. Dh’fhaighnich iad dha na h-èildearan cò bha iadsan airson a chomharrachadh. Thuirt iadsan gum b’ e mise. Thug iad a-mach chun a’ gheata mi agus chuir iad deuchainn orm. Nuair a bha iad sàsaichte, thuirt iad rium gu robh agam ri Beurla a theagaisg, agus gu h-àraid Gàidhlig. Thug iad dhomh Bìoball Beurla. Mar sin, bu mhi am maighstir-sgoile airson bliadhna mus do chuir mi cùl ri Hiort.


Cha robh mòran airgid aig na teaghlaichean a bhathas a’ leigeil saor às an Lysander. Bha saoghal mòr farsaing romhpa — dùthaich anns nach robh mòran sluaigh agus nach robh

[Dealbh]
’S e Calum MacCuithinn (na shuidhe) an treas duine bho thaobh na làimhe clì, agus air a làimh chlì-san tha a bhràthair-cèile, Dòmhnall MacSuain a dh’fhalbh à Ratharsaigh. Air cùlaibh Chaluim tha a mhac, an t-Urr. Fionnlagh MacCuithinn.
Thogadh an dealbh seo mu 1910, nuair a bha Calum gu bhith 82. Bha a bhean air caochladh ann an 1905

[TD 118]

fhathast air a fosgladh a-mach gu ìre mhòr sam bith le ròidean, bailtean agus gnìomhachas. Ciamar a-rèisd a bha na Hiortaich comasach air am beòshlaint a chosnadh?

Fhuair Calum MacGillIosa (bràthair mo mhàthar) agus mise obair aig Walstab of Brighton. Bha a bhean còmhla ri MacGillIosa, ach bha bean Chaluim air bàsachadh air an Lysander. ’S ann a’ spealgadh fiodha airson breigichean a losgadh a bha sinn. Thug sinn mu chuairt air sia mìosan ris an obair sin.

Bha Wymmes a’ còmhnaidh aig Brighton. Bha bean Mhic a’ Mhaoilein agus Bean Wymmes air leth coibhneil ri mo mhàthair. Bha na mnathan fìor ghasda. Thug Walstab an ‘sac’ do MhacGillIosa. Shaoil e gu robh e leisg, oir bha e air a ghlacadh na shuidhe anns a’ chruaich-fheòir. Nuair a chunnaic e nach d’fhuair e a thuarasdal, chaidh MacGillIosa gu Lachlann MacFhionghain, a bha ag obair aig oifis an Arguis dhan chomann a bha a’ cur a-mach nan Gàidheal. Dh’earailich MacFhionghain e a dhol air ais gu Walstab agus an tuarasdal air an robh e airidh a dhamandadh — ’s mura toireadh Walstab sin dha, e a thighinn air ais thuigesan. Air an ath latha, nuair a chaidh MacGillIosa air toir an tuarasdail, bha Walstab deiseil dha leis an airgead. Chan eil mi smaoineachadh gu robh aig Walsteb na rùn an t-airgead a chumail bhuaithe. Fhad ’s a bha sinn anns an àite ud chaochail m’ athair, agus chàirich sinn e ann an cladh na h-Eaglais Bheurla ann an New Street — an eaglais bu mhotha a bh’ ann am Brighton.

Nuair a dh’fhàg mi Walstab, chaidh mi gu Dòmhnallach Mhordiallic. Còmhla rium bha m’ uncail, Calum Eòghainn MacGillIosa, agus fear Niall Dòmhnallach a bha air a bhith nar cuideachd. ’S e an obair a bh’ againn breigichean a dhèanamh airson an taigh-òsda a tha an-diugh na sheasamh dìreach mar a chaidh a thogail aig an àm ud. Cha robh sinne riamh air breigichean a dhèanamh air ar gurt fhèin, agus fhuair an Dòmhnallach fear Mgr. Straker airson ar h-oideachadh gan dèanamh agus gan losgadh.

Rinn sinn 40,000. Cha b’ urrainn do dhuine uachdaran na b’ fheàrr fhaighinn. Bha fear A. MacLeòid a’ fuireachd aig Mordiallic (an dèidh sin aig Cheltenham). Bha feadhainn ann cuideachd air an robh an t-ainm MacCoinnich — saoir a bha a’ dèanamh eathraichean. Bha sinn anns an astar sin airson trì mìosan, agus an dèidh sin thàinig sinn an seo airson am fearann a bha Wilkinson a’ reic fhaicinn. Thugadh an t-ainm Gaelic Town air an fhearann sin. Cheannaich mi aon acair airson £50. Cheannaich m’ uncail Calum agus MacGillIosa mar an ceudna. Fhuair MacGillIosa a’ chuibhreann ri ar taobh. Air an latha a cheannaich mi am fearann dh’aontaich mi ri Calum MacGillEathain gun tugadh sinn na cisteachean suas le cairt an daimh, agus chaidh sinn a chòmhnaidh air an fhearann ann an teantachan.

Dh’aontaich sinn ri Wilkinson gun rachadh sinn a dh’obair dha airson an t-uisge a dhèabhadh à breun-loch ris an canadh iad ‘The Double Lagoon’*. Bha sinn a’ dùsgadh dhrèanaichean agus a’ cur an talaimh air an raon. ’S e deagh thuathanach agus deagh mhaighstir a bh’ ann. Sgaoil sinn an sputraisg agus chuir sinn buntàta. Cha robh mòran feum anns a’ chiad phòr — cha robh càil ann ach barran agus sìolagan.

Ach an ath bhliadhna chuir Wilkinson buntàta a-rithist, gun innearadh, agus fhuair e an saoghal bràth de bhuntàta. Dhealaich MacGillIosa ruinn. Chaidh e steach a Mhelbourne airson greis agus an uair sin dh’fhalbh e chun na ‘diggings’**. Cha chualas dad air MacGillIosa airson ùine mhòir.

Lean sinn oirnn a’ faighinn deich tasdain anns an latha ag obair aig Wilkinson. Chuir Mac a’ Mhaoilein à Brighton fios oirnn agus dh’fhaighnich e an tiginn thuige a


* A rèir Kelman MhicCuithinn, iar-ogha an sgrìobhaiche, ’s e ‘Double Lagoon’ a tha air litir cead-pòsaidh Chaluim Mhòir mar àite-còmhnaidh. Tha e cuideachd cinnteach gu robh a’ bhreun-loch far a bheil Spring Road ann a Highest an-diugh.
** a’ lorg an òir.

[Dealbh]
An Eaglais agus am mansa ann am Brighton

[TD 119]

dhèanamh bhreigichean. Bha e deònach air ar pàigheadh (mi fhìn agus m’ uncail Calum) — £5 airson gach 1000 breige.

Aig an àm sin, bha mi a’ suirghe air Màiri NicSuain (MacSwain) à Eilean Ratharsaigh. Thàinig m’ uncail Dòmhnall gam chuideachadh fhìn is Chaluim leis na breigichean. Phòs Calum aig an àm sin. Chleachd e a bhith sgur a dh’obair cho luath ’s a dhèanadh e 1000 breige. Na bharail-san bha pailteas ann am 1000!

Thill mi gu South Brighton beagan ron Nollaig. Thog mi callaid timcheall an àite far an robh dùil agam mo dhachaigh a dhèanamh. An uair sin thòisich mi air an taigh. Rinn mi e le weather-board, le lìnigeadh de lathaist air an taobh a-staigh, agus crèadh a’ calcadh nan sgàineanan. Bha an t-slinnteach còmhdaichte le fiodh cruaidh (shingles). Phòs an Dr. MacAoidh sinn aig taigh Mhic a’ Mhaoilein ann am Brighton. Bha an Dr. MacAoidh air a bhith searmonachadh ann an Eaglais Ghàidhlig an Naoimh Anndra air an fheasgar mus do phòs sinn. Chaidh ar pòsadh air an 22mh latha dhen Lùnasdal. Chaidh sinn dhan eaglais air an Didòmhnaich an dèidh dhuinn pòsadh, ach air an t-slighe air ais ghabh sin cab gu ruige St Kilda!


Chan eil teagamh nach robh iongnadh air na Hiortaich gu robh a leithid de dh’àite ri St Kilda romhpa ann an Astràilia. Fhuair am baile an t-ainm anns a’ bhliadhna 1835. Bha sgùnair air an robh an t-ainm Lady of St Kilda air a dhol air tìr mu choinneimh far an deach am baile a thogail. Bha an sgùnair le Sir Thomas Dyke Acland, fear a bha gu math eòlach ann a Hiort. B’ esan an duin’-uasal a bha air an t-eilean a thadhal ann an 1830 agus a bha air fichead ginidh fhàgail aig a’ mhinistear airson an toirt dhan chiad cheannard-teaghlaich a thogadh taigh geal. Anns na sgrìobh e chan eil iomradh aig Calum MacCuithinn air an ainm St Kilda. Ach carson a bhitheadh? Nach eil e ag aithris gu robh na Gàidheil lìonmhor anns a’ chearnaidh ud dhen t-saoghal, is eadhon corra dhuine à Hiort ann mus do rinn muinntir na Priscilla ceum air tìr ann an 1852.

Bha Iain, m’ uncail Calum agus Sàra (bean Chaluim) còmhla rinn a thuilleadh air sin. Bha cairt againn dha na mnathan ’s bha greigh mhath cruidh againn gan ruagadh romhainn. Thug sinn naodh latha air an turas. Stad sinn airson latha gu leth aig Gleann Wyllen, 50 no 60 mìle an taobh seo de Sheep Hills. Chaidh sinn seachad air àite ris an canadh iad Cattle Station mu dhusan mìle bho Ghleann Wyllen. Airson nan ciad sia mìosan dh’fhuirich sinn aig ‘Homestead’. Chaidh mise agus Màiri an dèidh sin a-mach gu àirigh bheag faisg air toll-uisge mòr mu thrì mìle bho Warracknabeal (ris an canadh iad anns an latha ud ‘Scots Station’). Bha sinn ann an sin airson ùine leinn fhìn. Thàinig mo mhàthair a dh’fhuireachd còmhla rinn. Cho luath ’s a thiormaich an t-uisge a bh’ anns an toll, thog sinn oirnn gu ‘Homestead’. Dh’obraich mi còmhla ri Niall — aon dhe na bràithrean (a bha cumail tuarasdal rinn) — a’ cur suas àirighean (huts), agus nuair a bha mi dìomhain chleachd mi a bhith dol a-mach leis na caoraich. Cha robh mo mhàthair idir sona far an robh sinn, agus dh’fhàg sinn. Bha sinn air an t-each ’s a chairt againn fhìn a thoirt leinn suas, ach chaidh an t-each bochd a mharbhadh. Cheannaich sinn each eile bho fhear Stiùbhart air £36.

Nuair a bha sinn a’ tilleadh leis an each ’s a chairt bho Sheep Hills Homestead mu chuairt air deich mìle mus do ràinig sinn Warmera, chunna mi cù a’ tighinn a-mach às na creagan, agus thòisich e a’ comhartaich. Stad mi an t-each agus thug mi sùil dè bha ceàrr. Chunna mi teant faisg air taobh an rathaid. Thàinig duine a-mach agus bha e cho lag ’s nach mòr gun deigheadh aige air labhairt. Bha e ri uchd bàis leis a’ phathadh. Thug mi leam e gu allt, agus nuair a bha sinn gu bhith aig an uisge, ruith e thuige. Chan fhaca mi tuilleadh e. Rinn mi campa airson beagan làithean aig Cattle Station agus an dèidh sin lean mi orm tro Ghleann Wyllen. Ann an sin choinnich sinn ri m’ uncail Calum agus a bhean. Seach gur e an samhradh a bh’ ann, bha an rathad math agus cha tug sinn fada a’ cromadh às na cnuic. Ràinig sinn feasgar, agus fhuair sinn a-mach gu robh bean MhicGillIosa (a bha sinn air fhàgail a’ coimhead às dèidh nan taighean) air falbh dhan bhaile. Thog an Dòmhnallach agus Calum agus mise faisg air fad mìle de challaid. Bha an Dòmhnallach air an taigh-òsda a thogail fhad ’s a bha sinn anns na cnuic.

Dh’fhàs cùisean gu math doirbh air feadh na dùthcha. Bhathas a’ fosgladh soup kitchens mun bhaile agus ’s e a bheag de dh’obair a bha ri fhaotainn. Fhuair sinne fiach trì mìosan de dh’obair bho Mhgr. Caimbeul agus Mgr. Russell a’ dèanamh ròidean. Aona latha thàinig Calum thugam agus thairg e dhomh sia acraichean fearainn agus achadh (paddock) airson £10. Phàigh mi e agus thug e

[TD 120]

dhomh na pàipearan a bha dleasadh dhomh nan còraichean.

Bhris sinn aodann a’ chnuic leis a’ chrann agus chuir sinn coirce. Thug Padwick dhomh £9 air an tràthach a bha mi airson a reic. Bha buntàta agam cuideachd. Bha Iain còmhla rium an com-pàirt mun fhearann. Chaidh Iain dhan mhargadh agus rèic e am buntàta.

Nuair a chaidh Calum Fearghastan gu Mordiallic cheannaich sinne a chuid fearainn. Agus nuair a chaidh Murchadh MacGillEathain gu Purman cheannaich sinn an acair aigesan cuideachd. Cheannaich sinn dà acair bho bhean MhicGillEathain, agus an dèidh sin cheannaich sinn a’ chòrr dhen fhearann a bha aig Backhouse.

Cha do chaill a’ mhuinntir againn cleachdadh na h-eaglais ged a chuir sinn cùl ri ar dachaighean air a’ Ghàidhealtachd. Air an dearbh latha an dèidh dhuinn a dhol gu tìr ann a Victoria (mun 20mh latha dhen Ghearran 1853), chaidh sinn gu seirbheis Ghàidhlig ann an Talla nam Pròsdanach air Stephen Street (Exhibition Street a-nis) ann am Brighton. Ann an ceann dà mhìos dheug, leig am ministear a-mach gu robhas a’ dol a dhèanamh oidhirp air làrach fhaighinn airson eaglais Ghàidhlig a thogail. Choinnich sinn anns an talla airson dà bhliadhna. Air Sàbaid àraidh, chaidh innse gu robh an Dr. MacAoidh a’ dol a dh’fhàgail. Bha trì deug de theaghlaichean an seo aig an àm agus cha robh iongnadh gur e ‘Gaelic Town’ a bh’ aca air. Chionn ’s gu robh clachairean air am pàigheadh aig còig tasdain dheug san latha, cha robh cùis na h-eaglais soirbh. Ach chaidh Ailig MacGillEathain fhasdadh mar Chlàrc na h-Obrach agus thàinig an Dr. MacAoidh a-mach gar faicinn aon uair sa mhìos. B’ e fìor dhuine smaoineachdail a bh’ ann agus tha deagh chuimhne agam air iomadach fear dhe na cuspairean-teagaisg a bh’ aige.

Rinn e deich searmonan air Cosamhlachd an Fhir-chura. Bhiodh m’ uncail Calum agus mise a’ dèanamh seirbheis aig dachaigh mo chuideachd-chèile agus chleachd sinn a bhith dol a-steach dhan bhaile (chun na h-eaglais) aon uair air a’ char bu lugha, a h-uile Sàbaid. Thathas ag ràdh gun do chosg Eaglais an Naoimh Anndra ann am Brighton £12,000 a togail. Bha mi aice nuair a dh’fhosgladh i ann an 1855. Agus chuala mi air an latha sin an Dr. MacAoidh a’ searmonachadh air ‘an not’ Bha aoibhneas orm an uair a thuirt iad rium, Do thaigh an Tighearna thèid sinn. Chaidh searmon eile a theagaisg le Mgr. Uilleam Mac an t-Saoir a N.S.W. anns a’ Bheurla anns a’ mhadainn agus anns a’ Ghàidhlig feasgar. Chaidh £456 a chur dhan bhrod air latha an fhosglaidh. Cola-deug an dèidh dhan eaglais a bhith air a fosgladh, chaidh mise agus Màiri a phòsadh leis an Dr. MacAoidh. Chaidh m’ uncail Calum (a bha air a bhean a chall anns a’ Phriscilla) a phòsadh còig mìosan deug roimhe sin.

Dh’fhàs cùisean gu math cruaidh oirnn, agus sgap mòran dhe na Gàidheil an tòir air obair. Dh’fhàs na coitheanalan na bu lugha. Airson seachd bliadhna an dèidh dhomh pòsadh lean mi orm a’ dol dhan t-searmon Ghàidhlig aig dà uair feasgar. Bha an coitheanal gun mhinistear airson ùine an dèidh do MhacAoidh fàgail, agus chleachd Calum agus mise a bhith cumail na seirbheis a’ dol eadarainn. Bhiodh coinneamh-ùrnaigh againn air oidhche Dhiardaoin. Chleachd an t-Urr. Frisealach a bhith gar tadhal airson cùram na h-eaglais a ghabhail. Bha e na b’ fheàrr air searmonachadh anns a’ Bheurla na bha e anns a’ Ghàidhlig. Lean Mgr. Begg a Warrnambool, e an uair sin Mgr. MacGriogair; Mgr Wade air chùl sin; agus an uair sin Mgr. MacEachairn às a’ Chromba.


Tha e follaiseach gun do rinn Calum còir adhartas, mar a rinn iomadach Gàidheal eile a chaidh a-null thairis anns na linntean a dh’fhalbh. Chan eil e duilich fhaicinn anns na sgrìobhaidhean aige nach robh e cho càirdeil ri MacGillIosa ’s a chuireadh duine mu choinneimh. ’S mathaid gu robh e a’ coireachadh Eòghainn MhicGillIosa airson gu robh e gu tric aig teis-meadhan a’ mhì-rian! Anns na cunntasan a sgrìobh e air na trioblaidean a bha eadar an Eaglais Stèidhte agus an Eaglais Shaor, thuirt e:

Tha cuimhne agam air athair Eòghainn MhicGillIosa agus Calum Dòmhnallach ’s mi fhìn a bhith anns an eaglais. Bha seann MhacGillIosa air a bhith air a bhuaireadh le ceist an fhearainn, agus thuirt e gu robh e a’ creidsinn gu robh an sluagh ceàrr briseadh ris an Eaglais Stèidhte. Nuair a dh’fhalbh e, thuirt Calum Dòmhnallach rium, “Nach ann an siud a tha an duine aineolach.”

Uair eile bha seann MhacGillIosa a’ bruidhinn air an aona chuspair, le aithreachas air gu robh e air an Eaglais

[TD 121]

Stèidhte fhàgail, agus rinn a mhac Eoghainn casaid air, a’ cuimhneachadh dha gum b’esan an dàrna duine anns a’ bhaile a bha air ainm a chur ris na pàipearan a bha ga cheangal ris an Eaglais Shaoir.

“Ta,” ars esan, “cha tug mi man airidh an nì a bha mi a’ dèanamh. Bha mi air Iain Fearghastan fhaicinn a’ soighneadh, agus le m’ aithne, cha robh mi riamh air esan fhaicinn a’ dèanamh mearachd no càil dona. Bha mi a’ smaoineachadh gum bithinn sàbhailt gu leòr a’ leantainn na h-eiseamplair aigesan.”


Chaochail Calum MacCuithinn agus a bhean ann am Melbourne — Màiri air an 14mh latha dhen Iuchar, 1905, agus Calum (is e aois 85) air an 16mh latha dhen t-Samhain an 1913. Tha cuid dhe shliochd fhathast ann a Victoria. ’S ann aig Kelman MacCuithinn ann a Victoria a tha an dìleab sgrìobhaidhean is dhealbh a dh’fhàg e. Tha lethbhreac dhe na cunntasan a dh’fhàg e anns a’ Bheurla aig an National Trust an Dùn Eideann.

Mar a chunnaic sinn, sgrìobh agus dh’fhoillsich Calum leabhar bàrdachd ann an Astràilia, agus tha an aona lethbhreac dheth air a bheil lorg aig Kelman. Chuir esan dealbh dhen leabhar thugainn agus cead a’ bhàrdachd fhoillseachadh anns an leabhar sa. Bha ceithir dàin spioradail ann, agus b’ e seo an ro-ràdh a bha aige:

<eng>Beloved friend whoever you may be that gets this little book into your hand, I would remind you that the salvation of your soul is of more consequence to you than the whole world for what will it profit a man if he gain the whole world and lose his soul. I therefore hope that these Poems will be valued by you for the sake of your never-dying soul, and in reading them you will be careful to notice the subjects on which they are composed, for though they might have produced better Poems than these yet I trust they may suit the purposes for which they are intended. I would here remind the reader that when these poems were composed I never expected that they would be made public, and as I was requested by several friends and others to have them printed before I had time to re-write or correct them, I hope the reader will kindly overlook all errors and misapplications occuring in them.

I will now conclude by saying that I trust God will effectually bless these poems to some of you who may read them, which is the earnest prayer of your sincere friend, M. MacQueen.<gai>

[Dealbh]

[TD 122]

Ròs Shàroin

Tha seachd rannan deug anns an dàn Ròs Shàroin a bha air a sheinn air fonn ’S e Fulangas Mo Shlànaigheir. Seo trì rannan às na seachd deug:

Is Ròs ro ghlan o Shàron mi
As àillidh anns gach buaidh;
Tha maise ’s gloir na Diadhaidheachd
Gu sìorraidh ann am shnuadh;
Dlùth-chompanach Iehòbhah mi
Sa ghlòir sin a tha shuas,
Oir maille ris o shìorraidheachd
Bha mise raimh gach uair.

Mun d’chruthaicheadh an saoghal leam
No aon nì th’ air san uair,
Bha mise dèanamh gàirdeachais
An làthair m’ athar shuas –
Seadh, bha mi dèanamh gàirdeachais
San àit’ am biodh mo shluagh,
Is tlachd mo chridh’ o shìorraidheachd
Nan dìon ’s nan slàinte bhuan.

Nam faiceadh tu an tràth sa mi
Sa ghòir a tha do-luaidh!
Is maisich’ gu neo-chrìochnach mi
Na ghrian sna speuraibh shuas;
Oir grian is sòlas sìorraidheachd
Is mi gu siorraidh buan;
’S mi deàlradh pears’ Iehòbhah,
’S mi Ròs as àille shuas.


Saidhbhreas Gràis

Agus seo trì rannan as an dàn Saidhbhreas Gràis, anns a bheil seachd rannan deug cuideachd.
Seinnear an dàn seo air fonn Tha Sion a’ Seinn

Nam b’ urrainn an tràth s’ mi dàn a ghabhail
’S e gràs a sheinninn gach uair –
’S e seo air mhodh sònraicht’ ’s òran molaidh
Don aireamh shona tha shuas;
Is peacaich a tha an tràth s’ air thalamh
’S rinn gràs a tharraing o thruaigh,
Nach buin dhaibh gach là an gràs a mholadh
Nì iadsan sona gu buan.

Nì saidhbhreas a’ ghrais s’ gu bràth an t-anam
Tha anfhann, lag agus sgìth
A bheothachadh suas ’s gach uair a neartach’
Gu gluasad ceart anns an t-sligh’;
Do bheir e dha treòir ’s nì threòrach’ tuille,
’S a sheòladh uil’ anns gach nì
San t-sligh’ air an còir dha ’n còmhnaidh imeachd,
’S bheir sòlas, misneachd is sìth.

An t-anam sin chaidh le gràs a thilleadh
An tràth s’ o shlighibh a’ bhàis,
Nach còir dhaibh gach là an gràs a mholadh
Gu bràth a choisinn an slàint’;
’S nach buin dhaibh rim beò len òran tuille
A’ ghlòir gu h-uile thoirt dha,
Is innse do chàch a ghràdh do-labhairt,
’S a shlàinte mhaireann ’s a ghràs.

[TD 123]

52 ‘California’

Mar a chunnaic sinn, thog na Hiortaich orra anns a’ bhliadhna 1852, agus sgap cuid aca air feadh an domhainn. Chaidh feadhainn aca à Astràilia do New Zealand agus do dh’Ameireaga agus tha an sliochd anns na dùthchannan sin chun an là an-diugh. Ach dè an ceangal iomraiteach a bha eadar Hiort agus California? B’ e an ceangal sin gu sònraichte aon dhuine — Eòghainn MacGillIosa.

Nuair a bha Eòghainn sia bliadhna fichead a dh’aois, phòs e air Hiort. Thog a’ chàraid òg orra mach gu taobh eile an t-saoghail. Ghabh iadsan cuideachd an t-aiseag a dh’Astràilia, agus ann an sin fhuair Eòghainn beòshlaint ris an obair-latha. Fhuair iad a’ chiad duine teaghlaich fhad ’s a bha iad ann a Victoria. Co-dhiù, dh’fhàs a’ Hiortach searbh dhen obair, agus dh’fhalbh e a-mach air turas dha na fàsaichean a lorg an òir. Thug e ùine ann an sin a’ cladhach ’s a’ nighe na moralaich ri bruaichean nan aibhnichean, agus nuair a thill e chun na mnatha ann a Victoria bha craiteachan math òir aige na chois. Cheannaich Eòghainn tuath, agus chaidh an dàrna leanabh a bhreith dhaibh. Cha robh e fada na thuathanach gus na chaith an t-ionmhas a bh’ aige, agus thàinig air an tuath a reic. Chaidh e an uair sin le mhnaoi ’s le theaghlach gu Melbourne. Dh’fhàg e ann an sin iad ann an dachaigh air màl, agus ghabh e aiseag dà mhìle mìle mara gu New Zealand, a’ coimhead airson tuilleadh òir. Fad ’s a bha e ann an New Zealand cha do chuir e facal gu a mhnaoi. ’S nuair a thill e à New Zealand gu Melbourne ann an ceann dà bhliadhna, fhuair e mach gu robh a bhean air fear eile a phòsadh. Cha mhòr gun creideadh e an naidheachd.

Mach à seo leis a dh’Ameireaga, agus ann an sin chaidh e ris an t-saighdearachd. Bha e suidhichte gu leòr an sin gus an cual’ e gu robhas air òr a lorg ann an California. Aon oidhche dhorch, theich e às an Arm agus chuir e aodann air California agus na mèinnichean òir. Dìreach mar a bh’ air an Astràilia, bha sealbh air ann an sin cuideachd, agus rinn e beag-fhortan. Nuair a bha a sporan làn leig e às an obair an California, agus sheòl e air ais gu Melbourne. Thadhail e air a mhnaoi ’s a theaghlach, agus thug an lagh dha cead a’ chlann a thoirt thuige fhèin. B’ aindeonach, dubhach a bha a bhean nuair a chuir a’ chlann cùl rithe an Astràilia. Ach dh’fhalbh Eòghainn còir leotha, ’s e air aiseag air ais gu ruige Breatainn agus Hiort.

Nuair a ràinig e Hiort ann an 1871, rinn an sluagh gàirdeachas ris agus ghràdhaich iad a’ chlann. Ach cha do mhair Eòghainn fada ann an eilean a bhreith. Cha robh e aig an taigh ach airson mìos gus na sheòl e air ais gu Glaschu air aiseag gu Ameireaga. Thug e ann an Ameireaga aon bliadhna deug ’s an cianalas ga lèireadh.

“Nam biodh agam,” ars esan, “glaim à closach bùthaigir, thogadh e dhìom mo neòil.”

Uill, fhuair e sin. Thill e a Hiort nuair a bha e a’ streap ri trì fichead bliadhna dh’aois. Cha robh mòran dhe na càirdean a dh’aithnicheadh e uair, ’s a dhèanadh gàirdeachas ris, fhathast maireann. ’S bha a’ chuideachd a bha ann a’ sealltainn air mar choigreach. ’S mathaid cuideachd gu robh Eòghainn fhèin air fàs rudeigin mòr-chùiseach, còmhraideach. Bha uiread aige ri ràdh mu dheidhinn Ameireaga ’s gun tug iad ‘California’ air mar fhar-ainm.

Ach bha aon nighean air Hiort nach robh gràineil air a sheanchas, agus thuit Eòghainn ann an gaol leatha. Agus b’ e sin deireadh na sgeòil. Phòs iad agus thug iad an casan leotha a dh’Ameireaga ’s dh’fhàg iad Hiort aig fois aig na Hiortaich agus aig na h-eòin mhara.

[TD 124]

53 Goill air a’ Ghleann (1878)

Caraid math a bh’ ann am Mgr. Iain Sands, Ball-Pàrlamaid agus deagh phìobaire a dh’ionnsaich a’ Ghàidhlig Hiortach ged nach robh buntanas aige ris an eilean. Bha e carthannach ris na daoine agus, mar a chì sinn, rinn e uile dhìcheall às an leth. Anns an sgeulachd seo, chì sinn mar a chaidh do Mhgr Sands air feasgar foghar o chionn ceud bliadhna ann a Hiort. Chì sinn mar a bha na Hiortaich a’ faireachdainn nuair a thigeadh greigh Ghall gan tadhal — ’s bha sin gu math lag-chùiseach!

Faodaidh sinn uile a thuigsinn carson a bha iad lag-chùiseach. Tha mi cinnteach nach còrdadh e ri duine no bean sam bith nan tigeadh sgaoth mhòr shrainnsearan, gun dùil riutha, gu ar dachaighean — srainnsearan gun mhodh gun nàire, gun fhacal aca a thuigeadh sinn, agus iad a’ dèanamh sgrùdadh air ar caitheamh-beatha, is air pearsa mar gum biodh iad a’ sealltainn ri ainmhidhean ann an sù. Seo mar a thuirt Sands.

Air feasgar a’ chòigeamh latha dhen t-Samhain, bha mi

[Dealbh]

[TD 125]

nam shuidhe aig teine math mònach agus an deathach ag èirigh às an teallach. Bha solas na lampa-iarainn air mo ghualainn agus bha sìth air an domhain.

Siud, ’s ann a dh’fhosgail an doras, agus leum boireannach a-steach ’s a h-anail na h-uchd.

“Tha Goill air a’ Ghleann!” ars ise. “Tugainn! Tha Goill air a’ Ghleann!”

Dh’fhalbh mi còmhla rithe agus chunna mi, aig ceann thall na Sràide, na bodaich cruinn mar bu nòs, is iad a’ deasbaireachd le guthan mòra. Chaidh mi thuca agus dh’innis iad dhomh gu robh còignear chaileagan — banaraich a bha air a bhith a’ lòrg nì — air feadan cruaidhe a chluinntinn. Bha na feadan cruaidhe sin aca air a chluinntinn dhà no trì uairean, agus seach gu robh a’ ghrian air ciaradh ghabh iad eagal agus ruith iad dhachaigh. Dh’fhaighnich mi an dùil an robh iad air eun a chluinntinn. Fhreagair iad gu robh iad cinnteach nach b’ e. Thuirt mi an uair sin, ma bha fireannaich air a’ Ghleann, gu robh e cinnteach gum b’ e maraichean a bh’ annta a bha air am bàta a chall air na creagan; mas e maraichean a bh’ annta, gum b’ e peacadh a bhiodh ann am fàgail fliuch fuar gun fhasgadh, air siabhan fad na h-oidhche.

Dh’aontaich na mnathan leam agus na thubhairt mi, agus mu dheireadh rinneadh cùim gun rachadh còigear fhear suas an cnoc, slatan fada fiodha aca, agus iad a’ glaodhaich, an dòchas gum freagradh coigrich iad. Lean mise agus seisear bhodach air an sàil. Bu mhise a bha gu bhith nam eadar-theangair ri coigreach sam bith a dheigheadh a lorg.

Co-dhiù, bha culm air an fheasgar — ceò dhrùidhteach air na cnuic — agus cha deach mise ’s na bodaich fada gus an deach sinn ri fasgadh ann an taigh. Thòisich na bodaich a’ seanchas, agus abair gu robh sgeulachdan iongantach aca — gu ìre nach mòr nach do dhìochuimhnich sinn an naidheachd a bha air a bhith aig na caileagan, gu robh Goill air a’ Ghleann!

Bha seann bhodach ann a dh’innis mu dheidhinn soitheach a thàinig air tìr nuair a bha e fhèin na bhalach.

“Thàinig na seòladairean air tìr,” ars esan, “ann an Gleann na h-Aibhne, agus bha iad ann an sin gun bhiadh gun fhasgadh airson trì latha. Mar a thachair, bha aimsir ann dìreach mar a th’ againn a-nochd — ciùtharanaich uisge agus na neòil a’ toirt bhuainn mullach nan cnoc. Seach gu robh an Cnoc cho àrd ’s na neòil cho dùdlaidh, cha do mheantraig iad a-mach às a’ Ghleann thall. Ach ann an ceann nan trì latha, chaidh mnathan a-null gu Tobar nam Buadh agus chunnaic na seòladairean iad agus ruith iad chun nam mnathan. Ma ruith iadsan, ruith na mnathan dìreach mar luchainn a’ dol dha na tuill. Co-dhiù, fhuair na seòladairean misneachd agus choisich iad an ear chun a’ bhaile agus fhuair iad deagh aoigheachd bhuainn uile.”

Bha sgeulachd a’ bhodaich seachad, agus chaidh sinn a-mach a shealltainn an robh na fir a’ cromadh às a’ Chnoc. Thill iad ann an uair a thìde, gun aon naidheachd aca air na Goill. Chunna mi mnathan agus clann, a bha air a dhol a dh’fhalach anns na cleitean, a’ tilleadh dha na taighean.

Air an ath mhadainn rinn sinn uile moch-èirigh. Mach leinn dha na cnuic. Agus cha robh sinn fada air dìreadh nuair a chunna sinn màthair-adhbhar na trioblaid air an oidhche roimhe. Bha soitheach mhath thapaidh a’ togail oirre a-mach bho ghualainn Chonachair. Cha robh teagamh agam gu robh na caileagan air an t-soitheach a chluinntinn a’ sèideadh dùdach na ceòthadh.

Tha mi ag aithris na h-eachdraidh seo airson gun toir an luchd-leughaidh an aire cho fiamhach ’s a tha sluagh Hiort bhon t-saoghal mhòr uamhalt innleachdadh a tha cian bho na cladaichean aca, ach a tha gu math tric a’ taomadh thuca gun chuireadh.

[TD 126]

54 Cuid a’ Bhaile gun Chùram Dheth: (sealladh le Raibeart Conail, 1885)

Thaobh an iasgaich, ’s e Sòisealaich a tha annta. Bidh dà eathar an gnàth a’ dol gu muir le seisear anns gach tè. An seo a-rithist, thathas a’ roinn an èisg air sia cruinn dheug, a chionn ’s gu bheil sia croitean deug anns a’ Bhaile. Bhàrr air an àireamh a tha taghte airson an iasgaich, tha gillean tapaidh eile ann. Ach tha acasan ri seasamh sùmhail, roinnte, air chùl na sgioba-iasgaich. Tha an sgaradh a tha eatarra mar gum biodh e air èirigh eadar iadsan a tha feumail fòirneartach agus iadsan a tha lag chùiseach. An dèidh còig latha deug air an eilean, thug mi man airidh gu robh na Hiortaich a’ ceasnachadh tro fheallsanachd nan Sòisealach, Ciod e ceartas? Mar thoradh air a’ cheasnachadh sin, chan eil iad idir cinnteach às an dleasdanas fhèin. Chan eil teagamh nach eil an fheallsanachd ri a coireachadh airson a bhith a’ toirt an deò à cosnadh an iasgaich. Tha na ceithir eathraichean a chaidh a thoirt dhaibh mar thìodhlac a’ dol a dhìth. Chan eil ach aon adhbhar air sin, agus ’s e sin gur ann leis an t-sluagh a tha na h-eathraichean, ’s mar sin gu bheil iad air uallach a’ chomainn air fad. Ma thogair, their an aon neach, chan eil ann ach cuid a’ mhòr-shluaigh! Mar dhearbhadh air sin, thathas a’ leigeil dha na h-eathraichean a bhith nan laighe air a’ chladach a’ lobhadh, gun a bhith air uallach duine air bith. An ath uair a thig litir iarrtais à Hiort, bu chòir dhan luchd-tabhairt cùmhnantan a chur air na Hiortaich mus tèid tìodhlac a chur thuca. A chaoidh tuilleadh, mus tèid eathar a chur thuca, bu chòir a h-uallach a chur air an leth-dusan fireannach as fheàrr a bheir aiste ’s a nì a grèidheadh. B’ fheàrr sin na a toirt aon uair eile dhan chomann air fad.

[Dealbh]

[TD 127]

55 Oighrig NicCruimein

’S iongnadh gu robh Gàidheal eile riamh ann a rinn an tional air òrain agus air bàrdachd Ghàidhlig a rinn Alasdair MacGhilleMhìcheil. Bha Alasdair a’ trusadh obair nam bàrd o chionn còrr air ceud bliadhna, agus chaidh an cruinneachadh a rinn e fhoillseachadh anns an t-sreath leabhraichean a tha air an ainmeachadh mar Ortha nan Gàidheal no Carmina Gadelica.

Chaidh Alasdair gu Hiort anns a’ bhliadhna 1865. Ann an sin chual’ e mu Oighrig NicCruimein, a bha ceithir fichead bliadhna ’s a ceithir a dh’aois ’s a bha a fuireachd na h-aonar ann am bothan. Chuala am ministear gu robh dùil aig Alasdair a dhol a thadhal air Oighrig airson seann bhàrdachd agus sgeulachdan a thional, ’s cha robh e idir air a dhòigh. “Chan eil mi idir dhut,” ars esan, “airson gun tèid thu a chur dragh air Oighrig NicCruimein. Tha am boireannach sin a’ teannadh dlùth ri deireadh a rèis, agus ’s olc do dhuine a dhol a dhùsgadh na h-inntinn rud sam bith nach eil a’ beantainn ri gràs dha h-anam.”

Ach a dh’aindeoin sin chaidh Alasdair chun a’ bhothain, agus chaidh sraon chon agus chloinne air a shàil. Dh’fhiathaich Oighrig a-steach an srainnsear, ’s cha robh Alasdair fada na comann gus an tàinig e chun a’ cho-dhùnaidh gu robh i na seanchaidh aig an robh aithne air bàrdachd agus eachdraidh a’ dol air ais thar linntean o chian. Bha i fhathast greimeanta air gach òran agus sgeulachd a bha riamh air a cuimhne.

“Mo laochan,” ars Oighrig, “’s tusa a thàinig chon dachaigh cheart airson eachdraidh Hiort fhaotainn — agus a chuid bàrdachd. Fhios agad, rinn m’ athair ’s mo mhàthair-sa òran dha chèile nuair a bha iad a leannanachd — fada mus do rugadh mise. Ach mo thruaighe, cha do mhair m’ athair fada air chùl pòsadh. Chaidh e fhèin agus mo sheanair a-mach a dh’eunachd. Bha mo sheanair gu h-àrd air ceann na loin agus m’ athair fodha a’ marbhadh nan eun. Bhrist a’ chreag air an robh mo sheanair na sheasamh agus thuit dithis mo ghaoil dhan fhairge. Chunnacas iad a’ seòladh air uachdar na mara, air an cumail am bàrr leis na h-eòin a bha ceangailte umpa, ach dh’fhalbh iad a-mach dhan chuan. O, càirdean mo ghaoil!”

Sheinn Alasdair aon rann à òran Hiortach a bha e air a chluinntinn o chionn iomadach bliadhna. “Sin agad an t-òran a rinn m’ athair ’s mo mhàthair dha chèile,” ars Oighrig.

“Uill,” ars Alasdair, “cha chreid sibh an rud a tha mi dol a dh’innse dhuibh. Tha mi air iomadach uair a ràdh gum bithinn deònach air dà fhichead mìle a choiseachd airson an t-òran ionnsachadh!”

“Suidh thusa ann an sin, a laochain. Cha ruig thu a leas carachadh a-mach à bothan Oighrig NicCruimein airson oran nan leannanan Hiortach ionnsachadh.”

Dh’aindeoin coin agus clann a bhith ag onghail mun doras, sgrìobh Alasdair MacGhilleMhìcheil na facail bho bheul nighean an dithis a bha air an t-òran a dhèanamh.

Gu mì-shealbhach, dh’fhàs am ministear na bu teinne air Alasdair airson gun do ghabh e air a dhol gu bothan na caillich. Chaill Alasdair a mhisneachd, agus cha deach e air ais gu Oighrig. Cha chualas tuilleadh comhartaich nan con agus ceala-ghlòir na cloinne mu shàilean. Mar sin, chailleadh an stòras a bha air cuimhne an t-seanchaidh mu dheireadh a bha air Hiort — a h-uile rud anns an dìleab phrìseil a bh’ aice, ach an aon òran àlainn, an ‘Iorram Suirghe’.

[Dealbh]
An t-Urr. MacAoidh

[TD 128]

56 Iorram Suirghe

Esan:
Bhuam cas-chrom, bhuan cas-dìreach,
Bhuam gach mìs is cìob is uan;
Suas mo lon, nuas mo rioba–
Chuala mis’ an gug sa chuan!

Buidheachas dhan Tì, thàine na gugachan,
Thàine ’s na h-eòin mhòra cuide riu;
Cailin dubh ciar dubh, bò sa chrò.

Seisd
Bò dhonn, bò dhonn, bò dhonn bheidireach,
Bò dhonn, a rùin, a bhligheadh am bainne dhut,
Hò rò rù rà rì roideachag,
Cailin dubh ciar dubh, bò sa chrò!
Na h-eòin a’ tighinn, cluinneam an ceòl!
Na h-eòin a’ tighinn, cluinneam an ceòl!

Ise:
Nàile, ’s e mo chuat am buachaill
Bhagradh am bata ’s nach buaileadh!
Cailin dubh ciar dubh, bò sa chrò.

Esan:
Mhoire, ’s i mo rùn an cailin,
Ge dubh a cùl is cùbhr a calann!
Cailin dubh ciar dubh, bò sa chrò.

Ise:
Is tu mo luran, is tu mo leannan,
Thug thu thùs dhomh am fulmair meala!
Cailin dubh ciar dubh, bò sa chrò.

Esan:
Is tu mo smùidein, is tu mo smeòirean,
Is mo chruit-chiùil sa mhadainn bhòidhich!
Cailin dubh ciar dubh, bò sa chrò.

Ise:
M’ eudail thusa, mo lur ’s mo shealgair,
Thug thu’n-dè dhomh ’n sùl ’s an gearrbhall.
Cailin dubh ciar dubh, bò sa chrò.

Esan:
Thug mi gaol dhut ’s tu nad leanabh,
Gaol nach claon gun tèid mi ’s talamh
Cailin dubh ciar dubh, bò sa chrò.

Ise:
Is tu mo chugar, is tu mo chearban,
Thug thu am buit dhomh ’s thug thu an gearr-bhreac.
Cailin dubh ciar dubh, bò sa chrò.

Esan:
Mo shùgradh sùl thu ’s mo shùgh sòlais,
’S m’ fhairchill bhinn thu ’m beinn a’ cheòthaich.
Cailin dubh ciar dubh, bò sa chrò.

Ise:
Tì ghad chùmhnadh, Dùl dha d’chòmhnadh,
Spiorad Naomh a bhith chùl do lòin!
Cailin dubh ciar dubh, bò sa chrò.

Bò dhonn, bò dhonn, bò dhonn bheidireach,
Bò dhonn, a rùin, a bhligheadh am bainne dhut,
Hò rò rù rà rì roideachag,
Cailin dubh ciar dubh, bò sa chrò!
Na h-eòin a’ tighinn, cluinneam an ceòl!

[Stabh ciùil]

[TD 129]

[Dealbh]
Oighrig NicCruimein

[TD 130]

57 Seann Nòsan air Hiort (Iain Sands, 1875)

Seach gu bheil nòsan agus modhan nan Hiortach a’ sealltainn dhuinn mar a bha caitheamh-beatha an sinnsirean agus caitheamh-beatha dhaoine tùsach eile, bheir mi cunntas orra mar as fheàrr as urrainn dhomh.

Tha am fearann aca a-nis ga àiteach leis an spaid, ach chunna mi cas-chrom no dhà air an tasgadh air falbh anns na ceanglaichean ann an sabhlaichean. Tha ràcan fiodha aca a-nis an àite na clèith. A’ churachd a tha aca ’s e coirc, eòrna agus buntàta, agus beagan càil agus tuineap. Uaireannan tha corran aca airson an t-arbhar a bhuain, ach mar as trice tha iad ga spìonadh, no ga tharraing leis a’ bhun. Tha am fodar aca airson tughadh seann thaighean agus chleitean. Tha an gràn ga bhualadh leis an t-sùiste. Cuiridh iad an sìol ann am prais airson a dhadhadh. Dòigh eile a tha aca air sin a dhèanamh, ’s e an sìol a chur ann am ciosan (basgaid chuilc) agus a dhadhadh le clachan teithe. Thathas a’ bleith an t-sìl an uair sin ann am bràthainn. Suidhidh na mnathan air an ùrlar leth-lomnochd agus obraichidh iad a’ mhuileann bheag sin len uile neart, iad a’ cur na cloich-bhràthainn timcheall cho luath ’s a thèid aca air. ’S e peileidean sgaoilte teann air cearcall, agus tuill air an losgadh annta le brod iarainn, an ruideal a tha aca. Tha a’ mhin aca ga fuinne na breacagan no air a dèanamh na brochan no na deoch-bhàn. Glè thric cuiridh iad feòil dhan bhrochan airson a bruich.

Chan eil maidsichean ach aig a’ mhinistear, agus tha iad nan cùis-iongnaidh nuair a chuireas esan thuige fear. ’S a bharrachd chan eil spor-is-stàilinn aca air an eilean. Tha an teine mònach aca daonnan a’ losgadh, ’s ma thurchas do dh’fhear a dhol às, thèid bean an taighe a dh’iarraidh èibhleag anns an dachaigh a tha an ath dhoras. Nuair a thèid còmhlan fhireannach no mhnathan air turas gu fear dhe na h-eileanan, bheir iad leotha coire de theine mònach. Ma tha an teine sin air a thasgadh ceart le cip agus le luath, mairidh e beò fad iomadach uair a thìde.

Cha chualas riamh iomradh air deimhis. Thathas a’ spìonadh an rùisg bhàrr nan caorach. Tha cuibhle aca airson a’ chloimh a shnìomh. ’S bidh iad a’ fighe chlòitean is phlaidichean agus stocainnean. Bidh na mnathan a’ toinneamh le dealgan na snàithleanan a dh’fheumas iad airson fuaigheil. ’S bidh iad a’ dath an t-snàth le crotal nan clach, agus le guirmean a bhios iad a’ ceannachd bhon Stiùbhard. Cha mhòr nach eil a h-uile fireannach na bhreabadair rè a’ gheamhraidh. Tha na beairtean air am bi iad a’ breabadaireachd air an dèanamh de dh’fhiodh, gun iarann idir annta.

[Dealbh]
A’ dol sìos nan creagan a’ lorg fhulmair (Iain Sands)

[TD 131]

58 Turas gu Boraraigh

Cha b’ e snìomh agus luadh agus bleith an t-sìl an aon seòrsa obrach a bh’ aig a’ chlann-nighean. Bha mòran de dh’obair an fhearainn aca ri dhèanamh cuideachd, agus tha fhios againn uile nach robh na seòid leisg no dìomhain. Bha aca ri am beatha a chur seachad ag iasgach agus ag eunachd, agus nuair a thuiteadh an geamhradh dorch greannach air an eilean bhiodh na fir a’ fighe chlòitean, a’ dèanamh chuaranan à peileid nan caorach agus a’ dèanamh ribean airson na buthaigirean a ghlacadh nuair a thilleadh an samhradh. Bha na caileagan cuideachd èasgaidh chun na creige. Thug Iain Sands dhuinn dealbh àlainn air cho ealanta ’s a bha iad air muir agus air an t-sreap air Hiort o chionn ceud bliadhna. Seo mar a sgrìobh e.

Air an treas latha deug dhen Og-mhìos chaidh mi ann an eathar gu Sodhaigh còmhla ris na fir, is iad a’ dol a dh’fheannadh nan caorach. B’ e siud a’ chiad uair a thadhail mi air an eilean agus, nuair a chunna mi na creagan a bha aig na fir rin sreap, thug mi bòid gu fuirichinn far an robh mi air tobht an eathair gus an tilleadh iad. Bha na fir air na creagan mar chuileagan agus cha robh iad air iolla mhath iasgaich. Bha lìn-mhòra aca leotha agus leig iad sin chun a’ ghrunna. Nuair a bha iad air sin a dhèanamh thog mise orm a’ phìob mhòr, ’s mi anns an deireadh. Thuirt mi ris na caileagan gu robh mi dol a chluiche port dhaibh airson an gaol a bha agam dhaibh a dhearbhadh, oir b’ ann aca, gun teagamh, a bha a’ mhisneachd is iad a’ dol gu eilean iomallach Bhoraraigh. Suas leis a’ cheòl ’s mi cumail buille bho bhuille ris an iomradh. Latha teth grianach a bh’ ann, ’s cha b’ fhada gus an robh na fir le braon fallais. Thug na caileagan dhiubh na neapaichearan brèagha a bha dùinte mu am muineal agus cheangail iad iad mu bhathaisean nan gillean. Lean mise orm leis a’ phìob, ach cha b’ fhada gus na dh’fhàs na caileagan an-fhoiseil, luasganach. Dh’èirich iad mu dheireadh a-mach às an tuim far an robh iad air a bhith nan suidhe còmhla ris na coin, agus chaidh iad nan suidhe còmhla ris na fir air na tobhtaichean. Abair thusa sealladh greannmhor — na caileagan, mar a bha na fir, air am brosnachadh le ceòl an sinnsireachd ag iomradh an eathair gu Boraraigh, ’s a’ ghrian gu h-àrd a’ sgàineadh an adhair le gathan an t-samhraidh.

Tha Boraraigh mu cheithir mìle an ear-thuath air eilean Hiort. Tha e mìle is cairteal a dh’fhad agus tha am bidean na mhullach còrr is mìle troigh os cionn na mara. Tha an t-eilean air a chuartachadh le creagan cas, ach an siud ’s an seo tha na creagan ’s na leòidean a’ tuiteam chun na fairge, air briseadh às a chèile nan garbhlaichean. Tha mullach an eilein air a chòmhdach le feur, agus ’s ann an sin a tha na caoraich ruadha a’ còmhnaidh.

Dh’iomair an sgiobadh an eathar gu taobh an ear-dheas an eilein, far an robh fèath, agus leum fear gu carragh agus ròpa ceangailte uime. Leum an uair sin fear eile agus cheangail esan an ròpa os cionn a’ chiad fhir. An dèidh sin, chaidh na caileagan gu tìr air sàilean a chèile, gach tè a’ leum gu làmh an fhir a bha gu h-ìosal air a’ charragh. Chaidh mise air tìr cuideachd, ’s mi a’ cuideachadh leis an uidheam — basgaidean sràbhadh làn bìdh agus aodaich agus coire le teine mònach air a thasgadh na bhroinn. An uair sin chaidh na coin a thogail gu tìr agus thòisich sinn uile a’ sreap. Bha na caileagan a’ gearain air blàths an latha, ach a dh’aindeoin sin chaidh iad suas na stiodhaidhean cho subailte ris na gobhair. Ach bha na coin suas romhpa, agus bha e follaiseach gu robh deagh aithne aca air an obair a bha ri dèanamh air Boraraigh. Mu dheireadh thall ràinig sinn cluain agus leig sinn nar sìneadh a’ gabhail ar h-anail. Thòisich na coin anns a’ bhad a’ sgrìobadh nan toll agus a’ glacadh nam buthaigirean. Cha b’ fhada gus an robh na caileagan cuideachd dian ri obair na h-eunachd. Chuireadh tè a làmh ann an toll agus shlaodadh i mach eun. Cha robh aice ri dhèanamh ach car a chur ann an ceann a’ bhuthaigir agus bha e marbh. Ann an ùine ghoirid bha gad bhuthaigirean aig a h-uile caileag crochaichte mu a meadhan. Nuair a dhìrich sinn slighe ghoirid os cionn a’ chluain far an robh sinn air a bhith nar suidhe, chunna sinn na mìltean bhuthaigirean, is bha na sùlairean fhèin a cheart cho lìonmhor ri sin.

Bha trì taighean air an eilean — seann thogalaichean anns am biodh na mnathan bho chian a’ gabhail fasgadh. An toiseach cha shaoileadh duine gur e taighean a bha annta. ’S ann a tha iad coltach ri tomanan uaine agus iad air an iadhadh le talamh agus feur. Tha am fear as motha

[TD 132]

còig troighean deug de dh’fhad agus sia troighean a dh’àird. Tha beingean cloiche anns gach taigh agus ’s ann air sin a bhios na caileagan nan suidhe agus nan cadal.

Nuair a dhealaich sinn ris na caileagan bha an Tiomnadh Nuadh aig an tè bu shine. Dh’aithnich mi nach biodh an eathar fada air a cùl a chur ris an eilean gus am biodh seirbheis aca anns an t-seann nòs.

Cho luath ’s a ràinig mi an eathar thog mi orm a’ phìob. Chunna sinn na caileagan a’ smèideadh rinn gus an robh sinn gu bhith à fàire.

[Dealbh]

[TD 133]

59 An Dunara agus Luchd-Turais

’S mòr am brosnachadh a thig air inntinn an t-sluaigh nuair a thig soithich chun an eilein. Eadar aon shoitheach fàgail agus an ath thè tighinn, tha e do-dhèanta dhaibh càil a dhèanamh ach bruidhinn air gach nì a chunnaic iad ’s a chual’ iad. Chan eil
anns na Hiortaich ach clann do-cheannsaichte. Seo an aon dhòigh anns a bheil iad comasach air sgillinn a chosnadh, agus tha iad cus ro èasgaidh air a bhith feuchainn ri grèim a chur air a’ chosnadh sin. Bho chionn beagan bhliadhnachan bha e na cleachdadh dhan luchd-turais a bhith a’ sadadh bhonn airgid deas is tuath, agus chan eil iongnadh ged bhiodh dùil aig na h-eileanaich bhochda gum bu chòir am meall carthannais sin leantainn rudeigin nas truime a-nis. (Iain Ros, 1889)

Chan eil iongnadh orm gu bheil gràin aca air eilthirich a tha tighinn nam measg ’s gan geur-leanmhainn mar gum b’ e ainmhidhean a bhiodh annta ann an sù. Tha mi air luchd-turais fhaicinn nan seasamh aig doras na h-eaglais — iad a’ fàthadaireach ’s a lachanaich nam measg fhèin fad na seirbheis, mar gu robhas air an t-adhradh a chur air adhart anns an eaglais a dh’aona ghnothaich airson a bhith na chur-seachad
dhaibhsan. (Tormod Heathcote, 1890)

[Dealbh]
An Dunara

[Dealbh]

[TD 134]

60 Call Chàirdean 1906-14

Rugadh Niall MacGillIosa nach maireann anns a’ bhliadhna 1896 is rugadh a bhràthair Dòmhnall Iain còig bliadhna an dèidh sin. Chaith Niall a’ mhòr-chuid dhe bheatha bho dh’fhàg e Hiort a’ còmhnaidh ann am baile Ghlaschu, agus b’ ann an sin a chaochail e nuair a bha a bhràthair Dòmhnall Iain, a bha air iomadach bliadhna mhòr a chur seachad ann an Canada na mhinistear, a’ tadhal air. Tha an eachdraidh a leanas air a stèidheachadh air seanchas ris an dà bhràthair sin agus ri an deagh caraid, Lachlann Dòmhnallach, a bha a’ còmhnaidh ann an Gleann Nimheis gus na chaochail e ann an 1993.

Bha an triùir uaireigin a’ dol còmhla nam brogaich dhan sgoil air Hiort. ’S e èildear na h-eaglais a bh’ ann an Iain MacGillIosa (athair Nèill agus Dhòmhnaill Iain). Fìor dhuine diadhaidh a bh’ ann. Bha guth cruaidh tlachdmhor aige. Bha e soitheamh na spiorad agus gasda na nàdar. Mar bu nòs, bhiodh e a’ gabhail an Leabhair air an fheasgar, ach an dèidh sin bhiodh e a’ dol dhan t-sabhal leis fhèin a dh’ùrnaigh. Bha buaidh aig an t-Soisgeul air beatha dhaoine anns an là ud, is bha caitheam h-beatha an t-sluaigh air a riaghladh leis an eaglais. Ach bha aca cuideachd ri strì ri staid na fairge, agus cha ghluaiseadh iad gu eunachd no cìobaireachd gun am beatha a bhith an cunnart anns na geodhaichean agus air na h-eileanan mun cuairt.

Bha deagh chuimhne aig Dòmhnall Iain air an latha a chaidh Tormod, mac Dhòmhnaill MhicGillIosa, a chall ann an geodha. Bha am balach sin anns an sgoil. Dh’fhàs e rudeigin an-fhoiseil a’ dol gu àrd-fheasgar.

“Dè tha cur dragh ort, a Thormoid?” ars an tidsear, Mgr MacLachlainn.

“Tha na balaich mhòra air falbh a-mach leis na slait,” arsa Tormod. “Gheall iad dhomh gu fuiricheadh iad rium.”

Bha Tormod cho airsnealach ’s gun tuirt an tidsear ris, “Siuthad, thoir do chasan leat.”

Cha b’ e ruith ach leum!

Nuair a ràinig Tormod an t-Sràid, chunnaic e gu robh na balaich mhòra a’ dìreadh suas gualainn Oiseabhal. Rug e air bunag slait agus, gun facal a ràdh ri a phàrantan, dh’fheuch e às. Chùm an tidsear a shùil air is fiamh a’ ghàire air aghaidh.

Chionn ’s gu robh an latha a’ teannadh anmoch, dh’ullaich e airson obair a thoirt gu crìch. Sheinn e fhèin agus a’ chlann an dàn spioradail Gus an Coinnich Sinn A-rithist. An uair sin sgaoil e an sgoil. Gu mì-shealbhach, cha do choinnich neach aca ri Tormod tuilleadh. Air an fheasgar sin thuit e – mach air a’ mhuir agus chaidh a bhàthadh. Bha cuimhne aig a’ chloinn rè am beatha air cho tùrsach ’s a bha iad a’ cuimhneachadh air briathran an dàin a bha iad air a sheinn air an latha ud.

Bha call Thormoid a’ dearbhadh cho fosgailte ’s a bha na Hiortaich do chunnart na mara. Cha robh duine aca a b’ urrainn snàmh, agus mar sin ’s ann ainneamh a bha iad comasach air iad fhèin fhaighinn às a’ chunnart aon uair ’s gu robh iad air a dhol an grèim na mara. Air an latha a chaidh Tormod a bhàthadh bha an fhairge ciùin. Cha robh ròpa aig na balaich a bha còmhla ris airson a thilgeadh thuige. Seach nach robh cothrom snàmh aca, bha aca ri seasamh a’ coimhead an caraid gus an do dhìobair e fo uachdar na mara.

Thàinig an lionn-dubh buileach air Hiort ann am mìos a’ Mhàirt an 1909, le tubaist a thachair do dh’eathar a bha air a dhol dhan Dùn. Anns an eathar bha Dòmhnall Dòmhnallach (athair Lachlainn air an tug sinn iomradh) agus Iain MacGillIosa (athair Dhòmhnaill Iain agus Neill). Bha triùir eile innte: dà bhràthair, Iain agus Tormod MacCuithinn, agus Niall MacFhionghain. Cha robh aca ach geòla ’s i air a dèanamh de dh’fhiodh tana, agus bha iad air a dhol dhan Dùn a dh’obair air na caoraich. Dh’iomair iad mu chuairt air dà mhìle. Bha sìde mhath ann, gun deò air a’ ghaoith, agus am muir bàghach. Seo, nuair a bha an eathar a’ teannadh a-steach ris na creagan, ’s ann a bhuail an druim aice ann am bogha agus chaidh i thairis. Chaidh dà mhac MhicCuithinn agus Dòmhnall Dòmhnallach a bhàthadh. Chum Iain MacGillIosa grèim air druim na h-eathair agus fhuair Niall MacFhionghain air e fhèin a chumail air bhog le grèim a chumail air dà ràmh. Ach ’s e guth làidir MhicGillIosa a shàbhail an dithis. Chualas e a’ glaodh ged a bha e faisg air dà mhìle air falbh bhon bhaile. Aig an àm sin, bha Dòmhnall MacLachlainn na mhiseanaraidh ann a Hiort. Bha e fhèin agus a bhean Ailis gu math dachaigheil ann. ’S e Gall a bh’ ann an Ailis (rugadh ise ann a Haddington ann an Lodainn), ach bha e follaiseach tro na sgriobh i fhad ’s a bha i air Hiort gun do chòrd beatha an eilein rithe. Bha i na tidsear agus air leth ealanta air ceòl agus air obair na clòimhe. B’ e Ailis Bean MhicLachlainn a’ chiad neach anns a’ Bhaile a bha air èighe na h-èiginn a chluinntinn. Seo mar a sgrìobh i anns an leabhar-latha aice.

Diluain 22 Màrt
Latha àlainn. Tha mi a’ sgrìobhadh seo ’s mi anns an leabaidh. Cho blàth ri latha samhraidh. Dh’fhàg dà eathar mu chuairt air 10, no goirid an dèidh sin, airson a dhol a Bhoraraigh airson nan caorach. Nuair

[TD 135]

a thàinig Ceit a-nuas airson an rùm a sgioblachadh, dh’innis i dhomh gu robh còignear air a dhol dhan Dùn le eathar Uilleim: Dòmhnall Dòmhnallach, Iain MacGillIosa, Niall MacFhionghain, Tormod MacCuithinn agus a bhràthair. Bha Ceit dìreach air an rùm fhàgail agus bha i air an uinneag fhàgail fosgailte seach gu robh an latha cho brèagha. Gu h-obann chuala mi na ràin uabhasach a’ tighinn thugainn às an Dùn. Dh’èigh mi ri Ceit agus ruith ise a-mach agus thòisich i ri glaodhaich gu robh rudeigin uabhasach air tachairt anns an Dùn. Thàinig Duine [companach an sgrìobhaiche] dhachaigh às an sgoil agus chuidich e Aonghas aosda, Fionnlagh Mòr agus Fionnlagh MacCuithinn (leis an robh an eathar), agus ann an ùine ghoirid bha iad thall anns an Dùn. Bha muinntir a’ bhaile air fad air bhiod leis an fhadachd. Bha na mnathan gu lèir còmhla a’ caoineadh ’s a’ rànaich. Tha e thar chomais dhomh innse mar a bha. Nuair a thill an eathar, thug i fa-near a h-uile deuchainn ron an robh eagal againn. Bha Dòmhnall Dòmhnallach agus an dà bhràthair Tormod agus Iain MacCuithinn air am bàthadh. Ged a bha an dithis eile ann an suidheachadh cianail lag, bha iad tèarainte. B’ iadsan Niall MacFhionghain agus Iain MacGillIosa. Fhuaireadh corp Dhòmhnaill air uachdar na mara, ach bha an dà bhrathair Tormod agus Iain air a dhol fodha, is grèim aca air a chèile. Chan urrainn an uirsgeul a h-innse. Bha Duine shuas (aig na dachaighean) dà uair. Chaidh lòchran a losgadh air Bearradh na h-Eige airson iarraidh air na fir a bha muigh a’ marbhadh shùlairean tilleadh dhachaigh. Dòmhnall Og bochd, agus Eòghainn Dòmhnallach cuideachd.

Dimàirt 23
Rudeigin nas fheàrr. Thug mi steach an còignear a bha a’ dèanamh na ciste-laighe do Dhòmhnall Dòmhnallach. Thug mi dhaibh an teatha agus an diathad. Thug mi cofaidh do Niall MacFhionghain cuideachd. Bheir e ùine mus fhaigh e thairis air na thachair. ’S e àite uabhasach a tha seo.

Diciadain 24
Tiodhlacadh Dhòmhnaill dhà-riribh tùrsach.

Diardaoin 25
Mòran luchd-tadhail. Chan eil mi fhìn gu math — ach rudeigin nas fheàrr. Na h-eathraichean air tìr.

Dihaoine 26
An t-seachdain sa cho fada ri mìos. Cha d’fhuaireadh na cuirp. Bha Duine agus Ceit shuas. Beagan grèine. A-muigh is mo chòta orm.

Disathairne 27
A-muigh na b’ fhaide an-diugh. Raonailt Fhearghastan gu math ìosal an-diugh; an sluagh a cheart cho muladach.

Didòmhnaich 28
Gun sgeul air na cuirp. Latha mo bhreith. Bha mi ’n-àird a chuid mhòr dhen latha. Ràinig Capt. Walckner tron latha. Troimhe chèile leis an naidheachd. Chaidh e mach a sgrìobadh airson nan corp, ach gun chomharr. Bha na seirbheisean san eaglais uabhasach dubhach an-diugh. Cha robh e ceadaichte dhomh a dhol a-mach.

Diluain 29
An sluagh nas dalma an-diugh. Na truaghain. Tha a’ chuis fìor dhuilich, gu h-àraid do bhean Thormoid. Gailleann an-diugh ’s an-dè.


Mhair an sealladh, a bhith toirt dhachaigh cuirp nan daoine a chaidh a bhàthadh ann an innteanan na h-òigridh. Bha deagh chuimhne fhathast aig Lachlann Dòmhnallach* air an latha a chunnaic e corp athar ga ghiùlain suas chun an taighe air druim fear dhe charaidean. Bha cuimhne aig Dòmhnall Iain MacGillIosa* air a’ ghàirdeachas a rinn iad ri an athair fhèin a theàrn. Bha cuimhne aca air an oidhirp a chaidh a dhèanamh air Dòmhnall Dòmhnallach a lorg. Ron Chiad Chogadh Mhòr bha mòran dhaoine air a’ Ghàidhealtachd a’ cur bhrògan fiodh orra a dhèanamh obair an fhearain. B’ e sin a’ chaisbheart a bha air Dòmhnall an latha ud. Nuair a chaidh an eathar air a beul foidhpe, chaidh esan a thilgeadh air a cheann dìreach. Chùm na brògan fiodha a chasan an uachdar agus a cheann fodha. Fhad ’s a bha an sluagh air Hiort, cha deach duine tuilleadh gu muir le caisbheart fhiodha.

Seachd bliadhna an dèidh Bàthadh an Dùin, chaidh dithis eile a chall. Bha Iain Dòmhnallach air ùr-phòsadh nuair a thòisich eunachd an fhulmair. Air an 17mh latha dhen Lùnasdal, 1916, chaidh e fhèin agus Eòghainn MacGillIosa a-mach gu cùl a’ Mhullaich Mhòir. Dh’aontaich iad le chèile cromadh aig àite faisg air a’ Bhradastac — àite far am biodh e furasda do dh’fhear na h-acrach a bhonnan a chumail an grèim. Seach gu robh a’ bhile creige air an robh Iain na sheasamh a’ druideadh a-mach bho aodainn a’ bhearraidh, bha aig Eòghainn ri dreallag a dhèanamh air ceann na loin chùm ’s gu faigheadh e air e fhèin a shadadh a-steach gu palla air am faodadh e seasamh. Bha uspagan gaoithe ga ghlacadh fhad ’s a bha e ris an oidhirp sin. Gun dhùil aige rithe, thàinig aona sgal gaoithe a shad e a-steach air dhòigh ’s gun deach a chorp a theannachadh ann an stiodhaidh chumhang dhomhainn. Bha a ghàirdeanan glacte teann ri a chliathaich, ’s a’ chliabh glaiste anns a’ chreig. Cha b’ urrainn dha snaoitheadh. Thòisich e ag èigheachd ri a charaid ach bha onfhadh na gaoithe


* Nach eil maireann ach air an robh deagh eòlas againn.

[TD 136]

agus sgreuchail nan eun a’ mùchadh a ghuth. Gu h-àrd, bha Iain a’ gabhail iongnadh nach robh e a’ cluinntinn dùrd no a’ faireachadh gluasad air an lon. Ann an ceann greis, cho-dhùin e gu robh rudeigin fada ceàrr. Anns a’ cheann thall, ged a bha cunnart mòr ann gun a bhonnan a bhith aige an sàs, chaidh e air a bheul fodha agus thòisich e a’ sleuchdadh gu oir na bile. Ann an sin chunnaic e an suidheachadh anns an robh a charaid. Thill e suas agus sheas e air àird a dhroma. Rinn e cinnteach gu robh ceann na loin aige ceangailte mu a mheadhan agus a bhonnan seasmhach an taic na creige. An uair sin, thòisich e a’ slaodadh air an lon le uile neart. Leis an eireapais a bhuail e, cha robh e toirt fa-near mar a bha faobhar na creige a’ bhleith na loin.

Nuair a bhris an lon thuit Iain an comhair a chùil, a’ sporghail air a’ chreig. Mus d’ fhuair e air grèim a ghabhail, chaidh e leis a’ gheodha.

Chiar an fheasgar ’s bha sùil muinntir a’ bhaile chon a’ Mhullaich Mhòir. Nuair a thuit an dorchadas agus nach do thill an dà eunadair, chaidh am baile fo iomagain. Anns a’ mhadainn, dh’fhalbh gach òg agus sean a-mach chun nan geodhaichean a’ lorg nan gillean. Cha d’fhuaireadh sgeul air aon seach aon aca. Beagan làithean air chùl sin, bha luchd airm a-muigh air na cnuic leis na prosbaigean a’ sùil-bheachd air gach nì a bha a’ gluasad mu chladaichean Hiort. B’ e fear acasan a dhearc air Eòghainn anns a’ bhearradh aig a’ Bhradastac.

Chaidh sreapadairean sìos aodann na geodha. Dh’fhaothaich iad corp Eòghainn a-mach às a’ chreig agus ghiùlain eathar e timcheall gu Bàgh a’ Bhaile. A dh’aindeoin gach ceum a thugadh a’ siubhal nan cladaichean air a thòir, cha d’ fhuaireadh a-riamh corp Iain.

[Dealbh]

[TD 137]

61 Iorram air Niall Dòmhnallach

Rinn banacharaid an t-iorram seo do Niall, a chaill a bheatha, fhad ’s a bha e air na creagan a’ sireadh fhulmair. (Urr. N. MacC.)

’S ann Dihaoine ron Dòmhnach
Fhuair sinn sgeula gun sòlas;
Bhith caoidh an fhir òr-fhuilt
Thug deòir air mo ghruaidh.

’S truagh nach bu mi bh’ air ceann t’ acair
Nuair chaidh thu as t’ fhaicill –
Dhèanainn dìcheall air t’ fhasdadh,
Fiù do sheachnadh on uair.

Tha do phàisdean gun taice,
A’ chuid tha làidir is lag dhiubh,
Mu chas dèanamh an tapaidh
’S nach bu lapach san ruagadh.

Tha do bhean air a ciùrradh
O a beulaibh ’s a cùlaibh;
’S i bhith caoidh a fir dùcaich,
Dh’fhalbh a cuid às gach uair.

Mo cheist colann na cèille,
’S e do bheul nach robh breugach;
O, ’s tu nach labhradh na breugan,
’S tu nach labhradh a’ cheilg.

Gu robheusach is suairce
Bràthair mo mhàthar a chràidh mi;
Bidh air m’ aire gu bràth thu
Gus an càirt’ mi san uaigh.

[Dealbh]

[TD 138]

62 Eachdraidh Bean MhicLachlainn (1906)

B’ ann à Muile a bha Pàdraig MacLachlainn. Chaidh e do dh’Oilthigh Ghlaschu an toiseach, ach nuair a ghluais an t-Ollamh Blackie às a sin gu Oilthigh Dhùn Eideann, lean Pàdraig agus oileanaich Ghàidhealach eile e. Nuair a chrìochnaich Pàdraig anns an Oilthigh, bheachdaich e air togail air a Chanada. Ach thòisich e a’ leantainn na h-eaglais, agus thug sin atharrachadh air cùrsa a bheatha. Ghabh e os uallach a dhol na mhiseanaraidh air ais chun na Gàidhealtachd. Phòs e Ailis Sgroggie, mar a chunnaic sinn, a rugadh ann a Haddington — a bha air a’ mhòr-chuid dhe foghlam fhaighinn ann an Sasainn. Mus do phòs i Padraig, bha i air a bhith ann a York a’ teagaisg ealain, fuaigheil agus a’ phiàna. Bha i cuideachd sònraichte math air seinn. Gus na choinnich i ri Pàdraig, cha robh eòlas sam bith air a bhith aice air a’ Ghàidhlig. Mar sindheth, chan eil e na iongnadh ged a bha i caran teagmhach a’ cur cùl ris a’ Mhansa ann an Gairbh (far an do thog Pàdraig a

[Dealbh]
Ailis NicLachlainn

[TD 139]

dhreuchd) agus a’ dèanamh an aiseig gu Hiort ann an samhradh 1906.

Cha robh am beatha idir furasda dhaibh fhad ’s a bha iad air Hiort. A dh’aindeoin sin, bha iad sona gu leòr, nam pòsadh agus nan dreuchd. Gu sealbhach, sgrìobh Ailis leabhar-latha fhad ’s a bha i ann — criomag ghoirid a h-uile latha. Seo earrainnean às an leabhar-latha, a’ sealtainn na toil-inntinn a fhuair i, am measg dhaoine a bha coibhneil gasda, ann an eilean a bha (le aimsir mhath) fìor bhòidheach.

Lùnasdal 1906

Dìmàirt 14
Tha Ceit ar searbhant anabarrach snog, agus dè a dhèanainn às a h-aonais. Chan eil sinn fhathast air na daoine uile fhaicinn, oir tha na fir air falbh a’ sealg an fhulmair, agus na mnathan a’ giùlain nan eun dhachaigh. Chaidh sinn a dh’fhaicinn Raonailt NicCruimein, an aon neach a tha fhathast ann an taigh-tughaidh. Cha charaicheadh i às an t-seann thaigh airson a dhol a thaigh-geal. Tha na cearcan còmhla rithe anns an aon rùm. A rèir Phàdraig, tha i air leth tuigseach agus bha a cuid Gàidhlig coileanta: tha grunnan de sheann daoine san àite, iad uile a’ faighinn thairis air a’ bhanachagach a chuir dà dhotair orra o chionn cola-deug. Dh’fhàg iadsan air a’ bhàta air an tàinig sinne.

Dimàirt 21
Na fir fhathast ris an fhulmair. Chaidh sinn an-diugh a mhullach Chonachair. Bha na mnathan ’s na caileagan ann an sin, agus chaidh iad seachad oirnn air an t-slighe dhachaigh, iad fo na h-eallaich. Roilig mi poca fhulmairean sìos cliathaich Chonachair le mo bhata!

Diardaoin 23
Bidh feadhainn a’ tighinn a-steach a shealltainn oirnn a h-uile latha. Tha gach duine a thig às ùr a toirt thugainn dà fhulmair is iad air an spìonadh agus air an ullachadh airson na praise.

Disathairne 25
Latha math fionnar. Thàinig bàta mòr mhucan-mhara dhan Bhàgh a raoir, fèar mus deach sinn nar laighe. An-diugh chuir iad dhith gual a thug iad dha na daoine — còig tonna. Thug na teaghlaichean dhan chaiptean deise chlò. An dèidh dhaibh sgur a dh’obair air a’ ghual, chaidh na fir a dh’iasgach. Fhuair sinn tìodhlacan èisg — carbhanaich. Tha latha àlainn air a bhith ann. Tha an Dùn agus na cnuic mun cuairt oirnn bòidheach ann an ciaradh an fheasgair.

Didòmhnaich 26
Chaidh mi dhan dà sheirbheis agus dhan Sgoil-Shàbaid. Tha a’ chlann uabhasach diùid. Coitheanal math, ach bha an t-seinn rudeigin na b’ fheàrr air an t-seachdain a chaidh.

Dimàirt 28
Thàinig geòla steach bhon bhàta-mhucan. Chaidh sinn sìos chun a’ chidhe ’s thug sinn dhaibh bainne. Thug an Caiptean Brymwolf sinn a-mach chun na soithich a dh’fhaicinn nam mucan-mara. Bha aon dhiubh trì fichead troigh ’s a còig. Sheall an Caiptean dhuinn dealbh a mhna ’s a theaghlaich ’s thug e dhuinn lof mar a bha i ùr air a thighinn às an àmhainn. Bha e snog a’ faicinn nan eilthireach. Nuair a thàna sinn air tìr bha Anna NicGillIosa agus bean Thormoid MhicCuithinn a’ cèilidh. Tha stamag Dhuine a’ cur dragh air.

Diardaoin 30
Chaidh ar clisgeadh aig meadhan-oidhche le feadag àghmhor na Hebrides. Bha mi cho luaisgeanach nam inntinn ’s nach d’fhuair mi mòran cadail. Thòisich na sirens aig beagan an dèidh còig uairean sa mhadainn.

[Dealbh]
Raonailt NicCruimein

[TD 140]

Leum sinn a-mach às ar leapannan. Chaidh stuth a’ phuist a thoirt air tìr aig meadhan-oidhche, ’s nuair a chaidh sinn sìos dhan phàrnalair bha cruach romhainn air a’ bhòrd. Còrr air 40 litir. Pàipearan-naidheachd, irisean agus gu leòr de chairtean-puist! Dh’fhàg sinn an taigh dìreach nuair a bha a’ chiad eathar de luchd-turais a’ tighinn gu tìr. Cuideachd shnog nam measg. Thug mi dhan eaglais iad agus sheinn sinn uile Oh for a Closer Walk with God air an fhonn St Kilda. Bha an ceòl brèagha, brèagha.

Dihaoine 31
Latha fliuch. Tha triùir bhalach òg a’ falbh a Ghlaschu air bàta-mhucan. An toiseach, dhan Tairbeart, agus à sin air an Johanna air an t-seachdain sa tighinn gu ruige Glaschu. Feasgar thàinig iad a dh’iarraidh màileid air Duine, ’s thugadh sin dhaibh gu dùrachdach. Thug sinn dhaibh òrduigh a bheireadh iad air ais thugainn bho Cooper’s. Chaidh sinn sìos aig 8 sa mhadainn gan smèideadh air falbh — Tormod MacCuithinn, Niall MacGillIosa agus Eòghainn MacGillIosa. Mòran caoinidh air a’ chidhe; fàsgadh làmh; agus pògan am pailteas.

Sultain 1906

Disathairne 1
An latha ’s àille. A’ ghrian teth, teth. Shìos aig a’ chidhe a’ mhòr-chuid dhan latha. Oidhche àlainn. Dh’èigh Duine orm agus choisich sinn sìos cho fada ris a’ chidhe. Chan fhaca mi riamh sealladh na bu bhòidhche. A’ ghealach slàn (no faisg air). Air an làimh chlì, Oiseabhal na seasamh a’ cur dìon mun Bhàgh; agus air an làimh dheis, an Dùn ag èirigh cho sgurrach àrd. Eadar na dhà, ann an adhar a bha gun smal, a’ ghealach, ’s a soillse na staran de sholas a bha a’ briseadh aig ar casan air tuinn a’ chladaich. Bha sinn a’ faireachdainn gum bu chòir dhuinn fuireachd a-muigh fad na h-oidhche! Bha na cnuic eile air chùl nan taighean cho sgiamhach ann an solas na gealaich, bha an sealladh gu lèir eireachdail. Cha do dh’fhairich mi riamh cho miannach air gum b’ urrainn dhomh dealbh a pheantadh bho nàdar ’s a dh’fhairich mi a-nochd. Leabaidh aig 10.30.

Didòmhnaich 2
An latha ’s eireachdaile dhen t-samhradh. Cho blàth, cho soilleir. Chan eil bàtaichean anns a’ Bhàgh an-diugh, ach nuair a thàine sinn a-mach às an eaglais bha am Bodach a-staigh le dà mhuc. Cha robh uiread anns an eaglais. Bha sinn ag ionndrain na muinntir a tha air falbh an Glaschu ’s an Scalpaigh. Rinneadh iarraidh is ath-iarraidh air Dòmhnall Fearghastan a dhol a dh’ùrnaigh, ’s mu dheireadh rinn e sin. An dèidh na coinneimh thàinig Niall MacFhionghain a-steach a chèilidh. Leugh mi mòran. Tha Duine nas fheàrr.

Diluain 3
Latha glòrmhor eile. Bha dùil an sgoil a thòiseachadh an-diugh, ach ’s e an-diugh madainn na Coinneimh Mhìosail, ’s le sin cha robh sgoil ann. Chaidh sinn dhan t-seirbheis aig dà-reug. Bha sinn an sin airson uair a thìde gu leth nuair a dh’èirich Dòmhnall Fearghastan agus thuirt e às a’ ghuth-thàmh, “’S bidh sinn a-nis a’ crìochnachadh”!!! An dèidh sin, thàinig e gu Duine agus thuirt e gu robh gheat air a thighinn a-steach dhan Bhàgh. Agus b’ ann mar sin a bha. Abair ùpraid! Gheat mhòr bhreàgha, a’ Verdura le Mgr. Mann Thompson. Bha a phiuthar ann, a’ Bhean-Uasal Robinson à Caisteal Dhùn Bheagain; agus dithis dhaoin’-uaisle eile. Bha iad anabarrach gasda. Thug sinn suas iad a dh’fhaicinn a’ chlaidh agus Taigh an t-Sìthiche. Cheannaich iad a h-uile slat clò a bh’ anns a’ Bhaile.

Dimàirt 4
Dh’fhosgladh an sgoil aig 10 uairean le fichead oileanach; dithis dheth. Chaidh mise a-steach an dèidh sin, ach cha robh mi fada an làthair nuair a chualas conocag gheat. Upraid! Thug sinn orra suidhe sàmhach, agus an uair sin leig sinn às iad. ’S e sin am fasan. Rinn sinn uile cabhaig sìos chun a’ chidhe. Ach chaidh ar tàmailteachach. Cha do rinn a’ gheat ach car a chur agus a-mach à seo leatha. Bha na fir air eathar a chur air bhog agus bha an sluagh cho cachdanach. Na truaghain, bha iad cho togte ri coigrich fhaicinn.

Diardaoin 6
Fad an fheasgair anns an sgoil, a’ cuideachadh leis a’ chloinn bhig. An dèidh na sgoile, chaidh sinn dhan achadh, far an robh Ceit dripeil a’ gearradh an fheòir. Bha ise is Duine, neach mu seach, a’ gearradh agus mise a’ ràcadh. Bha e coltach ri sileadh. Thog Ceit am feur bu thiorma dhan chleit. Dòigh a tha mìorbhaileach math air am feur a thiormachadh. Tha na cleitean air an dèanamh de chlachan-taighe le talamh air am mullaichean. Bithear a’ càrnadh tiùrran feòir a-steach annta. Chan fhaigh an t-uisge chon an fheòir tro mhullach a’ chleit, agus tha a’ ghaoth, le bhith daonnan a’ feadalaich eadar na clachan, a’ tiormachadh gach nì a chuireadh annta.

Dihaoine 7
Ceit cho sgìth ’s gu bheil i an-diugh thar chomais. Tha am Bodach air tilleadh. Cha robh sgoil ann feasgar. Thàinig trì eathraichean a-steach leis na fir. Cha

[TD 141]

deach iad a Ghlaschu. Chaidh an t-òrdugh a thug sinn dhaibh a thoirt dhan Chaiptean Ritchie a th’ air an Evening Star. Bha Mgr. Herlofson air an Tairbeart air bacadh a chur air na fir a dhol gu ruige Glaschu air sgàth mar a bha an aimsir. Bha an seann Chaiptean a’ tarraing às Ceit, ag ràdh rithe gu robh e dol ga goid a-null a Nirribhidh — gun do chaochail a bhean, ’s gum pòsadh e ise. Cha robh an sin ach a’ bhreug! Tha a’ bhean beò le naodhnar a theaghlach. Tha esan a’ seanchas le Beurla cham agus Ceit leis a’ Ghàidhlig, ’s tha ‘an t-suirghe’ aca air leth èibhinn. Thuirt Ceit ris gum bu chòir dha mhnaoi bàsachadh an toiseach, ’s an nuair a dhèanamh i sin gu rachadh ise leis. Chuir Mgr. Herlofson thugainn an ceithir tonna guail a bha sinn air òrdachadh bhuaithe — duine coibhneil. Tha na Hiortaich a’ tarraing a’ ghuail air tìr a-nochd.

Gu mì-shealbhach, leis an eallach mu dheireadh chaidh an eathar às a chèile agus cha mhòr gun d’fhuair iad air tìr. Bha an eathar leathach-làn sàil agus uabhasach trom. Na truaghain, dh’obraich na fir cho cruaidh. Leabaidh 10.30.

Diluain 17
Latha rapach fliuch; anns an sgoil feasgar. Bha blàr agam ri Iain MacGillIosa a thaobh cò againn a bha gu bhith na uachdaran (no na bana-uachdaran). Chùm mi staigh e agus bhruidhinn mi ris gu cas. Mu dheireadh dh’iarr e maitheanas. Chaidh sinn a dh’fhaicinn nan teaghlaichean uile an dèidh sin. Fhuair sinn mòran charbhanach; shaill sinn iad.

Damhair 1906

Dimàirt 2
Sgoil mar as àbhaist an-diugh. Chaidh mi steach feasgar. Nuair a bha sinn aig ar teatha chuala sinn na glaodhan. Ann an tiotadh thàinig na fir sìos, agus an

[Dealbh]
Closaichean mhucan-màra anns a’ Bhàgh, 1928

[TD 142]

ùine nas giorra na tha e a’ toirt bhuam seo a sgrìobhadh chuir iad eathar air bhog. Bha na mnathan a’ sgreuchail ’s a fàsgadh an làmhan. Tha e coltach gu robh Tormod beag MacGillIosa (a bha air faighinn às an sgoil rudeigin tràth) air a dhol gu Gob Cholla a dh’iasgach charbhanach. Bha e air tuiteam dhan mhuir. Bha sruth feagalach ann. Cha robh ach aon fhireannach anns an astar. Thàinig esan le lon agus shad e aona cheann cho fad ’s a ghabhadh, ach thug an sruth air falbh e gus nach ruigeadh am balach air. Ruith na balaich mhòra dhachaigh a dh’innse na h-uirsgeil. Chaidh Tormod MacFhionghain gu Gob Cholla na chabhaig agus chunnaic e am balach ,’s grèim aige air a shlat, a’ dol fodha. Cha robh smid aig a’ bhalach mus deach e à sealladh. Ràinig an eathar ro anmoch airson i

[Dealbh]

[TD 143]

bhith gu feum. Chaidh sinn chun na dachaigh còmhla ris a’ chòrr dhen chuideachd agus dh’fhuirich sinn anns an taigh-fhaire gu 9 uairean. Bha an staid air leth tùrsach. Bha am màthair bochd glic sàmhach, ach ann an suidheachadh a bha truagh. Ach bha an athair às a reusan. Cùis-thruais. Catrìona bheag bhochd anns an leabaidh tinn. Thàinig mi dhachaigh le buille nam cheann agus tinn.

Diardaoin 25
Tràthach againn ga dèanamh air Conachair. Fionnlagh MacCuithinn gu math nas fhèarr, ach fhathast bochd. Dòmhnall Fearghastan an ceann na coinneimh a-nochd. ’S toigh leinn e dha-rìribh. Tha spionnadh na theagaisg.

Diciadaoin 31
Latha balbh ciùin. Chaidh sinn an dèidh na diathad a choimhead nan Hiortach a’ ruagadh (a’ tional) nan caorach air Oiseabhal air chùl a’ Mhansa. Chaidh Dòmhnall MacGillIosa a phronnadh nuair a thuit e air na creagan. Nigh Duine is mise a chas agus chuir sinn dhachaigh e. An uair sin an sgoil. Chuala sinn gu robh Fionnlagh MacCuithinn na bu mhiosa. Coinneamh-ùrnaigh. Dh’fhuirich sinn còmhla ri Fionnlagh gu 9. Chan eil guth fhathast air an Evening Star. Leabaidh 11.30.

Samhain 1906

Dihaoine 2
Na fir a’ cur chaorach air an Dùn. Chaidh na bodaich iad fhèin dà mhìle le eathar agus theàrn iad caora a bha air tuiteam dhan mhuir.

Diluain 5
Latha na Ceist. Annasach. Thog fear earrainn às a’ Bhioball a tha gu math duilich. Labhair Duine an toiseach agus dh’iarr e air càch an smaointean air a’ chuspair innse. Dh’innis, seach dithis. Bhruidhinn cuid gu math pungail.

Dimàirt 13
Duine dona leis an dèideadh fad na h-oidhche.

Diciadain 14
Fìor dhroch oidhche. Duine le neuralgia. Chaidh mi dhan sgoil ga iarraidh.

Diardaoin 15
Chunna sinn soitheach a’ tighinn. Nas fhaisge ’s nas fhaisge. B’ e seo am bàta à Fleetwood ris an robh dùil againn bho chionn fhada. Gàirdeachas. Fhuair sinn dà dhusan litir. Iad uile gu math aig an dachaigh. Dh’fhuirich an t-soitheach ris na litrichean a sgrìobh sinn airson an cur dachaigh.

Didòmhnaich 18
Gailleann gaoith agus uisge. Bhris am balg a bha air beul Dhuine. Dh’fhalbh an dèideadh anns an spot.

Diciadain 21
A’ chlann dìreach aingidh. Mi faighinn air adhart gu math leis a’ chuibhrig.

Disathairne 24
Latha uabhasach. Leabaidh gu àm diathad, ach meadhanach. Duine cho còir rium — mòran nas còire na bhios mise ris-san.

Didòmhnaich 25
Dh’èirich mi ron diathad. Latha breàgha. Fhad ’s a bha an Sgoil-Shàbaid ann, thàinig am Baile a shealltainn orm! Tha iad cho gasda. An dèidh an S.S. thàinig na sgoilearan a-steach cuideachd. Tòrr nas fheàrr a-nochd.

Diluain 29
Dòmhnall Fearghastan is Fionnlagh MacCuithinn a-staigh a’ suirghe air Ceit.

Dùbhlachd 1906

Dihaoine 7
Chuir Raonailt Fhearghastan sìos pìos muilt-fheòil le Niall beag. An sgoil feasgar. An uair sin sgrìobhadh litrichean agus snìomh. Bhruich mi prais mhòr eòrna dha na cearcan.

Disathairne 8
Chuir na balaich air flod an St. Kilda Mail an-diugh, a’ ghaoth bhon àirde cheart.

Dimàirt 25
Nollaig air Hiort!!! Sneachda trom. Dripeil anns a’ chidsin fad na madainn a’ dèanamh duff na Nollaig; a’ ròstadh eun. Diathad air leth. An sgoil feasgar. Mi toilichte air Hiort an Nollaig seo, le mo Dhuine snog fhìn. Chan eil mi ciallachadh leth nan rudan a tha agam anns an leabhar ga chàineadh! Mo ghaol air.


Anns an earrach an 1909 dh’ullaich Ailis agus Pàdraig airson a’ chiad duine teaghlaich.

Giblean 1907

Diardaoin 8
Gaoth mhath agus grian ghlòrmhor. Ceit air a dòigh. Mise trang anns a’ chidsin. Thàinig Mairead a-steach a dh’fhaicinn nam ‘badan beaga’. Mòran àbhachdais. Bha bean Fhionnlaigh MhicGillIosa a-staigh an-dè. Dearg uabhas oirre. Cha robh i riamh air gùn fada naoidhein fhaicinn. Ghabh Mairead a teatha còmhla rinn.

Dihaoine 16
An naoidhean ag ullachadh airson a thighinn. Mairead (Sarah Gamp) còmhla rinn.

Disathairne 17
Ràinig an nighean bheag àlainn a chaidh a chur thugainn aig 10 uairean sa mhadainn. Bha Ceit agus bean Nèill Fhearghastain a’ tighinn a-steach dìreach nuair a thàinig i dhan t-saoghal. Sgamhan làidir. Falt fada,

[TD 144]

glè dhorch an-dràsda. Rinn ‘Sairy’ uabhasach math. An taigh làn leis a h-uile boireannach a th’ anns an àite. Cèic agus fìon; agus teatha!!!


Thug Susan (an ‘nighean bheag àlainn’), a tha air iomadh bliadhna a chur seachad ann a Harare, Zimbabwe, dhuinn cead air na h-earrainnean ud de dh’obair a màthar fhoillseachadh. Anns na sgrìobhaidhean aig Ailis tha mòran de dh’fhacail Ghàidhlig (ged is e a’ Bheurla a bh’ aice) – facail a tha a’ toirt beachd dhuinn air mar a bha na Hiortaich aig an àm gam fuaimneachadh (no mar a bha Ailis gan cluinntinn). Seo feadhainn aca.

‘Berenahake’ – Bearradh na h-Eige; ‘Cruvack’ – Craobhag (ainm bà); ‘Meirut’ – Mairead; ‘Toromich’ – Tormod; ‘Botoch’ – Bodach; ‘Roenig’ – Raonailt; ‘Feulach’ – Faoilleach; ‘scrabillay’ – sgrabaire; ‘waaví’ – làmhaidh; ‘triplitch’ – trioblaid; ‘bandragh’ – bantrach.

[Dealbh]
Sùlaire (a bhroinn air a dhinneadh le itean) ann an làmhan Fhionnlaigh MhicCuithinn, an neach bu shine a bha air Hiort

[TD 145]

63 Iorram na Truaighe

Chuir fear is bean ribean air bearraidhean Chonachair airson fulmair a ghlacadh. Chaidh an duine, a bhràthair agus fir eile an dèidh sin a-mach gu Boraraigh a dh’eunachd. Nuair a bha an eathar aca air an t-slighe air ais, thug an sgiobadh an aire do sgoid* a’ seòladh anns an fhairge a-staigh fo Chonachar. Shaoil iad gum b’ e closach caorach a bh’ ann, ach bha an sruth cho làidir ’s nach robh iad comasach air a dhol na bu dàine air na creagan airson sin a dhearbhadh. Lean an eathar oirre gu Bàgh a’ Bhaile.

Bha am fear a bha air na ribean a chur air Conachar rudeigin airsnealach anns an eathar. Fo anail, bha e a’ seinn Iorram na Truaighe — òran a bha e air a dhèanamh, beagan bhliadhnachan roimhe sin, mar chuimhneachan air a mhac, a chaidh a mharbhadh. Chailleadh an gille sin ann an seòrsa de dh’aimlisg a bha gu math neo-àbhaisteach air Hiort. Bha e air a bhith air each a ghabh eagal nuair a thòisich clann chrosda ag èigheachd ris. Thilg an t-each an gille, agus mharbhadh e gun chrith.

Bha na mnathan a’ feitheamh ris an eathar mar bu nòs, ’s iad deiseil airson na fir a chuideachadh gu tìr. Ach bha aona bhean nach robh idir ri fhaicinn — a’ bhean a bha air a bhith ag eunachd air Conachar.

Anns an eathar chaidh a companach sàmhach, oir thug e mun airidh gum b’ e corp a mhnatha a bha iad iar fhaicinn air seòladh anns an t-sruth air cùl Chonachair. Thuirt a bhràthair ris, “Cha robh adhbhar agad air Iorram na Truaighe a sheinn gu seo!”

Rinn am bàrd an t-iorram ùr seo air a mhnaoi.

Nuair a dh’fhalbh uat an todha
’S nach robh mo lomhainn gu feum dhut,
Chaill mi iuchair mo dhorais,
Is pàirt de dh’onair mo cheud ghràidh;
Chaill mi ’n stiùir bha air m’ fhàr(d)aich,
Is cuid am bàta an àite èigheach;
Chaill mi cearcall earraich mo thaighe,
Is m’ aighearr gu lèir leat.
Nuair thilleas mi dachaigh
O thional eunlaith is uighean
Gun theine gun lòn air mo choinneimh,
Nuair thig mi à eilean;
Cha choinnich (thu) air tràigh mi,
Is bidh mo chridhe bristeadh
A’ faicinn mo phàisdean.


* Flotsam

[TD 146]

64 An Cogadh Mòr air Hiort

Goirid an dèidh dhan Chiad Chogadh Mhòr tòiseachadh, chaidh War Signal Station a thogail air Hiort. Chaidh barags fhiodha a chàradh faisg air a’ Bhaile agus chuireadh còmhlan sheòladairean air tìr airson a’ wireless station obrachadh. Ann an cois an ullachaidh sin, fhuair fir an eilein obair — a’ dùsgadh thrainnsichean timcheall a’ champa, a’ cuideachadh le bhith falamhachadh luchd bhàtaichean agus a’ giùlain eallaichean eadar an cidhe is an campa. Chaidh ceathrar a thaghadh airson a bhith nan sùil-bheachdan shuas air Conachar, air Oiseabhal agus air a’ Mhullach Sgar. Mar bu trice b’ e na Hiortaich a bha ri

[Dealbh]

[TD 147]

faire anns na mullaich air an oidhche, is na seòladairean air an latha. Bha aca ri naidheachd a thoirt dhan wireless station air a h-uile soitheach a chitheadh iad a’ gluasad air sgaoilteach a’ Chuain Siar. A latha ’s a dh’oidhche bha sraon dhe na naidheachdan sin ga chraobh-sgaoileadh chun an Uillt Bheithe ann an Siorrachd Rois, a’ cumail aithne ri ceannardan na Nèibhidh air gluasad shoithichean a bha uaireannan suas ri ceud mìle bho chladaichean Innse Gall.

Bha na luchd-saire Hiortach a’ cosnadh deich tasdain thar fhichead anns an t-seachdain, ’s bha na fir a bha ris an obair-latha a’ faighinn tuarasdal math cuideachd. B’ e siud a’ chiad uair a fhuair fir Hiort tuarasdal a lean tron bhliadhna nan dùthaich fhèin. Air eagal ’s gum biodh na seòladairean muladach ann am bad cho iomallach, bha an Nèibhidh a’ cur sgiobadh ùr air an eilean a h-uile ceithir mìosan. Cho luath ’s a gheibheadh muinntir a’ bhaile eòlas air aon bhuidheann, dheigheadh am buidheann sin a thogail air falbh agus coigrich eile a chur nan àite. Mar sin, bha na Hiortaich a’ faighinn eòlas air fir às gach ceàrnaidh de Bhreatainn — fir le dòighean eadar-dhealaichte nam measg fhèin, agus le iomadach seòrsa blais air an cainnt. Nuair nach biodh iad air diùtaidh bha iomadach fear aca deònach air teaghlaichean an eilein a chuideachadh le obair an fhearainn. Mar a leugh sinn a cheana, bha clann-nighean eireachdail air an eilean rè gach linn; ’s chan fhacas seòladair a-riamh nach robh gasda, èasgaidh ann an làthair chaileagan eireachdail!

Thàinig samhradh 1918 agus le sin naidheachd gu robh an cogadh a’ dol an aghaidh a’ Cheusair. Beagan thar bheagan, bhathar a’ ceannsachadh airm agus cabhlaichean na Gearmailt. B’ fhada a bha blàir na Roinn-Eòrpa bho chladaichean Hiort. Ged a bha eilthirich a’ còmhnaidh air Hiort le uachdaranas air an t-sluagh, bha soirbheas air a thighinn nan cois — airgead agus goireasan neo-àbhaisteach. Cha b’ e droch rud idir a bha air a bhith anns a’ chogadh dhaibhsan.

Madainn bhrèagha a bh’ ann air a’ 15mh latha dhen Chèitean an 1918. Nuair a dh’ith iad am bracaist chaidh cuid dhan an obair-latha agus cuid a ghrèidheadh an fhearainn ’s nam beathaichean. Bha na caoraich-uain shìos aig bun nan lotaichean, feadhainn aca leis a’ mhulad is iad a’ breith nan uan. Choisich Tormod MacCuithinn sìos a’ chlais, agus fhuair e lorg air dà chaora leis a bha air breith san oidhche. Thog e an dà uan gu moiteil ri Niall Fearghastan. Ach cha b’ ann air greadhnachas a nàbaidh a bha aire Nèill. Bha esan le shùil gu deas a’ coimhead dà shoitheach-luchd a bha air fàire fad’ às, iad deas air Uibhist ’s an cùrsa gu an ear. Ach bha rionnag bheag dhubh eile air aodann a’ chuain a ghlac a fhradharc — rionnag nach robh ach mu mhìle a-mach bhon Bhaile.

Dh’èigh Tormod, “Uan fireann agus uan boireann.”

Fhreagair Niall, “’S e mo bheachd gum bi annas naidheachd eile againn anns a’ Bhaile mus gabh sinn an dìnnear!”

Thionndaidh Tormod chun na mara agus chunnaic esan cuideachd an rionnag. Aig an dearbh àm sin thòisich conocag a’ sèideadh aig a’ wireless station agus dh’aithnich an sluagh uile gu robh nàmhaid a’ tarraing dlùth. Cha b’ fhada gus an robh gach sean agus òg ag èaladh a-mach às na taighean ’s am mana chun an Ullt Thioraim, far an robh iad a’ meas gum biodh iad sàbhailte bho ghunnachan nan Gearmailteach.

Aig 10.40 bha an nàmhaid — bàta-tumaidh Gearmailteach — air a thighinn a-steach eadar an Dùn is am Baile. Nuair a chunnaic na bodaich i a’ dlùthadh cho earbsach, guanach air a’ chladach, cho-dhùin iad gum b’ e a bh’ innte ach bàta Breatannach. Gu dearbha, bha fear no dithis aca, a bha a’ fulang gu dona leis a’ charghas, a roghnaich eathar a chur a-mach airson tombaca a thagradh bhon chriutha. Ach cha robh fada aca ris an deasbad sin. Chuir am bàta a slinn ris a’ bhaile agus stad i, is an criutha aice cruinn mun ghunna mhòr air an deic. An uair sin chualas guth Gearmailteach a’ bruidhinn ris an t-sluagh anns a’ Bheurla tro mheagafòn. Thuirt an guth gu robh am bàta-tumaidh air a thighinn airson a’ wireless station a sgrios — gu robh aig an t-sluagh ri fasgadh a ghabhail air falbh bho na taighean. Chrùb a h-uile duine, gach fireann is boireann a’ feitheamh ris an sgriosadh tòiseachadh. Nuair a loisg i a’ chiad iorchaill, bha am fuaim cho uabhasach ’s gun do dh’èirich na ceudan de mhìltean de dh’èoin mara bho nabearraidhean air iteig. Ghabh crodh an eilein an cuthach agus cha do stad iad a ruith gus na ràinig iad a’ Bheinn Mhòr.

Ach cha robh an sin ach toiseach tòiseachaidh. Loisg am bàta còrr air trì fichead iorchaill ’s a deich. Sgriosadh a’ wireless station. Chaidh am mansa ’s an eaglais a bhualadh, agus ballaichean dà thaigh-còmhnaidh a bhriseadh. Chaidh an taigh-stòir air a’ chidhe cuideach a mhilleadh, agus chaidh dà eathar a bha nan laighe ri taobh a chur às an rathad. Ach a dh’aindeoin

[TD 148]

gach spreaghaidh a bhuail an t-eilean, cha robh call beatha ann idir. Chaidh aona uan a leòn agus b’ fheudar a mharbhadh. Fhuaireadh air an rèidio anns a’ wireless station a chur air ais a dh’obair mus robh an latha seachad.

Trì seachdainean an dèidh dhi an t-onfhadh sin a chur air an eilean, thadhail am bàta-tumaidh Hiort aon uair eile. Air an turas sin, cha robh a dalmachd idir cho saor dhi! Mus d’fhuair i air tuilleadh sgriosaidh a dhèanamh, thàinig tràlair a bha air a h-uidheamachadh le armachd, agus loisg iad air a chèile. Chaidh an tràlair a tholladh os cionn an uisge. Bhuaileadh conning-tower a’ Ghearmailtich agus chaidh triùir dhan chriutha a mharbhadh. B’ fheudar dhan tràlair i fhèin a ruith air tìr air Hiort. Chuir am bàta-tumaidh a cùrsa gu tuath. Bha e do dhèanta dhi a dhol fon uisge. Nuair a bha i faisg air na h-Eileanan Flannach, choinnich i ri distroidhear Breatannach agus ghlacadh i gun iorchaill tuilleadh a losgadh.

Nuair a sguir an cogadh, cha d’fhuair Hiort aona sgillinn ruadh airson a’ chall a dh’fhulang e bho iorchaillean nan Gearmailteach. Cha do rinn an Riaghaltas dad an coinneimh a’ bhrisidh a rinneadh air na taighean agus na h-eathraichean ach ullachadh a dhèanamh air gunna mòr a chur air an eilean. Fhuair na fir obair-latha a’ togail làrach cloich dhan ghunna.

Fhuair Niall Fearghastan uallach a’ ghunna agus tuarasdal dha rèir — £25 sa bhliadhna. Mus robh ullachadh an làraich buileach aig a chrìch, chaidh an t-sìth èigheach, agus cha deach iorchaill a-riamh a losgadh às a’ ghunna. Airson beagan bhliadhnachan chum Niall air a’ grèidheadh a’ ghunna agus a’ faighinn a thuarasdail, ach stad an t-airgead agus leig Niall dheth an t-uallach.

Air an t-6mh latha dhen Ghearran, 1919, thugadh an còmhlan sheòladairean mu dheireadh far an eilein. Ged a bha na h-eilthirich uile toilichte gu robh iad a’ tilleadh dhachaigh, is an t-sìth air a h-èigheach, bha fear no dithis aca a bha duilich a’ fàgail leannan àlainn air an cùl. Bha caileagan cuideachd air Hiort a bha len sùil guTtìr-Mòr. Ach cha b’ e meanmna nan caileagan a-mhàin a lean na h-eilthririch. B’ e Uilleam Dòmhnallach a’ chiad cheann teaghlaich a thog a theaghlach agus a rinn imrich air falbh. Chuir sin tulg ann am misneachd nan daoine a dh’fhan air na seann chòraichean. Sgrìobh iadsan litrichean cianail gu Uilleam ag innse cho muladach ’s a bha iad, a’ dol mun dachaigh aige ’s an doras dùinte ’s gun solas anns an uinneig air an fheasgar. Aona latha leig an S.S. Hebrides às a h-acair ann am Bàgh a’ Bhaile, agus nuair a sheòl i air ais gu Tìr-Mòr bha Dòmhnall Iain MacGillIosa air bòrd — òganach aig nach robh facal air an t-eilean fhàgail air an oidhche roimhe. Cha do rinn e ach a chuid aodaich a thrusadh ann am poca agus aiseag a ghabhail. Bha càirdean aige ann an Glaschu. Fhuair e obair air bàta-sgrìobaidh le Urras Maraicheachd Chluaidh, ach cha robh e fada an sin gus an deach e dhan Cholaisde airson na ministrealachd. Dà bhliadhna an dèidh dha Hiort fhàgail, bha e na mhinistear air sgìre ann am British Columbia. An sin rinn e cliù, agus dh’fhuirich e anns an dùthaich sin airson a’ chòrr dhe bheatha.

Anns an fhichead bliadhna gu deireadh a’ Chiad Chogaidh bha iomadach seòrsa caochlaidh air a thighinn air Hiort. Ann an 1889 bha Mgr. Iain Ros, am maighstir-sgoile, a’ sgrìobhadh mun eagal a bha aig na boireannaich ro choigrich. An corra uair a thigeadh tràlair chun an eilein ’s a thigeadh eilthirich air tìr, ruitheadh na mnathan dhachaigh ’s an anail nan uchd. Mus robh an Cogadh seachad bha gach fireann is boireann air Hiort cleachdte ri eilthirich, airgead agus goireasan a’ bhaile mhòir. Bha na Gearmailtich air dearbhadh gu robh obair nan sùil-bheachdan air Hiort air am buaireadh agus air a bhith gu math feumail ann an dìon cladaichean Bhreatainn. Gus an tàinig nàimhdean dhan astar sin, cha robh mòran diù aig an Riaghaltas dè bha tachairt air Hiort. Ach riamh bhon latha a loisg an nàmhaid air an eilean, cha do chaill an Riaghaltas sealladh air an luach a bha anns a’ charragh iomallach ud trì fichead mìle an iar air Uibhist. An dèidh a’ Chogaidh lean bàtaichean a’ tadhal, ach nas minig na bha iad a-riamh roimhe. Bha e an uair sin a cheart cho furasda do mhuinntir an eilein fàgail ’s a bha e dha na h-eilthirich a thighinn. Agus bha a bhuil!

[TD 149]

65 Latha an Fhàsachaidh

Cha robh an Riaghaltas airson gum biodh fir-muinntireas nam pàipearan-naidheachd an làthair air latha an fhàsachaidh. Chaidh aona iarrtas bho phàipear-naidheachd a chur gu No. 10 Downing Street gu Oifis na h-Alba. Fhuair am Prìomhaire an naidheachd: “Tha an Admiralty an aghaidh craobh-sgaoileadh naidheachd air an fhalamhachadh. Agus tha Mgr. Tom MacIain dhen bheachd gum bu chòir a h-uile oidhirp a dhèanamh airson èiginn agus dubhachas nan Hiortach bochd a chumail bho bhith ann am beul an t-saoghail.”

[Dealbh]
Na fìr air latha muladach: ciste-laighe Màiri NicGillosa, a bhàsaich leis a’ chaitheimh aig aois fichead bliadhna, trì seachdainean ro latha an fhàsachaidh

[TD 150]

Chuir ro-chunntas air cosgais an fhalamhachaidh — mu £500 — ceannardan an Ionmhais às an toinisg. Thuirt iad, “Bha sinn deònach bhon toiseach air suidheachadh nan Hiortach a leasachadh agus a h-uile cuideachadh a chur nan lùib airsoncinnt a dhèanamh gufaigheadh iad air an casan air tìr-mòr. Ach bha sinn deònach air sin a dhèanamh, cinnteach gun deigheadh a h-uile oidhirp a dhèanamh air a’ chosgais a chumail aig ìre reusanta. Tha an ro-chunntas nas daoire na bha dùil … agus tha sinn airson thu aithne a thoirt dhuinn a bheil agad ri taighean ùra a thogail do dh’fheadhainn dhe na teaghlaichean a tha gun dhachaighean dhaibh san amharc.” Anns a’ cheann thall, chosg falamhachadh Hiort £800.

B’ e an 29mh dhen Lùnasdal an latha. Thàinig an sloop Harebell bhon Riaghaltas agus thòisich na teaghlaichean a’ slaodadh no a’ giùlain na h-àirneis aca sìos chun a’ chidhe. Chaidh mòran fhàgail anns na taighean — sèithrichean, beairtean, eadhon deilbh air na ballachan. Chaidh a h-uile rud a bha sin a bhreothadh le fuarachd agus fuachd.

[Dealbh]

[TD 151]

[Dealbh]

[TD 152]

[Dealbh]

[Dealbh]
Seann rum-sgoile

[TD 153]

66 Tuireadh nan Hiortach

Tha sinne brònach ’s is beag an t-iongnadh,
Is tha sinn cianail an-diugh air fògradh;
Tha ’n cuan an iar le chuid thonnan fiadhaich
Gar sgaradh cian bho ar n-àite-còmhnaidh.

Tha sinn mar chaoraich an seo gun bhuachaill,
’S sinn sgapt’ measg sluaigh air nach eil sinn eòlach;
Ach ’s tric ar smuaintean ri snàmh nan cuantan
Do dh’eilean uaine nan cluaintean bòidheach.

Tha Hiort nam fuaran ’s nan sgeirean gruamach,
Am meadhan cuain, ’s chan eil duine beò ann;
Na h-eòin mun cuairt air ri gabhail uabhais
On dh’fhalbh an sluagh a bh’ ann uair ri còmhnaidh.

Na taighean blàth’ anns an cluinnt’ Ghàidhlig,
Thèid iad nan càirntean ’s bidh tàmh aig eòin annt’;
Cha bhi am buachaill le chù ’s le chuaille
Nas mo gam fuadach le fuaim a chòmhraidh.

Tha ’n eaglais fuar ’s chan eil clag ’g a bhualadh,
Cha tionail sluagh ann air madainn Dòmhnaich;
Cha chluinnear seinn ann no fonn an aoibhneis –
Tha ’n tìr ri caoidh chionn nach till na seòid ud.

Cha b’ e gu h-àraidh a dhol thar sàile
Chuir sinn fo àmhghair ’s a dh’fhag sinn brònach
Ach mar a sgaoileadh air feadh gach taobh sinn,
’S nach fhaic sinn aon air a bheil sinn eòlach.

Ged tha an sluagh measg a bheil sinn truasail,
Tha ’n cànan cruaidh ’s tha iad fuar nan dòighean;
’S ann bha sinn suaimhneach far ’d thogadh suas sinn,
Le Gàidhlig uasal ga luaidh an còmhnaidh.

An uair bhiodh àmhghair aig neach san àite,
Gach duine chàich bhiodh le bàidh ga chòmhnadh;
Chan fhaighte gamhlas nam measg, no aimhreit
’S e siud na glinn anns nach cluinnte fòirneart.

Tha sinne cràidhteach on rinn sinn fhàgail,
Chan e gu h-àraidh gun dh’fhàg sinn stòras;
’S e chuir fo phràmh sinn na tha dar càirdean
Nan laighe sàmhach ’s iad càirt’ sna foid’ ann.

Soraidh slàn leibh gun teich na sgàilean –
Far bheil sibh tàmh cha bhi càch nur còir ann;
Tha sibhse sint’ anns an tìr bu mhiann leibh,
Is eòin ri sgreuchail mur n-àite-còmhnaidh.

Mun cuairt don àite ’s a bheil sibh càirte,
Cha chruinnich càirdean ’s cha shilear deòirean;
Bidh ur n-uaighean nan tulaich’ uaine,
Bidh feur gun bhuain orr’ ’s an sluagh air fògradh.

’S e sgur de m’òran as iomchaidh dhòmhsa,
Le briathran beòil meud mo bhròin chan innsear;
Ceud soraidh slàn leat, O eilein ghràdhaich
Far ’n deach m’àrach ’s bheil tàmh mo shinnsre.

[Stabh ciùil]

[TD 154]

67 Sunderland ML858

Thuit trì plèanaichean air Hiort anns an Dàrna Cogadh: Beaufighter, bomair Wellington agus Sunderland Flying-boat.

Thàinig an Sunderland sìos air gualainn a’ Mhullaich Mhòir agus cha do stad i gus na ràinig i uachdar a’ Ghlinn Mhòir na spealgan. Cha mhòr nach robh i ùr nodha. B’ e ML858 an àireamh aice. Chaidh a lìbhrigeadh air a’ 14mh latha dhen Chèitean 1944 anns an Oban, far an robh an Ferry Training Unit 302 suidhichte. Ràinig an sgiobadh aice air an 22na latha airson crìoch a chur air an trèanaigeadh mus deigheadh an cur a-mach a dh’Afraga a Tuath.

Bha sianar innte à New Zealand, aon fhear à Astràilia agus triùir à Breatainn. B’ e Warrant Officer Osborne à New Zealand am poidhleat — fear a bha gu math eòlach air itealas. Bha e air a bhith thall ann an Sierra Leone, far an robh e air com-pàirt a ghabhail ann an nàimhdeas a’ chogaidh. B’ ann air Catalina Flying-boats bu mhotha a bha a dh’eòlas aige — ’s ann orrasan a bha e air a thrèanaigeadh fhaighinn anns an Oban bliadhna no dhà roimhe sin. Bha a’ chorr dhen chriutha air an trèanaigeadh fhaighinn aig Alanais, an Siorachd Rois. Bha iomadach rud neònach mun dòigh anns an deach an ML858 às an rathad air madainn an 8mh latha dhen Og-mhìos, 1944. Bha e na chleachdadh an Sunderland a bhith aig acair aig eilean Cheararaigh mu choinneimh an Obain. Chaidh an criutha aiseag a-mach gu ML838 aig naodh uairean feasgar. Ged a bha culm air an iarmailt, cha b’ e droch oidhche a bh’ ann idir agus bha solas an latha fhathast aig na seòid nuair a chaidh iad air bòrd. Dh’èirich am bàt’-adhair air iteig aig deich uairean, ’s a cùrsa air a h-òrdachadh gu bhith deas air Colbhasaigh, tuath air Ceann Bharraigh, a-mach dhan chuan gus an ruigeadh i dlùth air Hiort agus, an uair sin, sgrìob air ais deas air sin air an t-slighe air ais dhan Oban.

Bha ML858 uidheamaichte le làn-trusgan armachd, ’s i ullaichte airson dèiligeadh ri nàmhaid sam bith air an tigeadh i anns an fhairge no air iteig. Mar a b’ fhaide a lean i oirre air a turas, b’ ann bu dhùmhaile a dh’fhàs an aimsir os cionn 300/400 troigh, le ceò agus le ciùtharanaich.

Bha e mar uallach air Warrant Officer Osborne sanas-rèidio a chur dhan Oban a h-uile uair a thìde. Aig aon uair deug rinn e sin. Aig meadhan-oidhche cha do rinn — gu mì-shealbhach, bha e fhèin agus na bha còmhla ris ann an ML858 nan laighe ann an uaigneas Hiort.

Chionn ’s gu robh an Sunderland cho seasmhach anns a’ mhuir ’s a bha i anns an adhar, cha do chaill an t-RAF dòchas gu faigheadh iad lorg oirre air bhog am badeigin anns a’ chuan. Airson trì latha, bhon 8mh chun an 10mh latha dhen Og-mhìos chaidh oidhirp mhòr a dhèanamh air lorg fhaighinn air ML858 ann an sgaoilteach mhòr mara an iar agus an iar-thuath air an Oban. Ach cha d’fhuaireadh sgeul oirre.

Chionn ’s gu robh a’ cheò na cùrtair na laighe ìosal san iarmailt, cha robh e comasach dhen luchd-amhairc mòran dhen fhearann a sgrùdadh anns a’ chròileagan de dh’eileanan ’s de stacaichean aig Hiort. Ach anmoch air an 10mh latha dhen Og-mhìos fhuaireadh fios bho thrì plèanaichean gu robh lèirsgrios air Hiort bho Anson Bomber air iteag à Beinn na Fadhla, bho Warwick à Tiriodh agus bho Oxford à

[Dealbh]

[TD 155]

Steòrnabhagh. Air an oidhche sin fhèin chaidh MTB (motor torpedo boat) òrdachadh a-mach à Steòrnabhagh airson Hiort a thadhal. Air an 11mh latha dhìrich an criutha aice dhan Ghleann Mhòr, agus an sin fhuair iad an ML858 ’s gun duine beò na broinn. Thill an MTB air ais am fheasgar sin.

B’ e Walwyns Castle aon de thrì armed mine-sweeper trawlers a bha ag obair a-mach à Steòrnabhagh a chuireadh chon an lèirsgrios. Ged a tha e duilich dhuinn a chreidsinn an-diugh, bha na Gearmailtich na bu dripeile a’ cur mhèinnichean mu chladaichean na Gàidhealtachd na chaidh riamh aideachadh. Tha e furasda dhuinn a thuigsinn carson a rinn iad sin. Bha e mar chleachdadh aig cabhlach air chùl cabhlaich de bhàtaichean- luchd seòladh anns a’ Mhaoil, agus oirthir na Gàidhealtachd a’ leantainn deas gu Glaschu agus gu bailtean-puirt Shasainn, iad loma-lan dhen a h-uile seorsa teachd-an-tìr a bha Ameireagaidh a’ cur a-nall airson an sluagh a choibhneadh agus airson dùbhlan a chumail ri fòirneart Hitler. Bha a’ Walwyns Castle air sgrìob ann an Cuan an Orc, eadar Rubha Robhanais agus an Carbh, nuair a fhuair i sanas-rèidio tilleadh a Steòrnabhagh. Ann an sin chaidh innse dhan sgiobair Iain MacFhearghais gu robh aige ri ministear agus còmhlan de bhalaich an RAF a ghabhail air bòrd agus astar a dhèanamh, gun dàil, gu Hiort.

Sheòl a’ Walwyns Castle à Steòrnabhagh air an 13mh latha dhen Chèitean, is gailleann a’ sèideadh. Air bòrd bha comanndair stèisean an RAF anns an Oban, Wing Commander Caimbeul, agus an t-Urr. Lachlann MacLeòid, ministear Eaglais Chaluim Chille ann an Steòrnabhagh. Oirre cuideachd bha ceathrar ghillean òga bhon RAF, aig an robh obair gu math duilich ri dhèanamh ann an Gleann Mòr Hiort.

Bha an fhairge na leòmhann! Ann am Bagh a’ Bhaile bha na tuinn a’ dìreadh ris na creagan gu ìre ’s nach fhaigheadh eathar a-steach ris an laimrig. Mu dheireadh thàinig air fear dhen chriutha snàmh gu tìr le ròpa ceangailte mu mheadhan — dìreach mar a chleachd an geingeach a bhith dèanamh anns na seann làithean nuair a bhiodh na Hiortaich a’ dol a dh’eunachd gu Boraraigh.

Aon uair ’s gu robh càball eadar an eathar agus an cladach, chaidh a’ chòrr dhen sgiobadh air tìr. Mu dheireadh dhìrich ochdnar — balaich às a’ Walwyns Castle agus balaich an RAF — suas chun an ML858, agus ann an sin chunnaic iad sealladh nach robh furasda a ghiùlain. Cha robh anns a’ Wellington, agus anns na bealaich mun cuairt oirre, ach seachdnar a-mach às an deichnear ris an robh dùil. Lean na fir an cladhan a bha am plèan air a threabhadh ann an gualainn na beinne airson faisg air cairteal a’ mhìle. Air an t-slighe thàinig iad air gillean eile a bha air am bàs fhaighinn. Bha feadhainn dhe na cuirp air an droch mhilleadh le teine agus le spreaghadh iorchaillean, agus air chùl sin le farspagan agus fithich. Bha e follaiseach gu robh dithis no thriùir a bha air am bàs fhaighinn nuair a leum iad aiste fhad ’s a bha an Sunderland a’ ruith sìos aodann a’ Ghlinne. Chaidh na mairbh a phasgadh ann an isligean canabhais agus a ghiùlain gu sòlaimte chon a’ Walwyns Castle. B’ ann an sin a chaidh dearbhadh gu robh aon duine deug air bòrd an ML858 air an oidhche a chailleadh i. Cha deach sin a-riamh innse gu h-oifigeil, agus eadhon ann an clàir an RAF chan eil cunntas gun do chaochail ach an deichnear criutha a chaidh air bòrd le cinnt aig eilean Cheararaigh.

Dlùth air Boraraigh rinneadh seirbheis. Bha gach duine a bha air bòrd an làthair ’s a cheann rùisgte, gun fuaim ri chluinntinn ach guth an Urr. MhicLeòid ag adhradh os cionn tàladh na mara agus sgiamhail nan eun a bha nam mìltean a’ cuartachadh na soithich. Dh’ainmich Wing Commander Caimbeul na fir a bhathas ag adhlacadh anns a’ chuan.

<eng>Warrant Officer C. Osborne RNZAF, Captain
Flying Officer R. Ferguson RNZAF, 2nd Pilot
Flying Officer W. Thompson RNZAF, Navigator
Sergeant R. Lewis RAF, Flight Engineer
Warrant Officer J. Lloyd, Wireless Officer/Air Gunner
Flight Sergeant B. Bowker RAF, Wireless Officer/Air Gunner
Flight Sergeant O. Reed RNZAF (Australia), Wireless Officer/Air Gunner
Sergeant D. Roulston RNZAF, Air Gunner
Sergeant F. Robertson RNZAF, Air Gunner
Sergeant J.S. Thomson RAF, Air Gunner<gai>

Chaidh an ML858 a bhriseadh às a chèile gus nach biodh i a’ mealladh luchd-sùil-bheachd air plèanaichean eile sìos gu faicinn am b’ e plèan a bh’ innte a bha air tuiteam às ùr. Tha an ioma-ghaoth mu Chonachair cho greimeanta ’s cho calaisdeach

[TD 156]

’s gu bheil i daonnan cunnartach do phlèan a tha a’ siubhal iosal mun eilean.

Air an 9mh latha dhen Iuchar, 1944, chaidh tràlair à Steòrnabhagh gu ruig Hiort le crash-crew aig an robh ris an ML858 a spealgadh às a chèile. Ghabh na seòid còmhnaidh anns a’ mhansa. An dèidh sin, thug iad dà latha a’ cuachail ann an ceò dhùmhail eadar a’ Ghlac bhon Tuath agus an Cambar, a’ lorg an lèirsgrios. Mu dheireadh fhuair iad i, agus cha do rinn iad dàil ga h-ullachadh airson a spreaghadh às a chèile le dynamite. Nuair a las iad an dynamite bha brag ann a chuir a h-uile eun a bha ceithir-thimcheall Hiort air iteig. Gu h-iongantach, dh’fhuirich closach na Sunderland slàn mar a bha e.

An dèidh sin chaith an sgiobadh bho sheachd uairean sa mhadainn gu leth-uair an dèidh ochd feasgar a h-uile latha ag obair a’ briseadh phìosan agus gan tìodhlacadh san riasg ann an seachd amaran fichead a bha 8 troighean x 4 troighean x 4 troighean. Faodar a thuigsinn nach robh e furasda dha na balaich sin a bha an sàs anns an obair dì ochuimhne a dheanamh air a’ mhìos a chuir iad seachad ann an 1944 a’ tiodhlacadh ML858 anns an robh fichead tonna de chuideam!

Tha fhios gu robh eòlas aig Caiptean Osborne air a’ chunnart a dh’fhaodadh cnuic àrda Hiort agus Bhoraraigh a chosnadh, gu h-àraid ann an ceò. Dè a choisinn a-rèisd do Chaiptean Osborne agus an luchd-iùil an slighe a ghabhail cho faisg air Hiort, agus cho ìosal? Bhuail am pleàna am Mullach Mòr aig àird 800 troigh mus deach i air a blian sìos dhan Ghleann Mhòr. Rinn an luchd-sgrùdaidh dheth gu robh mearachd anns an navigation air neo gu robh an t-altimeter ceàrr.

Ach a bhàrr air dè a bha mar mheadhan air an tubaist, tha dà cheist ann a b’ fhiach a freagairt. Cò an t-aonamh neach deug a bha air an ML858 air nach robh aithne aig an RAF agus aig nach robh cead ofigeil a bhith air bòrd? Mìos no dhà an dèidh na tubaist, bhathas, a rèir beul-aithris, a’ coimhead airson gille òg à Glaschu a bha air a bhith ag obair anns an Oban, agus a chaidh air chall mu chuairt air an 8mh latha dhen Og-mhìos. ’S mathaid gum b’ e sin am fear a bh’ ann, agus e air cead iarraidh air fhear dhen chriutha airson turas fhaighinn air an t- Sunderland. Co-dhiù, b’ e sin an deasbad a bha a’ buaireadh criutha na Walwyns Castle (a’ mhòr-chuid aca à Innse Gall), ged nach d’fhuaireadh a-riamh dearbhadh an robh an naidheachd sin fìor.

Aig àm a bhith a’ sgrìobhadh seo, tha sinn a’ feuchainn ri sgeul fhaighinn ann an New Zealand air càirdean nan gillean a chaidh a mharbhadh. Nach biodh e neònach nam b’ e Flying Officer R. Ferguson fear de shliochd ball dhen chinneadh sin a bha air cùl a chur ri Hiort anns na linntean a dh’fhalbh?

[Dealbh]
Bearraidhean cunnartach air an Dùn

[TD 157]

68 Aitichean Dìomhair

Le goireasan an là an-diugh ’s urrainn dhuinn a dhol a cheàrnaidhean de Hiort nach do thadhail Hiortach a-riamh. Mar as trice, tha an fhairge timcheall nan eileanan ’s nan stacaichean feargach corrail, is bhiodh e duilich dha na seann Hiortaich a chreidsinn gun deigheadh neach sam bith le a dhèoin a’ rannsachadh nan uamhannan ’s nan amaraichean a tha domhainn fon mhuir ann an uaigneas nan caol ’s nan geodhaichean. Ach ’s ann mar sin a tha an-diugh. Tro obair dhàibhearan mar Gordon Ridley à Glaschu, tha fhios againn air cruth agus coltas nam badan a bha dìomhair falaichte gu bho chionn beagan bhliadhnaichean.

Sgar Mhòr an Dùine
[Dealbh]

An siud ’s an seo tha  a’ chreag anns an Dùn air briseadh ’s air sgàineadh. Ann an aon àite tha am muir air cladhach ann am fear dhiubh sin gus a bheil e air toll mòr farsaing a dhèanamh bho thaobh gu taobh, a’ fàgail stuadh os cionn na mara.
’S e Toll an Dùin a bh’ aig na Hiortaich air a’ bhad sin.
’S e The Dun Arch a their luchd na Beurla ris. Glè fhaisg air Toll an Dùin tha sgàineadh anns a’  chreig. ’S e ‘Na Sgaran’ a bh’ aig na Hiortaich air na sgàineadh sin. ’S ann air an sgàineadh as motha — an Sgar Mhòr — a tha ‘Na Sgaran’ aig dàibharan an là an-diugh! Ach mo bheannachd aca, agus gu h-àraid aig Gordon Ridley, a tha air tadhal àitichean cho uamharra, cunnartach ’s gu feumadh duine aideachadh nach e a h-uile neach a dheigheadh le dheòin a chogadh ri sruth, duibhre, domhlachas lèirsinn agus cuideam sàile. Tha an Sgar Mhòr ann an ceann a-staigh an Dùin agus air taobh an fhasgaidh. Tha còmhdach feamad air sgeirean an Dùin anns an astar sin, eadar ìre làn reothairt agus 6m.* Nas ìsle na sin, tha a’ chreag air a còmhdach le cìochan-sìthe agus corail.

Chan eil ach 3m a leud aig beul na Sgaire Mòire ach tha i a’ dol a-steach dhan Dùn gu ìre 60m, agus 26m sìos chun an ùrlair. Tha na ballaichean cas agus còmhdaichte le cìochan-sìthe agus corail. A-staigh aig ceann na Sgaire Mòire tha carraichean tomadach còmhdaichte le spong.


* Na  tòimhsean uile ann am meatairean.

[TD 158]

Am Plastair
[Dealbh]

Seo stac air cruth coin-fhiacail ann an àite fosgailte 45m a dh’àird, an iar-thuath air Sòdhaigh. Tha uachdar na creige còmhdaichte le meanbh-bheatha na mara sìos gu 45m.

Tha sgeirean mòra tomadach air an càrnadh air an ùrlar far an t-siubhail eadar am Plastair agus Sòdhaigh. Gu tuath tha cas-chreag rèidh ach somagach sìos gu 28m, le carraichean 15m a dh’àird nan sìneadh faisg air bonn a’ bhalla. Eadar na carraichean tha pailteas sgoran agus chùiltean. Deasorach tha a’ chreag làn dhathan sìos gu 45m. Astar ghoirid gu an iar, tha binneanan geura ag èirigh à urlar na mara — cliathan dhan t-saoidhean; giomaich agus iasg-sligeach eile anns a h-uile oisean. Fon uisge, tha uamh a’ tolladh a’ Phlastair bho aon thaobh chun an taobh eile. Air an taobh tuath, tha doras na h-uamha 24m a dh’àird agus 15m a leud. A’ siubhal tron uaimh, tha an t-slighe a’ gròbadh gu 8m a dh’àird agus 4m a leud. Dathan àlainn, ’s na ballaichean còmhdaichte le spong.

An Stac Lì
[Dealbh]

Mu cheithir-thimcheall na stac tha a’ chreag cruaidh, neo-thruaillidh, ’s ged a tha an sruth mun cuairt oirre làidir, ’s gann gu bheil sgoran no slocan domhainn rim faicinn air a h-aodann. A rèir Gordon Ridley, ’s e an Stac Lì am prìomh bhalla-creige ri cladaichean Bhreatainn, agus tha e thar chomas facail fhaighinn airson dealbh a dhèanamh air meud agus bòidheachd an aodainn uamharra sin: mìorbhaileach, barraichte, sàr — cha dèan iad sin a’ chùis! Tha èaladh de mheanbh-bheatha, mar a chunnacas am badan eile, ag iadhadh na stac fon mhuir; ach an seo tha a’ chreag ioma-dhathte gu ìre a tha neònach, leis a h-uile seòrsa dearg, ruadh, orains, donn agus iomadh seòrsa buidhe, uaine agus gorm.

Tha e coltach gu bheil an Stac Lì, air a bheil aodann cho farsaing, domhainn, lurach, rèidh, a cheart cho tarraingeach dha na dàibhearan a chunnaic a freumh ’s a bha a mullach uaireigin dha na sreapadairean a fhuair air dìreadh gu a binnean.

[TD 159]

An Sgarbh-stac
An iar-thuath, tha aodann mìorbhaileach a’ tuiteam 46m chun a’ ghrunnd. Tha an t-ùrlar a’ fiaradh gu socair gu doimhne a-mach dhan chuan, le ulbagan carrach, cho mòr ri taighean, sgapte no nan càirntean.

An iar-dheas tha 24m de dhoimhne, le carraichean tomadach còmhdaichte le feamainn. An ear-dheas tha an doimhne a’ dol gu 26m, an aodann cas-chreig, agus cha mhòr gu lèir còmhdaichte le feamainn.

Anns an Iuchar 1977, fhuair dàibhearan lorg air saobhaidh aig doimhne, a’ dol bho aona thaobh gu taobh eile na stac. Their cuid gur e seo an t-saobhaidh fo uisge as mìorbhailiche a th’ air an t-saoghal. Chan eil duine a chunnaic i (’s chan eil iad fhathast lìonmhor) nach eil ag ràdh gu bheil i air àite cho iongantach ’s cho àlainn ’s a chunnaic iad a-riamh.

Tha gobhal na stuadha aig 30m de dhoimhne, ’s tha an t-saobhaidh a’ sgiabadh a-mach chun an ùrlair aig 50m. Tha an stuadh fhèin mu 30m a dh’fhad agus a leud, agus na bonn tha talan. Seo achadh-cluiche nan ròn. Bidh iad gu tric a’ mire ’s a’ cleasachd a-null ’s a-nall tron stuadh. Tha moran eòin-dhubh-an-sgadain agus bhuthaigirean cuideachd a’ tadhadh anns an astar seo. Far a bheil ròin agus eòin mhara chan eil cliathan èisg fad às!

[Dealbh]

[TD 160]

69 Aimsir

Chan eil an aimsir ann a Hiort dad nas miosa na tha i ann am badan eile ann an Innse Gall. Ach tha e fìor gu bheil amannan ann nuair a shèideas gailleann bhon iar-dheas agus a tha am Baile air leth fosgailte ri corraich amh a’ Chuain Siar. Thig a’ ghaoth a-steach am Bàgh, a’ togail thonnan coimheach, gruamach, geal a shreapas uaireannan ceud slat os cionn creagan a’ chladaich. A sin, sguabaidh i chun nan taighean le uspagan cruaidhe, neimheil, nàimhdeil, ’s i glas le smùid agus marcan-sìona. Teannaidh i à sin le fo-ruis suas dhan Lag bho Thuath mus dìrich i gu Bearradh na h-Eige agus à sin gu saorsa nam mullach. Mo thruaighe an uair sin am buachaille aig an robh ri thighinn dhachaigh leis na h-òisgean is e a’ cothachadh an aghaidh na gaillinn.

Their cuid gur e Hiort ‘an ceathadair’ anns a’ cheàrnaidh ud dhan chuan. Gun teagamh, tha luchd de bhuige ann an àidhear na mara, agus tha na sgurran àrd ann a Hiort, an Sòdhaigh agus am Boraraigh mar fhiaclan a tha daonnan a’ reubadh an adhair agus a’ cosnadh dhan uisge a bhith sileadh às na speuran. Gu tric air latha math, chithear neòil dhorcha a’ dùmhlachadh nam beanntan. Nuair a nì Boraraigh neul throm a tha tuiteam a-mach thar na mara, ’s ann a tha an t-eilean coltach ri teallach ann an ceàrdaich.

Mar a bhios anns a h-uile bad eile anns a’ Ghàidhealtachd, bidh corra shamhradh air Hiort a bhios àlainn, bruthainneach, grianach. Le bhith slàn, òg, lùthmhor air samhradh dhen t-seòrsa sin, chan eil mòran àitichean anns an domhain as tlachdmhoire na Hiort. Tha an eachdraidh a dh’innis Bean MhicLachlainn (t.d. 138) gu ìre a’ dearbhadh sin.

[Dealbh]

[TD 161]

70 Mar a Chrìon an Sluagh

[Dealbhan]

1860
(a’ leantainn air obair Sharban, 1860)

AONGHAS DOMHNALLACH 16 – EOIN, EOIN
COIR A’ BHAILE (CHAIDH A DH’ASTRAILIA)
DOMHNALL MacGILLIOSA (SEAN) 15 – EOIN
DOMHNALL MacGILLIOSA 14 – OCRACH
CALUM MacFHIONGHAIN 13 – OCRACH, BUNTATA
COIR A’ BHAILE (CHAIDH A DH’ASTRAILIA) - EOIN
TORMOD MacGILLIOSA 12 – CAL
IAIN MacGILLIOSA 11 – OCRACH
DOMHNALL MacCUITHINN 10 (CLADH)
CALUM DOMHNALLACH (BETTY SCOTT) 9 – CAL (SABHAL A’ BHAILE, TOGTE 1861), (IODHLANNAN FEOIR), (MUILEANN, TOGTE 1808)
IAIN DOMHNALLACH 8 – IASG, EOIN, TAIGH, OCRACH
RUAIRIDH MacGILLIOSA 7 – TAIGH LE CRUB, OCRACH
FIONNLAGH FEARGHASTAN 6 – OCRACH, CAL
DOMHNALL FEARGHASTAN/EOGHAINN MacFHIONGHAIN 5
NIALL FEARGHASTAN (CONASTAPAL) 4 – OCRACH, IODHLANN
FIONNLAGH MacGILLIOSA 3 – TAICH LE CRUB
IAIN DOMHNALLACH 2 – OCRACH
LACHLANN MacFHIONGHAIN 1 – OCRACH
COIR A’ BHAILE

1930

RAONAILT DHOMHNALLACH 16
FALAMH
ANNA NicGILLIOSA 15
ANNA NicGILLIOSA 14
DOMHNALL MacGILLIOSA 13
FALAMH
FALAMH 12
CIORSTAIDH NicCUITHINN 11
FALAMH 10
IAIN DOMHNALLACH 9
FALAMH 8
FIONNLAGH MacGILLIOSA 7
FALAMH 6
NIALL FEARGHASTAN 5
FALAMH 4
FALAMH 3
FIONNLAGH MacCUITHINN 2
TORMOD MacFHIONGHAIN 1

[TD 162]

An diugh, tha Hiort fo chùram an Urrais Nàiseanta agus tha taighean a’ Bhaile aig an Urras air an leasachadh agus air an ùrachadh. Ach chan ann mar a bha a tha! Tha Camp an Airm air glaim mòr a thoirt as na lotaichean agus togalaichean mòra coimheach nan seasamh far na chleachd crodh agus caoraich a bhith ag ionaltradh.

[Mapa]
(A’ leantainn air obair MhicGriogair, 1963)

[TD 163]

70 Na Teaghlaichean — Sluagh agus Sloinnidh

Tha an earrainn sa air a stèidheachadh air an obair mhòir a tha Bill Lawson air a dhèanamh a’ rannsachadh clàir na h-Eaglais agus Cunntasan an Riaghaltais. Tha mi fada na chomain airson an deagh chuideachaidh a thug e dhomh le seo, agus cuideachd an car nan teaghlaichean a bha a’ còmhnaidh air na lotaichean tro na linntean.

Tha mi cuideachd a’ toirt taing dhan Registrar General, a cheadaich dhomh fiosrachadh às na Cunntasan fhoillseachadh.

’S iongantach mura deach cruthan neònach a chur air cuid de dh’ainmeannan pearsanta air Hiort nuair a bhathas gan eadar-theangachadh airson nan Cunntasan. Chan eil cinnt cò às a tha ‘Becca’, ‘Bess’, ‘Bessie’ no ‘Betsy’ a’ tighinn. Mu choinneimh nan ceithir sin tha sinn a’ cur Beathag, ainm a bha gu math cumanta ann an Innse Gall anns na linntean a dh’fhalbh. Chan eil duilgheadas sam bith ann le Otter — ainm caiptein mara a chuidich aona theaghlach gu mòr.

[Dealbh]
Clì gu Deas. Bean MhicGilliosa, Bean MhicDhòmhnaill, Màiri NicDhòmhnaill, Màiri NicCuithinn, Bantrach MhicFhionghain, Bean Fhearghastain

[TD 164]

Thugadh seo o chunntas a rinn an t-Urr. Iain Dòmhnallach à Sgìre na Tòisidheachd.
’S e aois gach neach a tha am broinn nan camagan.

1. MacCuithinn, Iain (72)
Fionnlagh (25), Raonailt, Anna
2. Dòmhnallach, Dòmhnall (69)
Iain, Calum, Ciorstaidh, Anna, Catrìona
3. MacGillIosa, Alasdair (64) = Ciorstaidh
Fionnlagh (17), Iain (13), Calum (8), Ruairidh (5), Marsail, Anna, Ciorstaidh
4. MacFhionghain, Eòghainn (63) = Ciorstaidh
Dòmhnall (17), Lachlann (14), Màiri (8), Tormod (5), Catrìona (2)
5. Dòmhnallach, Fionnlagh (61)
Calum (22), Iain (11), Màiri, Ciorstaidh, Anna, Catrìona, Marsail
6. MacGillIosa, Iain (56) = Ciorstaidh (an ceathramh bean)
Anna, Màiri, Dòmhnall, Màiri
7. Moireasdan, Dòmhnall (56) = Oighrig (NicLeòid)
Oighrig, Raonailt (air caochladh)
8. Fearghastan, Iain (50) = Màiri
Dòmhnall (18), Niall (15), Fionnlagh (8), Eachainn (5), Ciorstaidh, Beathag, Calum (1)
9. MacGillIosa, Ruairidh (46) = Màiri
Fionnlagh (7)
10. MacGillIosa (44) = Màiri (an dàrna bean)
Fionnlagh (22), Dòmhnall (17), Ruairidh (9), Dòmhnall (5), Beathag, Raonailt
11. MacLeòid, Ruairidh (41) = Raonailt
Ciorstaidh (5)
12. MacCuithinn, Dòmhnall = Màiri (NicFhionghain)
Dòmhnall (18), Fionnlagh (13), Marsail, Anna, Catrìona
13. MacGillIosa, Aonghas (40) = Raonailt (Dhòmhnallach)
Ciorstaidh (15), Fionnghal (12)
14. MacCruimein, Dòmhnall (39) = Peigi (Dhòmhnallach, air caochladh)
Niall (7), Dòmhnall (4), Catrìona (8), Mairead
15. MacFhionghain, Niall (37) = Ciorstaidh (Dhòmhnallach)
Calum (8), Ciorstaidh (5)
16. Dòmhnallach, Niall (36) = Mairead (Dhòmhnallach)
Anna (12), Dòmhnall (4)
17. Moireasdan, Ruairidh (35) = Catrìona
Oighrig (8), Màiri (6), Tormod (4)
18. Dòmhnallach, Dòmhnall (35) = Mairead (NicCruimein)
Aonghas (7), Calum (5), Dòmhnall (3)
19. MacCruimein, Marsail (b.)*
Catrìona, Raonailt, Ciorstaidh, Oighrig
Dòmhnallach, Ruairidh, Catrìona
Mhoireasdan, Ciorstaidh (air caochladh)
20. Dhòmhnallach, Catrìona (b.)

1841
1. MacGillIosa, Fionnlagh (43) = Anna (31)
Tomrod (16), Beathag (11), Raonailt (7), Dòmhnall (2)
2. MacFhionghain, Niall (56) = Ciorstaidh (53)
Calum (11)
3. Dòmhnallach, Aonghas (26) = Ciorstaidh (35)
Dòmhnall (21, bràthair)
4. MacCuithinn, Fionnlagh (32) = Catrìona (32)
Dòmhnall (7), Mòr (5), Catrìona (1)
5. MacGillIosa, Iain (63, b.)
Ruairidh (26), Dòmhnall (23), Raonailt (21), Eòghainn (14), Mòr (11)
6. Dòmhnallach, Calum (41) = Catrìona (40)
Raonailt (16), Niall (11), Anna (4)
7. MacCuithinn, Fionnlagh (44) = Ciorstaidh (41)
Calum (13), Anna (11), Raonailt (8), Iain (3)
8. MacCuithinn, Dòmhnall (37) = Ciorstaidh (32)
Dòmhnall (11)
9. MacGillIosa, Iain (32) = Flòraidh (31)
Alasdair (6), Raonailt (2)
10. NicCruimein, Anna (50 b, Dhòmhnaill)
Raonailt (9)
11. Dòmhnallach, Calum (31) = Beathag** (25) à Loch an Inbhir
Niall (2)
12. Dòmhnallach, Iain (31) = Ciorstaidh (22)
Màiread (2)
13. Mhoireasdan, Màiri (45, b.)
Màiri (10)
14. Fearghastan, Catrìona (83)
15. Dòmhnallach, Màiri (41)
Leanabh dìolain


* bantrach
** ‘Betsy’ anns a’ chunntas; ‘Betty’ am badan eile.

[TD 165]

16. MacGillIosa, Ruairidh (24) = Catrìona (40)
Anna (6), Ciorstaidh (màthair, 69, b.)
17. Fearghastan, Iain (69) = Màiri
Eachainn (24), Calum (20)
18. MacCruimein, Dòmhnall (23) = Anna (21)
19. Fearghastan, Niall (34) = Catrìona (27)
Dòmhnall (8), Màiri (1)
20. MacGillIosa, Fionnlagh (35) = Màiri (26)
Mòr (2), Eòghainn (0), Ruairidh (athair, 65, b.)
21. Dòmhnallach, Iain (34) = Beathag (31)
Dòmhnall (6), Calum (4)
22. NicLeòid, Mairead (b.) (coigreach) agus NicLeòid, Ciorstaidh (35)
23. MacFhionghain, Lachlann (33, b.)
Eòghainn (6), Dòmhnall (3); Catrìona (21), piuthar; agus aon eile, Tormod (24) – bràthair?
24. NicCruimein, Oighrig (60)
Mairead (19), nighean bràthair Oighrig
25. NicFhionghain, Màiri (67) – ’s mathaid mearachd: Màiri b. Dhòmhnaill MhicCuithinn as coltaiche
26. Dòmhnallach, Ruairidh (36) = Mòr (38)
Catrìona (11), Mairead (10), Ciorstaidh (7), Niall (5)
27. Fearghastan, Fionnlagh (27) = Beathag (30)
28. MacLeòid, Fionnlagh (83)

1851
1. MacGillIosa, Ruairidh (36)
2. Fearghastan, Fionnlagh (35) = Beathag (40)
Màiri (8)
3. NicCruimein, Màiri (76, b.)
4. NicCruimein, Oighrig (71)
5. Dòmhnallach, Ruairidh (46) = Mòr (48)
Ciorstaidh (16), Niall (13)
6. Dòmhnallach, Iain (44) = Beathag (41)
Dòmhnall (15), Anna (9)
7. MacFhionghain, Lachlann (43, b.)
Eòghainn (15), Dòmhnall (12), Tormod (5), Niall (3)
8. MacGillIosa, Fionnlagh (46) = Màiri (36)
Mòr (12), Eòghainn (10), Màiri (7), Aonghas (5), Iain (2)
9. MacGillIosa, Ruairidh (75, b.)
10. Fearghastan, Niall (43) = Catrìona (36)
Dòmhnall (17), Mairead (11), Mairead (8), Iain (1)
11. MacCruimein, Dòmhnall (32) = Anna (31)
Mòr (7), Mairead (5), Dòmhnall (3), Ciorstaidh
12. NicLeòid, Ciorstaidh (45)
13. Fearghastan, Calum (29) = Catrìona (22)
Màiri (2); Eachainn (53, bràthair)
14. MacGillIosa, Ruairidh (36) = Catrìona (50)
Anna (15)
15. Dòmhnallach, Iain (40) = Ciorstaidh (32)
Mairead (12), Catrìona (9), Màiri (6)
16. Mhoireasdan, Màiri (55, b.)
Màiri (20)
17. Dòmhnallach, Calum (41) = Beathag (35), à Loch an Inbhir
Niall (11), Anna (8)
18. NicCuithinn, Anna (60, b.)
Beathag (18)
19. MacCuithinn, Dòmhnall (45) = Ciorstaidh (42)
Dòmhnall (10)
20. MacGillIosa, Iain (41) = Flòraidh (40)
Alasdair (16), Beathag (11), Mòr (9), Catrìona (2)
21. MacCuithinn, Fionnlagh (57) = Ciorstaidh (51)
Calum (23), Bethag (17), Iain (12)
22. MacFhionghain, Calum (20)
Ciorstaidh (60, b. – a mhàthair)
23. MacGillIosa, Tormod (26) = Anna (20)
24. MacGillIosa, Fionnlagh (53) = Anna (41)
Beathag-Betsy (22), Bethag-Becca (16), Dòmhnall (12), Anna (9)
25. MacGillIosa, Dòmhnall (33) = Mairead (28)
Niall (5), Anna (3)
26. MacGillIosa, Eòghainn (24) = Mairead (19)
Mòr (22, piuthar)
27. MacCuithinn, Fionnlagh (42) = Catrìona (42)
Domhnall (16), Mòr (14), Catrìona (11), Anna (9), Niall (5), Fionnlagh (3), Màiri (1)
28. NicCruimein, Mòr (79, b.)
29. Dòmhnallach, Aonghas (35) = Ciorstaidh (45)
30. NicFhionghain, Catrìona (30, b.)
Dòmhnall (6)
31. Dhòmhnallach, Catrìona (50, b.)
Niall (20), Beathag (26), Anna (13)
32. NicCuithinn, Ciorstaidh (76, b.)
33. Am Mansa: falamh.

[TD 166]

[Dealbh]
Niall Fearghastan le eallach

1861
1.MacFhionghain, Lachlann (54) = Raonailt (37)
Eòghainn (26), Dòmhnall (23), Tormod (16)
Niall (13), Catrìona (2)
2. Dòmhnallach, Iain (55) = Beathag (51)
Dòmhnall (25), Anna (18)
3. MacGillIosa, Fionnlagh (56) = Màiri (46)
Eòghainn (19), Aonghas (14), Iain (11), Mòr (21), Màiri (17), Ciorstaidh (9)
4. Fearghastan, Niall (55) = Catrìona (46)
Dòmhnall (27), Màiri (21), Mairead (18), Iain (11)
5. Fearghastan, Fionnlagh (46) = Beathag (51)
Màiri (18)
6. Dòmhnallach, Iain (50) = Ciorstaidh (42)
Mairead (22), Catrìona (19), Màiri Anna (17), Mòr (4), Ciorstaidh (8)
7. MacGillIosa, Ruairidh (47) = Catrìona (60)
Anna (23)
8. Dòmhnallach, Calum (52) = Beathag (47, à Loch an Inbhir)
Niall (22), Anna (19)
9. MacCuithinn, Dòmhnall (56) = Ciorstaidh (53)
Dòmhnall (21), Raonailt (9)
10. MacGillIosa, Iain (51) = Flòraidh (50)
Alasdair (25), Raonailt (22), Mòr (19), Catrìona (13), Ciorstaidh (9)
11. MacGillIosa, Tormod (37) = Anna (31)
Ciorstaidh (6), Fionnlagh (5), Màiri J. Otter (1)
12. MacFhionghain, Calum (31) = Mòr (32)
Ciorstaidh (70, b.)
13. MacGillIosa, Dòmhnall (41) = Mairead (38)
Niall (16), Màiri (13)
14. MacGillIosa, Dòmhnall (22) = Beathag (32)
Raonailt (27), Anna (20); Anna (57, b.)
15. Ceanadach, Donnchadh (67) – an Ceistear, à Aird Chatain
16. Dòmhnallach, Aonghas (45, b.)
17. Dhòmhnallach, Catrìona (40, b.)
Dòmhnall (17)
18. NicCruimein, Anna (60, b.)
Raonailt (30)
19. NicCruimein, Oighrig (82)
20. MacGillIosa, Ruairidh (47)
21. Falamh (ceithir taighean gan togail)

[TD 167]

1871
1.MacAoidh, Iain (54) = Mairead (40) à Janetown
B’ esan ministear na h-Eaglais Saoire.
Dhòmhnallach, Anna (28, searbhant)
2. MacFhionghain, Lachlann (63) = Raonailt (46)
Niall (23), Catrìona (11), Raonailt (7)
3. Dòmhnallach, Iain (64) = Beathag (60)
4. MacGillIosa, Fionnlagh (65) = Màiri (55)
Mòr (31), Aonghas (25) = Anna (29)
5. Fearghastan, Niall (65) = Catrìona (55)
Mairead (27), Iain (21)
6. Fearghastan, Dòmhnall (36) = Raonailt (31)
Anna (5)
7. Fearghastan, Fionnlagh (55) = Beathag (61)
Màiri (27)
8. Dòmhnallach, Iain (59), dall = Ciorstaidh (51)
Mairead (31), Catrìona (28), Ciorstaidh (28), Mòr (14), Catrìona (5)
Dòmhnallach, Calum (8)
9. MacGillIosa, Ruairidh (56) = Catrìona (60)
Anna (35), Catrìona (22)
10. Dòmhnallach, Calum (58, b.)
Niall (31), Isbeal (22)
11. MacCuithinn, Dòmhnall (68) = Ciorstaidh (62)
Raonailt (16), Fionnlagh (8)
Dòmhnall (30) = Màiri (26); Fionnlagh (8)
12. MacGillIosa, Iain (59) = Flòraidh (60)
Mòr (27), Ciorstaidh (17)
13. MacGillIosa, Tormod (46) = Màiri (30)
Ciorstaidh (16), Fionnlagh (14), Màiri Anna (12)
14. MacFhionghain, Calum (40) = Mòr (42)
Niall (3)
15. NicCuithinn, Anna (69, b.)

[Dealbh]
Eòghainn MacDhòmhnaill (Deas)

[TD 168]

Raonailt (37)
16. NicGillIosa, Anna (66, b.)
NicGillIosa, Beathag (41)
NicGillIosa, Raonailt (36)
17. Dòmhnallach, Dòmhnall (25, b.); Catrìona (48, b.)
NicGillIosa, Ciorstaidh (17 piuthar)
18. MacGillIosa, Ruairidh (56)
19 NicGillIosa, Mairead (49, b.)
Niall (25), Màiri (22), Iain (9)

1881
1. MacFhionghain, Lachlann (71) = Raonailt (56)
Niall (33) = Ciorstaidh (26); Catrìona (21), Raonailt (17); Ciorstaidh (9), Tormod (6)
2. Dòmhnallach, Iain (72) = Beathag (69)
MacCuithinn, Fionnlagh (18, ogha)
3. MacGillIosa, Fionnlagh (72) = Màiri (66)
Mòr (41)
Aonghas (34) = Anna (39)
Fionnlagh (3)
MacCuithinn, Màiri (9, ogha)
4. Fearghastan, Niall (73) = Catrìona (66)
Mairead (36)
Iain (32) = Raonailt (44)
5. Fearghastan, Dòmhnall (47) = Raonailt (41)
Anna (15), Alasdair (8), Niall (4), Dòmhnall (1)
6. Fearghastan, Fionnlagh (66) = Beathag (69)
Dhòmhnallach, Catrìona (15)
7. MacGillIosa, Ruairidh (67) = Catrìona (79)
Anna (16)
NicGillIosa, Catrìona (32, nighean bràthar)
8. Dòmhnallach, Iain (68) = Ciorstaidh (62)
Mairead (41), Catrìona (38)
Calum (18, ogha)
9. Dòmhnallach, Calum (68, b.)
Dòmhnallach, Niall (41) = Mòr (38)
Uilleam (6)
10. NicCuithinn, Ciorstaidh (70, b.)
Raonailt (27)
Dòmhnall (40) = Mòr (24)
Anna (3), Tormod (1)
11. MacGillIosa, Iain (69) = Flòraidh (68)
Ciorstaidh (28)
NicGilliosa, Anna (4)
12. NicCruimein, Raonailt (49)
13. MacGillIosa, Tormod (57) = Màiri (41)
Fionnlagh (23), Màiri J. Otter (21), Anna (9), Màiri (2)
14. MacFhionghain, Calum (51) = Mòr (52)
Niall (13)
15. NicGillIosa, Anna (77, b.)
Dhòmhnallach, Beathag (52, b.)
16. NicGillIosa, Mairead (58, b.)
Iain (19)
17. Dhòmhnallach, Catrìona (60, b.)
Dòmhnall (36, b.)
Dòmhnall (5)
NicGillIosa, Ciorstaidh (28), nighean peathar
18. MacAoidh, Iain (64), à Inbhir Nis
Dhòmhnallach, Anna (38)
Dòmhnallach, Iain (9)
19. NicFhionnlaigh, Anna (67), tidsear is banaltram à Bràcadal
B’ e seo Taigh a’ Bhàillidh

1891
1. Fiddes, Aonghas (48), am ministear
NicGhillFhinnein, Catrìona (50)
Chisnall, Seònaid (45), a’ bhanaltram
2. NicCruimein, Raonailt (59)
3. MacFhionghain, Lachlann (83) = Raonailt (66)
Ciorstaidh (20)
Niall (42) = Ciorstaidh (35)
Tormod (11)
4. Dòmhnallach, Iain (83) = Seònaid (80)
MacCuithinn, Fionnlagh (29) = Màiri (30)
Dòmhnall (6), Anna (2)
5. NicGillIosa, Maria (46)
NicCuinn, Màiri Anna (19), nighean peathar
6. Fearghastan, Niall (84) = Catrìona (76)
Mairead (47)
Fearghastan, Raonailt (56), bantrach mic
7. Fearghastan, Dòmhnall (57) = Raonailt (50)
Alasdair (18), Niall (15), Dòmhnall (12)
8. MacGillIosa, Aonghas (44) = Anna (50)
Fionnlagh (13)

[TD 169]

9. MacGillIosa, Ruairidh (76, b.)
Anna (52)
MacGillIosa, Fionnlagh (35) = Catriona (40)
Dòmhnall (6), Niall (5), Anna (2)
10. Dòmhnallach, Calum (29) = Ciorstaidh (38)
Mairead (50, b.); Catrìona (48), Catrìona (24)
11. Dòmhnallach, Niall (50) = Maria (48)
Uilleam (16), Isbeal (8), Iain (6)
12. MacCuithinn, Dòmhnall (49) = Maria (35)
Anna (14), Tormod (11), Ciorstaidh (7), Dòmhnall (5)
13. NicGillIosa, Ciorstaidh (38)
14. MacGillIosa, Tormod (65) = Màiri (50)
Anna (19), Màiri (12), Eòghainn (9)
15. MacFhionghain, Calum (60) = Mòr (61)
16. NicGillIosa, Seònaid (62, b.) Anna (88, b.)
17. MacGillIosa, Iain (29) = Anna (24)
Mairead (68, b.)
18. Dòmhnallach, Dòmhnall (46) = Raonailt (26)
Dòmhnall (15), Eòghainn (3), Catrìona (1)

1901
1. MacFhionghain, Niall (53) = Ciorstaidh (47)
Tormod (21)
2. MacCuithinn, Fionnlagh (39) = Màiri (41)
Dòmhnall (16), Anna (12), Màiri Ann (9), Ciorstaidh Ann (6), Iain (3), Beathag (1)
3. NicGillIosa, Mòr (62)
Dòmhnallach, Uilleam (26) = Màiri Ann (30)
Iain (5), Fionnlagh (4), Barabal (1)
4. Fhearghastan, Mairead (58)
Fhearghastan, Raonailt (67, b.), piuthar-chèile
5. Fearghastan, Dòmhnall (68, b.)
Niall (25) = Anna (24)
Niall (2)
6. MacGillIosa, Aonghas (55) = Anna (59)
7. NicGillIosa, Anna (66)
MacGillIosa, Fionnlagh (45) = Catrìona (52)
Dòmhnall (17), Niall (15), Anna (13), Catrìona (10), Tormod (8)
8. Dòmhnallach, Calum (39) = Ciorstaidh (49)
Màiri (6)
Dhòmhnallach, Mairead (62, b.)
Dhòmhnallach, Catrìona (59)
9. Dòmhnallach, Niall (62) = Mòr (59)
Isbeal (19), Iain (16)
10. MacCuithinn, Dòmhnall (61) = Mòr (45)
Ciorstaidh (17), Dòmhnall (15)
11. MacCuithinn, Tormod (22) = Ciorstaidh (30)
12. MacGillIosa, Tormod (76) = Màiri (61)
Anna (29), Màiri (23), Eòghainn (20)
13. MacFhionghain, Calum (71) = Ciorstaidh (49)
Ciorstaidh Ann (6)
14. Dhòmhnallach, Beathag (71, b.)
15. MacGillIosa, Iain (40) = Anna (36)
Dòmhnall (10), Iain (8), Niall (5), Dòmhnall Iain (0)
16. Dòmhnallach, Dòmhnall (56) = Raonailt (38)
Dòmhnall (26), Eòghainn (13), Catrìona (12), Aonghas (8), Dòmhnall (6), Raonailt (2)

NicCruimein, Raonailt (69)

1911
1. MacFhionghain, Niall (63) = Ciorstaidh (57)
Tormod (31) = Anna (23)
Tormod (1)
2. MacCuithinn, Fionnlagh (49, b.)
Dòmhnall (26), Màiri Ann (19), Ciorstaidh Ann (16), Iain (13), Beathag (11), Tormod (8)
3. NicGillIosa, Mòr (72)
Dòmhnallach, Uilleam (36) = Màiri Ann (40)
Iain (15), Fionnlagh (14), Barabal (11), Màiri (9), Fionnlagh Iain (5), Calum (3), Ciorstaidh (0)
4. Fhearghastan, Mairead (68)
5. Fearghastan, Dòmhnall (78, b.)
Niall (35) = Anna (34)
Niall (12), Dòmhnall Iain (8), Iain (5)
6. MacGillIosa, Aonghas (65) = Anna (69)
7. MacGillIosa, Fionnlagh (55) = Catrìona (62)
Niall (25), Catrìona (20)
8. Dòmhnallach, Calum (49) = Anna (39)
Màiri (16), Ann (1)
Mairead (72, b.)
Dhòmhnallach, Catrìona (61)
9. Dòmhnallach, Niall (72) = Mòr (69)
Isbeal (29), Iain (26)
10. NicCuithinn, Mòr (55, b.)
Ciorstaidh (27), Dòmhnall (25)
11. NicCuithinn, Ciorstaidh (40, b.)
12. NicGillIosa, Màiri (71, b.)

[TD 170]

Eòghainn (30)
13. NicFhionghain, Ciorstaidh (59, b.)
Ciorstaidh Ann (16)
14. MacGillIosa, Dòmhnall (26) = Anna (22)
Màiri (4), Raonailt (1)
15. MacGillIosa, Iain (50) = Anna (46)
Dòmhnall (20), Iain (18), Niall (15), Dòmhnall Iain (10), Dòmhnall Eòghainn (9)
16. Dhòmhnallach, Raonailt (48, b.)
Eòghainn (23), Catrìona (22), Aonghas (18), Dòmhnall (16), Raonailt (12), Lachlann (5)

NicCruimein, Raonailt (79)

1921
1. MacFhionghain, Niall (73) = Ciorstaidh (67)
Tormod (41) = Anna (33)
Tormod (11), Dòmhnall Eòghainn (10), Fionnlagh (7), Raonailt (4), Iain (1)
2. MacCuithinn, Fionnlagh (59, b.)
Dòmhnall (36), Màiri Ann (29), Beathag (21), Tormod (18)
Dhòmhnallach, Ciorstaidh Anna (26, b.)
3. Dòmhnallach, Uilleam (46) = Màiri Ann (40)
Iain (26), Fionnlagh (24), Barabal (21), Màiri (19), Fionnlagh Iain (15), Calum (13), Raonailt (9), Mòr (6), Màiri (4)
4. FALAMH
5. Fearghastan, Niall (45) = Ann (44)
Niall (22), Iain (15)
6. MacGillIosa, Aonghas (75) = Anna (79)
7. MacGillIosa, Fionnlagh (65) = Catriona (72)
Niall (35) = Catrìona (32)
Dòmhnall (3), Eòghainn (0)
8. Dòmhnallach, Calum (59, b.)
Anna (11)
Dhòmhnallach, Mairead (82, b.)
9. Dòmhnallach, Iain (49)
NicGillIosa, Anna (27, b.)
Màiri Anna (6)
10. NicCuithinn, Mòr (65, b.)
Ciorstaidh (37), Dòmhnall (35)
11. NicCuithinn, Ciorstaidh (50, b.)
12. FALAMH
13. MacGillIosa, Dòmhnall = Ciorstaidh (26)
Catrìona (2)
Dhòmhnallach, Ciorstaidh (65, b.) – màthair-chèile

[Dealbh]
Dòmhnall Iain MacFhionghain air a shlighe chon a’ chidhe an latha a dh’fheumta a dhachaigh fhàgail

[TD 171]

14. MacGillIosa, Dòmhnall (36) = Anna (32)
Màiri (14), Raonailt (11), Ciorstaidh (8), Fionnlagh (2)
15. MacGillIosa, Iain (60) = Anna (56)
Iain (28), Dòmhnall Eòghainn (19)
16. Dòmhnallach, Raonailt (58, b.)
Eòghainn (33), Raonailt (22), Lachlann (15)

1930
1. MacFhionghain, Tormod (50) = Anna (42)
Tormod (20), Dòmhnall Eòghainn (19), Fionnlagh (16), Raonailt (13), Iain (10), Ciorstaidh (9), Màiri (5), Niall (4)
2. MacCuithinn, Fionnlagh (68, b.)
Ciorstaidh Ann (36, b.)
3. FALAMH
4. FALAMH
5. Fearghastan, Niall (54) = Anna (53)
Niall (31) = Màiri Anna (29)
6. FALAMH
7. MacGillIosa, Fionnlagh (74, b.)
Niall (44) = Catrìona (41)
Dòmhnall (12), Eòghainn (9)
8. FALAMH
9. Dòmhnallach, Iain (59)
NicGillIosa, Anna (36, b.)
Màiri Anna (16)
10. FALAMH
11. NicCuinn, Ciorstaidh (59, b.)
12. FALAMH
13. MacGillIosa, Dòmhnall (39) = Ciorstaidh (35)
Catrìona (12), Raonailt (8)
14. NicGillIosa, Anna (51, b.)
Raonailt Anna (20), Flòraidh (11)
15. NicGillIosa, Anna (65, b.)
Iain (38, b.)
Tormod (6)
Niall (34)
16. Dhòmhnallach, Raonailt (67, b.)
Eòghainn (42), Lachlann (24)

[Dealbh]

[TD 172]

[Blank]
