[TD 109]

MI FHIN ’S AM BUCAS
le Torcuil MacRath

An uair a dh’innis mi an seanchas seo do bhana-charaid dhomh, dh’fhaighnich i an e uirsgeul a bh’agam. Mar sin feumaidh mi a ràdh aig toiseach tòiseachaidh nach e idir ach an tul-fhìrinn. Tha am bucas agam fhathast mar fhianais, robach ’s gam beil e.

Thàinig e ’nam lùib gun fhiosd dhomh. Tha dà throigh de fhad ann is troigh gu leth de leud, ’s tha troigh is còig òirlich de dh’àird ann. Bucas a-rèisde mar bucas sam bith eile? Chan e buileach, oir tha buntainneas aig a’ bhucas seo ris a’ bhom niùclasach. Aig an àm ud bha cùisean eadar-nàiseanta na bu mhiosa na tha iad an-diugh. Bha agus tha Ameireaga is <eng>N.A.T.O.<gai> air an dàrna taobh agus Ruisia agus a cuid Saidealan air an taobh eile. Ach an uair ud bha barrachd fuarachd eatorra. Suidheachadh ris an canadh an luchd-naidheachd ‘<eng>Cold War<gai>’.

Bha mi aig an àm an urra ri Oifis a’ Phuist ann am baile beag air tuath Leòdhais. Bhithinn a’ cluinntinn Gàidhlig nam bodach an uair a thigeadh iad a thogail a’ pheinnsean. Nam b’ann an-diugh a bhiodh ann ’s gun èisdeadh duine gu mionaideach riutha tha mi a’ dèanamh dheth gum biodh sgoil Ghàidhlig aige cho math ’s a bha riamh an Alba. Chan eil lorg air duine aca an-diugh.

Bha mi a riamh a’ gealltainn dhomh fhìn gun tugainn iomradh air na bodaich ud, agus air an t-seòrsa feallsanachd a bh’aca. ’S dòcha gun dèan mi sin fhathast ma cheadaicheas an tìde dhomh. Ach tha mi air a dhol seachad air mo sheanchas.

An là bha seo fhuair mi fios à Steòrnabhagh bho Oifis a’ Phuist. An toiseach thug iad iomradh air cor an t-saoghail agus an uairsin thuirt iad rium gum bithinn a’ faighinn bucas a dh’aithghearr le dùdach ’na bhroinn. Bha i gu bhith air a sèideadh mar rabhadh nam b’e rud e ’s gu leigeadh Ruisia às am bom niùclasach. Tre thìde bhiodh tè anns a h-uile baile.

’S cha robh mise fada feitheamh. Air feasgar brèagha ’s mi trang anns an Oifis, chualas càr a’ stad aig bonn a starain, ’s cha b’fhada gus an do nochd dithis dhaoine a-steach agus bucas aca eatorra. Cha b’e gu robh e cho trom ’s nach togadh aon duine e. Leig iad às e ’s thuirt fear dhiubh gur h-e siud an dùdach. A-nis, bha an Dàrna Cogadh Mòr fhathast ùr ’nam inntinn. Cha b’ann aon uair a ghabh mi fasgadh ’s na bomachan a’ spreadhadh. Bha

[TD 110]

cuimhne agam gu sònraichte air baile Frangach, co-dhiù na bha air fhàgail dheth an dèis dha bhith air a dhroch mhilleadh. ’Se a thug e a-steach orm ach cladh ’s na daoine a’ coiseachd gu socair sàmhach aig an adhlacadh. Ach cogadh Eòrpach eile, am bom niùclasach ann no às? Mar a thuirt fear dhe na bodaich ’s e a’ tionndadh a chùlaibh ris a’ bhucas, “Cha b’fhada bhiodh càil anns an Roinn Eòrpa ris an crùbadh tu le fras.”

Ach ged a chaidh m’inntinn-sa air chuairt bha fear a’ bhucais agus deagh aire aige air a chùisean fhèin. “Tha mi airson innse dhut,” ars esan, “nach e Oifis a’ Phuist a th’air cùl seo idir, ach a-mhàin gu bheil e air fhàgail an urra ruinne an rud a chur an sàs. Bidh fòn ’na chois ach fàgaidh sinn an-dràsda e agus thig sinn a dh’aithghearr gus a chur air dòigh.”

Aig an ìre seo thug mi mun airidh ceist no dhà a chur air na fir. “Tha sibh a’ cantainn nach e Oifis a’ Phuist a th’air cùl seo, ach mura h-e cò a-rèisde a tha ann?” dh’fhaighnich mi.

Cha robh fios aca. Thuirt iad rium gu robh làmh aig a’ Phoileas ann ach nach ann acasan a bharrachd a bha am facal mu dheireadh sa’ chùis. Cha robh am fiosrachadh a bh’aca a’ dol na b’fhaide na sin.

Anns an dealachadh ’s mi airson beagan fealla-dhà a dhèanamh, dh’fhaighnich mi bho bhàrr mo theangaidh gu dè na bhiodh agam de ùine bho dheigheadh an dùdach a shèideadh gus am bithinn ’nam èibhleag dhearg. Rinn fear dhiubh lachan gàire. “Mu cheithir mionaidean,” ars esan.

Ach fhathast bha m’inntinn a’ dol air ais chun a’ chogaidh ud. Chuimhnich mi air fear à Eirinn a bha ’na charaid dhomh aig an àm. Gu fìrinneach ’se an Dàrna Cogadh a bh’ann dhàsan, oir ’na bhalachan òg thug e dùbhlan don Arm Bhreatannach air sràidean Baile Atha Cliath anns an ar-a-mach a rinn na h-Eireannaich anns a’ bhliadhna 1916. Saoilidh mi gu bheil mi ga fhaicinn fhathast mar gur h-ann an-dè a bhiodh ann, ’na sheasamh agus urchair trì òirlich aige ’na dhà làimh, ’s i aige mar gum biodh e ga h-altramas. “Bu mhòr am beud,” ars esan, “nach robh i seo againne ann an 1916. Nam bitheadh, bha seanchas eile air bhith ann. ’S tha tòrr an seo an-diugh nach bitheadh ann.”

Bha mo charaid gu math na bu shine na bha mise ach mar Ghaidheil bhiodh sinn a’ bruidhinn a-null ’s a-nall, mu Eirinn ’s mu Alba ’s eadhon mu chreideamh. Tha tòrr dhen a’ chòmhradh a bh’againn nach eil rim chuimhne an-diugh ach air a shon sin thog mi aon rud bho mo sheann charaid, gun fhiosd dhomh ’s dòcha. Dh’ionnsaich mi bhuaithe a bhith toirt sùil air Breatainn bhon taobh a-muigh mar gum biodh, mar rìoghachd ris nach robh gu fìrinneach cus dàimh agam.

Agus sin an sealladh leis an robh mi a’ toirt sùil air a’ bhucas ud. Chanainn gun phàigh na Gaidheil mar tha an tuilleadh ’s a’ chòir airson mòrachd Bhreatainn, agus sin le an cuid fala. Rim chiad chuimhne, mar eisimpleir, bhithinn a’ cluinntinn mun fheadhainn a chaidh an call anns a’ Chogadh Mhòr, ’s bhiodh na boireannaich ann an aodach dubh a’ caoidh.

[TD 111]

Bha a-nis an Dàrna Cogadh Mòr ann — agus na balaich a b’aithne dhomh nach do thill às. Mar sin, ma bha mi gu bhith a-rèir an t-seallaidh a bh’agam cha b’urrainn gum faigheadh am bucas ud mòran aoibheachd bhuamsa.

’S cha d’fhuair e sin a bharrachd. Co-dhiù bha e ’na laighe ann an siud ’s gun duine a’ tighinn ’na chòir. Cha robh sgeul air na balaich a thubhairt gun tigeadh iadsan a dh’aithghearr. Mu dheireadh chuir mi fios gu Oifis Steòrnabhaigh iad a thighinn a dh’iarraidh a’ bhucais ud neo gur h-e an t-sitig àite. Ach cha b’iad a thàinig. ’Se a nochd ach fear bho Thir-mòr agus mas math mo chuimhne bha buntainneas aige ris a’ Phoileas. Co-dhiù cha b’fhada gus na chuir mo chòmhradh caise air.

Thuirt mi ris nach robh aige ach gòraich. Nam biodh cogadh niùclasach ann nach b’fhada gus am biodh an tìr ’na grìosach. ’S ged a dheigheadh dùdach a shèideadh gu dè a feum a bhiodh ann a sin. Ach ’s dòcha gur h-e a chuir a’ chaise air, cha b’e dad a thuirt mise ris, ach gu robh peasan grànda an siud ’s an seo le a bheachdan fhèin. Co-dhiù dh’fhalbh e ach dh’fhàg e am bucas.

’S mar a thachair bha mi an dèis seada a thogail far am bithinn a’ gleidheadh treallaichean. Sin far na thilg mi am bucas. Cha chuala mise an còrr mu dheidhinn tuilleadh. Chaidh bliadhnachan mòra seachad. Anns an ùine sin dh’fhàg mi Oifis a’ Phuist agus shuath mi ri iomadh carraig thall ’s a-bhos. Bha am bucas fada bho m’inntinn.

Ach o chionn ghoirid thug naidheachd a chuala mi am bucas a-rithist gu m’aire. Chaidh innse dhomh gu robh Comhairle nan Eilean a’ deasbaireachd mu chogadh niùclasach, ’s na dorsan dùinte. Bha ‘<eng>War Cabinet<gai>’ cruinn mar gum biodh. Leig mi an tòir air a’ bhucas ’s bha e dìreach far na dh’fhàg mi e.

Thàinig an smuain thugam gum bu chòir an dùdach a shèideadh aig dorsan na Comhairle. Ach ’se a thuirt mo nàbaidh: “Cha dèan thu sin idir mus fliuch iad am briogaisean.” Co-dhiù bha i nis air meirgeadh agus fiodh a’ bhucais a’ fàs dona. ’Se gun mheirg i — sin càil cho dòchasach ’s a chunna mi mu timcheall. Nach eil dòchas ann a-rèisde gum meirg am bom niùclasach cuideachd?

[Sanas]

[TD 118]

ATH-SGRUDADH (12)

Bàrdachd Aonghais Chaimbeil (Am Puilean)
le Roy G. Wentworth

Is iomadh dleasnas a th’aig bàrd ’na shaothair — tlachd a thoirt d’a luchd-èisdeachd no d’a luchd-leughaidh, is comh-fhulangas a nochdadh aig àm bròin; cunntas a thoirt air uidheaman is air nòsan ùra, is soraidh a ghabhail ri seann-chleachdaidhnean a tha falbh mar eisimpleir. An dèidh dhomh a bhith leughadh bàrdachd Aonghais Chaimbeil, mar a chaidh a foillseachadh anns an leabhar Moll is Cruithneachd, shaoil mi glè mhòr gun robh am bàrd seo an sàs gu h-àraidh anns an dleasnas mu dheireadh dhiubha sin, ged a bhios e ris an fheadhainn eile cuideachd. Agus tha e dèanamh seo glè thric ann an dòigh shònraichte, le bhith ag ath-chruthachadh tìm is àite a bha uaireigin ann — no is dòcha gum biodh e na b’fheàrr a ràdh, ìomhaigh de thìm is de dh’àite — is a chunnaic e gu luath a’ dol à bith. Bu mhath leam feuchainn ri seo a shealltainn le bhith toirt sùil air an dà chuid cuspair agus meadrachd nan dàn, oir ann am feadhainn de na h-òrain tha an dà rud seo fillte ri chèile gu ìre nach fhaic sinn tric, saoilidh mi, aig bàird eile.

Dè seòrsa “tìm is àite” a th’aig Caimbeul san t-sealladh, a-rèisd? Ann an dòigh ’se Eilean Leòdhais a th’ann, gu h-àraidh sgìre Nis — na h-àiteachan, agus an sluagh a tha còmhnaidh ann. Ach saoilidh mi gum biodh e fìor a ràdh gur ann an seagh spioradail, nas motha na an dòigh litireil no aimsireil, a tha e a’ feuchainn ri ìomhaigh an t-saoghail-a-bh’ann a dhealbhachadh, oir ’se th’anns a’ bhàrd seo, gu ìre co-dhiù, ach fear-àicheadh an tòir air saoghal a tha nuimineach, an tòir air an diadhachd a tha e faireachadh ann am maise nàduir, ach a tha gu math nas dorra lorg anns a’ chinne-dhaonna.

Anns a’ chiad dà dhàn a tha san leabhar ’se sgaradh ann an astar a-mhàin, shaoil leis, a tha eadar am bàrd is saoghal a mhiann, agus tha e seinn an seo ann an dòigh àbhaisteach an eilthireich — ach mar thà, anns a’ chomas a th’aige air faclan a dh’fhighe ri chèile agus meadrachdan a chleachdadh, tha e nochdadh gum bheil e anns a’ chiad sreath.

Tìr nam mnathan gasda suairc,
Fìnealta ’nam pears’ ’s ’na snuadh;
Fir tha gaisgeil, tapaidh, cruaidh,
Cur bhàt’ air chuan fo chanabhas.

(Bho “Fàgail na Dùthcha.” Meadrachd strophach).

[TD 119]

Ach eadhon aig an àm seo, is e ’na dhuine òg, tha faireachdainn aige gum bheil e ri cruthachadh ìomhaigh de shaoghal, a tha i-fhèin ’na saoghal air leth, gu ìre nas motha na bheireadh an cianalas a-mhàin air bàrd a dhèanamh.

Nuair leughas sibh an dàn seo
do na càirdean bhos is thall,
Na abradh iad gur cianalas
thug orm bhith dèanamh rann,
Ach spiorad na bliadhn’ ùir
a bhith ri dùsgadh suas mo shunnd,
Gu glòir mo dhùthcha chumail beò
’s a ceòl a chur ri fonn.

(Bho “Bliadhn’ Ur 1926 . . .”. Meadrachd amhrain).

Anns na 30n., an dèidh do Chaimbeul tilleadh dhachaigh bho bhith thall anns na h-Innseachan anns an arm, tha roinn de chuid bàrdachd a’ sealltainn gum bheil e toilichte gu leòr le bheatha làitheil, agus chan eil na dàin seo mòran a-mach às a’ chumantas a thaobh smuain; ach tha am bàrd fad an t-siubhail ri leasachadh a thàlannan is a chomas air meadrachd is comhardadh a chur an gleus gu h-ealanta. Chì sinn seo, mar eisimpleir, san òran “An Cluinn thu mi Mhàiri,” a rinneadh ann an leasachadh de mheadrachd strophaich, far am bheil uaireannan dà sheòrsa comhardaidh-mheadhain aige anns an t-sreath, a thuilleadh air an dà chomhardadh-dheiridh a tha a’ ghnè seo de mheadrachd ag iarraidh:

Ma tha rùn aig a fhreasdail gun teid sinn gu chèile
Le ùghdarras is seulaichean pòsd’
Mo dhùrachd nach aithreach leat ceangal na clèire
Le bòidean is bannan nach sgar ach an teugmhail
Co maireann ri rèise bhur lò.

Tha na puingean seo fìor cuideachd anns an fharsaingeachd a thaobh “Clannighean an Sgadan air ‘<eng>Strike<gai>’,” “Sgiobadh an Amair” — far an tug e ionnsaigh air meadrachd na luimnich — agus cuid eile de na dàin a rinneadh caran mun aon àm. Ach anns an òran aotram “Fàinne Mhàiri”, chì sinn gum bheil am bàrd a-rithisd an dèidh tionndadh gu saoghal eile, saoghal cruthan na h-inntinn a tha seachad air an t-saoghal ghnàthaichte, no air a chùl mar gum b’eadh, oir tha e ann an dòigh àbhachdaich a’ tarraing nan usgraichean, nan “neamhnaid” a tha sgeadachadh na fàinne, à iomadh cùil de bheul-aithris na sgìre:

Putan-Bàididh Mhic-an-t-Srònaich,
Bloigh na dhà de phigidh Tòlas,
Bàirneach a bh’air bàta Tòthain,
’S iongna mhòr Mhetùselah.

’Sann anns na dàin a rinn e an uair a bha e ’na phrìosanach cogaidh a chì sinn leasachadh mòr a’ tighinn air a bhàrdachd. Anns an dàn “A’ Ialliùgo is Bàta Tòthan”, mar a tha e-fhèin ag innse dhuinn, chuir e an dà

[TD 120]

[Dealbh]
Am Puilean aig àm a’ Chogaidh.

bhàta seo a bha ainmeil am beul-aithris na sgìre an còmhstri; agus rinn e saoghal beag dhaibh “mu àm timcheall 1900” anns an robh daoine is àiteachan, briathran is bloighean sgeulachdan, uile a’ gabhail com-pàirt. Chan eil anns an t-saoghal seo, ge tà, ach rud a tha aotram, dibhearsonach; agus ’sann am meadrachd amhrain shìmplidh a tha an dàn:

’S cho fad ’s as clann na dùbhlachd sinn,
cur smùid à teine mònach,
Cho fad ’s as Nisnich bhrùideil sinn
a shiùbhlas muir is mòinteach;
Cho fad ’s thig gug à Sùla`sgeir
’s a shùgh am fuil ar n-òigridh,
Cho fada bidh ar spliùch
mu Ialliùgo ’s bàta Tòthan.

Chùm am bàrd an ìomhaigh a tha seo, de thachartasan is de dhaoine a bha uaireigin anns an sgìre, a’ dol troimh mu 180 sreathan de bhàrdachd: agus mar sin an uair a leughas sinn “Eachdraidh an Fhuarain” chan eil sinn a’ gabhail an uimhir a dh’iongantas den fhuaran a bhi ’g innse dhuinn cùnntas mionaideach air fasanan is dòighean nan daoine anns na h-amannan a dh’aom:

Mo ghearan cion cuideachd an-diugh seach an dè,
Bha ’n uireasbhuidh fhèin da’n tàrradh,
Nuair thigeadh iad thugam-sa, buidheann na tè,
Bhiodh uirsgeul aic, beum no tàghag; . . .

[TD 121]

Ach bidh am fuaran uaireannan ag innse rudan gu math nas mionaidiche na seo, mar eisimpleir an tuairisgeul a leanas air na gheibhte am broinn nan seann-taighean:

Staigh air an starsnaich sreath phraisean is cùdain,
Baraille bùrn is staing chliabh;
Spiris nan cearc ri bun-bac nan dù-chlèith,
Stall-dhoras lùbadh gu teinntean;
Beingean is cathraichean, cnapan is stùil ann,
Dreasair ri talan tha dealachadh cùlaist,
Braidseal math teine ri sradadh ’s a’ smùideadh,
Leabaidh bheag chùrtair is cuibhrig

Tha eadhon cuibhrig na leapa air ainmeachadh, oir cha chaillear aon nì a chunnaic sùil ghràdhach a’ bhàird, is e a’ cruthachadh an t-saoghail àraidh seo dhuinn.

Dh’fhaodadh sinn a choimhead air meadrachd an dàin seo mar rann de mheadrachd strophaich air a chur ri leth-rann de mheadrachd amhrain, rud a tha sìmplidh gu leòr; ach tha feadhainn de na dàin a th’ann an leabhar Aonghais Chaimbeil a chaidh an dèanamh ann an caochla gnè mheadrachd a tha gu math iomadh-fhillte. Bheir sinn sùil a-nis air ceithir dhiubha seo: “Am Fear Nach Ainmich Mi,” “Smuaintean am Braighdeanas am Pòland 1944,” “Deargadan Phòland 1944,” agus “Sgìre mo Ghràidh”; bheir sinn sùil cuideachd air “Sud Far an Robh a’ Bhanais”; agus a-rithisd sùil nas mionaidiche air “Ciod E?”

’Se “Am Fear Nach Ainmich Mi” an ceathramh dàn deug a tha anns an leabhar, agus anns na trì-deug roimhe chunnaic sinn mar thà gum bheil Caimbeul buailteach air tomhas mòr de sgeadachadh a chur air a’ mheadrachd dem bheil e a’ dèanamh feum. Uaireannan tha e dèanamh seo le dùmhlachd chomhardaidh (m.e. “Am Cluinn thu mi Mhàiri”), agus uaireannan le bhith dèanamh comh-fhilleadh anns a’ mheadrachd fhèin. As na trì dàin deug a tha seo tha trì dhiubh ann am meadrachd strophaich, a còig ann am meadrachd amhrain, agus a dhà ann am meadrachd luimnich, agus tha seo uile cumanta gu leòr; ach tha na trì eile dhiubha (’siad sin “An Cluinn thu mi Mhàiri”, “Clannighean an Sgadain air ‘<eng>Strike<gai>’”, agus “An Gille Caol ’s an Gille Ruadh”) ann an seòrsachan de mheadrachd nach eil buileach cho sìmplidh, agus anns an deach beagan comh-fhillidh a dhèanamh air a’ bhun-mheadrachd, strophach neo amhran mar a bhitheadh i. San òran “Am Fear Nach Ainmich Mi” chaidh an obair seo a thoirt air adhart na b’fhaide, agus dheilbh Caimbeul gnè mheadrachd a tha gu math eadar-dhealaichte ris na trì seòrsachan a gheibhear anns a’ chumantas — meadrachd strophach, meadrachd amhrain, is meadrachd na luimnich — agus chan eil e idir furasda a tarraing bho thè sam bith de na trì seo. Is fhiach dhuinn toirt fa-near gu h-àraidh an ath-aithris air a’ chomhardadh-dheiridh anns a’ cheathramh is anns a’ chòigeamh sreath de gach rann, mar gum biodh am bàrd leis a sin a’ ceangal dà leth an rainn ri chèile. A thaobh

[TD 122]

cuspair an dàin seo, tha Caimbeul an toiseach a’ toirt dhuinn cùnntas a-rèir beul-aithris air coltas corporra (mar gum b’eadh) an Abharsair, agus cuideachd a’ dèanamh liosta de na h-ainmeannan a th’air (mar a rinn e liosta de dh’ainmeannan nan daoine a bha air togail “Bothan Shuaineaboist”); ach an dèidh sin tha e ag innse dhuinn coltas nan daoine a thàinig fo bhuaidh an Droch Rud:

’S mùirneach leat do chuid fhèin,
eucoirich dhubh na mallachd,
Bheir thu dèirce nam bochd
do fhear nan sochairean le riadh,
’S oific dhuit bhith ga liacradh
le siabann a’ mhòlaidh,
Bloinig dhiadhaidh mu’n chosgais,
’S blas a’ chrogain air a’ ghnìomh.

Ann an “Smuaintean am Braighdeanas” tha tàlannan a’ bhàird aig làn ìre a’ cur an cèill dhuinn maise nàduir air am bheil e-fhèin eòlach, ann an eilean àraich — agus tha a’ bhòidhchead seo cinnteach is seasmhach, oir mairidh am muir, na creagan, gu bràth; cha bhi geamhradh gun na fir-chlis, no samhradh gun teas an iuchair. Ach a thaobh cleachdaidhean an t-sluaigh tha faireachdainn aige, eadhon ’na phrìosanach is e fad an cèin bho na h-ionadan seo, nach mair iad-san idir:

Oighrichean cainnte na Fèinne
reic i air fèill an tàirmeis,
Gàidheil geun eud gun tàmailt
dh’èirig ur cànan ri Goill;

Agus mar a chunnaic MacGill-eain tìm ann an riochd fèidh, a’ dol “’na thuaineal a’ snòtach na làraichean feòir”, mar sin tha Caimbeul cuideachd ’ga faicinn a’ tadhal na seann tobhtaichean nach cluinn a’ Ghàidhlig tuilleadh:

Tha tìm ag iorram a faontraigh,
a seirg, a gaoid, ’s a galair,
Làraichean aoig a’ chlachain
ri sanas, “Cha till, cha till.”

Tha Caimbeul anns an dàn seo a’ cleachdadh gnè mheadrachd a tha stèidhichte air meadrachd amhrain, ach air an deach oibreachadh is sgeadachadh a dhèanamh. Tha an rann, mar gum biodh, air a chur ri chèile bho dhà rann de mheadrachd amhrain shìmplidh a tha air an eadar-fhigheadh ri chèile. An seo cuideachd, anns a’ chuid as motha de na rainn, tha ath-aithris air a’ chomhardadh-dheiridh anns an ochdamh is anns an naodhamh sreath, rud a tha a-rithisd a’ caigneachadh dà leth an rainn ri chèile.

Ann an “Deargadan Phòland 1944” tha Caimbeul a’ dèanamh feum de mheadrachd strophaich, ach ’se gnè dhith a th’aige a tha air a sgeadachadh le comhardaidhean gu ìre a tha mòr, mòr. A thuilleadh air comhardaidhean-

[TD 123]

deiridh, tha comhardadh-meadhain anns gach sreath, agus uaireannan tha darnacha comhardadh-meadhain air a’ chiad lide le cuideam-gutha anns gach sreath cuideachd; agus mar bheil air seo chì sinn, ann an rainn 2, 3, is 4 mar eisimpleir, gum bheil a h-uile lide anns an rann a tha faighinn cuideam-gutha, a’ dèanamh comhardadh de sheòrs air choireigin. ’Se rud iongantach a tha seo, agus chan aithne dhomh bàrd sam bith eile a rinn e, chon na h-ìre seo co-dhiù.

Thill Caimbeul gu bhith moladh na maisealachd nàdurra sin a tha ri fhaicinn cho follaiseach ann an Nis, an “Sgìre mo Ghràidh”; ach chan ann gu deireadh an dàin a gheibh sinn iomradh idir air muinntir na sgìre. Mur eil gaoid ri fhaighinn am bòidhchid an àite, chan eil seo fìor a thaobh a shluaigh: agus a-nis tha Tìm ’na breitheamh a dhìteas aig a’ cheann thall sinn:

Tha meighean ar tomhais aig Tìm,
Gu cothrom ar cearb ’s ar brìgh,
’S gu barail is binn thoirt oirnn;
’S ma mheal sinn earras is stòr,
Tha falair ar sògh ri caoidh
Mar thruaill sinn blàth chainnt ar n-òig,
’S dh’fhuaraich tròcair is aoidh.

Rinn Caimbeul anns an dàn seo ionnsaigh air a’ ghnè mheadrachd a thug e gu iomlanachd a-rithisd ann an “Ciod E?” Tha dà shreath dheug anns gach rann, a dh’fhaodadh sinn a roinn ann an trì earrannan de cheithir sreathan an tè. Anns a’ chiad earrann tha <eng>strophe<gai> againn; anns an dàrna earrann tha <eng>strophe<gai> eile ann; agus anns an treas earrann tha leth-rann de mheadrachd amhrain ann. Ma bheachdaicheas sinn air tè de riaghailtean na meadrachd strophaich — gum feum an lide air am bheil an cuideam mu dheireadh anns a’ chiad trì sreathan den <eng>strophe<gai> comhardadh a dhèanamh ri lide ann am broinn a’cheathramh sreath — chì sinn gum bheil am bàrd a’ dèanamh trì rudan an seo. Anns a’ chiad àite tha e dèanamh ath-aithris air na comhardaidhean anns a’ cheathramh is anns a’ chòigeamh sreath, agus mar sin a’ ceangal an dà <eng>strophe<gai> ri chèile. A thuilleadh air seo tha e ag ath-aithris air an dà chomhardadh-dheiridh anns an ochdamh is anns an naodhamh sreath, rud a tha mar sin a’ ceangal an dà <eng>strophe<gai> ris an leth-rann de mheadrachd amhrain. Dh’ionnsaich e seo a dhèanamh, mar a chunnaic sinn shuas, ann a bhith deilbh nan seòrsachan meadrachd a th’air “Am fear Nach Ainmich Mi” agus air “Smuaintean am Briaghdeanas”. Anns an dàrna àite tha e dèanamh feum den riaghailt air an tug sinn iomradh, airson ar toirt air ais anns an ochdamh sreath den rann gu suidheachadh a thaobh chomhardaidhean a tha faisg air an fhear a th’anns a’ chiad sreath; agus mar sin tha e ceangal a’ chiad is an ochdamh sreath ri chèile. Agus anns an treas àite tha e dèanamh ath-aithris air a’ chomhardadh-dheiridh anns a’ cheathramh sreath is anns an dàrna sreath deug — rud a dh’ionnsaich e cuideachd an uair a rinn e “Am Fear Nach Ainmich Mi” is “Smuaintean am Braighdeanas”; leis a seo tha e ceangal deireadh a’ chiad <eng>strophe<gai> is deireadh an rainn uile ri chèile.

[TD 124]

Rinn Caimbeul oidheirp mhòr eile air an t-seann-shaoghal a chur air ar beulaibh, agus amm am “Sud Far an Robh a’ Bhanais” tha corr is 300 sreath de rannachd aige anns am bheil iomadh pearsa air ainmeachadh, maille ri iomadh àite is cleachdadh. Ma fhuair sinn sealladh a-steach don taigh an “Eachdraidh an Fhuarain”, anns an dàn seo tha tuairisgeul mion-chùiseach againn air na chìte an taigh na bainnse, mar eisimpleir:

Braisdeal smùideach teine deasaich,
slabhraidh, prais is bùlais;
Deathach dhùmhail dhubh nan dall-shùil,
ceann sgrath chabar sùithe,
Stall is leabaidh dhùinte,
le cùrtair is pam.

Tha an stall is cùrtair na leapa an seo againn a-rithisd; agus tha a liuthad nì is neach eile air aithris dhuinn an cainnt eirmsich agus am bàrdachd fhileanta, fhurasda. ’Se a’ mheadrachd gnè mheadrachd strophaich, le feadhainn de na rainn gu math dlùth-oibrichte a thaobh chomhardaidhean, agus freagraidh i sèist air am bheil na h-uile eòlach.

Mar a tha a’ bhanais seo a’ ceangal am Bolla Corc ris a’ Bhonnach Bois, mar sin anns na naodh rainn deug ar fhichead den òran seo tha Caimbeul gu dìcheallach a’ teumadh saoghal an latha-’n-diugh ris an t-saoghal a dh’fhalbh; agus aig deireadh an dàin seo saoilidh mi gum bheil e gabhail a chead deireannach den ìomhaigh a chruthaich e ’na bhàrdachd:

Faire shaoghail, sgaoil an còmhlan,
comann còir na ciata,
Caochladh obann thàinig oirnn’
fo chòmhail ruith nam bliadhnaibh;
Dh’fhalbh na daoine faoilt ’s an dòigh
’s cha bheò ach ràdh na sgeulachd,
Na làithean fad o chian,
soraidh chianail ’nan dàil.

Aig deireadh leabhar bàrdachd Aonghais Chaimbeil tha e toirt dhuinn dàn anns am bheil e fhathast a’ ceangal dà shaoghal ri chèile; agus ’siad na saoghail seo an cinne-daonna is an t-sìorraidheachd. ’Se dàn goirid a tha an “Ciod E?”, anns nach eil ach ceithir rainn de dhà shreath dheug am fear. ’Se cuspair an dàin, beachd a’ bhàird — dh’fhaodadh a bheachd deireannach: gu cinnteach beachd abaich, coimhlionta — air cor an t-saoghail is air staid a’ chinne-dhaonna. Tha Caimbeul an seo an dèidh dhol fada seachad air crìochan Nis, no air Leòdhas, gu “imchèin na bi-bhuantachd” (rann 2, sreath 3). Gun teagamh tha tàladh ann am bàrdachd den t-seòrsa seo, a tha dualach air toirt air an neach as righne aigne chlaonadh gu rannghall no gu smuaintean a tha coltach ri clòimh-chotain, agus tha fhios gun do thachair sinn uile air gu leòr dhith seo; ach chan ann idir mar seo a tha “Ciod E?”: oir ’se th’againn anns an dàn seo ach smuain inbheach aig duine tùrail fad-lèirsinneach thar a’ chumantais, is e a’ toirt

[TD 125]

dhuinn tuairisgeul a tha ’na gheàrr-chùnntas is ’na threas-tarraing den mheòmhrachadh a rinneadh leis fad nam bliadhnaichean.

Anns a’ chiad rann den dàn tha Caimbeul a-rithisd a’ beachdachadh air maise na cruitheachd nàdurra, gu h-àraid mar a chìthear i aig àm laighe na grèine agus teachd na h-oidhche:

Nuair shluigeas beul a’ chiaraidh a’ ghrian lasrach
’S a dhruideas duibhre na h-oidhch’ ma bathais, (1, 1–2).

’Sann a tha a’ mhaise seo as motha a’ gàbhail còmhnaidh, a’ tighinn gu bith, anns na rionnagan a th’air an iarmailt:

Neamhnaidean a rìgh-choran ’s e fallain,
Uinneagan na neimh ’se leus ri fadadh
Reultan tha so-mhaireann ri fad tìmeil, (1, 9–10). (An leugh sinn “co-mhaireann” an seo an aite “so-mhaireann”?)

Tha an dàrna rann a’ cur an cèill aineolas a’ chinne-dhaonna ri aghaidh foillseachadh na cruitheachd:

. . . bi-bhuantachd air nach ruig sinn.
A thòimhsean a chrioslachadh na chrìochadh. (2, 3–4)

ach seachad air sin tha e toirt sanas — chan eil ann fhathast ach sanas — nach e a-mhàin gum bheil a’ chruitheachd doirbh a thuigsinn, ach nach gabhadh i tuigsinn leis an inntinn reusanta:

Airde, fad is leudachd tha do-thuigsinn,
Suim na tha do-rannsaicht’ an an-fhios dhuinn, (2, 8–9).

Tha sinne nar daonnachd a-rèisd coltach ris na rionnagan, ar fiosrachadh is ar faireachdainn ’nam puingean solais air an cuartachadh leis an dorchadas as e an t-aineolas; ach fada bho bhith “co-mhaireann ri fad tìmeil”, ’se th’anns na reultan seo ach:

. . . ar beatha dhiomain, mionaid iasaid,
Iteal luath ar bith . . . (2, 10–11),

Agus rud nas duainidh fhathast, an àite reultan nan speur as iad:

Leugan a dubh-bhrat ’na lainnir fìor-ghlan (1, 12);

chan eil nar solas-ne ach:

Falamhachd is dìth ar strìthean dìomhain, (2, 12).

Anns an treas rann tha ceist ga cur, ceist a tha ag èirigh às an neo-shoilleireachd a tha an dèidh inntinn a’ bhàird a bhuaireadh an àite i bhith socraichte air cinnteachd a’ chreideimh anns an d’àraicheadh e:

Teagamh ag agairt air mo dhearbh-bheachd,
Creideamh m’oilean ann a slochd ana-ceisd, (3, 5-6).

Ach chan eil sgapadh dorchadais ann don neo-shoilleireachd seo, oir tha Caimbeul a’ dèanamh co-dhùnadh daingeann gum bheil doimhneachd bith do-ruigheachd don reusan:

Tòimhseachain nach ruig ach iomaill tràigh dhomh,
Farsaingeachd thar fàire ruigheachd eanachainn. (3, 11-12).

Chan eil tàrsainn às ar n-aineolas ann, agus anns a’ cheathramh rann tha

[TD 126]

am bàrd ag agairt gur e nàdur is gnè a’ chinne-dhaonna — an smuain am faireachdainn — a bhith sìor-mhilleadh a’ mhaith:

Socraich aidnheil, strì is barail dhaoine,
Eud is roinnean, an-iùl ’s aire an smaointean,
Beud an ceannais, raige an easaonachd,
Sal a sannt gu maoin ’s an claoin gu aimhreit, (4, 1-4),

agus a bhith socraichte air slighe a dh’fheumas a threòrachadh gu dò-bheart:

Dian ri beartadh grabhalachd na daorsa, (4, 11). (Leughaidh sinn “grabhalachd” an seo, le “a” goirid, is e a’ dèanamh comhardadh ri “beachdan: beartadh”. Cf. “grathail”.)

Mar sin tha Caimbeul a’ ruigsinn co-dhùnadh a tha an ìre mhath co-ionnan ri prìomh-stèidhean a’ chreideimh ris an do chùlaich e — gum bheil an cinne-daonna leagte gu staid a tha “fo thruaillidheachd a nàduir gu h-iomlan”, mar a tha Leabhar nan Ceist ag ràdh — ach gu soilleir chan eil àite ann do thaghadh no do shaoradh ’na fheallsanachd. ’Se sealladh air an t-saoghal a tha seo a tha ann an làn chomh-fhaireachdainn ri neo-dhiadhachd agus ri eu-dòchas ar n-aimsir.

A’ tionndadh gu meadrachd an dàin — no nas mionaidiche, chon a’ chomh-fhillidh is an amhlaidh a tha eadar meadrachd is cuspair, tha e soilleir gun tug Caimbeul na pàtranan a chunnaic sinn shuas gu lan ìre anns an dàn seo. A-rithisd tha dà shreath dheug anns gach rann, air an roinn ann an trì earrannan anns an aon dòigh ’s a bh’aige an “Sgìre mo Ghràidh”; ach an “Ciod E?” ’se dà <eng>strophe<gai>, den aon seòrsa dhlùth-oibrichte ’s a tha aige an “Deargadan Phòland”, a tha e ceangal ri chèile anns a’ chiad ochd sreath de gach rann. Mar a chunnaic sinn an “Sgìre mo Ghràidh”, tuigidh sinn mar a tha an sreath mu dheireadh den chiad <eng>strophe<gai>, a-rèir riaghailtean na meadrachd, gar treòrachadh chon an dàrna tè; agus leis an aon chomhardadh-deiridh a bhith anns an ochdamh is anns an naodhamh sreath tha sinn gar toirt a-rithisd a-rèir riaghailtean na meadrachd, an dà chuid air ar n-ais gu toiseach an rainn, agus aig an aon àm a-steach do na ceithir sreathan de mheadrachd amhrain, agus gu deireadh an rainn. Tha an dòigh ghluasaid seo, is i a’ tachairt eadar roinnean den mheadrachd anns an dàn, a’ toirt gu ar cuimhne an seòrsa gluasad a chì sinn ann am miotas, far am bheil i tachairt eadar roinnean den sgeulachd. Ann an sgeulachd mhiotasaich thathar a’ dèanamh oidheirp air dà rud a tha aghaidhichte ’nan gnè a thoirt còmhla is a rèiteachadh; agus anns an dàn seo tha Caimbeul, saoilidh mi, a’ feuchainn ris an aon oidheirp a dhèanamh: rèiteachadh eadar maise nàduir agus truaillidheachd a’ chinne-dhaonna; agus an amladh ri seo, oidheirp air an t-sìorraidheachd is an duine ’na mheanbhachd a thoirt còmhla.

Tha Dòmhnall Iain Mac Dhòmhnaill air innse dhuinn, ’na lèir-mheas air Moll is Cruithneachd (Gairm, àir. 80 ttd. 374-7) gum bheil bàrdachd Chaimbeil eadar-dhealaichte bhon mhòr-chuid de bhàrdachd à Leòdhas. Tha e ag ràdh: “Cha chanainn gu bheil Aonghas còir uile gu lèir fo bhuaidh nan seann bhàrd agus an t-seann nòs bàrdachd, ach aig an aon àm cha

[TD 127]

mhotha tha e fo bhuaidh an nòs ùir. Tha sgrìobhaidhean Aonghais suidhichte mar gum bitheadh eadar an dà nòs, ach neo-ar-thaingeil bho aonan seach aonan”. Tha seo a’ dèanamh soilleir dhuinn cuideachd mar a tha Caimbeul, is e ’na sheasamh casan gobhlach eadar an dà shaoghal bhàrdachd seo, an seann nòs is an nòs ùr, a’ dèanamh rèite eatorra sin cuideachd leis a’ chaochla gnè mheadrachd a dheilbh e; agus am pàirt ’sann bhon aonachadh sin tha an rèite eile, ’na chuspair, a’ tighinn.

Mar sin, faodaidh sinn cuideachd anns an dàn mhìorbhaileach seo dlùth-ionannachd a shealltainn eadar a chuspair agus roinnean a mheadrachd: oir tha brìgh is ciall an dàin a’ gluasad troimh na rainn anns an aon dòigh ’s a tha earrannan na meadrachd a’ gluasad an taobh a-staigh gach rainn. Anns a’ chiad rann tha a’ chiad chùnntas againn, is e air maise na cruitheachd aig àm laighe na grèine is lasadh nan reultan; bitheamaid ag agairt gum bheil seo co-ionann ris a’ chiad <eng>strophe<gai> a tha anns gach rann. Anns an dàrna rann gheibh sinn an dàrna cùnntas: aineolas a’ chinne-dhaonna agus dìomhanas a strìthean; cuireamaid seo co-ionann ris an dàrna <eng>strophe<gai> a tha anns gach rann. Anns an treas rann, far am bheil a’ cheist ga cur, tha sinn an toiseach air ais aig “Ard-fhlath, Ulaidh uile-làthaireachd na ceannabhrat” (3, 3–4), is e a’ toirt gu ar cuimhne anns a’ chiad rann “flaitheas cruinne . . . Seudan glòir a h-aisridh” (1, srr. 4 is 6). Dh’fhaodadh sinn a-rèisd na sreathan sin anns an treas rann a chur an ionannachd ris a’ cheangal, ris a’ chomh-thàthadh a tha na comhardaidhean a’ dèanamh eadar an ochdamh is an naodhamh de gach rann. Anns an dàrna leth den treas rann tha sinn a’ gluasad gu beachdan is inntinn dhaoine, agus tha an ceathramh rann a’ tòiseachadh anns an aon dòigh. Ach aig a’ chòigeamh sreath tha e air tionndadh gu staid a tha faisg air an tè sin a chunnaic sinn anns an dàrna rann, àite an duine anns an t-sìorraidheachd: “Dian ’na ruith gu aois is aog an tàimh. Air smùirnean stùr de Shaoghal an co-shamhl” (4, 5–6). Agus mar a tha a’ mheadrachd mu dheireadh a’ ruith air ais is air adhart eadar comhardaidhean-deiridh na meadrachd amhrain, anns an aon rathad tha ciall an rainn a-nis ag imeachd a-null ’s a-nall, mar gum biodh i sàs ann an ribe a dheilbheadh bho riaghailtean a loidig fhèin, is i a’ tilleadh anns an ochdamh sreath chon a’ chinne-dhaonna a “tha ’g iathadh na ro-aibheil air gach taobh dhinn”. Dè as fhìor-chiall don fhacal seo? An e an aibheis a tha sinn ag iathadh, gun ach “neart ar saobh-ghlòir” is “ar beachdan faoin” gar cumail air seòl? Ach dh’fheumadh a’ mheadrachd facal an seo a dhèanadh comhardadh air da-fhoghair srònach, ri “cheann: co-shamhl’: cheannsail”, etc. Feumaidh e bhith gur e ar “ro-aimheal” am bearradh a dh’fheumas sinn a dhol tarsainn air, an t-aimhleas sin a dh’fhairicheadh duine ionraic mar Aonghas Caimbeul cho mòr, a chunnaic an uimhir anns a’ chogadh, agus nach do sheachain a’ phian a lean sin riamh le sgleò a leigeil air a lèirsinn. Agus ma tha an dà chèill sin aig an fhacal anns an àite seo, tha sinn a-rèisd aon uair eile air ar cur air imrich troimh’n cheart chiallachadh dà-fhillte sin, bho neo-chrìochnachd na h-aibheis gu staid aimhleasach,

[TD 128]

chlaoidhte a’ chinne-dhaonna. Mar sin ann a bhith a’ siubhal troimh na saoghail a dheilbh Aonghas Caimbeul dhuinn anns an dàn seo — agus, ann an dòigh, ’na bhàrdachd uile — thòisich sinn le bhith beachdachadh air sìorraidheachd a tha maiseach, ach neo-phàirteil a thaobh moraltachd ’na maise; agus chrìochnaich sinn a’ dlùth-choimhead ar daonnachd fhèin, agus sinn ga faighinn grànda, ana-cneasda; oir a thaobh ar moraltachd-ne, tha an sreath mu dheireadh ag innseadh dhuinn nach eil againn ach “fiamh is fuath tha caochladh gaoil gu gamhlas”.

[Sanasan]

[TD 129]

AM PROFEASAIR
le Iain Mac a’ Ghobhainn

Bidh mi coimhead am profeasair a h-uile latha. Uaireannan bidh e anns an leabharlann, uaireannan eile bidh e ann am bùth nam pàipear. Tha còta fada air, a bhios a’ slìobadh an rathaid. Tha feusag air, is speuclairean. Uaireannan bidh e feadalaich, uaireannan eile a’ bruidhinn ris fhèin. Cha d’fhuair mi mach a riamh a bheil e pòsda.

Theab mi bruidhinn ris uair neo dhà ach bha eagal orm. Bha eagal orm nach cluinneadh e mi neo nach freagradh e. Saoilidh mi nach ann anns an aon shaoghal rium fhèin a tha e. Chan eil càil a dh’fhios ’am dè ’n cuspair a bha e sgrùdadh anns na làithean a bha e teagasg. An e Beurla, an e Frangais, an e Feallsanachd, an e Eachdraidh? A bheil fhios aige fhèin? ’S cinnteach gu bheil.

Tha e ’n còmhnaidh ’na aonar. Cha fhaca mi riamh duine neo boireannach còmhla ris. Neo leanabh. Chan eil fhios ’am càit a bheil e fuireach. An ann ann an taigh mòr neo ann an luidgeans? Ciamar a bhios e caitheamh a thìde? am bi e leughadh gun sgur? Neo am bi e gabhail chuairt? Cha shaoilinn gum biodh e sealltainn mòran ris an TV. ’S math dh’fhaodte nach eil fhios aige gu bheil TV ann.

Aon turas chunna mi e ’na sheasamh airson ùine mhòir aig a’ phost-oifis ’s litrichean ’na làimh. Bha e dol gan cur don bhucas ach dh’atharraich e inntinn ’s cha do rinn e sin a dh’aindeoin cùis. Turas eile chunna mi e a’ ceangal a bhrògan ann am meadhon an rathaid ’s na càraichean a’ sèideadh ris. Agus turas eile chunna mi e gnogadh aig doras agus a’ tionndadh air falbh an dèidh dha sin a dhèanamh.

Chan eil mi airson faighneachd do dhuine càil mu dheidhinn. Chan eil mi airson eachdraidh a sgrùdadh. Chan eil fhios ’am dè as coireach ri sin ach tha mi airson gum bi e ’na cheist dhomh. Diamhaireachd a’ falbh air an rathad mhòr.

An e ceann-teagaisg a th’ann dhomh? A bheil e ’g ràdh rium, Dè tha thu dol a dhèanamh le do bheatha? A bheil e ’g ràdh, Chan eil m’inntinn a’ laighe ort idir. Bidh e uaireannan le duilleag mhòr stampaichean ’na làimh agus turas eile chunna mi e le baga oraindsearan. Dè bha e dèanamh le na h-oraindsearan?

Turas eile shaoil mi gu faca mi sgrìobhadh tarsainn a chòta mar gum b’e

[TD 130]

leabhar a bh’ann. Ach tha mi cinnteach nach robh sin ceart. Chan eil rian gu robh e ceart. Tha e glè mhòr is làidir, coltach ri soitheach a tha air a siùil a chall ach tha fhathast a’ stiùireadh seòrsa de chùrsa. Seòrsa de Khaiora Eachdraidh? Air latha earraich bidh mi smaoineachadh, Co ris a bha e coltach nuair a bha e òg? An robh a spiorad a’ leum nuair a chunnaic e nighean a’ dol seachad air an t-sràid.

Bidh mi smaoineachadh aig amannan gur ann a tha e coltach ri strainnsear, seòrsa de <eng>alien<gai>, à planaid dorch eile. Is nach eil e tuigsinn an saoghal anns a bheil e gluasad, le chuid olc is mhath. Thainig smaoin thugam turas gun deidheadh e dìreach troimh bhus ’s gun tigeadh e mach air an taobh eile, ’s leabhar fhathast ’na làimh a bha e leughadh. Latha eile chunna mi e ’na shuidhe air an t-sràid a’ sgrùdadh aon de bhrògan. An e leanabh a th’ann neo duine? Aon latha stad e is sheall e rium dìreach anns an aodann agus shaoil mi nach fhaca mi riamh sùil cho geur. Ach thionndaidh e air falbh dìreach mar gum b’e clach a bh’annam.

An do chuir seo cais orm? Leis an fhìrinn innse cha do chuir. Turas eile chunna mi e còmhdaichte anns an t-sneachd gun càil ri fhaicinn ach an dà shùil bhiorach — dìreach mar bhodach-sneachda.

Chan eil annad ach leabhraichean, arsa mise rium fhìn. Chan eil annad ach sreathan à leabhraichean. Tha thu dìreach coltach ri leabhar mòr dorch, coltach mi sgòth, a tha a’ falbh air feadh an t-saoghail. Ach chan eil sin ceart nas motha oir tha mi faireachdainn toileachas a’ tighinn bhuaithe cuideachd. Seadh, toileachas. Mar gum faiceadh tu craobh àrsaidh a’ cur oirre duilleagan ùra. Bu chaomh leam fhaicinn ann am pàirc dìreach air beulaibh an oilthigh ’s an gleoca mòr os a chionn. ’S an clag a’ bualadh.

Tha mi smaoineachadh aon oidhche gu lean mi e seachad air an taigh-dhealbh, air na <eng>cafes<gai>, air na bùitean — gu lean mi e airson faighinn a-mach càite a bheil e fuireachd. Ach aig a cheart àm tha mi smaoineachadh nach ruig mi taigh a chaoidh, nach eil e fuireachd ann an taigh idir. ’S math dh’fhaodte gur ann ann an dìg a tha e caitheamh na h-oidhcheannan, le pàipearan is leabhraichean mun cuairt air ’s flùrannan a’ bruthadh troimh a chòta. ’S na rionnagan a’ deàrrsadh ’na shùilean. Oir thàinig e mach air taobh thall an t-saoghail againn-ne, ’s chan eil an còrr gnothach aige ris. ’S a dh’aindeoin sin chan eil tùrsach. Chan eil gu dearbh. Oir bidh mi ga fhaicinn uaireannan a’ gàireachdainn leis fhèin ’s a’ dèanamh danns beag air an t-sràid, am meadhon na cloich. Danns beag toilichte, mar gum faiceadh tu gath grèine air uinneag neo crith duilleig air craoibh. Earrach. Earrach an dèidh sneachda.

Tha e cur eagal orm gun tig latha nach bidh e ann idir. Chan eil fhios ’am dè thachras an uair sin. Cha bhiodh a thoileachas ri fhaicinn, oir ’se seo ’s math-dh’fhaodte adhbhar a bheatha. ’S cha bhi daoine follais ach daoine nàdurrach le clann is pramaichean is bascaidean. Ann an dòigh tha feum aig an t-saoghal air a leithid. Fear a chaidh a-null gu taobh eile an t-saoghail. An àite leac an e leabhar a bu chòir dhaibh a thogail air a chnàmhan ann an

[TD 131]

cladh brèagha le amhrain nan eun ann.

Seall às do dhèidh fhèin, theab mi cantainn ris an dè, oir bha e coimhead truagh is meanbh. Tha croit a’ tighinn air. Tha a làmhan a tha giùlan na litrichean air chrith. Bidh iad a’ tuiteam air an talamh. Aon latha thuit iad gu dearbh air an talamh agus thog mi dha iad. Shaoil mi gu robh e dol a bhruidhinn . . .agus bhruidhinn e ceart gu leòr ach cha robh mi tuigsinn na facail. Cha b’e cànan a chuala mi riamh a bh’ann. Cha b’e gu dearbh. ’S math-dh’fhaodte gur e cànan a dhealbh e fhèin a bh’ann.

Agus thàinig an smaoin thugam, bha am fear seo anns na càmpaichean. ’Se lùdhach a th’ann. Neo ’se Gearmailteach a th’ann. Ach thubhairt mi rium fhìn, Isd amadain, carson a bhiodh e anns na càmpaichean? Chan eil fhios ’am carson a thàinig an smaoin thugam. Ach bha e toirt taing dhomh anns a’ chànan àraid ud co-dhiù, dh’aithnich mi sin.

’S bha aon duilleag uaine ri faicinn am broinn a chòta. Bha gu dearbha. ’Se ’n fhìrinn a th’agam. Aon duilleag uaine, bhòidheach, ùr. A’ fàs às an fheòil aosd ud. A’ fàs a-mach às a chòta. Agus air aodann bha faileas uaine na duilleig. ’S rinn e danns beag agus dh’fhàg e mi.

[Sanas]

[TD 134]

TURAS GU HIORT ANN AN 1970
le Marsaili NicFhionghuin


(Pàirt II)

A bharrachd air na h-eòin chan fhaighear ach dà sheòrsa ainmhidhe air an eilean. Tha caoraich Hiortach agus caoraich Shòdhaigh ann. Tha dath donn no dubh-dhonn orra, agus tha iad caol, clis, caran coltach ri gobhar. Chitheadh tu iad air feadh an eilein ag ionaltradh leis na h-uain a bhitheas a’ mireadh is a’ leumnaich mar uain àite sam bith eile.

’Se an luch Hiortach am beathach eile a gheibhear ann. Tha i nas motha na luch na tìre-mhòir agus aon nì a fhuair mi fhìn a-mach ma deidhinn, tha i anabarrach dèidheil air teòclait oir bhitheadh i ga goid às mo rucsac gach oidhche! Ach gu dearbha ’sann le mo làn aontachd is bheannachd a bha i aice.

Tha cuimhne agam gu h-àraidh air an latha a chuir sinn romhainn Conachair a dhìreadh. B’fheudar dhuinn feitheamh gus am biodh teas a’ mheadhon latha seachad agus bha dà uair a thìde de shaorsa againn gu dèanamh mar a thogradh sinn. Chaidh mi air m’aonar sìos gu bun na h-aibhne aig ceann thall a’ bhaile is shuidh mi ri taobh glumaige. Bha fàman beag gaoithe a’ tighinn thugainn on chladach, chluinninn an trìlleachan a’ feadaireachd gun sgur, òran binn na curracaig is na cuthaige fhèin fada air falbh. Bha na sòbhrachan a’ fàs mun cuairt fo làn bhlàth ann am pailteas, is chuir iad ’nam chuimhne mar a bhitheamaid nar cloinn gam buain ann an coilltean Chataibh. An sùil m’inntinn-sa bha mi a’ faicinn na cloinne Hiortach anns na làithean a dh’fhalbh, is iad a’ ruith ’s a’ leum casruisgte air an fheur agus a’ cluiche ’s ag gàireachdaich am-measg a chèile.

An ceann greise choisich mi suas gu ceann a’ bhaile, chaidh mi a-steach do aon de na seann taighean is shuidh mi air bonn na h-uinneig. Thug mi sùil mun cuairt is air leac an teine is i cho lom, falamh, agus thuirt mi rium fhìn, “Bha latha eile ann.” ’Nam inntinn-sa bha mi a’ dèanamh deilbh gu math eadar-dhealaichte. Chluinninn srannadh na cuibhle-snìomha, glagadaich na beairt, guth màthar a’ dèanamh tàlaidh, agus aig deireadh an latha guth fear an taighe a’ gabhail nan leabhraichean a-rèir cleachdaidh an àite. Feumar aideachadh gu robh obair throm, dheuchainneach aca is

[TD 135]

cha b’ann ach le mòran saothrach a bhitheadh iad a’ tighinn beò. Ach bha iad cleachdte ri cruadal is a dh’aindeoin a h-uile easbhaidh bhitheadh làithean sona aca is iomadh nì a bheireadh toil-inntinn dhaibh rè amannan teanna.

Chaidh mi an uair sin chun a’ chladha aig cùl nan taighean. Tha balla cloiche àrd daingeann ga chuartachadh is ’se obair ealdhaine a th’ann. A-staigh, far an robh am feur is na seileastairean a’ fàs tiugh, chithinn clachan neo-sgeadaichte an siud ’s an seo, seann leacan air an robh gràbhaladh seargte, agus tha ceudan eile falaichte fo thìm ann. Smaoinich mi air na naoidheanan ’nan ceudan a fhuair bàs air sgàth ‘tinneis nan ochd làithean’, an galar uabhasach a rinn uimhir de chall ’nam measg mun d’fhuair iad smachd air.

Chuala mi fead is guth ag èigheachd orm. An ceann eile na sràide bha a’ bhuidheann air feitheamh rium. ’Sann gu math diombach a bha iad a chionn is gun deachaidh an cumail air ais. Ach bha mise coma. ’Se fiosrachadh air leth tlachdmhor a bh’ann a bhith ag aisling ann an Hiort air latha brèagha, sèimh samhraidh. Is rud glè annasach neo-àbhaisteach a thachair. Nuair a thug mi sùil air m’uaireadair chaidh stad a chur air dà uair a thìde air ais gun sgeul air adhbhar air a shon.

As dèidh dhuinn am baile fhàgail choisich sinn suas chun na glaice eadar Oiseabhal is Conachair ris an canar ‘An Lag bhon Tuath’. Anns a’ ghlaic seo chitheadh tu seann fhaingean far am biodh na Hiortaich a’ trusadh is a’ spìonadh nan caorach. Cha b’ann gan rùsgadh le deamhais idir a bhitheadh iad ach a’ spìonadh na clòimhe uachdaraich le sgeanan-pòcaid airson an còmhdach ìochdarach fhàgail orra mar dhìon rè na droch thìde. Bu mhòr an othail an latha ud — latha na fainge — na fir ag èigheach, na coin a’ comhartaich is na caoraich a’ mèilich. ’Sann air a’ chliathaich an ear a dhìrich sinn gu mullach Conachair. Bha ar n-anail nar n-uchd nuair a sheas sinn air mullach na beinne. Abair sealladh a-nise — mu cheithir mìle gu ’n ear-thuath chitheamaid Eilean Bhoirearaigh, air a thaobh an iar Stac an Armainn, an stac as àirde ann am Breatann — dà cheud troigh nas àirde na Bodach Hòdhaigh an Arcaibh — air a thaobh an iar-dheas Stac Lì.

Tha talamh torach fàsmhor air leathad Bhoirearaigh is bhiodh na Hiortaich a’ cumail chaorach duibh-cheannach ann. Chan eil cladach idir air is mar sin dh’fheumadh iad leum air tìr nuair a bhiodh am bàta air bàrr tuinne is fantainn ann airson latha no dhà no fad seachdain gus am biodh an obair seachad. An dràsda ’s a-rithist bhithinn ag èaladh air mo bhroinn gu bàrr a’ bhearraidh a tha ’na thuiteam dìreach faisg air mìle ’s a ceithir ceud troigh a dh’àirde o thaobh na mara — am bearradh as àirde ann am Breatann. Bhithinn a’ caogadh sìos is dh’fhairichinn seòrsa de uabhas is de chrith a’ tighinn orm — sealladh gun teagamh nach urrainn dhomh iomradh ceart a dhèanamh air. Dh’fheumadh tu fhaicinn dìreach le do shùilean fhèin.

Tha e doirbh dhuinn a thuigsinn no a chreidsinn ciamar a bhiodh

[TD 136]

[Dealbh]
An cladh air cùl nan taighean.

eunadairean an eilein a’ dol sìos a leithid seo a dh’àite agus a’ streap gu mullach Stac Lì is Stac an Armainn, eadhon anns an dorchadas, air tòir nan eun-mara is an uighean. Bidh na h-euchdan mòra a rinn iad air na creagan, an teòmachd is am fearalachd, gar fàgail làn de dh’iongnadh. Tha an sgil sin a-nise air chall is sinne nas bochda dheth sin.

Dh’fhan sinn greis mhath a’ coimhead air na h-eòin ag itealaich gu faramach am-measg nan creag. Chithear fhathast pìosan de phlèan ‘<eng>Bearfighter<gai>’ a bhuail a’ bheinn aig àm an dara cogaidh air an sgapadh anns na sgoran eadar Conachair is Bradastac. Chaill an dithis chriutha am beatha. Chitheadh tu sa’ Ghleann Mhòr pìosan bàta-itealaich <eng>Sunderland<gai> a bhuail air mullach a’ Bhlaid; chaill deichnear am beatha anns an tubhaist sin. Chaidh fear eile, bomair <eng>Wellington<gai>, a sgrios air Eilean Shòdhaigh le sianar air bòrd. An-diugh, taing do rannsachadh le buill Chomann Hiort, tha plac umha anns an eaglais mar chuimhneachan air na h-ochd-daoine deug sin — an cuimhneachan-cogaidh as iomallaiche ann am Breatann, tha mi cinnteach.

Theirinn sinn air a’ chliathaich an iar agus dh’fheuch fear de na balaich cleas airson faighinn sìos na b’fhasa. Shuidh e air a thòin is leig e leis fhèin sleamhnachadh aig deagh astar thar an sgrìodain — seòl math ceart gu leòr ach chuir e crìoch air a bhriogais oir bha an tòn air a sracadh aisde gu tur!

[TD 137]

Chuir sinn seachad an latha a bu theotha — latha dheth againn — sa’ Ghleann Mhòr air taobh an iar-thuath an eilein. Tha bàgh ann ris an canar Bàgh a’ Ghlinne ach chan eil eadar acarsaid mhath idir ann is e cho fosgailte. Dhìrich sinn troimhn chadha eadar Mullach Sgar is am Mullach Geal don ghleann fhada thorach sin. ’Se ceàrn bhrèagha aonarach dha-rìribh a th’ann, àite ionaltradh a’ chruidh far am biodh na boireannaich a’ tighinn dà uair san latha gam bleoghan. Tha abhainn ann cuideachd ris an canar Abhainn a’ Ghlinne Mhòir ged nach eil ann ach sruth. Stad sinn aig eas beag airson grèim bidh a ghabhail, bad cho tàlaidheach ’s a chunnaic mi riamh. Bha lusan ‘<eng>rose-root<gai>’ le flùraichean beaga buidhe a’ fàs ri a thaobh. A-muigh air a’ bhàgh bha gathan na grèine a’ dèalradh air na h-uisgeachan is bha an Cuan Siar farsaing, rèidh mar sgàthan a’ sìneadh gu fàire gun nì a’ briseadh an t-seallaidh.

Anns a’ mhuir faisg air a’ chladach nochd ceann dubh ròin is e a’ coimhead suas gu feòrachail far an robh sinn, mar gum biodh e ag ràdh ris fhèin ‘Cò iadsan? Co às air thalamh a thàinig iad?’ Rinn fear nar buidhinn seòrsa de bhìgeil agus sa’ bhad nochd mu fhichead dhiubh, an cinn dhubha a’ bogadaich suas is sìos. Cho luath ’s a nochd iad. chaidh iad à fianais a-rithist fon uisge. Nuair a choisich sinn dhan tunail aig Gob na h-Airde — ’se sin toll mòr ann an creig ceithir fichead troigh a dh’àirde — chunnaic sinn ròn mòr glas ’na shuain chadal air creig, a’ faighinn sgàile bho theas na grèine, is dh’fhan e gun charachadh is sinn uile nar seasamh ri a thaobh. As dèidh beagan putaidh chlisg e is chaidh e air a phliutan a’ plapail chun na mara.

[Dealbh]
Dà uan Hiortach.

[TD 138]

’Sann sa’ Ghleann Mhòr a gheibhear làrach ‘taigh na bana-ghaisgich’. Cian air cian air ais, a-rèir seannsgeula, bhiodh am boireannach cumhachdach treun sin a’ dol a-mach a shealg eadar Hiort is Na Hearadh nuair a bha an dà eilean fhathast ceangailte ri chèile! Tha lorg fhathast cuideachd air seilbh na sean-aimsir a bhith a’ toirt ùidh mhòir do luchd-seanchais.

Tha tobar sa’ ghleann ris an canar ‘Tobar nam Buidhe’ is bithidh mi a’ cuimhneachadh gu sìorraidh an deoch a fhuair mi aisde. Mar a thubhairt mi cheana, ’se latha teth a bh’ann. Bha mi loisgte le teas na grèine is bha tart mòr gam lèireadh. Bha sinn a’ gabhail dibhe fear mu seach is ’sann à glaic na làimh a thug an fheadhainn eile balgam dheth. Ach laigh mise ’nam shìneadh gu talamh ri a taobh is le sùilean dùinte shrùb mi fada is domhainn agus bhàth mi mo phathadh. ’Sann dìreach fìorghlan, faisg air milis, a bha am blas, saor, gun phrìs. Tha e air aithris gu robh fìoruisg na tobrach seo ìocshlainteach airson iomadh seòrsa tinneis — cuirp is inntinne. Chan urrainn dhomh fianais a thoirt a thaobh sin, ach canaidh mi seo le fìrinn — cha b’e sin a’ chiad uair no gu dearbha an uair mu dheireadh a dh’òl mi à sruth nam beann, ach bha ùrachadh is sàsachadh coimhlionta san deoch à Tobar nam Buidhe nach d’fhuair mi à tè sam bith eile, agus ghabh mi air mo rathad gu sùrdail.

Chaidh sinn an uair sin a-mach don Chambair, còmhnard fada feurach air an taobh an iar far an tug sinn greis mhath a’ coimhead a-null air Eilean Shòdhaigh is na stacan anns a’ chaolas, an Stac Biorach, an Stac Dona is Stac Shòdhaigh. ’Se Sòdhaigh an t-eilean as fhaisg air Hiort fhèin ann am meud — tha mu mhìle a dh’fhaid air an strìoch-mheadhoin aige. Tha na caoraich a gheibhear ann nas fhiadhaiche na na caoraich ann a Hiort fhèin. ’Sann leis an uachdaran o shean, ceann-cinnidh Clann MhicLeòid, a bha iad o thùs, is air an adhbhar sin cha bhiodh gnothach sam bith aig na Hiortaich orra. Bhiodh iad gam fàgail a’ ruith air an allaban.

Chitheamaid cuideachd bearraidhean mòra Mullach Bì, còrr is mìle a throighean a dh’àirde is na h-eòin ’nan greighean mòra mun cuairt. Gu deas air Mullach Bì chitheadh tu ‘Clach an Fhir-ghaoil’ ’na seasamh a-mach dìreach o na creagan ochd ceud troigh os cionn na mara. Bhiodh na fir-suirghe, tha e air aithris, gan co-chothromachadh fhèin aon-chasach is a’ lùbadh air a muin mar dhearbhadh gu robh comas gu leòr aca an lòin a chosnadh is uime sin a bhith pòsda. Tha tè eile am-measg creagan Ruaidheabhail ris an canar ‘Clach na Maighdinn’ is i air cumadh àrd-dorais, far am biodh na fir-suirghe a’ dèanamh lùtha-chleas airson an aon adhbhair. Nach sona fleasgaich an latha-an-diugh is iad a’ pòsadh gun fheum air deuchainn sam bith! Shìos anns a’ chaolas chitheamaid bonn na fairge a’ bualadh gu làidir air na creagan is na stacan, ged ’sann ciùin is socair a bha a’ mhuir is ged nach robh ach osag bheag gaoithe ann.

An-diugh bidh a’ chuideachd Airm a’ faighinn seirbheisean siubhail gu cunbhalach bhon tìr-mhòir. Aon uair san t-seachdain rè mìosan an

[TD 139]

[Dealbh]
Seo an gunna!

t-samhraidh tha bàta-tràghad a’ tighinn air tìr air a’ ghainmhich mhìn-ghil. Bithidh innealan-obrach is bathar trom air an cur gu tìr gun mhòran Ach bhon t-Samhainn gus am Màrt chan eil tràigh idir ann ach cladach de cjlachan mòra. Bithidh plèan a’ tighinn a-null is a’ leagadh mèileachan, pàipearan-naidheachd is goireasan aotrom bhon adhar air àite còmhnard shuas airMullach Sgar. Bithidh beagan spòrsa aig na saighdearan an latha ud is iad a’ ruith an siud ’s an seo às dèidh nam pacaidean. An latha chaidh sinne suas còmhla riutha, bha an t-àrd-oifigeach, duine òg à Sasainn, bragail is cinnteach às fhèin, a’ tòirt seachad an òrdugh àrd a chinn, “Feuch nach caill sibh am pacaid agamsa is slaopair nan uighean agam innte.” Cha b’urrainn dhomh gun ghàire a dhèanamh is smaoinich mi “Ma bhios inneal mar sin a dhìth ort ann a Hiort, bidh cho math dhut falbh dhachaigh.”

Tha deagh chuimhne agam air an latha a streap sinn suas gu mullach Oiseabhail — b’e sin ar latha mu dheireadh air an eilean. ’Sann air a’ chliathaich an ear a chaidh sinn suas far am faicear fhathast am balla-cloiche air a thogail bho bhonn gu mullach na beinne airson an crodh a chumail air falbh bho thaobh na mara. ’Sann gu math cas a tha an taobh sin is theab mi car-a-mhuiltein a dhèanamh nuair a thuit mo chamara far mo ghualainn is thionndaidh mi ann an cabhaig airson grèim fhaighinn air.

Air a’ mhullach shuidh mi ri taobh creige gar am faighinn ‘sealladh sùil-eòin’ air a’ bhaile. Bha sgòth os cionn a’ Bhioda Mhòir — an sgor as àirde air Eilean an Dùin — is mheòmhraich mi dè seòrsa coltas a bhiodh air a’

[TD 140]

bhàgh nuair a bhitheas dùbhlachd is gailleann chruaidh a’ gheamhraidh ann le gaoth an eara-dheas a’ sèideadh, tonnan a’ Chuain Shiar a’ briseadh air cùl Dùin, is cnapan mòra uisge a’ dòrtadh thar a’ mhullaich ’nam frasan geala — sealladh a b’fhiach fhaicinn. Tha e coltach gun do ràinig astar na gaoithe aig ionad-ràdair air a’ Mhullach Mhòr glè fhaisg air dà cheud mìle san uair beagan bhliadhnaichean air ais! ’Se sin an t-sìde a chuireas na bàtaichean ’nan cabhaig gu fasgadh a’ bhàigh.

Air an t-slighe dhachaigh stad sinn a choimhead air a’ ghunna mhòr aig bràigh a’ chladaich os cionn fearann a’ mhansa, suidhichte air àrd-ùrlar concret is a bharaille fada grànnda a’ cuimseachadh a-mach air a’ bhàgh. Tha sgeul inntinneach uime. ’Se ionad sanas-cogaidh a bh’ann a Hiort aig àm a’ Chogaidh Mhòir is bha cuideachd càbhlach stèidhichte ann. Anns a’ Chèitean naoi ceud deug ’s a h-ochd-deug thàinig <eng>U-boat<gai> Gearmailteach a-steach don bhàgh, thug i rabhadh do na h-eileanaich is chaidh iadsan gu fasgadh ann an clais aig cùl a’ bhaile. Fad uair a thìde loisg i trì fichead cuairt ’s a dhà-dheug de shligean a chum an t-ionad-rèidio ann an taigh a’ bhàillidh a sgrìos. Rinn iad sin is damaist eile a bharrachd. Dh’fhalbh mullach on taigh-thasgaidh aig a’ chladach, bha am mansa is an eaglais is a dhà de na taighean air am milleadh. A thuilleadh air seo bha an dà bhàta a b’fheàrr aig na h-eileanaich air an sgrios gu tur — call mòr sin. Nuair a dh’iarr am bàillidh dìoladh air luchd a’ chàbhlaich-chogaidh fhreagair iad “nach robh gnothach sam bith acasan air a’ chùis,” is cha d’fhuair iad

[Dealbh]
An ceannard againn, Ailean Aitken, air ‘Clach an Fhir-ghaoil’.

[TD 141]

[Dealbh]
Mi fhìn is Bodach nan Eun air ‘Clach na Maighdinn; Mullach Mòr air ar cùlaibh.

sgillin airgid. As dèidh an tachartais sin fhuair na h-eileanaich an gunna sin mar dhìon ach bha an cogadh an uair sin gu bhith seachad. Nuair a thug mi sùil air seann bhallachan an taigh-tasgaidh, bha mi a’ smaoineachadh air a’ mharsantachd is air a’ mhalairt a bhiodh ann a shin nuair a thigeadh am bàillidh don eilean anns na seann làithean a thogail a’ mhàil.

Dh’èirich sinn tràth an ath mhadainn oir bha am bàta (Na h-Eileanan Siar) a’ feitheamh ruinn am meadhon a’ bhàigh is buidheann eile a’ tighinn nar n-àite. ’Sann gu math tùrsach a bha mi a’ mhadainn ud is nuair a bha sinn ag iomradh a-null bhon a’ chidhe bhuail e orm mar clach às an adhar dè bha mi ag ionndrainn. Cha robh duine air tìr a dh’fhàgadh beannachd is soraidh againn no a bheireadh cuireadh blàth dhuinn “Feuch nach bi sibh fada gun tilleadh.” Bha sgleò air mo shùilean nuair a thog sinn an acair is a tharraing sinn a-mach às a’ bhàgh.

Bha a’ mhuir ’na dubh-fhèath, dìreach mar sgàthan — madainn cho brèagha ’s a chunnaic mi riamh, is thubhairt Brus, an sgiobair, gum bitheadh deagh thuras againn. Tha seann sgeulachd ag innse dhuinn gum bitheadh anaman nan seann Hiortach a’ gabhail còmhnaidh anns na h-eòin mhara is gu dearbha bha ealtainn mhòr dhiubh gar leantainn astar math a-mach don chuan. ’S dòcha gun d’fhuair sinn beannachd air a’ cheann thall.

Dh’fhan mi air an deic fad an t-siubhail. Mu mheadhon-latha sheòl sinn troimh Chaol na Hearadh, a’ faighinn seallaidh maith air na h-eileanan Easaigh, Ceileagraigh, Lingaigh, Pabaigh, is Hilleigh. An uair sin chithinn iùilean-tìre air eilean mo bhreith, an t-Eilean Sgitheanach. Troimh na gloinneachan chithinn Rubha Bhatarnais is Ceann Dhun-Bheagain, Ceann

[TD 142]

Ramasaig, oisean uaigneach ann an sgìre Ghleann Dail, is Taigh-solais Rubha an Eist. Beagan mhìosan roimhe, thadhail mi air an fhir-choimhid, Somhairle còir, is las mi an solas còmhla ris. Chithinn an uair sin Bùird MhicLeòid, Healabhal Bheag is Healabhal Mhòr, a dhìrich mi dà thuras is chuir mi clach air a’ chàrn air a mullach. Aig beul Loch Bhracadail chithinn Maighdeanan MhicLeòid, trì stacan àrda, caola, cuilidh nam maighdeannan-mara, tha iad ag ràdh, is an uair sin sealladh as bòidhche buileach — beanntan a’ Chuilthinn.

Ràinig sinn Mallaig mu sheachd uairean feasgar. Bha Hiort a-nise fada air mo chùlaibh is air thoiseach orm saoghal eile. Tha iomadh cuimhne chùbhraidh agam air na saor-làithean sin nach dìochuimhnich mi chaoidh. ’Se Hiort àite sònraichte gun teagamh a bhitheas a’ toirt toileachas-inntinne do mhòran — is math sin.

A’ coimhead air adhart, ma thig obair na h-ola don Chuan Shiar, co aige tha fios dè thachras dha rè nam bliadhnachan ri teachd. Ach a dh’aindeoin sin, bithidh mòran a rachadh leam anns a’ bheachd seo tha mi cinnteach — dh’fhalbh a’ bheatha às an àite an latha a dh’fhàg a mhuinntir fhèin air an naoidheamh latha fichead den Lùnasdal, naoi ceud deug, fichead ’s a deich.

[Sanas]

[TD 148]

LITRICHEAN SHEUMAIS
le Dòmhnall Iain MacIomhair

LITIR GU PENELOPE

’S dòcha gu bheil thu san leabaidh an-dràsda, a’ coimhead mullach an taighe tron dorchadas. No dh’fhaodadh gu bheil thu aig cuirm, ag òl <eng>vodka<gai> agus tonaic à gloinne mhòr chriostail. No eadhon (chan eil am feasgar ach òg ged tha e dorch) a’ coiseachd sìos sràide ’s gun aon cheann-uidhe romhad. Agus mise?

Cha do chreid mi thu an oidhche a dh’fhalbh thu. Bha deagh fhios agam gu robh fear eile na bu dlùithe na fàire. Tha mi a-nise a’ cluinntinn gun tug e a chasan leis. ’S cha do rinn mi aon ghàire.

Chan eil fhios agam carson a tha mi a’ sgrìobhadh thugad. Airson nan naidheachdan a thoirt dhut, ’s dòcha. Bha thu a-riamh dèidheil air naidheachdan, ’s cha b’e aon naidheachd a leudaich thu. No ’s dòcha seach gu bheil truas agam rium fhìn. Nach eil e furasda dhut fhaicinn. An deasc mhòr fhiodha, ’s na ballachan còmhdaichte le leabhraichean, cuid sgrìobhte agus cuid nach eil. An làmpa a’ togail mo phàipeir ’s mise a’ togail na gloinne le uisge-beatha. Ach carson a tha mi ag innse dhut? Chan eil an sealladh ùr dhut.

Bha mi anns an eaglais an-dè. ’S bha am ministear a’ faighneachd dhomh an cuala mi guth. Thuirt mi ris nach cuala. ’S an dèidh làimhe smaoinich mi ach dè an guth air an robh e a’ bruidhinn. An e guth ortsa, no guth de ghnè eile? Chan eil diofar. Cha do dh’innis mi breug dha. Cha do rinn an t-searmon càil dhomh. Chan e lasraichean ifrinn a tha dhìth orm. Tha blàths a dhìth orm gun teagamh, agus comhfhartachd.

Dè tha thu a’ dèanamh? Ghluais mi do chathair a-null na b’ fhaisge air a’ bhòrd. Ann an dòigh air choreigin chan eil i a-nis a’ coimhead buileach cho falamh. Ach tha fhios agamsa gu bheil i falamh. Leum Rex innte an oidhche roimhe, agus dh’èigh mi àrd mo chinn ris, “Thig a-mach à cathair Phenelope.” Agus chuimhnich mi an uairsin. Bha bròn ’na shùilean nuair chuala e mi ag èigheachd. Rex bochd. Chan eil e idir cho crosda ’s a bha e. Fhuair iad cuileanan an ath dhoras, ’s tha suaip mhòr aca ri Rex.

[TD 149]

Ach dh’fhaighnich mi dè tha thu a’ dèanamh. ’S cha d’ fhuair mi freagairt. Bhiodh tu an còmhnaidh a’ nighe d’fhuilt Diluain. ’S dòcha gu bheil thu ga nighe an-dràsda. No ’s dòcha, anns an t-saoghal ùr, nach eil tìde ann Diluain airson d’ fhalt a nighe. ’S math dh’fhaodte gun dh’fhàs thu aosd.

Tha mi a’ dol a dh’innse rud dhut. Cha do dh’innis mi dhut a-riamh roimhe e. Nuair chuala iad gu robh sinn a’ dol a phòsadh, thuirt iad rium nach seasadh e. “Dè am math dhut a thighinn an seo le luideag de Ghall?” ars iadsan. “Cha bhi feum sam bith innte air an fhearann.” Cha robh fhios aca gu robh mise gus mo chùl a chur ris an fhearann. “Chan eil Gàidhlig aice,” ars iadsan. “Chan eil,” theirinn-sa, “ach tha Beurla agamsa.” ’S bha freagairt agam mu choinneamh gach teagaimh a dh’fheuch iad ri chur ’nam inntinn. Chan èisdinn riutha. Bha mise daonnan ceart, agus iadsan daonnan ceàrr. Bha iad ag ràdh gur tu bu choireach gun thionndaidh mi bhon fhearann, “a’ trèigsinn cleachdaidhean mo shìnnsireachd,” a shireadh beòshlaint air raointean eile. Cha do thuig mi a-riamh carson a bha iad nad aghaidh. A dh’innse na fìrinne chan eil mi ga thuigsinn fhathast. ’S an-diugh tha mi gan cluinntinn a’ glaodhaich gur math a thubhairt iad. Chan e gu bheil diofar airson sin.

’S nuair chì mi do dhealbh (tha e fhathast air mo dheasc) thig a h-uile càil a-steach orm. ’S bidh e a’ tighinn a-steach orm mar a chaidh thu a-mach orm. ’S mar a chaidh mise a-mach ortsa. Ach bidh mi a’ cuimhneachadh cuideachd air nithean eile. Bidh mi a’ cuimhneachadh air a’ chòmhradh ’s air a’ ghàire.

Fhuair mi litir bho Uilleam an-diugh. Tha e nas fheàrr an-dràsda. Tha na nursaichean uabhasach coibhneil ris. Tha e ag ràdh gu bheil te bheag bhàn ann a bhios daonnan a’ tarraing às. Feumaidh mi a dhol a shealltainn air, ged tha an t-slighe cho fada. Tha còrr air bliadhna a-nise bho dh’fhalbh e. Cha chreid mi gu bheil fhios aige, ged thuirt e rium gu bheil e uaireannan a’ faireachdainn rudeigin coltach ri dìlleachdan. Ach thuig mi dè bha e a’ ciallachadh. Bha e cuideachd a’ faighneachd mu dheidhinn Rex.

Tha mi a’ feuchainn ri bhith cho ciùin ’s as urrainn dhomh, ged nach eil e furasda. Tha eagal orm gu bheil stoirm a’ dol a thighinn. ’S tric a thuirt thu rium gu robh mi droch-nàdarrach, agus thòisichinn an uairsin ag èigheachd ’s a’ call mo nàdair.

Tha an taigh seo coltach ri tuam. Tha e làn de chuimhneachain, taisgte ’nam chuimhne. ’S ged dh’fhosglas mi na h-uinneagan, cha sheòl na cuimhneachain air falbh. Tha fhios gu bheil cuimhneachain agadsa cuideachd. Ach tha mi ’n dòchas nach eil thusa ann an tuam. Ged a tha mise marbh, tha mo leabhraichean beò. ’S aig amannan chan eil fhios agam dè tha mi a’ sgrìobhadh. Tha an taigh cho fuar. Tha an saoghal cho fuar. ’S a dh’aindeoin sin tha mi a’ feuchainn ri bhith ciùin.

Thuirt mi riut nach eil fhios agam carson a tha mi a’ sgrìobhadh thugad. ’S dòcha gur e do dhealbh a ghluais mi, ’s do shùilean a’ coimhead rium tro

[TD 150]

na speuclairean a tha eadar mise agus iadsan. ’S dòcha gur e gàire do bheòil a thug a chreidsinn orm gun tàinig ràithe an abachaidh. Ach cha b’ iad sin idir a bha ann. Tha mi a-nise a’ tuigsinn. Bhruidhinn mo pheann rium bho thòisich mi air an litir seo. Agus tha fhios agam a-nise gur e cuireadh a tha mi a’ sgrìobhadh. Tha fhios agam gu bheil mi a’ feuchainn ris an doras fhosgladh le iuchair mo dhòchais.

Chan eil fada bho bha mi a’ coimhead nan ròsan a chuir thu anns a’ ghàrradh. Feadhainn mhòra bhuidhe agus feadhainn bheaga dhearga. Bha iad bòidheach, mar bhoillsgeadh samhraidh. ’S chunnaic mi seilleanan a’ suirghe air feadh nam flùraichean. ’S bha eagal orm fhìn a dhol faisg orra mus deidheadh na drisean tromham ’s mus cuireadh na seilleanan gath annam. Ach, an-diugh chan eil sgeul air an dearg no air a’ bhuidhe. Shearg iad mar a sheargas sinn uile. Ach leis an t-samhradh thig an aiseirigh. Chuimhnich mi orm fhìn ’s ort fhèin a’ falbh am-measg ròsan na beatha.

Uaireigin, gheall mi an saoghal agus na planaidean dhut. Bha mi òg. Bha mi amaideach. ’S tha fhios agam nach fhaca tu a-riamh coimhlionadh a’ gheallaidh a’ dlùthachadh. ’S thug thu sùil air achaidhean eile. Bha am feur cho uaine. Bha e cho uaine fa chomhair an ionaltraidh. Ach ’s dòcha gun dh’ith thu cus! Cha robh càil air thalamh nach dèanadh sinn anns an t-saoghal ro-iongantach san robh sinn a’ seòladh. ’S nuair bhuail ar casan air talamh cruaidh, bha saoghal eile ann.

Agus bhruidhinn mi air cuireadh. Chan e idir cuireadh an t-sionnaich don choineanach, ach, uill, dìreach cuireadh. Agus ’se mo chuid an còrr fhàgail nad làmhan fhèin.

O, theab mi dìochuimhneachadh. Nach iongantach cleasan na h-inntinne. Eil cuimhne agad air a’ mhiseanaraidh ruadh? Uill, nach do rug iad air ann am bùth MhicCusbaig ’s a phòcaidean làn tombaca? ’S cha do phàigh e airson ùnnsa dheth. Cha robh cuspair còmhraidh an seo fad sheachdainean ach e fhèin. ’S cha b’ e sin a-mhàin. Bha sgeulachdan a’ dol mu bhoireannach. Bha mi ag iarraidh siud innse dhut. Naidheachd, eil fhios agad? Nach bochd nach robh thu ann. Bha là mòr air a bhith agad. Cha b’ e là ach làithean.

’Se sìde nan con a th’ air a bhith againn. Thuirt Uilleam gu robh sìde mhath acasan, ach chan fhaigh e a-mach, an truaghan. Uisge ’s fuachd. Tha mi searbh dhiubh, cho searbh ’s a ghabhas.

Chan eil an còrr de naidheachdan agamsa. Tha mi ’nam shuidhe an seo a’ sgrìobhadh, ’s bidh mi uaireannan a’ smaoineachadh gur ann a tha mi a’ bruidhinn rium fhìn. Tha mi a’ sgrìobhadh a h-uile latha, ’s a dh’aindeoin sin cha chreid mi gu bheil teachdaireachd agam. Ma tha, ’s iongantach gu bheil duine beò ga cluinntinn.

Tha mi an dòchas gu smaoinich thusa air na nithean a tha mi ag ràdh. Tha an oidhche cho fuar. Bha mi a’ leughadh bàrdachd an-raoir ach chan eil fhios agam cò a sgrìobh i. ’Sann mu dheidhinn eilein a bha i, ’s bha an t-eilean falamh. Bha na daoine air falbh às. ’S bha am bàrd ag ràdh nach eil

[TD 151]

càil ann a-nis ach radain mhòra ghlasa. ’S bha e a’ faighneachd an e seo an ath cheum ann am mean-fhàs beatha an duine. ’S thug e orm smaoineachadh. ’Se bàrdachd mhath a bha innte. Bha feallsanachd innte.

Cha mhòr gu bheil mi a’ faicinn duine, ach air an t-Sàbaid anns an eaglais. Bidh iad a’ sealltainn rium, ’s a’ bruidhinn ’nam measg fhèin. Tha iad a’ smaoineachadh nach eil fhios agamsa co air a tha iad a’ bruidhinn.

Ach a-nise feumaidh mi co-dhùnadh. Tha mi an dòchas gu bheil thu fhèin ’s an t-slàinte eòlach air a chèile. Tha mi an dòchas gu bheil thu comhfhartail.

Cha chan mi an còrr.
Thuirt mi gu leòr.
An tuirt mi cus?
Seumas.


LITIR CHUN A’ MHAIGHISTIR-SGOILE

Carson a bhuail thu Dòmhnall? Cuip mòr deamhnaidh air a dhèanamh de leathar. Cha b’ e gu robh e airidh air a bhualadh. Tha fhios agam gun tuirt e ri <eng>Miss Saunders<gai> i dhol a Thaigh na Croich. Co ris a bha dùil agad, ’s i air a ràdh ris gur e amadsan a bh’ ann? Smaoinich, amadan. Seach gun dhìochuimhnich e a pheansail. Tha e fhèin ag aideachadh gun tuirt e siud rithe.

Fhuair mi nota anns a’ bhaga aige aon uair. Cha do dh’innis mi a-riamh dha gu faca mi i. Nota den t-seòrsa a bhios a’ dol eadar bhalaich. ’S bha an nota ag ràdh gu robh gaol mòr aige air <eng>Miss Saunders<gai>, ach cha robh càil crosda sgrìobhte innte. An truaghan. Bhiodh e a’ smaoineachadh oirre, ’s i cho fada bhuaidhe ri fortan. Cha robh e ach ceithir bliadhna deug. ’S bha e ag innse dhomh turas eile mu a dheidhinn, ’s cho mòr ’s a bha i aig na gillean. Aon latha, an dèidh uisge trom a bhith ann, chaidh fear dhiubh a-mach agus fhliuch e a làmhan leis an uisge a laigh air a’ chàr aice, ’s thòisich e a’ nighe aodainn leis. Cha do dh’innis e dhomh cò a bh’ ann. O, cha robh gamhlas sam bith aige dhi.

Agus bhuail thu e, mar a bhuaileadh tu cù nuair dh’fhoillsicheadh e fhiaclan. Bha an làrach dearg air an làimh aige nuair thàinig e dhachaigh. Tha fios gu feumadh e a chronachadh, ach bha ise ceàrr cuideachd. ’S nam biodh tu air a ràdh ris nach fhaodadh e <eng>Miss Saunders<gai> fhaicinn tuilleadh, sin far am biodh am peanas. Ach an-nochd, tha e a’ faireachdainn beag, coltach ri leanabh. Nuair thàinig e dhachaigh thuirt e rium nach eil e a’ dol don sgoil tuilleadh, ach thuirt mi ris gu feum e a dhol innte. A dh’aindeoin sin tha e ag ràdh nach tèid. Thuirt mi ris gun aithnichinn thu ’s gum bruidhinninn riut, ach a dh’aindeoin sin tha e ag ràdh nach tèid.

Thuirt e rium nach eil e ag ionnsachadh mòran san sgoil, ach bho Mhiss

[TD 152]

Saunders fhèin. Ach tha fhios agamsa gu bheil e ag ionnsachadh. Bidh e a’ bruidhinn air computaran ’s air rudan mar sin. Tha dùil againn fear ùr a cheannach dha airson na Nollaig. Tha e ag ràdh gu bheil am fear a tha aige air fàs seann-fhasanta. Shuidheadh e fad oidhche a’ biadhadh an inneil ud ’s a’ deasachadh phrògraman. ’S tha mise cho aineolach mun deidhinn. Uaireannan bidh sin a’ cur eagail orm. An àiteigin tha computar mòr uabhasach a tha a’ dol a sgrios an t-saoghail. ’S an uairsin cha bhi computar idir ann.

Tha cuimhne agam nuair bha mi fhìn san sgoil. Aon latha bha sinn a’ dèanamh bàrdachd, cha b’ ann ga dèanamh, ach ga leughadh ’s a’ feuchainn ri a sgrùdadh. ’S ann mu na h-eòin a bha a’ bhàrdachd, mu eòin a bha a’ falbh air iteig bho dhùthaich gu dùthaich a’ sireadh a’ bhlàiths a-rèir àm na bliadhna. Agus dh’fhaighnich an tidsear an robh beachd aig duine dè na h-eòin a bh’ annta. Chuir fear suas a làmh, ’s thuirt e ris an tidsear gur iongantach mur e cearcan a bh’ annta. Fhuair e a dhonas. Ach dhùisg sinn le fealla-dhà.

Bha eagal ar beatha oirnn roimh na tidsearan. Ach a dh’aindeoin sin, bha sinn crosda. Chan e gu robh nimh sam bith nar crosdachd mar a gheibh thu an-diugh. ’S bha sinn ag obair, ’s cha b’ ann daonnan a’ cadal.

Tha mi duilich mu dheidhinn Dhòmhnaill. Chan eil fhios agam cuin a thilleas e don sgoil, ach feumaidh e tilleadh uaireigin. Ach b’ fheàrr leam nach robh thu air a bhualadh mar siud. Tha mi a’ smaoineachadh gun ghortaich an rud a thuirt <eng>Miss Saunders<gai> e barrachd air na ghortaich an cuip e. Saoil am faic e ’na chadal an-nochd i? Cha shaoil mise gu faic. Agus ’si an aon thè air nach eil far-ainm aige.

Nuair bha mise san sgoil, bha far-ainmean againn air na tidsearan cuideachd. Ach bha aon thidsear ann ’s thug e far-ainmean oirnne. Tha cuimhne agam air cuid dhiubh fhathast. Ceann circe. Droch isean. Ruadhan. Cas bheag. Cha robh na h-ainmean snog idir.

Tha rud no dhà a’ dèanamh dragh dhomh. Carson a tha foghlam an sàs cho mòr anns na linntean a chaidh seachad? Carson nach eilear ag ionnsachadh barrachd mun t-saoghal anns a bheil sinn beò? Tha fhios agam gu bheil an là ’n-diugh stèidhichte air an là ’n-dè, ’s gu feum sinn a bhith mothachail air bunaitean ar n-eòlais. Ach ’s cinnteach gu bheil làithean eile a’ tighinn. Tha an saoghal agus a’ choimhearsnachd ag atharrachadh. An-diugh chan eil fhios aca air càil. Tha na làithean a’ dol seachad gun fhios dhaibh. Chan eil, chan eil fhios aca air càil. ’S cò is coireach? Nam biodh fhios againn air sin, ’s dòcha gun gabhadh e a leasachadh. Chan eil duine beò aig a bheil fuasgladh do gach ceist.

Bidh sibh a’ bruidhinn air foghlam, ’s sin uaireannan an àite bhith ga thoirt seachad, ged tha sin duilich. An-diugh, an rud nach d’ fhuair Niall, iarrar air e. Sin is coireach gu bheil Niall bochd a’ falbh ann an ceò, mar neach air seachran. Ach chan e m’ àite-sa a bhith a’ searmonachadh riutsa. Gidheadh, tha e ceart gum biodh mo bheachd agam.

[TD 153]

Feuchaidh mi ri Dòmhnall a chur don sgoil cho luath ’s as urrainn dhomh. Chan eil feum aige air lighiche idir. Tha fhios gu slànaich tìm na lotan.

Thoir mo bheannachd do Mhiss Saunders, ged nach fhaca mi a-riamh i.
Seumas.


LITIR CHUN A’ MHINISTEIR

Ged rug thu air làimh orm madainn na Sàbaid, cha d’ fhuair mi mòran còmhraidh ort. Bha beagan cabhaig anns na sùilean agad, ’s dòcha mus loisgeadh an fheòil anns an àmhainn. No ’s dòcha gu robh do làmh a’ fàs sgìth le mìle crathadh. ’S cha d’ fhuair mi air meal an naidheachd a chur ort. Chòrd an t-searmon glan rium, ged a bha rud no dhà innte a rinn beagan de dhragh dhomh. B’ fhada bho nach robh mise anns an eaglais gu siud, agus gu dearbha cha robh fhios agam gu robh cho beag de dhaoine a’ dol innte. ’S iongantach gu robh mi fhìn air a dhol innte mur a bitheadh gur tu fhèin a bh’ ann.

A bheil cuimhne agad nuair bha sinn san sgoil? Thusa cho stuama agus mise cho fiadhaich. Bha fhios agam ort a’ leughadh a’ Bhìobaill agus sinne a-muigh a’ cluiche air ball-coise. Cha do thuig mi a-riamh carson a bha ball-coise cho peacach. Agus airson dannsa! A’ mhionaid a rug sinn air caileig anns a’ cheòl, bha sinn caillte. ’S dòcha gu bheil rudeigin anns a’ Bhìoball mu bhall-coise ’s mu dhannsa.

’S chunnaic mi thu madainn na Sàbaid, cearcall geal mud amhaich ’s tu ag innse ar cunnartan dhuinn. ’S nuair a leugh thu an sgeulachd mu Iònah am broinn na muice-mara, thuirt mi rium fhìn, agus ’s dòcha riutsa. “Dè an ceangal a tha aig Iònah riumsa?” Chan eil mi cinnteach gu bheil fhios agam air an fhreagairt. Tha am Bìoball làn de shamhlaidhean, làn de litreachas. Bha mi gad èisdeachd ga leughadh.

Agus na sailmean. Ceòl mar eas a’ ruith le creig, ’s e a’ lìonadh an t-saoghail le cliù. ’S tusa an sin, mar dhia, os cionn ghnothaichean.

Bha mi a’ bruidhinn ri Màiri na Buaile bho chionn mhìos. Tha i cho brèagha ’s a bha i a-riamh. ’S cho luath ’s a thachair i rium, chunnaic mi i anns an t-suidheachan, ’s gach fear againn a’ call ne cèille às a dèidh. Seadh, thusa cuideachd. Dh’aidich thu aon uair gun chùm i an cadal bhuat oidhche, ged nach robh i mìle faisg ort. ’S dh’fhàs do lethcheann cho dearg ri feasgar samhraidh. Tha fhios gum biodh feadhainn a’ dol a-mach leatha, ach cha deach mise a-mach leatha a-riamh. Bha i ag innse dhomh gu bheil i pòsda a-nise. Cha do chuir sin iongnadh orm. Tha ceathrar chloinne aice.

Tapadh leat airson nach do sguab thu a dh’ ifrinn sinn le aon bhuille dùirn. Tha cus aca a’ dèanamh sin. Chan eil fhios agam càite an d’ fhuair iad an cumhachd. Feumaidh sinn a bhith mothachail air ifrinn, ach

[TD 154]

feumaidh sinn a bhith mothachail air nèamh cuideachd. Chòrd sin rium. ’Se daoine mòra a bh’ anns na h-abstoil. Ach chan eil abstoil ann an-diugh. A dh’aindeoin sin, tha daoine matha anns an t-saoghal. ’S cha bu chòir dhuinn a bhith gan leigeil à cuimhne.

Tha mi an dòchas gu bheil am mansa ùr a’ còrdadh riut. Tha iad ag ràdh gu robhar a’ cluinntinn rudan san t-seann mhansa, guth caileige ’s i ag èigheachd mar gum biodh i a’ lorg a h-anam ’s e caillte. Ghabh bean a’ Mhoireasdanaich eagal a beatha ann. ’S nuair leag iad am mansa, lorg iad liùdhag fo na làraichean. ’S bha an liùdhag marbh. Ach am mansa ùr. A-nise ’se tha sin rud eile. Bha mi troimhe nuair chrìochnaich iad e. Tha cuid ag ràdh gu bheil feum air eaglais ùr cuideachd.

Bha mi a’ smaoineachadh air Mgr. Stoddart an là roimhe ’s air na leasain Bìobaill a bhiodh e a’ toirt dhuinn anns a’ mhadainn. ’Sann a thàinig e a-steach orm nuair chunnaic mi an dealbh “<eng>The Ten Commandments<gai>” air telebhisean. Saoil an ann mar siud a bha? Uisgeachan a’ chuain a’ fosgladh agus Dia a’ sgrìobhadh air na creagan. ’S Beinn Shioin. Bu tric a bhithinn a’ miannachadh gu robh Stoddart bochd ’na mullach.

’Se. ’Se searmon mhath a bha siud. Bha i mòran na b’ fheàrr na ’n te mu dheireadh a chuala mi aig a’ Mhoireasdanach. Cha robh càil an sin ach teintean ifrinn. Bu chòir dhuinn toileachas fhaighinn às an t-soisgeul. Ach tha madainnean na Sàbaid cho fuar, mar earrach seachdaine.

Bha thu fortanach an coimhthional seo fhaighinn. Tha iad uabhasach math don mhinistear. Na gabh oilbheum nuair their mi gu bheil cuid dhiubh a’ faicinn a’ mhinistear mar chòmhdhail air an t-slighe gu nèamh. Ach dè mu dheidhinn creideimh?

Bha dithis còmhla rium san oilthigh, ’s thàinig iad a-mach ’nam ministearan. Ach chuala mi bhon uairsin gun thòisich fear dhiubh air an deoch. Tha e coltach gun cualas e a’ seinn sailme ann am bàr. ’S thàinig fannachadh air na cailleachan aig an taigh. Ach thuirt cuideigin eile gu robh e iomchaidh a bhith a’ moladh Dhè le ceòl, gu air bith càit am bitheadh tu, eadhon ann am bàr. Co aige tha fhios? ’S dòcha gun dh’iompaich e misgear air choreigin. ’S am fear eile. Tha coimhthional mòr aige mu dheas. Tha iad ag ràdh gu bheil e air fàs cho spaideil. Bha còmhlan-ciùil aige san eaglais aon Shàbaid.

Chan eil fhios agam fhìn cuin a bhios mi san eaglais a-rithist. Ach tha mi toilichte gun cuala mi thu. Thòisich mi a’ cuimhneachadh.

Ach ’s fheàrr dhomh aon rabhadh beag a thoirt dhut. Aonghas Mòr. An t-èildear. Duine cunnartach. Na dèan càil am fianais a shùla ’s na can càil am fianais a chluaise. Theab feadhainn a bhith anns a’ chùirt. Ach theab Aonghas a bhith anns a’ chùirt cuideachd. Saoil an e duine math a tha ann?

A bheil cuimhne agad air Bàrnaidh? Uill, bha e a’ fònadh thugam bho chionn ghoirid. Bha e aig an taigh airson dà latha, ’s cha robh mòran ùine aige airson tadhal air daoine. Dh’innis mi dhà gur tusa a bha anns a’ mhansa a-nis, agus, a bheil fhios agad, ’se tòiseachadh a’ mionnan a rinn e.

[TD 155]

A’ mionnan ’s a’ mionnan. Tha mi a’ smaoineachadh gu robh an deoch air; co-dhiù bha e air a bhith ag òl. Tha sin cinnteach. ’Sann san t-Seirbheis Shìobhalta a tha e. ’S bha mi a’ cuimhneachadh air an latha a chuir e an luch marbh ann an drathair a’ mhaighstir-sgoile. Theab e a mharbhadh. Nan dèanadh e siud an-diugh, bhiodh e anns a’ phrìosan. ’S dòcha gum bitheadh agus Bàrnaidh — airson an luch a mharbhadh. A bheil cuimhne agad nuair thuirt e riut gur e deagh dhreuchd a bh’ anns a’ mhinistrealachd, nach biodh ministearan ag obair ach air Là na Sàbaid. ’S cinnteach nach eil sin fìor. A bheil?

Co-dhiù, chòrd an t-searmon rium. Nach ann airson sin a sgrìobh mi. Cha robh dùil agam mòran eile a ràdh. Ach uaireannan bidh mo pheann a’ falbh leam. Nach eil rudeigin a’ falbh leinn uile?

Seumas.

(Ra leantainn)

[Sanas]

[TD 182]

SEANFHACLAN A THAINIG ’NAM CHUIMHNE BHO LAITHEAN M’OIGE
le Catrìona NicNeìll (a thogadh ann am Barraigh)

1. Adharcan mòra air crodh Eirinn gus a ruigear iad.

2. An car a tha san t-seana mhaide ’s diocair a thoirt às.

3. A’ chlach bhios air ghlugaman tuitidh i uaireigin.

4. An rud nach binn leam cha chluinn mi.

5. Am fear tha ’na sheasamh thoireadh e ’n aire nach tuit e.

6. Air a shon fhèin a nì ’n cat an crònan.

7. Am fear tha carrach sa’ bhaile seo bithidh e carrach sa’ bhaile ud eile.

8. Buille gach cù air a’ chù choimhead.

9. Buille às a h-uile craoibh ’s gun craobh idir ga buain.

10. Co b’e nì a ghnothach tràth bidh e rithist ’na leth thàmh.

11. Co b’e as fhaide saoghal ’s e ’s motha chì.

12. Co b’e nach gabh comhairle gabhaidh e càm-lorg.

13. Co b’e nach seall roimhe seallaidh e fad’ às a dheaghaidh.

14. Co b’e nach cuir san latha fhuar cha bhuain san latha theth.

15. Co b’e nach ionnsaich làmh ris a’ ghlùin chan ionnsaich e làmh ris an uileann.

16. Co b’e nach gabh nuair a gheibh chan fhaigh nuair as àill.

17. Cho fad’ ’s gum bi ’n dual ruigear a cheann.

18.Cha tig às a’ phoit ach an toit a bhios innte.

19. Cha teid fiachan air beul dùinte.

20. Cha luaithe clach le gleann na feasgar fann foghair.

21. Cha chumar taigh le beul dhùinte.

22. Dàil latha dàil bliadhna, dàil bliadhna dàil gu sìorraidh.

23. Faodaidh duine a leòr itheadh gun a chluasan a shalach.

24. Faodaidh am fear aig a bheil ainm na mocheirigh cadal gu feasgar.

25. Gu h-ainmig thoir droch mheas air an òg.

26. Gheibh bò bleoghan is gheibh domhan daoine.

27. Gheibhear deireadh gach sgeòil an asgaidh.

28. Is fheàrr a bhith dhìth a’ chinn na bhith dhìth an fhasain.

29. Is fheàrr aon eun san làimh na dhà-dheug air iteig.

30. Is sleamhainn clach-ursann an taighe mhòir.

[TD 183]

31. Is beò duine an dèidh a dhaoine ach cha bheò e ’n dèidh a nàire.

32. Is fheàrr aon laogh na dà chraiceann.

33. Is fheàrr fuine thana na bhith falamh uile.

34. Is ann às a chèile nithear na caisteil.

35. Is fheàrr caraid sa’ chùirt na crùn san sporan.

36. Is dàna gach cù air a dhùnan fhèin.

37. Is fheàrr an t-olc eòlach na ’n t-olc aineolach.

38. Is fheàrr suathadh ri crois na fuaghal ri crois.

39. Is fheàrr an teine beag a gharaidheas tu na ’n teine mòr a loisgeas tu.

40. Is minig a bhios gaoid ann an ubhal bhòidheach.

41. Is ann às a ceann a bhligheas a’ bhò.

42. Is e h-uile rud ùr as fheàrr.

43. Is diocair rath a chur air duine dh’aindeoin.

44. Is fheàrr iomall a’ phailteis na deas-meadhon a’ ghanndair.

45. Is ann an oidhche roimhn bhàs bu chòir do dhuine a shàr-fhacal a thobhairt.

46. Mar tha duine e fhèin is ann a bheir e breith air a choimhearsnachd.

47. Mas leat cuid an t-saoghail is leat daoine ’n domhain.

48. Na chì ’chlann bheag ’se nì ’chlann bheag.

49. Nuair theid fad bhon t-sùil theid fad bhon chridhe.

50. Nuair bhios a’ mhisg a-staigh bidh ’n ciall a-muigh.

51. Nuair thig ri duine thig ris uile.

52. Nuair thig latha thig comhairle.

53. Na iarr clobha ’n taigh gobha na ceird.

54. Ruigidh each mall muileann.

55. Snàthlainn fad’ an droch thàilleir.

56. Saoilidh am fear tha ’na thàmh gur e fhèin as fheàrr làmh aig a stiùir.

57. Saoilidh an neach feumach gach nì gheall gu faighear
Ach geallaidh an neach breugach nì nach fheudar fhaighinn.

58. Saoilidh am fear tha gun mhodh gur e modh am mì-mhodh.

59. Tuitidh eallach gun iris is thèid a’ bhreug ’na h-ionad fhèin.

60. Tuigidh fear-leughaidh leth-fhacal.

[TD 187]

AN SGEILP LEABHRAICHEAN

<eng>John Bannerman, The Beatons: a medical kindred in the classical Gaelic Tradition (ISBN 0 85976 139 8. xii + 161. John Donald.<gai> Dun Eideann. 1986. £20.00)

Tha Iain Mac Ille na Brataich air seirbheis mhòr a dhèanamh do sgoileireachd na Gàidhlig is eachdraidh nan Gaidheal mar thà. Faodaidh sinn cuimhneachadh air an dà leabhar <eng>Studies in the History of Dalriada<gai> agus <eng>Late Medieval Monumental Sculpture in the Highlands<gai> (sgrìobhte cuide ri Steer) gun luaidh air altan nas giorra. Anns an leabhar seo tha e air mòran eile a chur ris a’ chàrn.

Tha droch fheum aig na Gaidheil fhathast air misneachd, agus ’se aon dòigh air misneachd a chosnadh a-rithist fios a bhith aca air an eachdraidh fhèin, agus gu h-àraid air an eachdraidh nuair a bha iad làidir neo-eisimeileach, is comasach air an saoghal fhèin a riaghladh gun a bhith a’ dol le am bonaid ’nan dòrn a dh’iarraidh dèirce. Agus cuideachd, an eachdraidh nuair a bha an cànan is an dòigh-beatha làidir agus neo-eisimeileach, nuair a bha iad comasach air ionnsachadh gun atharrais.

Tha eagal oirnn gu bheil cus de Ghàidheil fhathast ann a tha a’ creidsinn <eng>propaganda<gai> nan gall: gur h-e daoine bochda, neònach a th’annta, a thàinig air mhàgaran às na taighean-dubha nuair a thug an Riaghaltas còir cead dhaibh taighean-geala a thogail, agus a chaidh an saoradh nuair a dh’ionnsaich iad leughadh is sgrìobhadh (ann am Beurla, nach eil fhios agad, dè eile?).

’Se ’n fhìrinn gu robh na Gaidheil a’ sgrìobhadh an cànain fhèin mus do dh’ionnsaich na Sasannaich Beurla a sgrìobhadh. Agus ’se pìos eile dhen

[TD 188]

fhìrinn gu robh aig Gaidheil Alba lèigh-eòlas ’nan cànan fhèin, agus eòlas air sgrìobhaidhean nan lighichean Eòrpach is Arabach, fad iomadh linn, agus gu h-àraidh bho 1300 gu 1700 A.D. Bha na lighichean Gaidhealach sin eòlach an dà chuid air Gàidhlig ’s air Laideann a leughadh ’s a sgrìobhadh, is rud math Beurla cuideachd.

B’e an teaghlach bu mhotha den t-seòrsa seo ann an Albainn Clann Mhic Bheatha. Bha iomadach cumadh air an ainm aca, eadar Gàidhlig is Beurla m.e. MacBeathain, <eng>MacBeth, Beaton<gai>, Peutan(ach), Bethune. ’Sann à Eirinn a thàinig an treubh an toiseach, timcheall air 1300 A.D., agus sgaoil iad fada is farsaing, ’s iad ’nan lighichean ann an Ile, am Muile, an Ros, an Cataibh, san Eilean Sgitheanach, an Uibhist 7c. Bha iad ann an seirbheis rìghrean na h-Albann a thuilleadh air Triathan nan Eilean is cinn-cinnidh eile. Agus bhiodh iad cuideachd ag obair mar fhir-gnothaich, seòrsa de fhir-lagha, sgrìobhaichean is seanchaidhean.

Tha mu dhà dhusan làmh-sgrìobhainn air sgeul a sgrìobh iad ann an Gàidhlig, agus tha iad sin a’ sealltainn gu robh eòlas farsaing aca. Tha cùnntas againn air an leabharlann a bh’aig an Urr. Iain Peutan, de shliochd nan Ollamh Muileach, timcheall air 1700 A.D., ach bha iad an uair sin a’ tarraing dlùth ri ceann an rèis, co-dhiù mar lighichean ionnsaichte. Bha dorchadas mòr nan Gall a’ tilgeil a sgàile thairis air a’ Ghàidhealtachd a-nis, agus chaidh iomadh leabhar Gàidhlig a shracadh ’s a losgadh. Ach chaidh na h-uiread a ghleidheil, agus faodaidh sinn solas às ùr a dhèanamh le bhith gan sgrùdadh ’s gam mìneachadh.

Chan e leabhar furasda a leughadh a tha seo, oir tha e loma-làn de fhiosrachadh mu na treubhan Peutanach air leth, agus mu na sgrìobhaidhean a dh’fhàg iad. Ach is geal is fhiach e a leughadh gu cùramach.

Ruaraidh MacThòmais.


An Seachnadh agus dàin eile, <eng>the avoiding and other poems<gai>, le Aonghas MacNeacail (<eng>Macdonald Publishers<gai>. 1986. £4.95).

Tha Aonghas MacNeacail air a bhith sgrìobhadh a-nis airson grunn bhliadhnachan agus seo an leabhar as motha a chuir e mach fhathast. Bu chaomh leam facal neo dhà a ràdh an toiseach mu dheidhinn stoidhle na bàrdachd aige a tha air a stèidheachadh an dà chuid air nòs Gàidhlig agus nòs Ameireaganach. Air an adhbhar sin gheibh sinn air an dàrna taobh dàn coltach ri ‘Caithris na h-Oidhche’ a tha tradisiunta ga leòr ach air an taobh eile sreathan briste coltach ris an fheadhainn a leanas:

[TD 189]

A’ ghealach cho geal
anns an dubhar gun d’streap
mi air staidhre ’nam inntinn ga
h-ionnsaigh ’nam òige is nise
dà fhleasgach a’ coiseachd a fàsach
bùrach son òir anns an duslach.
(An dràsda dà fhleasgach)

mar gum biodh na facail a’ leantainn a chèile ann an dòigh anail an duine, a-rèir teagaisg feadhainn de na bàird Ameireaganach.

Ged a tha sin mar sin ’se cuspair na bàrdachd seo an gaol (tòrr dhi) ’na h-iomadh cruth. Tha beàrnan uaireannan eadar dà ghaol agus tha seo a’ toirt air a’ bhàrd a ràdh:

Chun a chuil-chinn a luaidh
chun a chuil-chinn
air buailtean an roinnidh
feuchamaid a rithist (Nuair a phòg sinn a’ chiad uair)

Neo tha an gaol coimhlionta:

dh’èirich a’ mhuir sgianach aig àm duibhre
dubh-shùileach, is sguab i mi, sguab
i, is chaith i air ais.
(Acras)

Glè thric ’se ìomhaighean mara, ann an stoirm is caochladh, a tha am bàrd a’ cleachdadh nuair a tha e a-mach air a’ ghaol.

Ach a dh’aindeoin sin se a’ bhàrdachd anns an leabhar a chòrd rium fhìn na bu mhotha (ged a chòrd na dàin gaoil rium cuideachd) an tè fhada AN CATHADH MOR. ’Se is coireach ri seo gu bheil mi den bheachd gu bheil barrachd de smior na mac-meanmna innte is de chànan gleusda coltach ri seo:

gach criostal àraid
gach criostal gun chàraid
meanbh-chlachaireachd . . .

Agus a-rithist:

an eathar ’na taibhse air teadhair
a lìn nan greasain gheal bhreòiteach . . .

Tha clachaireachd mhath anns an dàn seo agus dealbhan brèagha.

Mar a thubhairt mi cheana ’se guth ùr a tha seo, eu-coltach ri guthan eile anns a’ Ghàidhlig, agus tha mi smaoineachadh gur e MacNeacail a-nise bàrd a tha gabhail àite àrd anns a’ ghinealach a tha tighinn às dèidh na ceathrar mhòr air a bheil gach leughadair eòlach. Tha e toirt sùil gheur gu h-àraid air a’ ghaol agus air nàdur — agus ’s iad-san prìomh chuspairean na Gàidhlig, ann am bàrdachd.

Tha eadar-theangaidhean de chuid mhòr den bhàrdachd anns an leabhar agus a bharrachd air a sin tha dàin eile air an eadar-theangachadh gu Gàidhlig bho ealain muinntir ruadh Ameireaga. Tha mi cinnteach gu bheil

[TD 190]

seo a’ ciallachadh gu bheil MacNeacail a’ coimhead samhlaidhean eadar an dà chultur agus cuideachd tha mi cinnteach eadar crannchur an dà phobaill.

Iain Mac a’ Ghobhainn.


Ray Burnett, <eng>Benbecula<gai> (164 dd. ISBN 0 948614 00 5. <eng>The Mingulay Press.<gai> 1986. £4.95)

’Se fìor chomharradh a th’anns an leabhar seo air mar a tha saoghal nan Eileanan Siar air atharrachadh anns na deich bliadhna fichead a chaidh seachad. Nuair a thàinig an t-Arm a Bheinn a’ Bhadhla, bha gu leòr ann a bha ag ràdh nach biodh an saoghal ud tuilleadh mar a bha e. Agus bha iad ceart. Ach aig an aon àm, ged a bha ainmean neònach air daoine ’s air stràidean a’ fàs cumanta ann am Baile a’ Mhanaich, bha goireasan an t-saoghail mhòir a’ tighinn ’nan lùib. A dh’aithghearr bidh àrd-sgoil mhòr ann cuideachd, a thuilleadh air na h-oifisean a tha a’ fàs lìonmhor, agus a-nis tha foillsichear aig Beinn a’ Bhadhla, agus tha e a’ cur a-mach leabhraichean a bhuineas don àite.

Anns an leabhar seo, a sgrìobh ’s a dh’fhoillsich e fhèin, tha Ray Burnett a’ dèanamh deagh dhealbh air eachdraidh is air beul-aithris an eilein, agus a’ feuchainn a dh’aon ghnothaich ris na cuspairean sin fhaicinn ’s a thuigsinn bho shealladh a’ Ghaidheil. Chan e cùnntas bhon taobh a-muigh tha seo idir, oir tha e air a bhith a’ fuireach ann am Beinn a’ Bhadhla fad deich bliadhna, agus air a bhith a’ rannsachadh na tha sgrìobhte ann am Beurla ’s an Gàidhlig mu dheidhinn.

Tha e a’ dèanamh seo ann an dòigh, shaoilinn, a thogas ùidh nam Badhalach is an luchd-turais, a’ dol bho bhaile gu baile, agus a’ taghadh chuspairean a tha dlùth ris an eachdraidh aca. ’Se na prìomh chuspairean a th’ aige eachdraidh na h-eaglais, eachdraidh nan uachdaran, ceist an fhearainn, agus beul-aithris is bàrdachd, agus tha e a’ dèanamh feum de sheann chùnntasan, leithid na sgrìobh Màrtainn Màrtainn is an fheadhainn (Alasdair Mac Mhaighstir Alasdair ’nam measg) a chuir ris a’ chruinneachadh <eng>The Lyon in Mourning<gai> an dèidh Bliadhna Thearlaich. Sin agus Carmina Gadelica, agus a’ bhàrdachd a chruinnich na Dòmhnallaich anns an leabhar <eng>The MacDonald Collection<gai>, agus Fear Chanaidh ann an <eng>Hebridean Folksongs<gai>. Agus mar as trice tha an dà chuid a’ Ghàidhlig agus an t-eadar-theangachadh aige. Cha bu mhisde a’ Ghàidhlig beagan eile de chùram, ach chan eil i dona.

’Se leabhar a tha seo a bheir beagan uaill, chanainn, do mhuinntir an àite, agus cha mhisde iad sin, as bith am falbh no am fuirich muinntir an Airm.

Tha taghadh math de dheilbh ann cuideachd. ’S dòcha gur h-e an rud as motha a dh’ionndrainear àbhachdas na cuideachd agus na naidheachdan

[TD 191]

èibhinn a tha mi cinnteach a tha cho pailt an sin ’s a tha iad anns na h-eileanan eile. Leabhar eile, ’s dòcha

Ruaraidh MacThòmais.


LEABHRAICHEAN CLOINNE

Ciorstaidh agus an Dealan-dè, le Lisa Storey (dealbhan le Màiri Hedderwick) (20dd. Leabhraichean Beaga. 1986. £1.25)

Ciorstaidh agus Granaidh a’ dol air Chuairt, le Lisa Storey (dealbhan le Màiri Hedderwick) 24dd. Leabhraichean Beaga. 1986. £1.25)

An Taigh; A’ Bhuth; Am Baile, le Carol Watson agus Iain MacDhòmhnaill (trì leabhraichean, 24dd. am fear. Acair. 1986. £2.50)

Barnaidh an Tarbh, le Jacqueline Prior agus Murdag Stiùbhart (24dd. Gairm. 1986. £2.70)

Tha mòran de leabhraichean cloinne a’ tighinn bhon chlò anns na bliadhnachan seo, agus tha clann le Gàidhlig fortanach uiread de chothrom a bhith aca. Agus ged a dh’fhaodas gearan a bhith againn gu bheil cus dhiubh air a’ stèidheachadh air leabhraichean Beurla, ’se adhartas a th’ann co-dhiù gu bheil cainnt Ghàidhlig annta.

’Se pasgan glè fheumail, agus glè dhreachail, a th’againn an seo. Tha Leabhraichean Beaga air grunn math de leabhraichean a chur a-mach a tha Gaidhealach ’nan gnè agus freagarrach do chloinn òga. Tha na dhà ùra seo fìor thaitneach, ag innse sgeulachdan beaga mu Chiorstaidh a tha cho nàdurrach ’s a ghabhas, agus sìmplidh a thaobh cainnt. Ma tha cron idir orra ’se nach eil an dealbhadaireachd cho beothail ris na sgeulachdan.

Thàinig na trì leabhraichean aig Acair a-mach bho <eng>Usborne Publishing Ltd<gai>. ann an 1980, agus a-nis tha Gàidhlig air a chur orra le Iain MacDhòmhnaill a tha ag obair aig a’ Chomann Leabhraichean ann an Oilthigh Ghlaschu. Bha Colin King air deilbh thaitneach a dhèanamh de na tha ann, ’s na tha dol mu thimcheall, taighe, agus tha gach nì a tha air a dhealbhachadh air ainmeachadh ann an Gàidhlig, le corra rosg-rann mu’n deidhinn. ’S mar an ceudna mun bhùth is mun bhaile. Dh’fhaodadh clann òg a dhol air adhart bhon Bhùth gu, abair Calum agus an Cat (Gairm), no bhon Bhaile gu, abair, Calum is Carol ann an Inbhir Nis (Leabhraichean Beaga).

’Se sgeulachd a tha ann an Bàrnaidh an Tarbh. Chuir Jacqueline Prior ri chèile i bho naidheachdan beaga a bhiodh i cluinntinn bho Iain MacFhionghain (aois 6 bliadhna) ann a Struthan an Eilein Sgitheanaich (far a robh i a’ teagasg), agus rinn i deilbh annasach den tarbh ’s na tubaistean a bha a’ tachairt dha. Chuir Murdag Stiùbhart Gàidhlig air an sgeulachd, a tha furasda a leughadh. Tha na dathan a th’anns an leabhar gu math tarraingeach.

F. D.
