[TD 11]

THA na trì coinnlean a’ dol air bonnach bangaid Gairm ann am bliadhna cho cudthromach ’s a bhuail a’ Ghaidhealtachd bhon a loth am buntàta. Air aon duilleig de phaipear naidheachd an latha, chì sinn sgeul aoibhneis mu Choimisean nan Croitearan. Air duilleig eile, chì sinn straighlich mu rocaidean ann an Uibhist-a-Deas. Air an treas duilleig, chì sinn gu bheil An Comunn Gaidhealach, gun chùram fo’n ghréin, a’ dol air aghaidh air a shlighe chiùin, shìobhalta, fhéin, le a chuid mhòdan ’s le a chuid chéilidhean. Facal le gach spéis is coibhneas, ann an cluas a’ Chomuinn an ath bhliadhna. Feuchadh e nach cuir e seachad an latha a’ fìdhleireachd, mar a rinn Nero, is an Ròimh a’ dol ’na teine!

Chan ann tric a bhios Gairm a’ dol an comhair a chinn an connspaid. Ach tha rudan ann mu nach h-urrainn dhuinn cumail sàmhach. Tha sinn toilichte, làn thoilichte, le Coimisean nan Croitearan. Ma ni e dhleasdanas, agus leis na daoine a tha an urra ris tha sinn cinnteach gun dèan, cha dean e dad ach feum do’ n Ghàidhlig ged nach eil cànain, mar chànain, fo ùghdarras. Ma ni e feum do’ n chroitear—ma dh’ aotromaicheas e ’uallach agus ma chuidicheas e a theachd-an-tìr, cumaidh e a’ Ghaidhealtachd fo shluagh aig a bheil a’ Ghàidhlig bho’n chìch. Agus fòghnaidh sin.

Ach, ceart mar a tha an reul dòchais sin a’ priobadh air fàire na Gaidhealtachd, tha neul, nach eil fhathast ach mar làimh duine, a’ nochdadh os cionn beanntan Uibhist. Tha sinne seulaichte gur e obair nan rocaidean ann an Uibhist cunnart cho teann ’s a bhagair air a’ Ghàidhlig bho am Chuil-lodair. Ann an eilean a tha loma làn de na nòsan ’s de na gnàthasan as fheàrr a tha againn—ann an eilean far a bheil a’ Ghàidhlig beò, fallain—bithidh, ann am bliadhna no dhà, na ceudan de Ghoill ’s de luchd Beurla de gach seòrsa, a chuireas an t-àite fòdhpa fhéin agus a bhàthas cànain is gnàthasan is nòsan is eile! Chan eil dà theagamh sin. Tachraidh e. Agus ann am bliadhna eile bithidh sinn ro fhadalach gu dad a dheanamh mu dheighinn. Their cuid gu bheil dà thaobh air a’ mhaoil—gun toir so beairteas agus obair dh’ Uibhist. Bheir! Ach an ann do na h-Uibhistich?

Eadar obair fearainn is obair mara—eadar uibhean is feamainn—tha na h-Uibhistich riatanach math dheth taca ri cuid de na h-eileanan eile. Mar sin, cha leigear leas a ràdha gur ann air sgàth nan Uibhisteach a tha an obair ’ga stéidheachadh. Na bitheamaid ’gar mealladh fhéin. Cha toir an fheadhainn a tha air ceann so, hóro air Uibhist no air Uibhistich fhad ’s a theid an cuid oibreach fhéin air adhart.

Càite a bheil An Comunn Gaidhealach ’s nach eil e ri trod ’s ri ùpraid? Tha sinn a’ cur na ceisde, agus ma bheir An Comunn freagairt dhuinn, clò-bhualaidh sinn an fhreagairt anns an ath àireamh. Faodaidh e bhith, gu bheil iad an dùil gu faigh iad “<eng>Whist Drive<gai>” no dhà ann am Mars airson Mòd 1992, agus gu bheil iad coma co-dhiùbh a bhios Gàidhlig an Uibhist an uair sin no nach bì. Chluinn sinn.

Anns an ath àireamh, bheir sinn làn iomradh cuideachd air beachdan nan Uibhisteach fhéin, agus air beachdan dhaoine eile aig a bheil ùidh ann an cànain ar daoine.


[TD 13]

Buaidh a’ Chiùil
Le D. MACTHIRIDHE

A dh’ aindeoin gu bheil sùilean geura aig muinntir Chille-sgumain gus fàilingean agus lochdan càch a chéile a chomharrachadh, cha chuala mi riamh dad a bu mhiosa air a chur as leth Eachainn Mhic Gilleathain, am foirfeach bàn mar theirteadh ris, na gum b’ annasach an nì e duine cho ionraic ris a bhith cho gaolach air ceòl. Ged nach robh aithrichean Chille-sgumain cho fada an aghaidh ciùil ’s a bha aithrichean Rois, agus na Tuathaich am bitheantas, bha cho mhaith leò nach biodh foirfich na h-eaglais co-dhiùbh a’ cluich air pìob no air fidhill. Ach ged nach biodh Eachann MacGilleathain a’ cluich air a’ phìob bhiodh e a’ cluich air an fhidhill, agus air leth-dusan de innealan neònach eile a bha aige; ach ma bhitheadh, cha do rinn sin cron dha riamh ann an sùilean a’ choimhthionail, oir bha fhios aca nach robh duine eile an Cille-sgumain a b’ ionraice cridhe na e.

B’ e an dà nì anns an robh a chridhe, ùrnuigh agus ceòl. Moch agus anmoch, agus seachd uairean eadar na tràthan, bhiodh e air a ghlùinean anns an tigh-ghreusachd ag ùrnuigh ri Dia. An uair a chluinneadh e gu robh balach no caileag òg a’ fàgail Chille-sgumain a dhol ’gan cosnadh do Ghlaschu no do bhaile-mór eile, sgrìobhadh e an ainm air bòrd le cailc los cuimhne a chumail orra ’na ùrnuighean.

Ach O! An gaol a bha aig an duine ud air ceòl! Bha e dùthchasach dha air an dà thaobh; bha fuil bhàrd is chlàrsairean is phìobairean ann gus an ochdamh glùn. Anns na madainnean earraich bu shòlas leis éirigh leis a’ ghréin, a dhol a mach a dh’ éisdeachd ris na h-eòin bheaga a’ seinn laoidhean do’ n Chruithear; aig na h-amannan sin bhiodh e a’ deanamh fhacal ’na inntinn féin a fhreagradh do na fuinn a bha aig na h-eòin.

Bha aon no dhà de na foirfich eile anns an t-seisean nach robh idir toilichte gu robh Eachann MacGilleathain cho gaolach air an fhidhill, gu sònraichte dithis a bha air ùr thighinn do Chille-sgumain, Uilleam MacLeòid, a bhuineadh do Leódhus, agus Alasdair Ros, am bùidsear, a thàinig a Inbhir Pheofharan. Bhiodh iad a’ sealltainn air gu maith gruamach anns an t-seisean, agus a’ gabhail gach cothrom a gheibheadh iad air naidheachdan fada-thall innseadh mu aithrichean agus mu dhiadhairean Rois; ciod a thuirt Alasdair Geàrr mu fhìdhlear a bha am Bun Ilidh, no ciod a thuirt MacRath Mór mu bhoireannach anns a’ Chomraich a chaidh air snàmh air là-traisg, no ciod a thuirt an t-Ollamh Ceanaideach mu fhear ann an Roscuithnidh nach robh coltach ri daoine eile. Ach cha chuala muinntir Chille-sgumain mu Alasdair Geàrr riamh; cha deachaidh fhuaim na b’fhaide mu dheas na Inbhir Nis, agus mar sin cha robh ann ach saothair dhìomhain do Uilleam MacLeòid agus do Alasdair Ros a bhith ag innseadh naidheachdan uime.

An uair a thòisich an cogadh, am measg nan daoine eile a chaidh do’n arm á Cille-sgumain, chaidh mac Eachainn MhicGilleathain ann. An deidh dha bhith greis anns an Fhraing chuireadh do’ n Eiphit e;


[TD 14]

as an Eiphit chuireadh do Mhesopotamia e, far an robh e gus an do chrìochnaich an cogadh. Bha e fhéin agus seachd saighdearan Breatannach air am fàgail ann am baile beag, gus sùil a chumail air na h-Arabaich agus gus a bhith ’nan cluasan do’ n arm. Bha iad a’ dol amach ’s astigh am measg muinntir an àite; uidh ar n-uidh, dh’ fhàs na saighdearan agus na h-Arabaich gu maith mór aig a chéile. Cha robh gin de na saighdearan a b’ fheàrr leis na h-Arabaich na Niall MacGilleathain.

Bha aon teaghlach sònraichte ann ris an robh e anabarrach coibhneil is truacanta, teaghlach anns an robh làn an tighe de chloinn. Bha iad bochd bochd; an casa dubha cho caol ri cas spàine, agus gun ach an craicionn a’ còmhdach an cnàmh. Bha barrachd bìdh air a chur amach do na saighdearan na b’ urrainn iad uisneachadh, is bhiodh Niall MacGilleathain a’ gleidheadh gu cùramach gach còrr a bhiodh air fhàgail, agus ’ga thoirt do’ n chloinn ud; càise agus briosgaidean agus tarbh-fheòil air am measgadh anns an aon phoit. Man d’ fhàg na saighdearan Breatannach am baile bha fuil na cloinne cho làidir teth ’s gum biodh iad a’ réiseadh air feadh an fhàsaich mar gum faiceadh tu buaile ghamhna a bha air an geamhrachadh gu maith air an leigeil amach air madainn ghrianach earraich.

An uair a bha Niall MacGilleathain a’ tighinn dhachaidh chuir athair agus màthair na cloinne bocsa beag ’na làimh, ag ràdh ris: “Tha sinne bochd, ach bu mhaith leinn fhios a bhith agad gu bheil gaol againn air a’ choigreach a bha coibhneil ris a’ chloinn. Anns a’ bhocsa so tha inneal-chiùil a bha aon uair ainmeil; inneal-chiùil a tha anns an teaghlach againne o chionn dà mhìle bliadhna, ach chan eil duine beò anns an dùthaich an diugh as urrainn an inneal a chluich. Am bi an coigreach cho maith agus am bocsa so a ghabhail bhuainn, an dòchas gum mair a theaghlach dà mhìle bliadhna anns an tìr thall a tha iad a’ sealbhachadh!”

Thug Niall MacGlleathain taing dhaibh; an sin bheannaich iad cach a chéile anns an dealachadh, iadsan a’ beannachadh a’ choigrich an ainm Allah agus a’ cromadh an cinn, is esan ’gam beannachadh-san an ainm Athair ar Tighearna Iosa Crìosd. An uair a thàinig e dhachaidh thug e am bocsa d’a athair, agus dh’ innis e dha facal air an fhacal mar thubhairt an t-Arabach ris. Ach ged dh’ fheuch Eachann MacGilleathain ris an inneal-chiùil a chur ri chéile a dh’fheuchainn an gabhadh ceòl a thoirt aisde, dh’ fhairtlich e air gu buileach. Iomadh is iomadh uair chuireadh e seachad a’ chuid a b’fheàrr de’n latha a’ corramheurachd nam bioran agus nan teudan a bha anns a’ bhocsa, agus muinntir Chille-sgumain a’ feitheamh ri brògan a chuir iad thuige g’ an càradh.

An ath bhliadhna an deireadh an fhoghair, thàinig dà dhuine dhubh do Chille-sgumain, fear dhiubh a’ reic uineanan agus am fear eile a’ reic uaireadairean is speuclairean is trealaich eile. Ged bha iad dorcha anns a’ chraicionn agus ged theirteadh daoine dubha riu cha b’ ann de shliochd <eng>Ham<gai> a bha iad idir; bhuineadh iad do’n Eiphit. Bha an t-sìd fuar aig an ám; cha robh air na h-Eiphitich ach aodach tana, is bhuaileadh iad le chéile le droch thinneas, an dara fear le <eng>pneumonia<gai>, agus am fear eile le fiabhrus lòinidh.


[TD 15]

Cha ghabhadh am bàillidh gnothach riu, no Tom Elliot anns an tigh-òsda, no Alasdair Ros, am bùidsear, ach dh’ iarr Eachaun Mac Gilleathain air a’ chonastabal agus air a’ chléireach aig Bòrd nam Bochd an toirt do’n tigh aige-san.

Sin a rinneadh. Bha iad ann an tigh Eachainn MhicGhilleathain suas ri ceithir mìosan, agus fad na h-ùine sin dh’ eiridinn e iad mar gum b’ e fhuil is fheòil féin a bha annta, a’ caithris iomadh oidhche ri taobh an leapachan. An uair a chaidh iad na b’ fheàrr bhiodh iad air uairean a’ dol do’ n tigh-ghreusachd far am biodh Eachann ag obair. Là de na làithean a chaidh fear dhiubh a steach bha am bocsa aig Eachann air a ghlùin, agus e a’ feuchainn ris an inneal-chiùil a chur air ghleus. An uair a chunnaic an t-Eiphiteach an rud a bha anns a’ bhocsa sheas a dhà shùil ’na cheann is dh’fhàs aodann mar gum biodh aodann mairbh.

“Càite,” ars esan, “an d’ fhuair sibh sin?”

Dh’ innis Eachann MacGilleathain dha mar fhuair Niall a mhac am bocsa ud ann am Mesopotamia.

“Sin agaibh” ars an t-Eiphiteach, “inneal-chiùil as sine agus as iongantaiche a tha air an t-saoghal, ach a mhàin companach dhi a tha ann an tigh m’ athar ann am baile Mhartumba anns an Eiphit. An uair a bha Heman MacIoeil air cheann na coisir-chiùil anns an teampull an Ierusalem bha seinneadair aige a bha cho binn ’s nach mór gum b’urrainn do na sagartan éisdeachd ris a chionn gun leaghadh a ghuth an cridheachan ’nan com. Chan e mhàin gu robh e math air seinn ach bha grinneas anabarrach air a làimh, is bha ealadhain aige air innealan-ciùil a dheanamh nach robh aig duine eile ann an Ierusalem. Rinn e dà inneal-chiùil nach fhacas agus nach cualas riamh an leithid, oir bha a’ bhuaidh iongantach so aca gun cuireadh iad gach duine no creutair a chluinneadh iad a dhannsadh, ge b’ oil leò. Fad nan ceudan bliadhna bha na h-innealan air an gleidheadh gu cùramach ann an teaghlach Hemain, an t-athair ag innseadh d’ a mhac bu shine mu’ n bhuaidh iongantaich a bha annta agus a’ toirt eòlas dìomhair dha ciamar a ghabhadh iad cluich. Ach uair a thàinig rìgh coimheach o’ n àird an Ear a thoirt léir-sgrios air Ierusalem bha teaghlach Hemain air an ruagadh air falbh, triùir dhiubh air an toirt ’nam prìosanaich do Mhesopotamia agus am fear bu shine air a chur air theicheadh do’ n Eiphit. Anns a’ chabhaig cha d’ fhuair am mac bu shine ach an aon inneal a thoirt leis; tha an inneal sin againne fhathast ann an tigh m’ athar am Martumba. Lean ar teaghlach-ne creideamh ar n-aithrichean; tha sinn ag adhradh do Iehòbhah, agus cha do chailleadh riamh eòlas air an dòigh anns an gabh an inneal cluich. Am bràthair a lean ris an inneil eile agus a thug leis i do Mhesopotamia, cha b’ aithne dha ciamar a chluichteadh i, no dad eile uimpe ach a mhàin gu robh i sean. Cha d’fhiosraich is cha d’fhairich, is cha chuala sinn, ciod a dh’ éirich do’ n mheur eile de theaghlach Hemain o chionn nan ceudan bliadhna, ach a cheart cho luath ’s a chunnaic mo shùil am bocsa dh’aithnich mi gur e so companach na h-inneil againn féin, a bha air chall o chionn nan ceudan bliadhna.”

Gus naidheachd fhada a dheanamh goirid, cha tugadh an t-


[TD 16]

Eiphiteach leis am bocsa dhachaidh ged dh’ iarr Eachann MacGilleathain air sin a dheanamh, a chionn gum b’ ann d’ a dhaoine a bhuineadh e gu ceart. Thubhairt e gum bu bheag an tabhartas-buidheachais e an éiric a choibhneis a fhuair e fhéin agus a chompanach ann an tigh a’ ghreusaiche, agus a thuilleadh air sin thubhairt e gun ionnsaicheadh e dha ciamar a chuireadh e an inneal ri chéile agus ciamar a chluicheadh e i, agus gun innseadh e a h-ainm dha ann an litrichean Eabhra ann an cagar.

Ma bha muinntir Chille-sgumain air uairean a’ feitheamh seachdain ri brògan a bha ’gan càradh aig a’ ghreusaiche, bhiodh iad a nis a’ feitheamh ceithir-la-deug, oir fhuair Eachann MacGilleathain déideag ùr. Ach bha e ’na dhuine caomhail cho maith ri bhith ’na dhuine ionraic, is bheireadh e an fhìor aire gu robh na dorsan dùinte man gleusadh e an inneal-chiùil, air eagal gun deanadh e, gun fhios daibh, culaidh-mhagaidh de sheanairean Chille-sgumain, no rud bu mhiosa air fad, de mhnathan a’ bhaile.

Ach ged bu duine ionraic e nach deanadh cron no olc air a cho-chreutairean airson an t-saoghail, bha a chridhe lan àbhacais is cridhealais agus bu ghasda leis, an uair nach biodh an còrr aige ri dhèanamh, a bhith sealltainn amach air an uinneig, a’ gabhail beachd air na daoine a bha dol seachad agus a’ smuaineachadh ris féin ciamar a shealladh an tè ud no ciod a theireadh am fear ud nan tugadh e orra stad air beulaibh an tigh-òsda agus tòiseachadh air dannsadh An uair a chitheadh e mnathan stàtail a’ seòladh seachad mar longan Tharsuis fo làn an cuid aodaich, bean a’ Chòirneil agus bean a’ bhancair, no fir bheaga a’ ruith seachad le cabhaig dhian, mar nach rachadh an saoghal air aghaidh as an eugmhais, dheanadh e gàire beag ris féin agus shìneadh e a làmh gus breith air an inneal-chiùil—ach anns a’ mhionaid thairngeadh e air ais i, ag ràdh fo anail, “Dia a thoirt maitheanais dhomh.” Ach an ath mhionaid, chitheadh e duine-eigin eile a bheireadh air a làmh a shìneadh ris an inneal a rìs, is thigeadh e fo dhruim a’ gaireachdainn. Chan eil sùilean air an t-saoghal cho léirsinneach ri sùilean naoimh, gu sònraichte ma tha rud beag de chridhealas ann.

Mìle agus mìle uair ghleus Eachann MacGilleathain an inneal ud gu bhith moladh ainm an Tighearna, ach ged chuir e roimhe nach cuireadh e i gu feum a bu shuaraiche na bhith togail fonn nan salm, tha eagal orm nach do chùm e a’ bhòid sin gu buileach, oir, aon uair co-dhiùbh chuir e daoine a dhannsadh leatha agus gun dannsa ’nam beachd. So mar a thachair.

Bha Uilleam MacLeòid agus Alasdair Ros fada fada an aghaidh ciùil is dannsadh; bhiodh iad gun sgur ag iarraidh air an t-seisean riaghailt làidir a dheanamh nach leigteadh gu bòrd an Tighearna fear no bean air bith a chunnacas aig cuirm-chiùil, no aig soiree, no aig bàl, no aig céilidhean an W. R. I. far am biodh cluich is sùgradh saoghalta a’ dol air aghaidh. Thubhairt Uilleam MacLeòid gur e dìth smachd a bha cur na h-eaglais gu truaighe; nach biodh cùisean an Albainn mar bha iad nan robh Maighstir Ruairidh beò; gu robh cuimhne aige air là a bha Maighstir Ruairidh a’ dìon nam bòrd aig


[TD 17]

comanachadh ann an Cill Oran, agus gun do labhair e cho làidir smachdail mu dhaoine nach robh gu buileach dealaichte o’ n t-saoghal ’s nach deachaidh ach deichnear a dh’ ionnsaigh a’ bhùird ged bha còrr agus dà cheud de luchd-comanachaidh a làthair. “Sin agaibh” ars esan, agus e a’ sealltainn air an Urramach Niall MacPhàrlain, B.D., “ministear a bha dìleas.”

Cha dubhairt an t-Urramach Niall MacPhàrlainn, B. D., diog, ach ann an guth ciùin sèimh thubhairt Eachann MacGilleathain, “Co dha, Uilleam, a bha Maighstir Ruairidh dìleas?”

Ach ged a bha a’ cheist so air am beulaibh uair no dhà a h-uile bliadhna bha seisean Chille-sgumain mar tha an eaglais Chrìosdaidh air fad; bha cuid de na bràithrean de aon bheachd agus cuid dhiubh de bheachd eile.

Ach bha Uilleam MacLeòid agus Alasdair Ros dìorrasach; seachdain roimh chomanachadh an earraich, an uair a bha ochdnar de ghillean agus de chaileagan òga air beulaibh an t-seisein gu bhith air an gabhail a steach mar luchd-comanachaidh, cheasnaich Uilleam MacLeòid dithis de na caileagan cho teann goirid gruamach mu dhannsa aig an robh iad ceithir-la-deug roimh sud ’s gun deachaidh na caileagan a chaoineadh. An uair a chaidh na caileagan amach as an t-seisean chaidh Eachann MacGilleathain amach còmhla riu agus e fhéin a’ caoineadh.

An oidhche sin cha d’ fhuair e aon lochd cadail; am màireach, shuidh e air an fhuirm-ghreusachd mar b’ àbhaist, ach ma shuidh cha b’ ann a dh’ obair; bha seachran ’na cheann fad an latha. Ged bha tartar agus straighlich an rathaid ’na chluasan cha b’ e sin idir a bha e a’ cluinntinn ach meacanaich nan caileagan aig an robh sùil ri aoibhneas agus feuch uabhas.

Bha am bùth aig Alasdair Ros mu choinneamh tigh a’ ghreusaiche; chitheadh an greusaiche a h-uile rud a bha dol air aghaidh am bùth a’ bhùidseir. Là de na làithean, chunnaic e ’nan seasamh aig an dorus, agus iad a’ sealltainn os an cionn air bàta-adhair a bha dol seachad, am bùidsear, Uilleam MacLeòid, a ghoistidh; bean a’ bhancair is measan beag coin aice air thaod; agus searbhanta as an tigh-òsda a chaidh a dh’ iarraidh mharagan dubha do fhear-siubhail a bha gaolach orra. An uair a chunnaic an greusaiche am bannal ud ag amharc air na speuran, rinn e gàire beag ris féin, dh’ fhosgail e an dorus agus an uinneag gu fàilidh, is shìn e a làmh a dh’ iarraidh na cruit-chiùil. An sin, chunnacas an Cille-sgumain rud neònach nach fhacas riamh roimhe is, theagamh, nach fhaicear gu bràth tuilleadh, dà fhoirfeach a’ dannsadh air a’ mheadhon-là. Mar gu rachadh an aon saighead annta, leum a’ cheathrar ud an achlaisibh a chéile, Uilleam MacLeòid agus gréim aige air bean a’ bhancair, Alasdair Ros agus gréim aige air còcaire an tigh-òsda, a’ ruidhleadh ’s a’ dannsadh mar gum biodh copan an cinn air togail, agus measan a’ bhancair a’ comhartaich gu frionasach ri Uilleam MacLeòid agus a’ spioladh a shàiltean.

An uair a bha an dannsadh ’na theas, có a thainig mun cuairt an oisein ach an t-Urramach Niall MacPhàrlain, B. D.; cho luath ’s a chunnaic Eachann MacGilleathain gum faca am ministear a dhà fhoirfeach air cheann ruidhle leig e as a làimh a’ bhan-Eiphiteach, is dhùin e an uinneag agus na dorsan.


[TD 19]

Litir bho Dhòmhnall

IS ann dìreach bliadhna an ama so a chuireadh “Litir Dhòmhnaill” am broinn an leabhrain mheasail so agus tha mi moiteil gun d’ fhuair mi cuireadh an dara litir a dheasachadh.

Càite, matà, an tòisich mi an turus so? Saoilidh mi gum biodh e iomchuidh gum biodh rudeigin agam ri chantainn ris an òigridh chionn chuir mi seachad na làithean a bu toilichte de mo bheatha ’nan cuideachd.

So matà, sgeul bheag mu’n ghille thapaidh sin—An Sionnach, agus co aig tha fios nach dean e leasan do’ n fheadhainn sin a tha a’ deanamh an dìchill gus a’ chànain a thogail.

“Gheibhear an sionnach cha mhór anns gach ceàrn de’ n domhainn. Buinidh e do’n aon seòrsa ris a’ mhadadh. Tha a dhath donn, a bheul biorach, a chluasan àrd agus dìreach agus ’earball fada, dosach agus breac.

Tha an toll anns a bheil e a’ gabhail còmhnaidh am bitheanta fo ’n talamh no ann an sgeiribh chreag.

Chan fhàg e a gharadh gu feasgar; agus an sin theid e a mach air feadh nan coilltean agus an fhearainn airson cobhartaich agus fanaidh e amuigh gu madainn.

’S e is biadh dha a’ mhaigheach, an coinean, cearcan agus eunlaith de gach seòrsa. Ithidh e mar an ceudna, faimh, radain agus luchaibh; agus tha e ro dhéidheil air ubhlaibh agus air gach gnè meas. Ged tha an sionnach ro dhiuthalach am measg eunlaith agus uan, tha e a’ deanamh feum mhór le bhith ’cur as do iomadh creutair millteach agus gràineil.

Ann an Sasunn agus ann an iomadh àit’ eile de’ n domhainn, tha an sionnach a’ toirt mór-shùgradh agus aighear do luchd-seilg. Tha na sealgairean a’ marcach ’na dheidh agus ’ga ruagadh le madaibh; ach is tric a’ sgìthicheas e na coin, na h-eich agus na sealgairean; agus faodaidh e bhith, an deidh dhaibh a leantainn car leth-cheud mìle, gun toir e an car asda mu dheireadh, gun ruig e ionad-falaich éiginn agus gun tèaruinn e a bheatha.

Tha an sionnach ro-innleachdach chum breith air a chobhartach, agus chum a nàimhdean a sheachnadh. Tha so cho aithnichte do gach neach is gun abrar mar ghnàth-fhocal ri duine carach agus cuilbheartach “Gu bheil e cho seòlta ris an t-sionnach.”

Is iomadh sgeul a dh’ innsear mu thincheall an t-sionnaich agus mu thimcheall nan innleachdan a tha e ’gnàthachadh a mhealladh a nàimhdean.

Bha aon de na creutairibh so gu tric air a dhlùth-leantainn le madaibh, ach chaidh e as a ghnàth le bhith ruith gu mullach creige corraich, far an robh àite-tuinidh aige; agus is minic a thachair e, nuair a bha na madaidh an dian-thòir air, gun deach iad thar a’ charraig agus gun do mharbhadh iad.

Le bhith ’gabhail beachd air an àite so, fhuair an luchd-seilg amach mu dheireadh gun robh garadh aig an t-sionnach ann am beul aodann na carraig agus gun robh e a’ greimeachadh le fhiaclan ri slait làidir


[TD 20]

[Sanas]


[TD 21]

a bha fàs aig taobh a thuill, agus air an dòigh so ’ga thilgeadh féin a steach ann. Ach tha innleachd an duine nas mò na seòltachd an t-sionnaich. Gheàrr na sealgairean an t-slat agus chum an car a thoirt as an t-sionnach, dh’ fhàg iad i ’na seasamh far an robh i.

An ath uair a chaidh an sionnach a ruagadh ruith e gu bile na carraige mar a b’ àbhaist dà, rug e air an t-slait ’na fhiaclaibh, ach ghéill i roimhe agus thuit e sìos, car air char, gu ìochdar na carraige, agus air an dòigh so reubadh ’na bhloighdibh e. A’ chrìoch.

Nis, ar leam gu bheil mi a’ cluinntinn cuid-eigin ag ràdh—“Ach saoil càit’ an d’ fhuair Dòmhnall an sgeul sin?”

Matà, eadarainn fhéin, so an fhìrinn. Dìreach fichead bliadhna air ais, chuir mo charaid nach maireann, Seòras Gallda còir, is mi-fhéin cuairt air an Eilean Sgitheanach, no mar a chanas iad-fhéin—An t-Eilean. Bha sinn a’ fuireach fad seachdainn an Tobhta, dachaidh an t-sàr Ghaidheil sin an Coirneilear Coinneach Dòmhnallach, a tha a nis aig fois leis na daoine bho’n tàinig e. ’Na mo bheachd-sa cha d’ fhàg e ’na dheidh fear eile coltach ris, chan ann a mhàin ’na dhreuchd ach ’na nàdur. Fìor dhuin-uasal anns gach seagh agus fìor charaid na Gàidhlige. Mun d’ fhàg sinn an dachaidh fhialaidh sin, thug e leabhar do Sheòras agus leabhar eile dhòmh-sa. B’ e am fear a fhuair mise “Mac Talla III” agus is ann as an leabhar ghrinn sin a thog mi an sgeul mu’n t-sionnach. Tha mi an dòchas gun còrd i ribh.

Agus cha b’ urrainn mi gun gàireadh a dheanamh nuair a leugh mi so:—

“Nach ann aig Dòmhnall a bha an srann nuair a chadil e san eaglais an diugh,” arsa Calum ri Seumas ’s iad air an rathad dhachaidh. “’Sann a bha e uabhasach,” arsa Seumas, “’S peacach dha fhéin an dòigh a th’ aige, dol dha’n eaglais ’s a’ cumail a suas a leithid sud de shrann. Cha d’ fhuair mi-fhéin norradh cadail leis fad an t-searmoin!”

Agus a rithist—Bha Peigi air leaba a bàis agus cha robh aon nì a’ cur cùram oirre ach eagal gum pòsadh Dòmhnall an deidh dha ise a chur fo’n fhòd. “A Dhòmhnaill, eudail,” ars ise, “Feuch nach teid thusa a phòsadh té eile an deidh mo bhàis-sa!”

“O, a Pheigi,” arsa Dòmhnall, “cha tig an latha chì thu mise pòsda ri té sam bith ach thu-fhéin, a ghràidh.”

O chionn seachdain no dhà, bha mi aig dùnadh na Sgoile an Gleann Urchardain, mar bhall de Chomhairle an Fhoghluim. Chaidh mi sìos ann am bus agus bha aon dusan de oileanaich a Sgoil Rìoghail Inbhir Nis cuide rium. Cha b’ fhada gus an cuala mi na h-òrain Ghàidhlig agus cha b’ iongnadh sin agus gach aon dhiubh a’ dèanamh air Eilean Bharraidh, troimh an Oban. Bha gille òg ’nam measg agus am Bocsa aige. Thog esan fonn an deidh fuinn air a’ bhocsa agus sheinn càch na h-òrain. B’ fheudar dhomh am fàgail agus a’ chuirm aig a h-àirde, agus nuair a dh’ fhàg mi beannachd aca agus beannachd chun am pàrantan cuideachd, chunnaic mi fear a’ bhocsa a’ glacadh na pìoba. Gu dearbh b’ e sud còmhlan de ghillean is de nigheanan cho toilichte agus cho aighearrach ’s a chunna mi riamh.


[TD 22]

[Sanas]


[TD 23]

Thug e gu mo chuimhne a’ liuthad Campa aig an robh mi fo ùghdarras Chomunn na h-Oigridh. Bha cuirm eile romham san sgoil ach is e an nì a b’ fheàrr a chòrd rium na h-òrain Ghàidhlig le Coisir mhór na Sgoile. Sheinn iad “An t-Eilean Muileach” gu dùrachdach agus nuair a sheinn iad “Teann a nall,” cha mhór nach do thog iad na sparran. Tha Gàidhlig ’ga teagasg san sgoil agus tha dùil ri barrachd adhartais anns na bliadhnachan a tha romhainn. Nach e obair latha tòiseachadh!

Tha Céilidh nan Gaidheal a nis air tighinn gu ìre agus is dòcha gun cuala cuid agaibh a’ chéilidh a chraobh-sgaoil sinn air an Radio o chionn ghoirid. Tha mi a’ tabhairt taing do’n Bh. B. C. a thaobh so.

Aig ám sgrìobhaidh na litreach so, tha an t-sìde dìreach àluinn fhéin, teas gréine fad-fin-faoineach an latha agus dealt ciùin san oidhche. Ach is e beachd an luchd-àitich nach biodh fras no dhà as an rathad.

Chuala mi fear a’ talach an là roimhe nach robh e ’na chomas sud no so a dhèanamh. “Tut, tut,” ars am fear eile, “chan eil thu ’nad aonar—cha chùm an rìgh fhéin snaoisean ris a’ ghaoith!”

Saoil có thuirt so:—

“Cha d’ ràinig cleitean sneachd riamh an talamh gun smal a thrusadh o’n àile troimh an do thuit e; mar so, tha an nàdur as gloinne air a shalachadh ’na ghluasad anns an t-saoghal.”

No so:—

“Tha atharrachadh mór eadar sonas agus gliocas. Tha esan gun teagamh sona a tha da-rìreadh a’ creidsinn gu bheil e sona, ach is amadan an duine sin a tha ’ga mheas fhéin nas glice na gach neach eile mun cuairt da.”

No so:—

Ma bhios nì sam bith a chuireas smal air d’ aodach seachainn e; agus seachainn mar an ceudna gach nì a bheir mì-chliù air d’ ainm.”

Nis, a leughadairean, cha chan mi an còrr an dràsda agus am paipear cho daor ach ma bhios mi beò is gu maith, faodaidh dùil a bhith agaibh ris an treas litir ri ùine.

Deoch an Doruis
Deoch an t-sonais
Deoch an deagh thuruis;
Air ghaol sìth
’S air eagal Donais
Thugaibh deoch an doruis dhuinn.

Slàn leibh,

DOMHNALL MACPHAIL.


[TD 25]

“Clo-bhuailte le Calum Nocs”

[Dealbh]

<eng>“The Long River” by Iain Crichton Smith. Published by M. Macdonald, Edinburgh.”<gai> Sin aon leabhar. Tha leabhraichean eile ann cuideachd. <eng>“Mouth Music” by Alexander Scott. “The Unpublished Poems of Robert Fergusson.”<gai> Agus an t-uabhas eile. Ach aig bonn na duilleig-iùil anns gach aon dhiubh, tha na facail so, <eng>“Published by M. Macdonald, Edinburgh.”<gai>

Do’ n fheadhainn (agus gu h-àraidh na Leódhusaich) aig nach eil Beurla, tha na facail sin a’ ciallachadh, “Clò-bhuailte le Calum Nocs.” No Calum Mhurchaidh Nocs, mar a their na Beàrnaraich.

Càit a nise an tòisich sinn?

Anns a’ cheud dol a mach, ’s fheudar dhuinn aideachadh gu bheil, ann an Alba an diugh, an saoghal bràth de dhaoine—sean is òg—a tha fodha gu’ n cluasan ann an sgrìobhadh bàrdachd agus ann an clò-bhualadh leabhraichean. Mar a rinn an t-annradh, tha móran dhiùbh aig a bheil am barrachd rannaigheachd no rian—balaich an fhuilt fhada, mar a theirear riutha!

Ach, a bharrachd orra sin, tha ann an Alba, an diugh, feadhainn a tha ri bàrdachd agus ri rosg, aig a bheil fìor smior na dùthcha ’nan cnàmhan agus ’nan cuid sgrìobhaidh. Feadhainn a tha a’ strì, gun eadhon gloinne leanna air a shon, ri rud-eigin Gàidhlig no Albais a chur an clò. Tha an fheadhainn mu dheireadh sin ann an comain


[TD 26]

Chaluim Nocs. Oir, ann an Dun-Eideann, tha e air beairt-bhualaidh (no beairt-chlò-bhualaidh) a stéidheachadh, a chuireas Gàidhlig no Albais gu margadh gun a dhol an comain duine sam bith.

Rugadh Calum Dòmhnallach ann am Beàrnaraidh Leódhuis, bho chionn dà fhichead bliadhna ’s a trì. B’ e athair Murchadh Nocs. B’ e a mhàthair Mairi Anna Nic’ Illeathain a Bréinis. Bha a h-uile duine do’ m b’ aithne e an làn dùil gun rachadh e ris a’ mhinisteirealachd no ris an sgoilearachd, ach ’s fheudar nach tug iad sùil riamh air an lasadh a bha ’na dhà shùil ghuirm no air a’ chrùidh chruaidh a bha ’na smeigid.

An deidh dha Ard-Sgoil ’Ic Neacail ann an Steòrnabhagh fhàgail ann an 1931, chaidh e do dh’ Oilthigh Dhun-Eidinn far an do bheachdaich e air Eachdraidh (Le Urram). Fhad’ s a bha e fhathast an greim ri foghlum, thachair e air caileig a chòrd ris na b’ fheàrr na Eachdraidh—eadhon Eachdraidh le Urram—agus phòs iad, am falachaidh, ann an 1934. B’ i a’ chaileag, Una Ros—nighean do dh’ Uilleam Ros a bha ’na mhaighstir sgoile, uaireigin, ann an Siabost agus anns an Scarp. An diugh, tha i r’ a ghualainn ann an Dun-Eideann; i fhéin agus sianar chloinne—triùir de gach seòrsa, mar a their Calum fhéin.

A dh’ aindeoin Bonn Oir ann an Eachdraidh a’ Mhaoin <eng>(Economic History)<gai> bhuail e air Calum nach fóghnadh foghlum a mhàin, agus thug e a chasan leis as an Oil-thigh ann an 1935. Thug e greis ri obair ann an Lunnainn—ann am bùth-àirneis—ach an uair a thòisich an

[Dealbh]
Calum aig a’ bheart mhóir a chlò-bhuaileas na milltean duilleag ’san uair.


[TD 27]

[Dealbh]
Anna Mairi a’ cuideachadh a h-athar.

cogadh (cho luath ’s a thòisich e) chaidh e do’ n Arm Adhair—gu <eng>Coastal Command.<gai> Ann an 1944, thugadh Iomradh Iomraiteach air, agus, bliadhna an deidh sin, roghnaicheadh e a dhol air ceann aon de Cholaisdean an R. A. F. Ann an 1947, thugadh tairgse dha fuireach anns an Fheachd Adhair, ach dhiùlt e. Thog e airgead an airm agus cheannaich e bùtha phaipearan a bha air a dhol cas-ma-sheach ann an Dun-Eideann. Leana beag is beag, thug e a’ bhùtha air adhart, agus, ann an 1951—gus an t-sìde a chur seachad feasgar—thug e ochd notaichean air inneal bheag clò-bhualaidh. As a sin dh’fhàs an clò-bhualadh!

Cha robh fada gus an robh a bhean, Una, an urra ris a’ bhùthaidh, agus bha Calum shìos an staidhre le trì innealan móra a’ sgeith leabhraichean de gach seòrsa. Bho chionn beagan mhìosan, thug e Coinneach MacCoinnich—a bha uair air a’ Chaledonian Press—a steach còmhla ris, agus, le chéile, tha iad an sàs anns a’ ghnothaich. Iad fhéin agus clann Chaluim—leithid Anna Màiri a tha còmhla ris anns an dealbh so shuas.

Chan e gnothaich airgeadach a tha ann an clò-bhualadh anns an là sa bheil sinn beò. Ach ma ni duine dad dheth, ni Calum Nocs e. Oir, ge be dé a tha ceart no ceàrr air leabhar a thig far a chuid bheairtean, tha snas agus grinneas orra mar a tha air <eng>Lines Review;<gai> no air <eng>The Masque of Edinburgh;<gai> no air Francis George Scott. Mar a tha air leabhar bàrdachd Iain Mhic a’ Ghobhainn—<eng>The Long River.<gai> Ach sin far an do thòisich ar sgeul . . . . .


[TD 28]

Coimisean nan Croitearan
le
T. M. MACCALMAIN.

[Dealbh]
Sir Raibeart Urchardan

AIR a’ cheud là de’ n Dàmhair fosgailear an Inbhir-Nis oifis Coimisean nan Croitearan agus théid buill a’ Choimisean agus an sgioba aca an sàs anns an obair a bheir, tha sinn an dòchas, beothachadh is soirbheachadh do’ n Ghaidhealtachd is do na h-Eileanan.

B’ ann an uiridh a dh’fhoillsicheadh beachdan na comhairle-rannsachaidh mu chroitearachd, agus am bliadhna rinneadh Achd Pàrlamaid a chur Coimisean air chois mar a dh’earalaich a’ chomhairle ud. A nis tha fhios againn air ainmean nan daoine a thaghadh a chum na h-oibre so, agus faodaidh sinn gu dearbh, ar làn-earbsa a chur anns a’ Choimisean.

Is e an Ridire Raibeart Urchardan as Ceann-suidhe air a’ Choimisean. Cha Ghaidheal e ach is mac croiteir e, a mhuinntir Bhanbh. Chaidh e, le mór-chliù, troimh chùrsa an fhòghluim an Oil-thighean Obaireadhain is Cambridge, agus, an deidh dha seirbhis a dheanamh an càbhlach an rìgh ri linn a’ cheud Chogaidh Mhóir, ghabhadh e a steach gu seirbhis na h-Impireachd, agus thug e greis bhliadhnachan anns an Eiphit agus anns na dùthchannan mun cuairt. Dh’ éirich e ceum air cheum gu inbhe is gu àrd-dhreuchd an seirbhis a’ Chrùin an tìrean céine, agus thug e greis anns na Stàitean Aonaichte, agus bho 1951 is esan Fear-ionaid na Ban-righ againn thall an Venezuela. Rinneadh Ridire dheth an 1950 agus thug Oil-thigh Obaireadhain urram LL. D. dha an uiridh. Tha e pòsda agus tha ceathrar nighean aige. Tha e dà fhichead bliadhna agus a h-ochd deug a dh’ aois.


[TD 29]

[Dealbh]
Iain MacNeachdainn

Rugadh Mgr. Iain MacNeachdainn ann an Gearasdan Loch-abair an 1896, ach b’ ann am Bail’-a’-chaolais a fhuair e a’ mhór-chuid de a oileanachadh. An 1910 thàinig an teaghlach do’n Oban agus air an ath-bhliadhna ghabh Iain ann an seirbhis an rathaid—agus riamh o’n uair sin is ann anns an Oban a tha a chòmhnaidh agus is ann air an rathad-iarainn a tha a chosnadh, agus e a’ stiùireadh nan trèanaichean eadar Glaschu is an t-Oban no eadar an t-Oban is Bail’-a-chaolais.

Agus gu dé a chuir sgiobair-trèana ’na bhall de Choimisean nan Croitearan? Chuir gur e a tha an so duine sònraichte. Duine nach d’ fhuair cothrom sgoile ’na òige ach, a dh’aindeoin sin, aig a bheil eanchainn agus a rinn feum de’ n eanchainn a fhuair e a chum maith na dùthcha.

Bheirinn-sa ùine mhór a’ cur sìos air paipear gach dreuchd is inbhe anns an d’rinn Iain MacNeachdainn seirbhis d’ a luchd-dùthcha. An 1933 thaghadh e mar bhall de Chomhairle-baile an Obain, agus rinneadh Pròbhaist a’ bhaile dheth an 1937. An 1934 thaghadh e mar bhall de Chomhairle Siorrachd Earraghaidheal, agus is esan Iar-cheann-suidhe na Comhairle sin o chionn naoi bliadhna. Is e Ceann-suidhe Comhairle an Fhòghluim anns an t-siorrachd sin o chionn dheich bliadhna. Tha e ’na bhall de Chomhairle Earalachaidh na Gaidhealtachd. Tha e air móran chomhairlean eile—mu shlàinte an t-sluaigh is riaghladh nan tighean-eiridinn is tuarasdal luchd-saothrachaidh an fhearainn. Tha e air Bòrd na Coille. Bha e ’na bhall de’n Choimisean Rìoghail a bha a’ rannsachadh Cùisean na h-Alba o chionn bliadhna no dhà. Is esan Ceann-suidhe riaghlairean Urras Catriona NicCaoig. Fhuair e an t-urram C. B. E. bho’ n Bhan-righ, agus is math a thoill e sin, ach ’s e an t-urram as mò a chuir moit air gun tugadh dha saorsa baile an Obain, urram nach tugadh do neach eile riamh roimhe no as a dhéidh.

Tha Mgr. Alasdair R. MacCoinnich ri tuathanachas faisg air Baile-Dhubhthaich an siorrachd Rois, ach is mac croiteir e a mhuinntir an Eilein Sgitheanaich, agus b’ ann air a’ chroit a chuir e seachad làithean na h-òige. Is esan Ceann-suidhe Comhairle Fòghluim Siorrachd Rois, agus tha e ’na bhall de mhóran chomhairlean eile. Tha e dà fhichead bliadhna agus a h-aon-deug a dh’aois.


[TD 30]

[Dealbh]
Alasdair MacArtair

[Dealbh]
Alasdair MacCoinnich

Sin agaibh, ma thà, an triùir a tha air an taghadh a chum is gun leig iad an inntinn agus an neart gu h-iomlan ris an obair chudthromaich a dh’ earbadh riutha. Tha iad air an taghadh airson cóig bliadhna agus is e an tuarasdal a bhios aca—trì mile not sa’ bhliadhna aig a’ Cheann-suidhe agus dà mhìle an urra aig an dithis eile.

Mar a chunnacas anns na paipearan naidheachd, bho chionn ghoirid, tha an triùir a bhios air a’ Choimisean pàirt de’ n ùine air an ainmeachadh cuideachd, agus tha sinn cho toilichte leotha agus a tha sinn leis a’ chòrr. Seumas Grannd, fear deasachaidh an <eng>Stornoway Gazette<gai>, Seumas MacIain as a’ Mhanachainn, agus Caiptean Dùghall MacLachlainn a Bail’-a’-Chaolais.

Feumaidh an Coimisean sgioba de dhaoine fiosrach ealanta a bheir na rùintean aca gu buil. Dhiùbh sin dh’ ainmicheadh dithis cheana, dithis Ghaidheal air a bheil deagh theist.

Is e Mgr. Alasdair MacArtair Ard-oifigeach a’ Choimisein. Buinidh esan do eilean Ile agus tha e dà fhichead bliadhna agus a seachd a dh’ aois. An deidh a’ cheud ghreis d’ a bheatha a chur seachad air croit an Ile chaidh e do Cholaisde an Aiteachais an Glaschu, agus dh’ éirich e gu àrd-dhreuchd ann an seirbhis Bòrd an Aiteachais. Tha deagh-aithne air am measg Gaidheil Ghlaschu far an robh e ’na Cheann-suidhe air a’ Chomunn Ileach.

Is e Mgr. Dòmhnall MacCumhais Rùnaire a’ Choimisein. Buinidh esan do Fhionnsabhagh anns na Hearadh agus, air dha oileanachadh fhaotainn an sgoil Chinn-a’-ghiùthsaich agus an Oil-thighean Obaireadhain is Dhun-éideann, bha e ’na fhear-lagha an Dun-éidinn,


[TD 31]

[Dealbh]
Domhnall Iain MacCumhais.

agus anns na bliadhnachan mu dheireadh ann an seirbhis Bòrd an Aiteachais. Tha e ’na cheann-iùil am measg Gaidheil Dhun-éidinn.

Faodar a ràdh mu cheathrar as a’ chóignear a dh’ ainmicheadh gun d’ rugadh iad agus gun do chuir iad seachad bliadhnachan na h-òige ri croitearachd, agus tha ceathrar as a’ chóignear ’nan luchd-Gàidhlige. Agus tha gibhtean sònraichte agus fiosrachadh farsaing aig gach aon de’ n chóignear, agus, an uair a théid iad cruinn mu’ n bhòrd, faodar dùil a bhith ri eòlas is tuigse is ealantachd ann a bhith a’ làimhseachadh gach cuspair a bhios f’ an comhair.


[TD 33]

A’ Chuibhrig

Eadar-theangachadh le RUARAIDH MACTHOMAIS de’ n gheàrr-sgeul Chuimreach, Y Cwilt, le KATE ROBERTS.

DH’FHOSGAIL i a sùilean is i air cadal math a dheanamh troimh ’n oidhche. Dh’ fheuch i ri cuimhneachadh gu dé bha ceàrr. Bha rud-eigin ceàrr, ach airson mionaid cha b’ urrainn di cuimhneachadh dé bh’ ann: coltach ri duine air a’ cheud mhadainn an deidh do neach a tha an dlùth dhàimh dha am bàs fhaighinn. Uidh air an uidh thig e ’na chuimhne gu bheil corp anns an ath sheòmar. Sin mar a dh’ fhairich Febi Williams air a’ mhadainn so, Ach cha b’e bàs caraid a bha a’ deanamh dragh dhi. Uidh air an uidh (ma dh’ fhaodar a’ chainnt so a chleachdadh mu nì a thachair ann am beagan mhòmaidean) thainig e ’na cuimhne gum b’ e so an là a bha àirneis an tighe a’ falbh g’ a reic. Thill am pian a dh’fhairich i an raoir fo a cridhe. Sheall i mach air an uinneig is i a’ feuchainn gun smaoineachadh air. An sin, thionndaidh i ris an duine aice. Bha e ’na chadal, is a stais a’ gluasad sìos is suas mar a bha anail a’ tighinn. Bha e glas fo na sùilean, agus bàn anns an aodann, is shaoileadh tu, ri a cheud choimhead, gum b’ ann marbh a bha e. Chùm i a sùil air, is mu dheireadh thug so air dùsgadh. Bha sùilean Iain gorm lainnireach, is bha fiamh a’ ghàire annta nuair a thug e sùil air a mhnaoi, mar gum biodh e dol a dh’ innse a bhruadar dhi. Ach chuir e a dhà làimh fo a cheann is sheall e mach air an uinneig m’ a choinneimh. Thug an dithis greis mhath gun dad a ràdh.

“’S fheàrr dhuinn gun norrag eile a dheanamh,” ars esan ’s e ag éirigh ’na shuidhe.

“’S fheàrr” ars ise, gun charachadh.

“’S fheàrr dhuinn éirigh.”

“’S fheàrr.”

“Feumaidh sinn éirigh.”

“Feumaidh.”

A chionn ’s gum b’ i a bhean a bhiodh ag éirigh an toiseach a chuile là, bha dùil aig Iain Williams gun deanadh i an nì ceudna an diugh. Ach dh’ fhuirich ise ann an sin ’na laighe cho sàmhach ’s ged a b’ e leac màrmoir a bhiodh innte.

A dh’ aithghearr smaoinich e gum biodh e cho math dha fhéin éirigh. Bhiodh luchd cruinneachaidh na h-àirneis air tighinn ann an ùine ghoirid. Dh’ éirich e is chuir e uime air a shocair, a’ coimhead amach air an uinneig fhad ’s a bha e a’ dùnadh a phutanan. Cha do dh’fhaighnich e dha bhean carson nach do dh’ éirich i.

Air dhà-san a dhol sìos an staidhre, lean Febi Williams oirre a’ coimhead troimh ’n uinneig air an iarmailt a bha sìnte air clàr a léirsinn. Cha bu chuimhne leatha madainn o chionn iomadach bliadhna nuair a bha cothrom aice laighe ’na leabaidh, a’ coimhead nan speuran, is a h-inntinn falamh de smuain ach mar a bha an t-adhar ’ga lìonadh. Cha robh air a h-inntinn an diugh ach an t-aon nì—gu robh an duine aice air briseadh, is gu robh an àirneis uile, ach a mhàin am beagan nithean a bha do-sheachnaichte feumail


[TD 34]

dhaibh, a’ falbh g’ a reic. Bha so air bith air a h-inntinn, is air inntinn a fir, o chionn mhìosan a nis. Bha iad ’nan dithis air uiread a chagnadh a dheanamh air gach nì bha co-cheangailte ris is nach robh air fhàgail a nis ach an smuain rùisgte gus cluiche leis ’nan inntinnean.

O chionn bhliadhnachan fada air ais, nuair a thòisich iad air a’ bhùth an toiseach, bhiodh eagal air Febi Williams gun tigeadh a leithid so de là oirre. Chunnaic i so a’ tachairt iomadach uair ann am bruadar, is cha robh e a’ cur móran dragh oirre ged a thachradh. Cha robh difir leatha ged a chailleadh i an saoghal uile. Bha i fhéin agus a céile air leum a thoirt do’ n mhuir, agus dh’ fheumadh iad snàmh a dheanamh. Nuair a bha an sruth uaireannan leotha is uaireannan ’nan aghaidh bha e furasda an t-iomagain a thilgeil a thaobh.

Ach chaidh leotha gu math anns a’ bhùth, is mar a bha iad a’ soirbheachadh air an socair fhéin bha gach iomnaidh a’ teicheadh. Fhuair iad bliadhnachan mar so. Ach co-dhiùbh, o chionn beagan bhliadhnachan air ais thòisich nithean a’ dol am miosad. Mu bhliadhna air ais bha iad cinnteach gu robh iad a’ teàrnadh a’ bhruthaich gu math cabhagach. Chuir am fiosrachadh so fo eagal iad, mar gun cluinneadh duine gu robh caraid ionmhuinn dha gu tinn, gun dòchas a dhol am feabhas. An deidh a’ chiad bhriosgaidh dh’ aidich i na bha an dàn dhi, mar a dh’ aidichear bàs an duine thinn. Ach an robh i ’ga aideachadh mar sin? Seall mar a bha i air diùltadh éirigh an diugh. ’Se an dara cuid laige no rag-mhuinealachd a bha i a’ leigeil fhaicinn an sin. Cha robh i cinnteach có aca. Carson a bha an duine aice air briseadh—thòisich an gleachd ’na h-inntinn a rìs, an gleachd a bh’ innte fad mhìosan. Bùithtean móra a’ bhaile—sud caite an robh an t-olc—’s iad a’ reic biadh saor is ’ga ghiùlain dà uair san t-seachdain gu ruig dorsan nan tighean. Bha e searbh dhì-se is do a céile a thug creideas do’ n t-sluagh sin fad bhliadhnachan a bhith ’gam faicinn a nis a’ pàidheadh airgead ullamh do luchd na bhanaichean. Bha i an dòchas iomadach uair gu faigheadh iad am puinnseanachadh le bhith ag itheadh seann bhiadh saor nan canastairean, ’s gun tigeadh spotan air an aodannan. ’Sì bha toilichte nuair a leugh i aon uair gun tainig air fear de na companaidhean móra sin ùnlagh a phàidheadh a chionn ’s gu robh duine-eigin air a phuinnseanachadh.

Bha i fhéin ’s an duine aice air fàs ro shean gus sabaid an aghaidh a leithid sin. Sin an fhìrinn dhut. Is cha b’ urrainn dhi, a dh’ aindeoin sin, géilleadh do’ n dàn. Cha robh e cho furasda an saoghal uile a chall is a shaoil i ’na h-òige. Cha b’ e nì furasda a bh’ ann thu fhéin fhalamhachadh is a dhol air aghaidh as a dheidh. Bha sin math gu leòir mar <eng>theory<gai>—nì mun deanadh daoine argumaid mur a biodh an còrr aca ri dhèanamh. “Ach fiach ris” arsa Febi Williams rithe fhéin air a’ mhadainn so. Bha i a cheart cho déidheil air stòras an t-saoghail ’s a bha i riamh. Chuimhnich i air na chuala i riamh de sgeulachdan mu dheighinn spìocairean a’ bàsachadh, is iad a’ greimeachadh, eadhon nuair a bha iad fo’n bhàs, nas teinne na rinn iad riamh air an t-saoghal a b’ éiginn daibh fhàgail. B’ urrainn di beagan a thuigsinn dhe sin an diugh. Bha e furasda gu leòir dhì-se is do gach searmonaiche


[TD 35]

a rinn searmoin a riamh mu dheighinn an duine òig bheairtich a dh’ fhalbh gu tùirseach—bha e furasda gu leòir dhaibh-san a ràdh is a smaoineachadh gu robh an call soirbh ri ghiùlain. Fhad ’s a bha a’ bhùth aca smaoinich i iomadach uair gu robh an saoghal a’ dol a thuiteam air an ceann. Ach ’sann a’ teannadh bhuaipe a bha an saoghal an diugh, ’s ’ga fàgail as a dheidh.

Chuala i bragadaich nan soithichean anns a’ chidsin, agus smaoinich i airson mionaid air na bha a dhìth oirre an dràsda—biadh. Chuimhnich i an uair sin air mar a thuirt an duine aice gu feumadh iad a h-uile dad a reic, ach na dha na trì rudan nach deanadh iad a’ chùis as an aonais, a chum pàidheadh na b’ urrainn daibh de na fiachan aca. Dh’ aontaich i leis aig an ám, gun smaoineachadh. Ach aig ám de’n t-seòrsa so feumaidh duine breith a thoirt ann an cabhaig. B’ fheàrr leatha a nis gum b’ fheudar dhi na nithean a bha riatanach a reic, agus na rudan a bha ’nan annlan a chumail. Sin na rudan a thug toil-inntinn dhi ri linn an ceannach, rudan nach leigeadh i leas a bhith air fhaighinn, ach rudan anns an do chuir i sùil, agus a cheannaich i bho bhliadhna gu bliadhna mar a bha iad a’ fàs ann am beairteas—cathair-ghàirdeanach, seann chiste, cloc is a leithid sin.

An sin b’ fheudar sàbhaladh a dheanamh, is chaidh stad air a’ cheannach sin. Cha robh airgead ann gus rud a cheannach. Beò air seann rudan. Fuireachd aig an tigh.

Ach aon uair, an deidh do nithean tòiseachadh a’ dol ’nan aghaidh, chaidh i gu féill còmhla ris an duine aice, oir ’se là brèagha samhraidh a bh’ ann, is cha robh móran dòchais aca faighinn air falbh o’n tigh air lathaichean-saora. A chionn ’s gu robh an t-sìde bhrèagh a’ dùsgadh iarrtais innte gu aodach ùr a chur uimpe, bha i a’ togail a h-inntinn cuideachd. Ma bha a’ ghrian a’ lasadh deirgead an t-seann aodaich bha i a’ cur blaths ’na cridhe mar an ceudna. Thachair i ri seann bhana-charaid dhi air an fhéill, is coltas gu math soirbheachail oirre, le a h-aodach tana sìoda de’ n fhasan a b’ ùire, is i fhéin, Febi, air a cur uime le deise a bha trì bliadhna a dh’aois.

“O Febi, ’s mì tha toilichte t’ fhaicinn,” ars a caraid, is bha a leithid de bhuaidh aig a’ ghréin air cridhe Febi is gun d’ fhairich i a cheart cho toilichte sin.

“Bheil fhios agad air a so,” thuirt a caraid, “Tha cuibhrigean air leth thall air an stàlla an sin. Trobhad ach a faic thu iad.”

Is rug i oirre air ghàirdean is tharruing i null chun na stàlla i.

Bha Febi air a buaireadh cho mór ’s a bha i riamh bho thòisich iad ri sàbhaladh, is i a’ gleachd rithe fhéin mar gum b’ ann a’ sabaid ri nàmhaid a bhiodh i. Bha aodaichean flanan ann an sin agus cuibhrigean àluinn, agus ’nam measg bha aona chuibhrig a dheidheadh i mach air a’ mhuir g’ a iarraidh. Bha na boireannaich gu léir a’ làimhseachadh na cuibhrig mar a bha iad a’ gabhail seachad, is a’ toirt sùil an fhadachd oirre air dhaibh a fàgail as an deidh. ’Se cuibhrig de fhlanan tiugh geal a bh’ ann, le stripean air fheadh—stripean de gach dath, gorm agus uaine, buidhe is dearg, is gun iad idir a’ ruith dìreach ach gu camalubach. Thainig miann air Febi a ceannach, is mar bu mhotha a bheachdaicheadh i air a bochdainn fhéin ’sann bu mhotha idir a bha a miann a’ fàs.


[TD 36]

[Sanas]


[TD 37]

“Ach nach ì tha grinn,” arsa a ban-charaid.

Cha duirt Febi facal; sheas i mar gum biodh i fo cheò. Dh’ fhàg i a ban-charaid gun fhacal a ràdh, is chaidh i a lorg an duine aice. Dh’innis i dha gu robh feum aice air airgead a cheannach cuibhrig as a’ bhad, air eagal gun ceannaicheadh duine-eigin eile i. Bha coltas diùmbach air-san, ged nach duirt e dad. Nan robh e air sùil mar sin a thoirt oirre anns an t-seann aimsir, nuair a bha airgead gu leòir aca, bha sin fhéin air toirt oirre gun a’ chuibhrig a cheannach. Ach fhuair i an t-airgead is cheannaich i a’ chuibhrig. Nuair a ràinig i dhachaidh leatha, chuir i air an leabaidh i, is shuath i ri h-aodann a’ chuibhrig, ’ga faireachdainn. Bha fadachd oirre, cha mhór, gus an tigeadh an geamhradh. Thainig e ’na cuimhne a nis gu robh a’ chuibhrig anns a’ chiste, deiseil gus a reic, agus bha miann a cumail a nis a’ cheart cho làidir ri miann a ceannach. Thug i m’an airidh nach deidheadh a’ chuibhrig co-dhiùbh do’n <eng>“auction.”<gai>

Thainig an sin an duine aice a steach do’ n t-seòmar is dà threithe ’na làmhan. ’Se rud air leth annasach a bh’ ann dhì-se bracaist fhaighinn ’na leabaidh, ach cha do shaoil i dad dheth an diugh, is shaoileadh tu air an duine aice gu robh e ro-eòlach air a bhith a’ toirt bracaist thuice air a’ mhodh sin.

Dh’ éirich i ’na suidhe, a’ chiad ghlideachadh a rinn i bho chaidh an duine aice sìos an staidhre, is shuidh esan aig cas na leapa. Cha b’urrainn do dhuine de’n dithis aca móran còmhraidh a dheanamh. Gu dearbha, ’sann oirre a thainig an caochladh iongantach. Bha an tea teth agus math, is chòrd e rithe a bhith faireachdainn a bhlàths ’na h-amhaich, is a’ ruighinn a broilleich. Bha an t-aran ’s an t-ìm math cuideachd, air a ghearradh gu tana. Chuir i car dheth air a teanga, ’ga chagnadh air a socair. Thug i sùil’ air an duine aice.

“Tha e math,” arsa ise.

“Thà,” arsa esan, “’sè gu bheil. Bha mi ’m beachd gu robh mi air cus arain a ghearradh, ach cha chreid mi gu robh.”

“Cha robh thù,” ars i fhéin, ’s i coimhead an truinnseir.

Nuair a chrìochnaich Febi a biadh dh’ fhairich i iongantach toilichte. Bha i toilichte a chionn gu robh an duine aice ’na shuidhe aig cas na leapa. Cha d’ fhuair e riamh cothrom, fhad ’s a bha a’ bhùth aige, suidhe mar so a dh’ ithe a bhracaist. Cabhag, cabhag an còmhnuidh. B’ iongantach gum b’ ann an diugh, as a chuile là, a fhuair iad an cothrom. Bha a biadh a’ còrdadh rithe cuideachd, is i a’ faighinn a bhlas na b’ fheàrr na fhuair i riamh, ged nach robh dad ann ach aran is ìm is tea. Chaidh aice air na smaointean sin, a bha ’ga sàrachadh mus tainig an duine aice a nìos an staidhre, a thilgeil a thaobh, is faireachdainn mar a bha i an dùil, bliadhnachan fada roimhe sin, a dh’ fhaodadh i faireachdainn an deidh a chuile càil a chall. Co-dhiùbh, airson mionaid cha robh sin a’ cur dragh oirre, agus dh’ fhairich i mar gum biodh uile éibhneas a beatha air a chròthadh dha na mionaidean sin a thug i ag ithe a bracaist. Dh’ fhairich i mar nach biodh aimsir ann roimhe sin na as a dheidh. Cha robh an dé no am màireach ann. Dad ach an diugh. Is an deidh a chuile rud, dé bha anns a’ bheatha air fad ach a’ smaoineachadh air là-rna-mhàireach. Cha leigeadh duine sam bith a leas a bhith air a dhol a bhùth no a dh’ obair mur a biodh am màireach air a bhith ann. Ach


[TD 38]

cha robh guth air an dràsda, co-dhiùbh, aig Febi Williams. Fhuair i làmh-an-uachdar air a cràdh anns na mionaidean glòrmhor sin.

Ach so fuaim bhana throm aig a’ gheata. “Sin i air tighinn,” thuirt Iain, is rug e air an dà threith ’na chabhaig, is ruith e nuas an staidhre. Chaidh ise ’na sìneadh, is dh’ fhairich i an aon chion-diù a’ tighinn thairis oirre a rìs. Chuala i na dorsan a’ fosgladh is fuaim chasan a’ coiseachd. Bha fuaim gluasaid r’ a chluinntinn anns gach àite air feadh an tighe aig an aon ám. Bha an àirneis ’ga slaodadh air feadh an làir, is na cathraichean a’ bualadh ’na chéile. An ùine gheàrr, so fuaim chasan a’ dìreadh na staidhre ’nan ruith, is na daoine leis am bu leis iad a’ feadalaich gu fonnmhor. A steach leo do’n ath sheòmar. Dìosgail na leapa ann an sin an uair sin. Leum Febi Williams a mach as a leabaidh is rinn i air a’ chiste. Shlaod i a’ chuibhrig amach aiste, is chaidh i air ais leatha chun na leapa, is chaidh i ’na suidhe. Phaisg i m’ a timcheall i, ’ga cur tarsuinn air a ceann. B’ urrainn di i fhéin fhaicinn anns an sgàthan a bh’ air a’ bhòrd ann an oisinn an t-seòmair.

Bha i mar sheann chaillich, a’ chuibhrig air a tarruing m’ a h-aodann is a’ tighinn gu chéile ’na currachd os a cionn. An sin dh’ fhosgladh an dorus le fear de luchd-cruinneachaidh na h-àirneis, balach òg. Nuair a chunnaic e Febi Williams ’na leabaidh mar so, theich e mar am peilear.

An ceann dà thiota chuala i gàireachdainn a’ tighinn bho mhullach na staidhre.

[Sanasan]


[TD 51]

Bruadaran

LE TORMOD DOMHNALLACH (ILE)

THA feadhainn ann nach eil idir a’ creidsinn ann an aislingean. Their iad nach eil anns a h-uile aisling ach nì a tha air aobharachadh le neach a ghabhail biadh trom nach do chnàmh e mun deach e laighe, no ma dh’fhaodte nach robh aon ’na shlàinte aig an ám, no gu robh a’ bhodhaig sgìth no anshocrach anns an leabaidh. Their cuid eile gu bheil coire mhór aig a’ mhacmeanmainn riutha, sin ri ràdh, ma thachair do neach a bhith làn cùraim agus iomagain, gu bheil e nas buailtiche gum biodh an inntinn troimhe chéile ann an seagh cho mór ’s gu bheil i mì-fhoistinneach, eadhon an suain na h-oidhche, ’s a’ cur an céill a bruaillean anns na nithean a bhios daoine a’ faicinn anns na h-aislingean. Chan eil teagamh sam bith nach eil sin fìor mu àireamh de aislingean ach tha móran eile ann de bhruadaran aig nach eil buintinneas sam bith ri suidheachadh bodhaig no inntinn, a tha cho fìor ’s cho làn de bhreithneachadh ’s gu bheil e ro shoilleir gur e teachdairean a tha annta bho’n t-saoghal thall, a tha ’toirt sanas is rabhaidhean thugainn mu nithean a tha dol a thighinn gu teachd.

Bha na Ceiltich bho shean, mar a bha iomadh cinneadh eile, glé làidir de’n bheachd gur ann bho spioradan dhàimhean is luchd eòlais nach maireann, a bha bruadaran na h-oidhche a’ tighinn thuca. Anns an sgeul a bha ri chluinntinn gu minig ri mo cheud chuimhne, a tha ’toirt iomradh air mar a fhuair Coinneach Odhar a’ chlach-fhiosachd, bha e air aithris gu robh màthair Choinnich air oidhche bhriagha shamhraidh ’na suidhe an iomall cladh Uig, a’ buachailleachd mart agus a cuigeal gu gnìomhach ’na dòrn. Goirid an deidh meadhoin oidhche, ged nach robh oidhche ann anns an t-seagh ’s nach robh an latha idir gu tur a’ falbh bhàrr an adhair, chunnaic i na h-uaighean gu léir a’ fosgladh agus na mairbh ag éirigh ’s a’ deanamh le luathas na gaoithe air na ceithir àirdibh. Goirid mus do shoilleirich a’ mhadainn, thug i sùil agus nach ann a bha na tannaisg cheudna a’ tilleadh ’nam ficheadan ’s a’ dèanamh air an uaighean le dian chabhaig agus cha bu luaithe a shocraich gach neach ’na àite féin, na dhùin an uaigh air ais. Bha aon ann co-dhiùbh, nach do thill fathast, cailin òg, dheas, fhìnealta, a dh’fhàg an uaigh a bha ri taobh na mnà. Chuir a’ bhana-bhuachaille roimpe gu faigheadh i mach bun na cùise agus anns an inntinn sin chàraich i an cuigeal thairis air beul na h-uaigh fhosgailte. Cha robh i ach air so a dhèanamh an uair a nochd an aon a bha i ’feitheamh air fàire na h-àird’ a tuath. Air dhi tighinn dlùth, ghlaodh i gu cas: “Tog do chuigeal ’s leig a steach dom uaigh mi!” “Cha leig,” ars’ an té eile, “gus an innis thu dhomh an toiseach có thù agus càite an robh thu féin agus càch!'”

“Is mise” ars an òighe “nighean rìgh Lochlann agus bha mi fhìn agus càch a’ cur aislingean gu ar càirdean, ach do bhrìgh ’s gu robh agamsa ri dol cho fada air falbh ri Lochlann, is e sin a dh’fhàg mi cho fada air dheireadh air an fheadhainn eile. Ach rach thusa thun a’ chladaich ud shìos agus gheibh thu ann an sin clach bheag bhòidheach,


[TD 52]

[Sanasan]


[TD 53]

eadardhealaichte bho chàch, thoir do Choinneach do mhac i agus cho luath ’s a sheallas e innte bidh fiosachd aige.”

“A’ cur aislingean gu ar càirdean!” Faodaidh gu saoil sinn nach robh an so ach sgeul fhaoin gun chiall gun bhrìgh, ach anns gach sgeul de’n t-seòrsa, gheibh sinn daonnan teagasg, no cràbhadh, no beachd a tha mar ghath soluis a’ tighinn a nuas bho na linntean cian a dh’aom.

Bha na seann daoine de’n bharail nach robh nì de chiall aig bruadaran na Sàbaid is mur an tigeadh dad de na bha iad a’ cur air mhanadh gu teachd an ath là, nach robh géill sam bith ri thabhairt dhaibh.

Chunnaic sinn féin bruadaran a bha cho fìrinneach ’s nach leig sinn a chaoidh air dìochuimhne iad. Chuala sinn mar an ceudna mu aislingean a chunnaic feadhainn eile, a bha cheart cho fìor air an coimhlionadh ’s gun do chùm sinn a riamh air chuimhne iad.

Anns a’ bhliadhna 1913, bhruadar bean Ghaidhealach ann an Ceap Breatann, air oidhche, gu robh i ’na seasamh a muigh là blàth grianach, air an raon. Sheall i suas air an speur, is an sin chunnaic i riomball dearg de theine a’ cuartachadh an adhair ceithir thimcheall. Chuir na chunnaic i a leithid de iongnadh oirre is gun do dh’ innis i mu dheighinn do bhoireannach eile. Bhreithnich a banacharaid e mar so: “tha cogadh mór agus sgriosail a’ dol a bhristeadh a mach a dh’aithghearr agus bidh uile rìoghachdan an domhainn an sàs gu dian anns a’ chòmhrag.” An ath bhliadhna, fhuair an aisling agus a breithneachadh làn choimhlionadh. Chuala mi cuideachd mu bhoireannach ann an Gaidhealtachd Alba a chunnaic aig a’ cheart ám, an dearbh shealladh so ’na cadal. Nì iongantach.

Bha fear ann an àite eile de Cheap Breatann aon mhadainn, ag innse do a theaghlach mu aisling a chunnaic e an oidhche roimhe sin. Bhruadar e gun do thuit na fiaclan uile, ceart cruinn còmhla, á charbad. Nuair a chaidh e mach an latha sin gu a ghnothach, is beag a bha de dhùil aige féin no aig càch nach tilleadh e dhachaidh beò. Ann am priobadh na sùla, chaidh a mharbhadh nuair a bhuail cumhachd an dealain e aig obair.

Dh’ innis bean dhomh air an robh mi eòlach, aisling a chunnaic i féin. “Thainig mo sheanamhair a bha a’ còmhnaidh ann an àite de Chanada a bha iomadh ceud mìle air falbh, g’ am ionnsaigh ann am bruadar aon oidhche. Chuir i fàilte orm gu gràdhach, suilbhearra, leis na facail so anns a’ Ghàidhlig: “thàinig mi astar fada g’ ad fhaicinn!” Le sin, dh’ fhalbh an sealladh. Dà là ’n a dheidh, fhuair mi litir bho’n dachaidh ag innse dhomh gun do chaochail mo sheanamhair air an dearbh oidhche anns an tainig i g’ am ionnsaigh ’na mo chadal.”

Anns a’ bhliadhna 1812, bha naoidh-duine-deug ann am broinn eathair a’ dol dhachaidh do Chulnancnoc as baile Phortrìgheadh. Bha tuilleadh mór is a’ chòir de luchd anns a’ bhàta is chaidh triùir a mach aisde ann am beul na h-oidhche nuair a ràinig iad Rigg, mu thrì mìle bho’n dachaidh. Chum na sia-deug orra anns an sgoth, ach ann an dorchadas na h-oidhche, bhuail i an Duibh Sgeir air cùl Rubha Nam Bràithrean, is bhàthadh na bha ’n a broinn. Cha d’fhuaireadh ach aon a mhàin de na cuirp.


[TD 54]

[Sanas]


[TD 55]

Oidhche no dhà an deidh a’ challa, thàinig fear de na h-òganaich a chaidh a dhìth far an robh a mhàthair ann an aisling, is dh’ innis e dhi gach nì mar a dh’ éirich dhà féin. “Nuair a chaidh mise do’ n ghrunnd” ars esan, “chaidh mo cheann an sàs ann an stamhan ’s am feamainn an aigeil. Chaidh té de na stamhan fada so mu’ m amhaich a chùm sìos mi gus an deach mo bhàthadh. Mur a biodh sin bha mi air tàrrsainn as.”

Thàinig fear eile de na chailleadh an oidhche ud, far an robh a mhàthair féin ann am bruadar, is dh’ innis e dhi gun deach a chorp-san air tìr ann an Eilean na Cìche, is cha do labhair e an còrr. Bha a’ bhean bhochd a’ feòrach de gach duine ris an coinnicheadh i, càit an robh Eilean na Cìche, oir cha chual’ i mu’ n àite a riamh, ach cha robh aon comasach air sud innse dhi. Mu dheireadh thàinig buidheann cheàrd timcheall is dh’ fhaighnich i dhiùbhsan air dhaibh a bhith cho siùbhlach anns gach àite de’ n Ghàidhealtachd, càit an robh Eilean na Cìche, ma bha a leithid de àite ann. Bha na ceàird comasach air sud innse. Thubhairt iad rithe gu robh Eilean na Cìche a mach bho chòrsa an iar Siorramachd Rois. Bha na cuirp air an giùlain air falbh thun an ionad ud leis an t-sruth.

“Aisling caillich mar a dùrachd,” an è? Chan è gu buileach, agus ged a b’ è, nach eil i ’nochdadh dhuinn cho fìor dhlùth ’s a tha an dà shaoghal da chéile nuair a chluinnear eadhon an “dùrachd” ’s a gheibh i ceart fhreagradh bho’ n taobh thall.

[Sanas]


[TD 56]

Bhòidse chun nam Faero le Iain Caimbeul

[Dealbh]

DH’FHALBH sinn le chéile, ’s e Suaineach, Roland Svensson, dealbhadair ainmeil a sgrìobh <eng>Lonely Isles,<gai> a bha còmhla rium, agus chaidh sinn gu ruige Learbhaig ann an Sealtainn an toiseach; bha sinn ri feitheamh a’ bhàta ann an sin, agus ’s ann air feasgar Di-Dòmhnaich, an cóigeamh là diag de mhìos Mhàigh, a nochd i a stigh dha’n acairseid. Agus bu ghasd’ an sealladh i. Bha dùil againn ri bàta bhiodh coltach ris an “<eng>Hebrides<gai>” ach ’sann a bha i ’na bàta-motor ùr, nas mutha na an “<eng>Loch Seaforth<gai>,” agus briagha air a h-uile dòigh; cliathaich dhubh is crann-toite buidhe oirre agus bratach nam Faero air a deireadh. ’Se ’n “Tjaldur” an t-ainm a bh’ oirre, ’se sin an “Gille Brìghde,” ian nàiseanta nam Faero.

Bha móran de luchd-turuis innte eadar Danmharcaich agus Faeroich a’ dol dhachaidh. Bha coisir cloinne Fhaeroach a’ dol dhachaidh a Copenhagen, agus thug Roland orra òrain na dùthcha a ghabhail. Bha a’ ghaoth a’ séideadh gu garbh as an àirde tuath agus ghabh sinn gu deas seachad air Ceann Sumburgh agus an uair sin a mach dha’n iar-thuath seachad air creagan ainmeil Fhoula. Nuair a chaill sinn fasgadh an eilein sin, ’sann a thòisich an t-annradh. Cha do dh’fhairich mi oidhche cho garbh riamh; shaoil leam gu robh “faochagan croma ciar an aigeil a’ glagadaich a stigh air an ùrlar” aice. Cha b’ fhada gus an deachaidh a’ chuid bu mhutha de’ n luchd turuis a sealladh. Dh’ fhan sinn gu h-ìseal gus na ràinig i fasgadh na tìre air an ath-mhadainn.

Ràinig sinn baile Tórshavn mu dheich uairean sa’ mhadainn agus bha móran againn toilichte fhaicinn. ’Se Tórshavn prìomh-bhaile nam Faero; canar “Havn” fhéin ris bicheanta gu leòir, agus ’se “Haun” am fuaim a th’ air an fhacal so, dìreach mar a tha “Hann” againne an Eirisgeidh, agus ann an àiteachan eile. Bha i cur shneachda nuair a ràinig sinn ach chìte a’ ghrian an dràsd ’s a rithist. Bha cruinneachadh mór de dhaoine air a’ chidhe, agus bha móran de na boireannaich air an sgeadachadh leis na h-aodaichean dearga; sin an dath a bh’fheàrr leo. Bha bàtaichean iasgaich gu leòir anns an acairseid, ’s aig na cidhean; cha robh bàta sam bith eile cho mór ris an “Tjaldur” no goirid dhith. Bha móran de na fir a’ giùlain bioraid no boineid na dùthcha, ceap stocainneach le stiallan dearga ’s dubha, agus geansaidhean snàth de chlòimh Fhaeroach, air na dathan nàdurra, geal, dubh is donn; tha na geansaidhean sin anabarrach blàth agus briagha.


[TD 57]

Chaidh sinn air tìr cho tràth ’s a b’ urrainn dhuinn; bha am bàta ri bhith aig a’ chidhe gus an ath-mhadainn. B’fheudar dhuinn dol chon a’ phoilis-oifis an toiseach, a chionn gum bu choigrich sinn; ’s nuair a chunnaic am poilis ar cuid phasaichean agus a thuig iad gum bu daoine dòigheil sinn, chaidh sinn a choimhead air a’ bhaile, agus gu dearbh, ’s e baile snasail a th’ann, tighean móra briagha air am peantadh air iomadach dath eadar geal is dearg is uaine, agus tha gàrraidhean aig móran aca anns a bheil flùraichean, preasan is craobhan a’ fàs. Tha na craobhan cus nas pailte na tha iad ann an Sealtainn. Chunnaic sinn an Tigh Pàrlamaid, Tigh an Ard Riaghladair, am Museum, an eaglais Lùterach, agus sgoil mhór far a bheil cailleachan dubha a Flannras a’ teagasg; bha Fraingis aig feadhainn dhiubh. Thadhail sinn ann am bùth mhór nan leabhraichean, far an robh móran de leabhraichean anns an Fhaeroach ’s ann an Danmharcach, ’s chaidh sin a’ choimhead air na bàtaichean a bh’aig a chidhe. Bha bàtaichean ann a bhuineadh dha’n dùthaich agus feadhainn eile a thàinig a Norbhaigh; bidh tràlairean Breatannach a’ tadhal ann uaireannan. Tha bàtaichean móra aig na Faeroich agus tha feadhainn aca dol gu ruige Gruinland is Tile. Chan eil na h-iasgairean Faeroach cleachdte ri bhith ’nan tàmh, ’s cha dual dhaibh a bhith leisg.

An deidh dhuinn dìnneir a ghabhail air an “Tjaldur” thill sinn a rithist ’s fhuair sinn carbad-ola ’s chaidh sin a choimhead sean-bhaile fearainn is làrach eaglais ainmeil ris an cante Kirkjubour. Chan eil ann de’ n eaglais ach na ballaichean, ach tha am baile fearainn air àiteachadh le teaghlach ainmeil Faeroach, Patursson, agus tha an tigh mar a bha e o chionn fad linntean. Sheall fear an tighe, Páll Patursson an tigh agus na tha ann, dhuinn, agus b’ fhiach fhaicinn. Tha an t-àite so mu chóig mile deug a Tórshavn, air taobh eile an eilein—Eilean Eysturoy. Bha a’ bheinn cho lom ’s cho sgorach ’s a chunnaic mi riamh. Cha robh fraoch no raineach a’ fàs air. Cha robh coineineach r’ a fhaicinn no uiseag r’ a cluinntinn. An Gille Brìghde fhéin agus corra-fhaoileagan ’s e sin na h-aona chreutairean beò a chunnaic sinn ach na caoirich a bha fhathast mu na tighean, agus uain òga aca.

Thill sin do’ n “Tjaldur” agus chaidh sinn a chadal. Mu chóig uairean sa’ mhadainn dh’ fhalbh i gu deas, a’ deanamh air Suderoy, an t-eilean as fhaide gu deas de na Faero. Dh’ fheumadh i tadhal an sin air dà bhaile iasgaich, Tveroyri is Vágur. Bha mi tràth air mo


[TD 58]

chois a’ coimhead air an dùthaich ’s a’ togail dhealbh, agus gu dearbh b’e sin an sealladh a fhuair mi. Tha na Faero air fad de’n aon chloich ri Canaidh, ’s e sin, basalt; chìtear a’ chlach sin anns Eilean Sgitheanach ’s ann am Muile; ach tha na beanntanan ’s na sgoran ’s na creagan de mhìodachd mhóir seach an fheadhainn againne. Tha coltas gruamach air a’ bhasalt, gu sònraichte nuair nach eil atharrachadh air; cha robh mi fada am measg nan eilean mun robh mi ’g ionndrainn tràigheannan geala gainmhich Innse Gall. Chan eil ach aon tràigh ghainmhich sna Faero ’s e sin anns an Eilean Sandoy (’se ’n tràigh a tha toirt an ainm air an eilean) agus chualas nach e gainmheach gheal a th’ ann. Co-dhiùbh chaidh sinn seachad air cladaichean fiadhaich is rubhannan cunnartach. Bha neòil mhóra ann ach bha a’ ghrian a nochdadh an dràsd ’s a rithist; b’e so an là a b’fheàrr a fhuair sinn thaobh sìde.

Nuair a bha sinn seachad air Sandoy, thàinig an dà Eilean Dímun an sealladh, an Dímun Mór ’s an Dímun Beag. Thàtar ag ràdh gur h-e facal Gàidhlig a tha ann an “Dímun” ach cha chuala mi gu dé a’ chiall a th’ air. Co-dhiùbh, tha e coltach gu robh Gàidheil sna Faero mun tàinig na Lochlannaich, agus gura h-iad “Innse nan sliabh àrd, làn d’eunaibh dubha agus odhar agus breaca a’ nuall agus a’ labhairt gu mór”* a chunnaic Maél Dúin, a sheòl a Eirinn sa’ churach. Tha facal Gàidhlig no dhà aig na Faeroich fhathast, mar a tha “kjallámor” bho “làmh cheàrr” againne.† Tha an Dímun Mór cho annasach ri eilean san t-saoghal. ’Se eilean mu mhìodachd Eilean nam Muc, no Miughalaidh, a th’ ann agus tha creagan m’ a thimcheall air fad; chan eil cladach idir ann. A h-uile bathar is beathach a théid ann no as, ’sann le cran a bhithte ’ga thogail no ’ga leagail. Nuair a ruigeas duine am mullach, tha fiar briagha gorm, is flùraichean fiadhain a’ fàs, far a bheil beathaichean is caoirich ag ionaltradh. Tha aon tuathanach, le theaghlach, a’ fuireach ann, agus tha iad ’nam prìosanaich fad a’ gheamhraidh. Chan urrainn dhaibh sgoth a ghleidheadh no iasgach a dhèanamh, ach tha talamh math aca, agus cleite math ian. Tha radio-telefon air an eilean air am faod iad bruidhinn ri muinntir Suderoy.

Mu dhà mhìle gu deas a rithist, tha Eilean Dímun Beag, eilean air chumadh mi-ghnàthaichte air nach fhaod duine tighinn beò. Buinidh an t-eilean so do dh’fhear de na bailtean ann an Suderoy, agus tha muinntir a’ bhaile a’ cumail chaorach ann. Thatar ag ràdh gu robh aon uair dream sònraichte de chaoirich air an eilean sin, mar a tha ann an Hiorta an diugh, ach gun do mharbhadh iad no gun deachaidh iad ann an deachamh air dhòigh air choireigin ’s nach eil gin idir dhe’n t-seòrsa beò a nist.

An déidh dhuinn dhol seachad air an dà Dhímun, thadhail sinn ann an lochannan Suderoy, lochannan fada caola domhainn amalach. Bha sinn là ann an sin, eadar an dà bhaile iasgaich a dh’ ainmich mi. Tha cidhean uabhasach math aca ach chan eil rathad a’ dol fad an t-siubhail eatorra fhathast! Ged tha Suderoy car coltach ri Ceann a


* “insi n-áird sliabdai lán d’éanaib dubaib agus odraib agus alathaib oc nuall agus oc labra mór.” Rel. Celt. IX t. d. 492.

† Prof. Chr. Matras, “Làmh chearr i foroyskum máli,” F. Frodskaparrit, III, t. d. 60.


[TD 59]

Deas Uibhist air a’ chlàr-dùthcha, tha e cus nas gairbhe. Tha meinn-ghuail anns an eilean so. Tha gnàth-chànain aig na Suderoyaich a tha gu math dealaichte o chànain nan eileanan eile, mar a tha Gàidhlig Leódhuis dealaichte bho Ghàidhlig nan eileanan eile againn.

Dh’ fhalbh sinn a Vágur air an oidhche agus an deidh dhuinn tadhal an Tórshavn fad ùine ghoirid, ghabh sinn gu tuath gu Klakksvík. Sin an t-àite far an robh an ùpraid mu’ n dotair, ach cha ruigeamaid a leas ceistean a chur mu dheidhinn na cùise so, oir cha robh daoine deònach am freagairt. Co-dhiùbh bha an strìth seachad nuair a ràinig sinne. B’e sin an turus fuar. Bha gaoth a tuath a’ séideadh gun fhois agus bha cur is cathadh ’nar n-aghaidh. Mar a bha sinn a’ dol gu tuath, bha na beanntannan a’ fàs na b’àirde, is a dol sìos gu cas chon na mara; bha sinn dol roimh chaolasan cumhang agus na beanntannan air gach taobh dhiubh geal. Tha eileanan an taobh tuath nam Faero cus nas cruaidhe na Sandoy no Suderoy.

[Dealbh]
Klakksvík (Dealbh le Fear Chanaidh)

’S e baile-iasgaich a tha ann an Klakksvík, agus tha feadhainn de na daoine ann a rinn airgead math aig an iasgach aig ám a’ chogaidh. So an acairseid as fheàrr a tha sna Faero. Cha robh móran de thoileachas agam an sin a chionn gun d’ fhuair mi droch-chnatan; air a shon sin dh’ fhan mi air bòrd nuair a chaidh mo chompanaich a choimhead air fear mór a’ bhaile. B’ e sin a’ chiad là ar fhichead de’ n Mhàigh ’s bha e cho fuar ri miadhain a’ gheamhraidh.

Air an ath-latha thill sinn a Thórshavn, ’s bha sinn toilichte fhaicinn a rithist. Bha de dh’ùine againn dhol a choimhead air muileann-uisge tha ag oibricheadh beairtean-fighe, agus a dhol a


[TD 60]

cheannach ad is geansaidh Faeroach. Sheòl sinn mu cheithir uairean an fheasgair, ’s ràinig sinn Learbhaig air an ath-mhadainn.

Feumaidh mi nis rudeigin a ràdh mu dheidhinn an t-seòrsa caitheamh-beatha is cosnaidh a tha aig na Faeroich, oir tha an caitheamh-beatha aca glé choltach ri caitheamh-beatha na seana-Ghàidheil mun tàing na caoirich mhóra d’ ar dùthaich. ’S e ’n t-iasgach an cosnadh as fheàrr a th’ aca agus tha bàtaichean móra aca a tha dol gu ruige Gruinland ’s a toirt dachaidh iasg geal. Tha iad ’ga shailleadh ’s ’ga thiormachadh ’s ’ga chreic do’ n Spàin ’s do’ n Eadailt ’s do Phortugal dìreach mar a bha muinntir nan eilean againn mun tàinig na tràlairean grànnda a Sasunn ’s a Obar-Dheadhain a thoirt am beòshlaint dhiubh. Ach lean na Faeroich ris an iasgach sin chon an latha an diugh; fhuair iad bàtaichean iasgaich móra dhaibh péin; fhuair iad cead air na tràlairean coigreach a chumail astar cothromach o’ n chladach, rud nach d’ fhuair sinne riamh. Tha na crìochan aca a’ dol timcheall air na h-eileanan air fad, an àite a bhith air an tarruing mu thimcheall gach eilein air leth mar a tha crìoch-nan-trì-mìle againn.

’S e ’n t-iasgach a tha deanamh an airgid dhaibh an toiseach. Tha mu 70,000 caora ’s mu 4,000 beathach sna h-eileanan, agus bhon tha ’m feòil air ithe aig an tigh uile, cha bhi feum aca air beathaichean no caoirich chur air falbh gu margadh gu tirmór. Tha cuid de’ n chlòimh ’ga cur air falbh, agus tha itean nan ian a bhios iad a’ glacadh air na creagan. Tha na h-eòin fhéin—Seumasan ruadha, gugaichean, langaich, ’s a leithid, air an sailleadh ’s ’gan ithe. Chan eil e ceadaichte a bhith glacadh nam fulmairean a nis a

[Dealbh]
An “Tjaldur” aig cidhe Tveroyri. (Dealbh le Fear Chanaidh)


[TD 61]

[Dealbh]
Eaglais Luterach an Tórshavn.
(Dealbh le Fear Chanaidh)

chionn gun do dh’ ionnsaich iad, beagan bliadhnaichean air ais, gu robh am fulmair a’ giùlain an tinneas ris an canar <eng>psittacosis<gai>, a bha glé chunnartach dha na boireannaich a bha spìonadh nan eun, ged nach robh an galar a’ deanamh dad de chron air na fulmairean fhéin. Mar sin tha na fulmairean a’ fàs nas pailte na bha iad riamh.

Biadh eile bhios aca, ’s e sin feòil nam péileagan <eng>(caa’ing whale).<gai> Tha na péileagan sin a’ tighinn mu na cladaichean ’nan sgaoth, agus ma chì duine iad, éighidh e na creachan agus a mach le muinntir a’ bhaile leis na sgothan ’gan iomain gu tìr. Tha na cladaichean freagarrach airson na seilge sin. Bidh na péileagan air an roinn eadar muinntir nam bailtean a tha timcheall air na cladaichean, a réir cleachdadh a bh’ ann o shean. Tha feòil nam péileagan glé fheumail o nach eil martfheòil ach gann a’s dùthaich.

A thaobh luchd-àitich no tuathanaich na dùthcha, tha dà sheòrsa dhiubh ann, fir-aonta an rìgh <eng>(“Kongsbondur”)<gai> is uachdarain bheaga <eng>(“ódalsbondur”)<gai> (no <eng>“udallers”<gai> mar a chanar riu sna h-Arcaibh). Tha bailtean fearainn aig na <eng>Kongsbondur<gai>, agus tha cuid dhiubh ainmeil ann an eachdraidh na dùthcha. Mar a chuala mise, feumaidh am fearann aca a dhol o athair gu mac, no gu mac bràthar mura bi mac ann, ’s chan urrainn dhaibh dealachadh ris. Tha <eng>Kongsbondur<gai> ann an Kirkjubur ’s anns an Dímun Mhór, agus an àiteachan eile. Thaobh na h-ódalsbondur, mar a bha Mac an Amharuis san sgeulachd, buinidh iad dhaibh péin. Tha am fearann aig na h-ódalsbondur tha taobh a stigh dha’n ghàrradh (am fearann-àitich) ann an roinn-ruith mar a bha fearann nan Gaidheal o shean; tha e air a roinn eadar muinntir a’ bhaile agus tha crann-chur air a chur aig uaireannan sònraichte a dh’ fhaicinn co leis bhios gach pìos


[TD 62]

dheth airson corra-bhliadhaichean ri tighinn. Tha a’ bheinn aig muinntir a’ bhaile airson caoirich mar a tha beinn nan croiteirean againn an diugh. Chan eil uachdarain mhóra aca san dùthaich agus chan eil iarraidh orra.

Tha Pàrlamaid aca, mar a tha aig Eileanan a’ Chaolais Shasunnaich; agus tha an cànain fhéin aca. Cànain a tha leathach rathad eadar cànain Norbhaigh is cànain Tile. Bha a’ chainnt sin fo chuing aon uair; cha chluinneadh san sgoil, san eaglais, no sa’ chuirt ach Danmharcach, mar a tha Beurla an diu sa’ Ghaidhealtachd; cha robh Sgriobtur fhéin air eadar-theangachadh gu Faeroach gus an naoidheamh linn diag (agus is ann an Albainn a chaidh am Bìobull aca chlo-bhualadh). Ach chan ann mar sin a tha chùis an diugh; thainig a’ chànain Fhaeroach air aghairt agus is i a’ chànain Danmharcach a chaidh air chùl. Tha a’ chlann ’gan teagasg ann am Faeroach gus an ruig iad ochd no naoi bliadhnaichean a dh’ aois; tha i r’ a cluinntinn am Pàrlamaid, san eaglais, agus san tigh-chùirt; tha leabhraichean air am bualadh innte ’s tha dhà no trì do phàipeirean naidheachd innte. Air bòrd an “Tjaldur” fhéin, a h-uile facal bha air a sgrìobhadh ’sann anns a’ chànain Fhaeroach a bha e. Có chunnaic riamh facal Gàidhlig air a sgrìobhadh air gin de bhàtaichean Mhic Bhrathainn!

So a’ chànain as giorra do’ n chànain Lochlannach mar a bhìte ’ga bruidhinn anns na h-Innse Gall, sna h-Arcaibh, agus ann an Sealtainn, beagan linntean air ais, agus dh’ fhaodadh ùidh a bhith aig sgoilearan Gàidhlig innte. Ged nach buin a’ Ghàidhlig agus a’ chànain Fhaeroach do dh’ aon fhriamhachd, tha fuaimean is faclan is ràitinnean am pàirt aca. Tha am Faeroach air a litreachadh a réir friamhachd nam facal, mar a tha a’ Ghàidhlig, is chan ann a réir an fhuaim; mar sin sgrìobhaidh duine “madur” (.i. fear) ach canaidh e “meavur.” Ged tha an dòigh sin car doirbh a thogail an toiseach, tha i fàgail na cànain cus nas fhasa ri leughadh le feadhainn as aithne dhaibh Danmharcach no seann-Lochlannach. Smaointichibh muinntir Eilean Mhanainn, a mhill an cuid Gàidhlig le bhith fiachainn r’ a sgrìobhadh a réir an fhuaim; ’se rud eile a rinn an t-Urramach V.U. Hammershaimb nuair a sgeadaich e ’m Faeroach ann an litreachadh seann-Lochlannach; shàbhail e a’ chànain an uair sin.

Thaobh beul-aithris, chan eil fhios agam ma tha na sgialaichean fhathast aca, ach tha iad a’ deanamh seòrsa de dhannsa ri òrain, mar gum b’ e puirt a beul, ach ’se duain fhada a bhios iad a’ seinn, agus feadhainn dhiubh glé shean. Is math do Ghaidheal dol a choimhead air na Faero. Chì e aghartas air gach làimh. Tha àireamh an t-sluaigh air dùblachadh o chionn 1900; agus chan eil eilean idir againn nach deachaidh air ais gu mór ann an àireamh sluaigh o’ n uair sin! Chì e na seana-chleachdaidhnean ’s na seana dhòighean oibreach a bha aon uair anns an dùthaich aige fhéin air an cumail suas gu nàdurra.

Faodaidh mi ràdh, ma bhios duine ag iarraidh tuilleadh fiosrachadh fhaighinn air na h-eileinean so, bu chòir dha <eng>“The Atlantic Isles”<gai> le Coinneach Mac Uilleim a leughadh; agus ma théid aige air Danmharcach a leughadh, tha <eng>“Faeroerne, Natur og Folk”<gai> le Jorgen-Frantz Jacobsen anabarrach math cuideachd. Gheibhear fiosrachadh air cainnt nam Faero anns an leabhar a sgrìobh <eng>W. B. Lockwood, An Introduction to Modern Faroese” (Faeroensia, Vol. IV).<gai>


[TD 63]

“Gnothaich Bhoireannach”
Le
CAIRISTIONA NIC AOIDH.

[Dealbh]

“SAMHRADH geal grianach is foghar breac riabhach” Rogha sìde gun teagamh. Agus is fhada ’s cian o’n a bhuilich na siantan a leithid oirnn anns an dùthaich so. Cha mhór nach saoileadh tu gu robh an aimsir a’ deanamh aithreachais airson a’ chruaidh-chàis a thainig an cois na droch shìde rè a’ gheamhraidh. Ach ge be ciamar a dh’fhaodas sin a bhith, chan eil teagamh nach do chuir grian an t-samhraidh sunnd an cridhe ’s am pearsa gach òig is inbhich.

Ach chan e mhàin grinneas an t-samhraidh a tha a’ cur ri beul aithris na bliadhna, gu sònraichte sna h-Eileanan Siar. Tha cuspair eile air aire mhnathan Leódhuis a chumas seanchas riutha fad latha ’s bliadhna. Turus na Ban-Diùc Kent do Steòrnabhagh. ’Se là mór a bha sud da-rìribh. Chruinnich iad as gach ceàrnaidh de’n eilean—fir is mnathan, sean is òg—cuid dhiubh a bha air ceann an turuis gann mun do bhlais an t-eun an t-uisge. Chan eil fios cuin a chunnacas tional dhaoine mar sud ann an Steòrnabhagh, ged is cinnteach gu robh fear no dhà an làthair a bheireadh cunntais air là eile de’n t-seòrsa—an là, bho chionn leth-cheud bliadhna an uair a thadhail an Rìgh Eideard agus a’ Bhànrigh Alexandra ann an Steòrnabhagh is iad air an turus rìoghail an deidh a’ chrùnaidh.

B’ ann mar cheann-suidhe an R.N.L.I. a bha a’ Bhan-Diùc ann an Steòrnabhagh, a’ baisteadh a’ bhàta-eiridinn ùir. B’e sud a ceud thurus don Eilean Fhada, ged a bha i riamh deònach air an t-àite fhaicinn, bhon a bha a céile, Diùc Kent nach maireann, air chuairt anns an eilean ann an 1920. Chòrd e rithe gu h-annabarrach mar a chaidh gabhail rithe, agus chòrd ise ris na h-eileanaich. Ann am briathran snasail, leig i ris gu robh ùidh is eòlas aice air cùisean nan eilean, agus thug i iomradh air cho coltach ’s a bha iad ann an iomadh


[TD 64]

[Sanas]


[TD 65]

[Sanas]

dòigh ris na h-Eileanan Greugach air an robh i fhéin eòlach ’na h-òige. ’Na pearsa, tha i an còmhnuidh eireachdail agus air a deagh chur oirre. Fad is farsuing air feadh an t-saoghail, tha suim ’ga ghabhail de na fasain aig Marìna.

Bha àireamh uasal de luchd tadhail rìoghail againn ann an Alba am bliadhna. Bha dòchas aig muinntir Mhuile gun tàladh seann bhàta an Armàda am Brittania gus oidhche chur seachad am Bàgh Thobar-Mhoire. Ach ged a chruinnich daoine as gach ceàrnaidh, cha d’fhuair iad ach sealladh de’n Bhrittania an uair a chaidh i suas Caol Mhuile. Tha e duilich a thuigsinn carson nach do thadhail i eadhon anns an Oban. Bha fàilte chridheil air a bhith roimh’n Bhànrigh ’s roimh’n Diùc ’s roimh’n fheadhainn bheaga nan robh iad air cas a chur air tìr.

Ann an Glaschu, tha bùth ùr air fosgladh fo ùghdarras Dhaibhidh Sandeman. Abradh sibhse bùth eireachdail cuideachd—chan eil dad fo’n ghréin, eadar biadh Ruiseanach is biadh Shìneach nach eil innte. Mar a chithear air an duilleig so, tha bùth Sandeman far am b’àbhaist bùth ainmeil eile, Manuel & Webster a bhith. Tha’n te ùr cho math ris an t-seann te, agus fóghnaidh sin!

Saoil dé an ath litir de’n aibidil air an stéidhich Dior am fasan ùr. ’S coltach gu bheil an <eng>Y-line<gai> a nise a’ gabhail àite an <eng>A-line<gai> air an robh dreasaichean is deiseachan na bliadhna so air an dealbhachadh. Tha sinn a’ feitheamh ris an latha anns am bi an <eng>Rocketline<gai> aig mnathan Uibhist-a-Deas.

Ma thig fàisneachd leabhair nam fasan gu buil, bithidh còtaichean uachdrach na bliadhna so farsuing sa’ ghualainn agus bithidh na h-adan


[TD 66]

[Dealbh]
Clann ’Ic Cormaig a’ Chiùil.

[Sanas]


[TD 67]

mar an ceudna nas motha. Ach ma tha te gleusda, sgiobalta le a làmhan faodaidh i ad a chur ri chéile dhi fhéin. Gheibhear gach àsuig a dh’fheumar anns na bùthan, agus tha móran bhoireannach a’ deanamh còmhdach-cinn dhaibh fhéin. Chunnaic mi fhéin dha no trì adan a rinneadh le caileagan air a bheil mi eòlach, agus bha iad snog gu dearbh.

Dh’ fhalbh an là anns an robh aodach <eng>nylon<gai> ’na annas, ach, bho ám gu ám, tha rudan ùra a’ tighinn air lom. Chunnaic mi léine fir ann an <eng>nylon<gai> le colair cruaidh. An deidh a nighe, bha an colair cho cruaidh ’s a bha e riamh agus cha robh feum aig an léine air sgriob de’ n iarunn.

Ma tha thu a’ faotainn do shàrachaidh ag iarnaigeadh phleatachan ann an sgiort no ann an dreas, feuch na prìneachan beaga plastaig ris an abrar “<eng>Klippy<gai>.” Cumaidh iad na pleatachan ’nan àite, agus chan fhàg iad làrach air an aodach. Tha iomadh dòigh eile anns an gabh “<eng>Klippy<gai>” cur gu feum—mar phrìneachan aodaich, airson sgiortaichean a chumail air bioran crochaidh—no airson cùirteirean a chrochadh. ’S math as fhiach iad leth-chrun an dusan.

Ma tha ball àirneis agad a bu mhath leat a lìomhadh as ùr, feuch <eng>Modernway French Polish.<gai> Cha ruigear leas am fiodh a locradh no saothair sam bith a ghabhail ris—dad ach dà shuathadh le luideig air a bogadh ann am <eng>Modernway<gai>. Fàg e, an uair sin, fad latha, agus lìomh e anns an dòigh àbhaistich le <eng>Topps<gai> no <eng>Johnson’s Pride.<gai>

Chan eil an geamhradh fad as, agus ma bhios e mar as àbhaist, ’s iomadh anshocair agus tinneas a thig ’na chois. Ach ’s dòcha gun seachainn thu fuachd is cnatan co-dhiùbh ma ghabhas tu <eng>Supa-vite Tablets.<gai> Gheibh thu bocsa dhà fhichead dhiubh air cóig tasdain, agus, ged nach eil iad saor, tha iad fìor éifeachdach. Thaobh na cloinne, faodaidh gun tig tinneas gabhaltach ’nan rathad nach bi e san Dàn dhaibh a sheachnadh, ach an uair a tha iad ag ath-shlànachadh cùm riutha le <eng>Minadex Syrup.<gai> Bheir e dhaibh càil a chuireas iongnadh ort, agus tha blas air a chòrdas riutha.

Tha sanas reic eile anns na duilleagan so air am bu mhath leinn iomradh a thoirt—an sanas aig MacCormaig, far a bheil an dealbh aig Rob MacLeòid a’ cluiche a’ bhocsa-chiùil. Thachair mi ri aon de theaghlach MhicCormaig an latha roimhe, agus nach ann a bha e ag innse dhomh gun cluicheadh gach aon bhall de’ n teaghlach inneal chiùil air choir-eigin. Chì sibh an so thall, dealbh dhiubh cearta cruinn còmhla. Nach beag an t-iongnadh gu bheil bùth chiùil anns an teaghlach!

[Sanas]


[TD 71]

Air Lorg Nan Eun An Leodhus (III)

Le DOMHNALL MACCOINNICH

CO a riamh an làithean òige a chaidil air an àirigh le fàrlas fosgailte os a cheann, fàileadh glan an fhraoich ’s an luachair a’ lìonadh a chuinnleanan, e ag éisdeachd ri “titeag, titeag” o’n eun-oidhche, is amach as an t-sàmhchair agus a farsuingeachd nan speur a thaomadh fuaim sreannaidh an eun-ghuraig a nuas dìreach os a chionn, a b’ urrainn a dhìochuimhneachadh? Có nach eilticheadh nuair a chluinneadh e rithist e, a’ cur an cuimhne dha làithean òige? Is iongantach cuideachd mur a lorgadh e gu h-aithghearr có an t-eun aig a robh ceòl cho neònach, agus aig uairean cho coltach ri mèilich nan uan. Thug mise iomadh samhradh mus do dh’ fhoghlum mi nach e éigh a tha an t-eun a’ dèanamh ach fuaim sreannaidh a tha itean taobhach earbaill a’ dèanamh an uair a tha e a’ tuiteam a nuas as an speur. Tha an drumadh so glé choltach ri mèilich minn no gobhair, agus sin mar a fhuair an naosg an t-ainm eun-ghurag no eun-ghobhrag—tha an t-ainm gobhar-adhair air a chleachdadh cuideachd. Is esan a chluinneas tu ag ràdh “titeag, titeag” ann an ciùine na h-oidhche, agus their cuid gur h-e comharra cinnteach air an uisge a th’ ann. Biodh sin ceart no ceàrr is caomh leamsa an t-eun, agus cha chluinn mi e uair sam bith nach toir e blàths, ciùine agus sàmhchar na h-oidhche san Og-mhìos ’nam chuimhne agus nach ruith mo smuain a dh’ ionnsaigh a’ cheud oidhche a chaidil mi air àirigh. Tha an naosg glé phailt anns an eilean agus chan eagal nach fhaigh e a leòir de’n bhiadh as toigh leis, ’se sin cnuimhean móra dearga. Nuair a tha sneachd no reodhadh a’ còmhdachadh na talmhainn teichidh e gu tràigh no ni e gu dìgean nan tighean is dilidh nam bathaichean far an tric a gheibh e am bàs o na cait.

San aonach éiridh e romhad le sgiamh, gu sgaoimeach, cabhagach, a’ fiaradh nam fèithean is nan toman luachrach fad urchair cloiche, ’s an sin tuitidh e am falach a rithisd no sìolaidhidh e air falbh gu dìreach rèidh air sgéith. Tha e eagalach duilich a lorg air mòintich a thaobh ’s gu bheil iteach stiallach air dhath an fhraoich. Chan eil móran de na h-eòin comasach air iad fhéin fhalach cho seòlta ealdhanta am measg nan lus a tha ’gan cuairteachadh ’s a tha an naosg, agus mur a gluais e cha lorg do shùil e ach le fìor rannsachadh. Ged is neoini e tha an naosg measail aig luchd seilge agus tha an gìomanach a leagas dha no thrì a chàraidean air a chunntadh sgoinneil leis a’ ghunna. Tha a’ chearc ’na màthair cho gràdhach, ’s cho ceangailte ri gineal ri gin eile am measg nan eun. O chionn àireamh bhliadhnachan air ais chuir mo mhàthair eòin-nid, a fhuair i ri taobh na h-àirigh, ann am bucas gus an tiginn-sa g’ an coimhead an deidh dhomh tilleadh o bhreacach. Nuair a chaidh mi dh’ ionnsaigh a’ bhucais cha robh ceisd sam bith có na h-iseanan a bh’ann: leum an naosg fhéin a mach troimh tholl am bàrr a’ bhucais—bha i deiseil gu an leantainn an gainntir.

An dràsda ’s a rithisd, no faodaidh mi ràdh fìor chorr uair, éiridh aon no dhà de fhìor dhàimhean an naoisg romham air sgéith agus tha e soilleir gu leòir o’n siubhal gu bheil iad càirdeach: ’se sin an coileach-coille <eng>(woodcock)<gai> agus a’ ghobhrag-bheag <eng>(jack-snipe).<gai>


[TD 72]

[Sanas]


[TD 73]

Tha an coileach-coille gu math nas motha is nas troma na’n naosg, mu mheud calman beag; brèagha, bòidheach ’na bhreacan fraoiche donn, is tha a shiubhal nas dìriche na siubhal chàich. Air an làimh eile tha a’ ghobhrag-bheag gu math nas lugha—mu mheud topag no glaisean, agus cha tadhail i ach uairean anns a’ gheamhradh. Mar a thuirt mi mar thà, tha ainmean nan eun eadar-dhealaichte o àite gu àite, agus maille ris na h-ainmean a thug mi seachad gheibh sinn airson a’ choilich-coille, an naoisg agus na gobhraige-bige, air leth, an croman-coille, an croman-lòin agus an croman-beag. Is cuimhne leam cuideachd a bhith a’ cluinntinn “eun grannda bhùirn” agus “an t-eun oidhche” airson an naoisg an uair a chluinnte “titeag, titeag” uaith amuigh air an aonach.

Cha teid thu fada air do shlighe air mòintich san t-samhradh gun tachairt air paidhir de na feadagan buidhe <eng>(golden plover).<gai> Coinnichidh iad riut ’nam peiteanan dubha samhraidh; cùramach, iomagaineach airson an nid ’s an àil, a’ leum o thom gu tom ’gad thàladh air falbh o’n nid, agus fead aca an dràsda is a rithisd. Eòin bhòidheach, agus ged a chailleas iad am broilleach dorch mun tig an geamhradh tha an truise ùr bhreac-bhuidhe a cheart cho eireachdail. San fhoghar thig iad a nuas o na cnuic ’s na monaidhean chon na h-ìsle, nan croitean ’s nan tràighean ’nan sgaothan móra. Tachraidh dhut an uair sin gu faigh thu feadhainn dhiubh le sgèith briste, no eadhon air am milleadh is air am marbhadh leis na “uaidhrichean” an cois an rathaid. Tha so a’ tachairt thaobh is gu bheil an teicheadh mar as trice anns an oidhche. Cha b’ aonuair a thog mi aon no dhà dhiubh mar so air mo rathad do’ n sgoil sa’ mhadainn, agus chunnaic mi ann an dubhar an anmoich an tubaist so a’ tachairt do sgaoth as an do thuit a dhà, agus anns an robh móran eile air am milleadh ged a chùm iad air adhart air sgéith. Tha na feadagan anabarrach pailt ann an sgìre an Rubha, gu h-àraidh o mheadhon na sgìreach gu ruig am Bràighe. Ni iad am bith-beò dheth air tràigh ri ám sneachda is reodhadh, is bithidh gu leòir aca ri am faicinn aig an ám sin air tràigh còmhla ris na trìlleachain, na guilbnich ’s na brìd-eòin.

Ged a gheibhear a’ churracag <eng>(green-plover, lapwing, peewit)<gai> mar as trice air machraichean ’s air lòintean ni iad an nead sa’ mhòintich cuideachd, co-dhiùbh far nach bi iad ro fhada o’n ghlaisean. Chan ann anns a’ Bheurla a mhàin a tha móran ainmean air a’ churracaig: tha iad air am faotainn anns a’ Ghàidhlig cuideachd. Tha feadag-riasgach, adharcan-luachrach agus an crann-luch air an cleachdadh. Ma tha nì agad r’ a dheanamh timcheall chaorach na cuir teich air is na marbh a’ churracag air na chunnaic thu riamh. De na h-eòin uile ’si caraid as fheàrr a tha aig fear-spréidh. Tha meanbh-chnuimh am measg an fheòir a tha leigeadh a cuid uighean ann am broinn gaisean feòir. Nuair a dh’ itheas caora am feur sin tha na sìl a’ tighinn am feabhas ’na broinn agus ag aobharachadh an tinneis ris an abair sinn am pluc. Tha a’ churracag glé dheidheil air a bhith ag itheadh na meanbh-chnuimh so agus mar sin a’ sgrios aon de nàimhdean nan spréidh. Chithear sgaothan beaga dhiubh ri taobh beagan chaorach ann am buaile no machair agus air do bheath na gluais iad. Tha cuimhne agam air nach fhaicinn gin de na curracagan air mo chuairt ach a mhàin aig na léigean aig a’ Bhràighe. Theich iad a sin ri linn


[TD 74]

[Sanasan]


[TD 75]

a’ phuirt-adhair a chur suas agus an diugh tha iad air fàs gu ro-phailt anns gach àit. Thatar a’ gabhail mór-churam de’ n churracaig agus is math as fhiach i e. Dh’ aindeoin sin chan eil ach beagan bhliadhnachan o chuala mi coigrich bhith togail nan uighean aca fhéin agus nan steàrnagan timcheall bràighean is tràighean an Rubha agus ’gan cur sìos gu deas gu margadh-marsantachd shuarach.

Ma tha an sneachda no reodhadh a’ leantainn ro fhada thig na curracagan gu deireadh glé mhór agus sin mar a thachair anns an eilean sa’ bhliadhna 1947. Air an t-samhradh roimhe sin chunnt mi an taobh a stigh de chroitean baile beag Shiadair an Rubha seachd paidhir ar fhichead dhiubh ri neadachadh, agus bha móran eile de chàraidhean le an nid an taobh am muigh de na gàrraidhean anns a’ mhòintich. Thainig iad am feabhas da-rìribh agus bha e tlachdmhor bhith faicinn sgaothan móra dhiubh air sgéith deireadh foghair, is cam-ghlas <eng>(red-shank)<gai> no dhà ’nan cuideachd. Thàinig, ann an toiseach na bliadhna a lean, sneachd ais reodhadh, agus gun móran aotromachadh lean sin gu meadhon na Màirt, is bha an eigh eadhon air an tràigh. Bhàsaich no theich a’ chuid bu mhotha de na h-eòin. An corra churracag a chitheadh tu ’sann a’ piocadh na talmhainn taobh na gréine de uachdar nan creag is nam bruachan a gheibheadh tu iad, caol is lag is gun móran spionnaidh. Bha a bhuil: ann an cuairt latha aig an ath ám neadachadh—tràth sa’ Ghiblein-cha do thachair mi ach air aon phaidhir is aon eile ’na h-aonrachd. Lorg mi gu robh trì neadan eile, co-dhiùbh, an taobh a stigh bailtean an Rubha. Chunnt mi naoi dhiubh air sgéith an ath gheamhradh, agus ’se sin am prasgan bu mhotha a chunnaic mi air a’ bhliadhna sin. Ann an 1950 bha sia càraidean a’ neadachadh sna ceàrnaidhean timcheall Shiadair. Tha mi toilichte fhaicinn a nis gu bheil iad ro lìonmhor a rithisd agus ann an ceàrnaidhean eile de’ n eilean cuideachd.

Tha nead na curracaig anabarrach duilich a lorg thaobh nach eil nead ann ach lagan aotrom am measg an fheòir is bhàrr fhraoich, agus a thaobh ’s gu bheil na h-uighean ’nan dathan ballach, stiallach cho co-chòrdaichte ri dathan an fhuinn mu’ n timcheall. Cuideachd, tha i glé charach, seòlta airson do thàladh air falbh. Glé thric theid thu far am faic thu i ri ’g éirigh air sgéith agus saoilidh tu gu bheil thu air lorg an nid anns a bheil i a’ dol a chur a h-uighean, ach chan eil agad ach nead fhuadain, agus bithidh dha no trì de na sgrìobaichean so aice mu ’timcheall. Chan éirich ise uair sam bith dìreach feir an nid. Tha móran aca a’ neadachadh am fradharc a chéile agus mun tig thu am fianuis an ionad nead tha iad air rabhadh a thoirt d’ a chéile gu bheil cunnart a’ tighinn dlùth. Iadhaidh is dòmhlaichidh iad na seabhagan, sabaidichidh iad na starragan, is cuiridh iad teicheadh air na farsbagan, agus cha sgìthich iad ach a’ sitheadh ’s a’ siùdadh a null ’s a nall, ’s a sìos is suas le sgiamhail sgeamhail, is tha an aon dol-am-mach aca ri gach cù is cat is duine an àirde an latha is an dubhar na h-oidhche.

Am measg eun na mòintich an Leódhus tha toiseach aig a’ choileach-fraoich is a chéile, agus, na bròin, tha toiseach aca nach eil rathail dhaibh fhéin. Chan eil an t-eun so r’ a fhaotainn ach tearc amach a Albainn agus chan eil e idir a’ tuineachadh gu math an


[TD 76]

tìrean céin far an d’ rinneadh oidhirp air gun àlaicheadh e. Air bliadhnachan a thig riutha tha iad gu math pailt, trang leis na h-àil òga ri ám dhuinn a bhith air àirigh. Is cuimhne leam aon là thighinn tarsuinn air sia àil, agus thog mi ’nam làmhan càraid á trì dhiubh sin. Bha iad aig caochladh aoisean, bho eòin chlòimhtich gu eòin iteig, ach ged a bha, bha iad gu léir a’ cur an dòchas ann a bhith a’ stad ’nan steoc anns an fhraoch bhàrr air teicheadh sam bith a dhèanamh. Le trì de na h-àil sin ’se an coileach a lorg mi a bu chùramaiche umpa, agus leis an àl a b’òige cha deach e dà shlait uam ach a’ cur char is a’ gàgail timcheall orm. Nuair a thog mi aon de na h-iseanan agus a thòisich e air sgiamhail ’nam làimh, chaidh an coileach ’na dhràgon da-rìribh, ach lasaich a chorruich cho luath ’s a leig mi an t-isean saor. Chunnaic mi air uair eile a’ chearc agus an coileach a’ toirt ionnsaigh air a’ chù mar gum briseadh e troimh an àl, is e mu thrì cheud slat uam air a shlighe gu trusadh prasgan chaorach. Chuir iad a leithid de bhriosgadh is eagal air is nach teicheadh e mach dhomh tuilleadh air an là sin, is bha clisgeadh ann a riamh tuilleadh an uair a dh’éireadh eun roimhe san aonach.

Beiridh a’ chearc bho shia gu dusan ugh, le grunnd lachdunn, liasach donn agus ballan dubh-dhearg air am feadh, ann an lagan measg an fhraoich, agus beagan de a h-itean ioma-dhathach fhéin ’gan cumail seasgair, agus chan eil iad idir faicsinneach do na creachadairean air sgéith. Tha a’ chearc ro-leisg air carachadh o’ n nid aig an ám a bheil na h-iseanan a’ briseadh nan sligean, agus ma thurchras dhut tighinn air cearc-fhraoich aig an ám sin faodaidh tu a togail o’ n nid, agus cha charaich i romhad. Chunnaic mi mo phiuthar uair a’ deanamh so agus an làrne-mhaireach cha robh ugh no eun san nid: bha na h-iseanan air a thighinn amach agus a’ chearc air falbh leo. Am measg eun na mòintich ’s nan léig tha na h-iseanan a’ toirt an casan leotha cho luath is a thig iad as na h-uighean. Tha so ’nan gné agus tha iad cuideachd ullamh air stad ball-dìreach nuair a bheir a’ chearc no an coileach ràc-rabhaidh dhaibh. Tha iad gu léir ’nan iteach ’s ’nan dath cho coltach ris an fheur ’s a’ chòinich sa bheil iad beò ’s nach lorg thu iad ach le dìchioll agus mion-rannsachadh, agus sin a mhàin ma tha fhios agad gu bheil iad ann. Gheibh thu an lagh dìon so am measg nan eun: ma tha an nead fosgailte ris an adhar bithidh na h-uighean glas, lachdunn, ballach air dhath an fhuinn; ma tha na h-uighean soilleir geal no gorm bithidh an nead air a dèanamh ann am falach am preas, fo bhruaich, ann an toll, càrn, cruaich no uamha air neo, mar a ni an lach, cuiridh an t-eun còmhdach orra ma dh’ fhàgas e an nead: na h-eòin a tha fàgail an nid air ball ’nan clòimhtich tha iad lachdunn, “ciar-dubh breac ballach air dath na circ-fhraoich.”

[Sanas]


[TD 81]

Coinneach MacLeoid
Le
NIALL MACGILLE SHEATHANAICH.

[Dealbh]

RUGADH Coinneach MacLeòid ann an Eilean Eige far an robh a athair ’na Mhaighstir Sgoile, agus so aig ám a bha beul-aithris air a cleachdadh leis gach dara duine aig céilidhean is còmhdhailean caidreimheil de’ n t-seòrsa sin. Chuala Coinneach, ’na ghiullan òg, sgeulachdan air an Fhéinn is air curaidhean treuna nan aimsirean a dh’ fhalbh; spioradan nan tìmeannan a bha ann, agus dh’ éisd e le aire ’s le iongnadh. Bha a mhac-mheanmna mar sin air a ghluasad tràth oir dh’fhàs e suas an coimhearsnachd nam fìor sheanachaidh. Tha ar lithreachas-ne móran nas beartaiche trìd an togail a fhuair e, agus is sinn a bu chòir a bhith taingeil gu robh air giùlan a’ bhalachain so spiorad na bàrdachd, theagamh aig an ám gun ghluasad, ach bha an inntinn fosgailte, fallain agus a’ càrnadh suas stoc saidhbhir fa chomhar làithean a dhuinealais.

Chan eil teagamh sam bith nach eil buaidh aig modh-ghiùlain is cleachdaidhean nan coimhearsnach, mar as math as aithne dhuinn, air dealbhadh caitheamh-beatha na h-òigridh. Tha am mac-meanmna a’ sìor aomadh ris na chunnaic is na chual iad, eadhon ’nan sean aois.

Bha Coinneach greis ’na oileanach an Oil-thigh Chill-Rìmhinn ach cha robh àile is gleadhraich a’ bhaile mhóir a’ freagairt air a shlàinte agus b’ éiginn tilleadh gu ùr-àile is fallaineachd nan Eileana Siara.

B’ ann an uair sin a thachair e ris a’ Mhnaoi Uasail Marsaili Friseal, agus cha bhiodh e iomchuidh gun moladh a dheanamh air a h-obair-se mar bhean-chiùil eagnaidh, ach cha dàn e a ràdh mur bitheadh Coinneach a’ co-oibreachadh leatha nach bitheadh am meas is am miadh air na h-òrain a chruinnich iad a tha orra an diugh.

B’e sud an t-ám gu dìolam na bha air bilean an t-sluaigh de òrain ’s de laoidhean; de rannan beannachaidh is brosnachaidh; de


[TD 82]

uirsgeulan ’s de ghuidheachan. Mar thuirt an sean-fhacal—Is i’n oidhche ’n oidhche nam b’ iad na fir na fir. B’ e Coinneach MacLeòid an dearbh dhuine airson na h-obrach agus rinn e i mar nach deanadh neach eile a bha beò ri a linn. Neach sam bith a leughas an Roimh-ràdh a sgrìobh e anns a’ cheud leabhar a thug iad amach fo’ n ainm, Orain Innse-Gall, thig e gus a’ cho-dhunaidh gum bu duine so aig an robh eòlas is comasan os cionn a cho-Ghaidheal.

A’ cheud uair a laigh mo shùil air Coinneach MacLeòid b’ ann aig a’ Mhòd a chumadh an Glaschu anns a’ bhliadhna 1911. Bha e ’na bhreitheamh còmhla ri fear-ciùil. Ma sgrìobh e sìos dad mu dheighinn mo Ghàidhlig-sa chan aithne dhomh. Aig an ám ud cha robh na breitheamhan a’ dol air clàr-uachdair a thabhairt am barail seachad air co-fharpaisich fa leth. Cha tàinig sin gu Mòd Dhundeagh an 1913.

Chan fhaca mise Coinneach tuilleadh gus an là a sheas mi fa chomhar buill na h-Ard-Chomhairle ann an Struighlea air a’ cheathramh là fichead de mhìos a’ Chéitein, 1913. B’ e sin an là a chaidh mo thaghadh mar Rùnaire a’ Chomuinn Ghaidhealaich. Cha d’ fhidir ’s cha d’ fharraid mi riamh có an taobh air an robh Coinneach: cha bhiodh sin modhail dhomh, ach bha e ’na dheagh charaid dhòmhsa bho’n uair sin. Faodadh mi a ràdh ann an so nach eil beò an diugh ach Abrach MacAoidh, an Gallaibh, dhe’n dà fhichead ball aig an robh guth-taghaidh an là ud.

An ath uair a choinnich sinn, is a chuir sinn eòlas ceart air a chéile b’ ann aig coinneimh de Mheur Obair-pheallaidh is mi a’ labhairt, airson na ciad uaire, as leth Comhairle a’ Chraoibh-sgaoilidh. Bha sin cóig mìosan an deidh dhomh dreuchd Rùnaire a ghabhail os làimh. Bha Coinneach an uair sin an Strath-loch. Bha e roimhe sin, mas math mo chuimhne, ’na shoisgeulaiche sa’ Chrìon-làraich is am Meadarloch.

Chaidh a phòsadh ri a cheud eaglais an Colbhasa agus an deidh beagan bhliadhnachan a chur seachad san eilean lurach sin ghabh e ri gairm bho choimhthional na h-eaglais an Giogha agus shaothraich e an sin cóig bliadhna fichead mun do leig e dheth dreuchd na ministrealachd.

Aon de na Samhraidhean a bha bean an tighe is mi fhéin a’ cur seachad làithean fòrlaich am Bothan an Fhuarain ghabh sinn an t-aiseag bho Rubha na h-Aoireann gu Giogha a chur seachad tacan de’ n latha le Coinneach ’s a phiuthair a bha a’ cumail tighe dha. B’e sin an là sona. Cha chreid mi gu robh Coinneach an àite riamh anns nach robh sìdh-bhrugh, no bòcan de sheòrsa air chor-eigin!

Thug Coinneach sinn an àird Cnoc an t-Sionnachain a leigeil fhaicinn dhuinn na cathrach iomraitich far am biodh muinntir

[Sanas]


[TD 83]

an eilein a’ dol a ghridhe airson fàbhar sònraichte. Dh’ innis Coinneach dhuinn, agus am fiamh ghàire aobhach sin air a ghnùis, nach b’fhiosrach iad gun d’ fhuair neach riamh a ghuidhe ach seana bhean a mhuinntir an eilein. Chaidh a leigeil sìos gu socrach do’ n chathair chloiche so agus chaidh earalachadh oirre i a ghuidhe gu dùrachdach airson rùn a cridhe. Thug iad as i agus an ceann beagan ùine dh’ fhaighneachd nàbaidh dhi an do ghuidh i airson dad sònraichte sam bith. Fhreagair an t-seana bhean gun do rinn i sin. “Agus,” dh’fhaighneachd a nàbaidh, “an d’fhuair sibh bhur guidhe?”

“Fhuair,” fhreagair an t-seana bhean. “Agus mur mìomhail fhaighneachd,” ars a nàbaidh, “ciod a ghuidh sibh air a shon?”

“Ghuidh” ars an t-seana-bhean, “gum faighinn as a sud gun chnàmhan briste!”

A Choinnich ghaolaich, chan fhaic sinn do leithid tuilleadh anns an fheòil, ach bidh tu ’nar cuideachd, agus air ar n-aire, gach uair a chluinneas sinn “Gràdh geal mo Chrìdh” air a sheinn, agus a leughas sinn “An Clachan a bha ann.”


Thaisg sinn Coinneach MacLeòid ’na leaba bhuan, còmhla ri a athair, an Cladh Mhuc-Càrna, aig Tigh an Uillt, faisg air na h-àitean a b’ ionmhuinn leis—Gleann Eite, Lora, Selma, agus Cruachan Beann ri freiceadan thairis air.

[Sanas]


[TD 86]

An Sgeilp Leabhraichean

Drámaíocht in Eirinn, le Micheál MacLiammóir. Ceol agus Amhránaíocht na h-Eireann, le Domhnall O Súilleabháin. Gnéithe na h-Eireann, le R. Lloyd Praeger. An Sean-shaol in Eirinn, deas. le Maolmhuire Díolún. Conamara, le Seán MacGiollarnáth. Ealaí Eireannach den tsean-ré Chríostaí, le Françoise Henry (Colm O Lóchlainn, Baile Ath Cliath. 1950-54. 2/- an urra). Imeachtaí na Teanga Gaeilge, le Dónall O Corcora (C. J. Fallon, Baile Ath Cliath. 1954 2/-).

Tha na seachd leabhraichean beaga so (tha àireamh nan duilleagan anns gach fear eadar mu leth-cheud is mu shia fichead duilleag) air an cur am mach am Beurla le Comhar Cultúra Eireann <eng>(Cultural Relations Committee of Ireland)<gai> aig prìs reusanta. Cha tig an là a chuireas buidheann de’ n t-seòrsa so ann an Lunnainn leabhraichean an clò air a’ Ghaidhealtachd no air a’ Ghàidhlig, ach nam biodh de mhath unnainn an Albainn na ghabhadh os làimh riaghladh ar dùthaich fhìn dh’fhaodadh nach biodh sinn cho fada air deireadh ’s a thà sinn.

Tha caochladh cumaidh is gnè air na leabhraichean so, oir cha do chuireadh srian air na h-ùghdairean ach beag. A thaobh sgoilearachd dhomhainn tha ceum air thoiseach air càch aig an leabhar a dheasaich Myles Dillon <eng>(Early Irish Society)<gai> agus gheibh sinn an so geàrr-chunntas air beachdan an là-an-diugh air cuspairean mar a tha Gàidhlig na h-Eireann (Myles Dillon), Seann Litreachas na h-Eireann (David Greene), na h-uirsgeulan co-cheangailte ri prìomh àiteachadh na dùthcha (M. A. O’ Brien), an Lagh (D. A. Binchy), agus Tighinn is Buaidh a’ Chreideimh Chrìosdaidh (James Carney). Tha saothar nan ceud bliadhna a chaidh seachad air chùl an t-seanachais so, gun luaidh air spionnadh agus géiread inntinne nan ùghdar a dh’ ainmich mi.

Anns an leabhar <eng>The Fortunes of the Irish Language<gai> tha Daniel Corkery a’ toirt dhuinn geàrr-chunntas air eachdraidh chulturach na h-Eireann, ’Se leabhar beag feumail a tha so, le gu leòir de dh’fhiosrachadh is de thogarrachd ann. Tha an so againn, cuideachd, sgoilear nach do chaill a dhòchas a thaobh ais-eirigh na Gàidhlige. Lùigeadh sinn leabhar na b’fhaide bho Dhomhnall O Súilleabháin, sàr sgoilear a’ chiùil is nan òran ann an Eirinn, ach air cho goirid ’s ga bheil e chan fhalbh duine bhuaithe falamh. Chan eil sinn gun eòlas againn ann an Albainn air modh an roinn so:

Do gheallais domh-sa, ní nárbh fhéidir,
Go dtúrfa laimhnní do chroiceann éisg dom,
Go dtúrfa bróga do chroiceann éin dom,
Is c’ luith don tsíoda ba dhaoire ’nEirinn.


[TD 87]

Dh’ iarramaid móran a bharrachd dheth so. Tha beagan aige ri ràdh cuideachd mu na seann chlàrsairean a dh’ fhaodamaid a chumail ’nar n-aire an Albainn.

Tha Micheál MacLiammóir iomraiteach mar actar ann an iomadh dùthaich, agus tha e fhéin air dealbh-chluichean a sgrìobhadh am Beurla is an Gàidhlig. Tha esan a’ toirt seachad geàrr-eachdraidh na dràma an Eirinn—araon am Beurla is an Gàidhlig—le cunntas air na prìomh thighean-cluiche, na h-actaran is na dràmairean. Tha e de’n bheachd gu feum dràma na h-Eireann leudachadh cuspair is spioraid, a bheir nas dlùithe do’ n tradaisean Eòrpach i, gun a gnè dùthchail a chur air chùl. Nach mairg sinne ann an Albainn nach eil dràma Ghàidhlig idir againn fhathast, is nach motha tha iarrtas aig a’ mhór-chuid againn oirre.

Chan ionnan an dà leabhar, <eng>Irish Landscape<gai> le R. Lloyd Praeger, agus Conamara le Seán MacGiollarnáth, ged a tha an dithis a’ fiachainn ri maise na h-Eireann a chur an sgrìobhadh. ’Se sop as gach seid a th’ aig Praeger dhuinn—cus ainmean àitean is ro bheag a ghlacas aire mu’ n deighinn. Ach tha MacGiollarnáth a’ ruighinn glé fhaisg air spiorad na dùthcha is nan daoine ann an Conamara. Bu chòir do ar luchd-teagaisg leughadh na th’aige ri ràdh mu’ n bhrosnachadh a tha ’ga toirt do luchd na Gàidhlige anns na sgoiltean an sin. Tha an luchd-teagaisg a’ foghlum bho’n chloinn fhéin, far a bheil a’ Ghàidhlig fhathast fallain, is òrain is sgeulachdan beò anns gach baile. Cha tug Riaghaltas na h-Eireann fhathast iomradh air <eng>rocket-range<gai> a shuidheachadh ann an Conamara.

Tha an leabhar aig Françoise Henry air a chlò-bhualadh ann am Beurla is am Fraingeis. Tha leth-cheud dealbh ’s a seachd an so de sheann chroisean, soithichean, bràisdean, duilleagan a seann làmh-sgrìobhainnean, is a leithid sin, còmhla ri cunntas goirid a tha fìor luachmhor air ealadhain Ceilteach ann an Eirinn.

R. McT.

[Sanas]


[TD 88]

<eng>“The Problem of the Picts‘”<gai> Air ullachadh le F. T. Wainwright, agus air a chlo-bhualadh le Nelson, 21/-.

An robh a leithid a dhaoine ann riamh ris na Piocaich? Càite as an tàinig an t-ainm “<eng>Picts<gai>” no “<eng>Picti<gai>”? An uair a thug na seann Ròmanaich iomradh air “<eng>Picti<gai>” an robh iad a’ ciallachadh sluagh sònraichte, no, an e sin an t-ainm a thug iad air mór-shluagh aig an robh e mar chleachdadh a bhith a’ dath an craicinn?

Tha na ceisdean sin air a bhith a’ cur dragha air sgoilearan troimh na linntean, agus, bha feadhainn a theireadh, gun teagamh sam bith, nach robh gnè dhaoine ann leithid nam Piocach. B’e na ceisdean sin a thug grunnan de dhaoine ainmeil an ceann a chéile gus an gnothaich a rannsachadh agus an leabhar so a chur ri chéile.

Anns a’ cheud dol am mach, thàtar ag aontachadh gum faod teagamh a bhith mu’ n ainm, ach, thàtar a’ seulachadh cuideachd nach eil an t-ainm gu diofar—gun robh sluagh sònraichte ann, agus nach lorg sinn gu bràth, a nise, gu dé a theireadh iad riutha fhéin—gu bheil, ann am briathran sìmplidh, an t-ainm “Piocaich” cho math ri ainm sam bith eile.

Anns a’ cheud roinn, tha an Dotair Wainwright fhéin a’ soillseachadh dhuinn nan roinnean anns an robh an dùthaich so—tuath air Northumbria—bho’n treas linn. Tha e ag innseadh dhuinn càite an robh an cuid dhùn agus càite an robh an cuid rìghrean. Tha e ag aontachadh gur iad an sluagh bho’n tàinig pàirt de’ n fheadhainn ris an canar “Gaidheil” an diugh, ged nach iad sin an aon fheadhainn a thàinig bhuapa.

Ann an earrann air na comharran—grìogagan is armachd is gnothaichean de’ n t-seòrsa sin—a thatar daonnan a’ cladhach, tha an Dotair Stiùbhart Piggott a’ dol air ais gu cóig mìle deug bliadhna roimh Chrìosd. Tha e a’ toirt deilbh dhuinn air na daoine a bha a’ tathaich ceann a tuath na Roinn Eòrpa an uair sin, agus ’gar stiùireadh troimh na linntean anns an do sgoilt an sluagh sin ’na shluaghan eile, agus ’gar toirt chun nan ciad linntean an deidh Chrìosd anns an tàinig na Piocaich am bàrr mar shluagh sònraichte. Tha e ag innseadh dhuinn an seòrsa beò-shlàint a bh’ aca—an seòrsa thighean anns an robh iad a’ còmhnaidh, agus an obair làimhe a dh’ fhàg iad as an deidh.

Faodaidh sinn an dà earrann mu na dùin chogaidh ’s mu na tighean còmhnaidh ’s mu na h-uaighean a ghabhail còmhla. Tha iad so a’ toirt dhuinn cothrom seòrsa de thuigsinn a dheanamh air cor nam Piocach ’nam beatha mar dhaoine. Loma làn de dhealbhanan làimhe de na dùin ’s de dhealbhanan camara de na h-àiteachan anns a bheil iad, tha sinn a’ faotainn an so siolpadh-sùla a steach do shaoghal eile. Is e fear de na dùin air am bheil iomradh, Dunadd ann an Earra-Ghaidheal, anns an robh daoine a’ còmhnaidh, thuige ’s bhuaithe bho thoiseach na siathamh linn gu meadhon na naoidheamh linn.

Air bloighean chlach air feadh na dùthcha tha fhathast ri’ m faicinn dealbhannan a rinneadh leis na Piocaich bho chionn còrr agus mìle bliadhna, dealbhannan sìmplidh, am bitheantas, ach air uairean tha iad eireachdail ’nan cuid phàtaran. Tha an roinn de’ n leabhar a tha a’ bruidhinn air na rudan sin air leth tlachdmhor, agus tlachdmhor


[TD 89]

da rìribh, an uair a tha e nochdadh dhuinn na dearbh dhealbhan a rinneadh aon uair leis na seann cheatharnaich sin—éisg agus tairbh agus nathraichean agus eòin agus móran de rudan eile.

Tha ceann trom a’ mhaide air guailnean an Ollaimh ’Ic Sheoc, an uair a tha e a’ deanamh oidhirp air cànain nam Piocach a’ sgrùdadh. Oir, fo’n cheann so, tha e a’ rannsachadh ainmean àiteachan, gnàthasan labhairt, agus a’ mìneachadh fhacal. Tha e a’ dol troimh na cànainean Ceilteach gu léir, agus a’ lorg annta fuaimean a tha co-ionnan dhoibh uile; agus a’ strì ri dealbh a thogail bhuapa sin uile de’n t-seòrsa cànain a bha uair air bilean nan seann Phiocach. As a sin, tha e a’ nochdadh dhuinn mar a sgoilt ’s mar a dhealaich cànainean eile bho’n t-seann chànain sin, agus mar a ghabh iad an cùrsa fhéin troimh na linntean chun an latha ’n diugh.

Is e leabhar sgoileir a tha an so, a bhios gu mór fheum dhaibhsan a bhios ri sgrùdadh ’s ri rannsachadh dhaibh fhéin. Ach is e a tha ann cuideachd, leabhar a chòrdas ris an duine chumanta, agus a bheir dha tuigse nach robh aige roimhe air daoine agus air linntean fad as. Leabhar a tha a’ cur ghathan solais do cheàrnan dòrcha, agus a’ toirt am follais rudan a chuireas mór iongnadh air an fhear a leughas—a ni ireasal am fear a thuigeas nach eil anns na daoine mun cuairt air an diugh ach ginealach eile, anns a’ chraoibh eachdraidh anns an robh na Piocaich ’nan ginealach mhóir anns an latha anns an robh iad fhéin a’ tathaich nan ceart ghleann a tha mun cuairt oirnn ’nar laighe ’s nar n’ éirigh.

F. McD.

[Sanas]


[TD 90]

[Dealbh]
Eilean Rum a Ealghol. As an leabhar aig G. Douglas Bolton.

<eng>“Scotland’s Western Seaboard”<gai> le G. Douglas Bolton.
Clò-bhuailte le Oliver & Boyd, 18/-.

’S fhada an t-saoghail mhóir bho nach fhaca sinn leabhar cho grinn, eireachdail no leabhar cho tlachdmhor a làimhseachadh ris an fhear so.

Thòisich turus an ùghdair shìos aig crìoch Shasuinn agus stad e aig a’ Pharbh. Cha robh ceàrn anns nach do rinn e tadhal agus air nach tug e iomradh ann am briathran agus ann an deilbh, agus bu chòir a leabhar a bhith ann an làmhan gach fear-turuis a tha a’ cur aghaidh air na h-iomallan sin. Tha na dealbhan—còrr agus ceithir fichead dhiubh—air leth eireachdail, leithid na tè a tha sinn a’ sealltainn air an duilleig so, agus chan e mhàin gu bheil iad grin dhiubh fhéin ach tha an t-ùghdar a’ toirt cunntais aig deireadh an leabhair air ciamar a ghabh e iad.

Muile. Lathurna. An Apuinn. Muideart. An t-Eilean Sgitheanach. Lochabar. Loch Aillse. Ulapul. Chan eil an sin ach feadhainn de na h-aiteachan anns an do thadhail Douglas Bolton agus air an tug e sgeul thaitneach.

F. McD.


[TD 91]

<eng>“The Isle of Lewis and Harris”<gai> le Artar Geddes.
Clò-bhuailte <eng>Edinburgh University Press,<gai> £2 2/-.

Ann an 1919 chomhairlich Pàdraig Geddes do Leverhulme gréim fhaighinn air Marcel Hardy, tuathanach agus sgoilear ainmeil, agus iarraidh geur sgrùdadh a dhèanamh air cor an t-sluaigh agus air cor an talmhainn ann an Leódhus agus anns na Hearadh. Rinn am Morair Leverhulme sin. Chaidh Marcel Hardy a Leodhus agus rinn e toiseach tòiseachaidh air an obair, ach cha tainig a’ mhór-chuid de na sgrìobh e ann am follais riamh. Bha mac do Phàdraig Geddes ’na fhear cuideachaidh aig Hardy—Artar Geddes—agus b’ ann airsan a chaidh fios a chur ann an 1929 gus crìoch a chur air obair Hardy. Cha b’ e sin an gnothaich beag. Anns na deich bliadhna eadar 1919 agus 1929, bha cùisean air atharrachadh gu mór anns na h-eileanan agus chuir Geddes roimhe tòiseachadh o’ n fhìor thoiseach agus rannsachadh agus sgrùdadh a dhèanamh dha fhéin. Thug e sia bliadhna fichead ris an obair—gun ghuth air na bliadhnachan a chuir e seachad còmhla ri Hardy—agus is ann air an t-samhradh so a thainig a leabhar amach.

Leabhar eireachdail, tùrail. Tha e a’ tòiseachadh le cunntas air suidheachadh agus fearann Leódhuis agus na Hearadh—a’ dol air ais chun an fhìor thoisich—chun nan creagan as sine ann am Breatainn. As a sin, tha e ’gar toirt ceum air cheum troimh na linntean anns an tainig an sluagh gu ìre agus an do thionail iad ’nam buidhnean ’s ’nam bailtean car mar a tha againn an diugh. Fad an t-siubhail, tha Geddes a’ nochdadh dhuinn gach buaidh a bha aig cùisean anns an t-saoghal amuigh air adhartas nan eileanan iomallach, agus, aig an aon ám, tha e a’ sealltainn mar a tha buaidh aig an talamh ’s aig na cnuic ’s aig na creagan air na daoine a tha ’gan comhnaidh.

Na tighean troimh na linntean. Obair an fhearainn troimh na ginealaichean. An soisgeul agus an sluagh. Bàrdachd agus cànain. Chan eil an sin ach feadhainn de na cinn fo am bheil Geddes a’ sgrìobhadh agus a’ sgrùdadh. Leana beag is beag tha e a’ toirt beachd sgileil dhuinn air beatha agus air dòigh smuain dhaoine air an robh dùil againn gu robh sinn eòlach.

Tha an leabhar làn de chlàir a tha a’ nochdadh meud agus àireamh gach gné oibreach—sin agus an t-airgead a thainig an cois gach obair. Le sùil air aon duilleig, chì sinn gu robh dà dhusan tractar ann am Barbhas agus ochd anns na Hearadh ann an 1954; chì sinn gu robh naoi fichead acaire fo bhuntàta anns na Lochan anns an aon bhliadhna. Le sùil air duilleig eile, chì sinn dé na chaidh a tharruing ann an Leódhus agus anns na Hearadh ann an airgead pension; eadhon de na chaidh a chur troimh’ n phost de dh’ airgead as an dà eilean. Agus, aig deireadh an leabhair tha duilleagan de leabhraichean eile a dh’fhaodas sinn a leughadh air an dearbh chuspair!

Tha gach duine aig a bheil an ùidh as lugha ann an cor nan eilean an comain Artair Geddes agus Oilthigh Dhun-éidinn airson an leabhair so. Anns na bliadhnachan ri teachd, is iomadh làmh a shìnear thuige an uair a tha mìneachadh a dhìth air ceist mu Leodhus no mu na Hearadh. Tha e daor—ma tha dà ghini daor airson rud a tha a’ nochdadh obair duine fad leth a bheatha.

F. McD.
