[C 1]

[Blank]

[C 2]

[Blank]

[C 3]

TEAGASG NAN COSAMHLACHDAN

MAIRTINN

<eng>JOHN GRANT
EDINBURGH<gai>

[DA 1]

TEAGASG NAN COSAMHLACHDAN

[DA 2]

[Blank]

[DA 3]

TEAGASG NAN COSAMHLACHDAN

LEIS
AN URRAMACH DOMHNULL IAIN MAIRTINN, M.A.
(nach maireann)
A BHA ’N A MHINISTEIR ANNS AN EAGLAIS SHAOIR AONAICHTE ANN AN STIORNABHAGH AGUS ANNS AN OBAN

AIR A DHEASACHADH
LEIS
AN URRAMACH CALUM MACILLINNEIN, B.D.
MINISTEIR EAGLAIS SHAOR AONAICHTE CHALUM-CHILLE, AN DUN-ÉIDEANN

<eng>EDINBURGH: JOHN GRANT
31 GEORGE IV. BRIDGE<gai>
1914

[DA 4]

[Blank]

[DA 5]

AN CLAR-INNSE

										PAGE
LITIR, LE MRS L. T. S. MARTIN						vii
ROIMH-RÀDH								ix
CUNNTAS-BEATHA, LEIS AN URR. MR MAC AN ROTHAICH	xi
AN SIOLADAIR								1
AN COGUL AM MEASG A’ CHRUITHNEACHD				13
AN T-IONMHAS AGUS A’ NEAMHNUID					25
AN CARAID ’S A’ MHEADHON-OIDHCHE				47
AM BREITHEAMH EUCORACH						51
AM PHAIRISEACH AGUS AN CIS-MHAOR				61
NA DEICH OIGHEAN I.							74
NA DEICH OIGHEAN II.							82
A’ CHAORA CHAILLTE							91
AM BONN AIRGID								107
AM MAC A CHAILLEADH							114
AN T-SUIPEIR MHOR							141
CUIRM-PHOSAIDH AN RIGH						153
NA TALANNAN								165
AN DA FHEICHEANNACH							173
AN DA BHUNAIT, NO AN DA FHEAR-TOGAIL				182
AN STIUBHARD EUCORACH						191

[DA 6]

[Blank]

[DA 7]

<eng>THE publication of these Addresses on the Parables had been a long-cherished plan on the part of my beloved husband, and it is with deep thankfulness to God that they are now sent forth with the earnest prayer that the message of a full salvation, which it was the joy of his life to deliver, may in this form still bring glory to the Master whom he so faithfully served.

Cordial thanks are given to Rev. M. N. Munro, who has written the brief biographical sketch, and very specially to Rev. M. MacLennan, who has had the whole burden of revising and editing, and without whose encouragement and aid the book would never have been published.

L. T. S. MARTIN.

EDINBURGH.
October 1913.<gai>

[DA 8]

[Blank]

[DA 9]

ROIMH-RÀDH

THA sinn cinnteach gu ’n toir luchd-leughaidh na Fianuis Ghàidhealaich di-bheatha chridheil do ’n leabhar so. Fhuair iad blas air a theachdaireachd ann an duilleagan na Fianuis, agus ’s maith leò a nis fhaotainn air a sgeadachadh ann an dreach a tha rud-eigin airidh air a luach.

Air do Mhr Màirtinn fhéin a bhi air chuairt anns a’ Ghàidhealtachd thachair mòran ris a fhuair maith o bhi a’ leughadh a sgriobhaidhean ’s an Fhianuis agus an sin rinn e suas inntinn cuid dhiubh a chur a mach ann an leabhar. Tha dhà no trì bhliadhnachan o ’n uair sin, agus ’s e nach robh dòigh air ruighinn air an Fhianuis far an robh i a b’aobhar nach robh an leabhar air a chur a mach, le deasachadh a làimhe fhéin air, o chionn fhada.

Bha mòran deasachaidh r’ a dheanamh air seach mar a bha e ’s an Fhianuis ’s cha robh làmh bu ghrinne a thigeadh ris ’n a làmh fhéin, ach tha e coltach nach robh sin an dàn. Cha ’n ann le smuain aotrom bu chòir do neach sam bith obair neach eile a thogail, ’s gun e fhéin a làthair. Ghabh sinne oirnn fhìn an leabhar so a dheasachadh mar shaoithir agus mar chomain gràidh do neach ris an robh ceangal diomhair aig ar n-anam

[DA 10]

mar neach a b’ e ar n-athair anns an Tighearna, agus a chuir sinn fo iomadh comain spioradail fad corr is deich bliadhna fichead. Bha fhios againn gu ’m b’e a rùn agus a mhiann an leabhar so a chur ann an làmhan a luchd-dùthcha—bha e fhéin is sinne a’ bruidhinn air seachduin no dhà mu ’n deach e gu shonas—agus bha am miann ud dhuinn mar àithne.

Faodaidh nach ’eil a’ h-uile lide mar a chuireadh e fhéin e, gidheadh faodaidh sinn a ràdh nach robh dithis eile a b’urrainn a bhi na bu réidhe timchioll air cumadh facal Gàidhlig na bha an dithis againn, agus ’s iomadh greis co-labhairt a bha againn oirre. Bha sinn mar sin ro eòlach air inntinn agus air a làmh-sgriobhaidh; agus rinn sinn gach dìchioll air a bhi dìleas dh’a bhriathran agus dh’a theagasg mar a fhuair sinn iad.

Na ’m biodh aobhar air bha rùn oirnn taobh no dhà duilleig a lionadh le iomradh air an eòlas mhaith agus an daimh dhiamhair a bha eadaruinn, ach tha an t-iomradh a tha againn bho pheann ar caraid urramach, Mr Mac an Rothaich, cho breagha ’s cho coimhlionta ’s nach ruigear a leas aon fhacal a chur ris.

C. M.

[DA 11]

CUNNTAS
MU ’N
URR. DOMHNULL IAIN MAIRTINN

LE
CALUM MACNEACAIL MAC AN ROTHAICH, M.A.
Tigh an Uillt.

AN uair a chaochail am ministeir ainmeil so ’s an Oban ann am mios Februar 1913 bha mòr ionndrain is caoidh air feadh Gàidhealtachd na h-Alba, is Eileanan a’ chuain siar, air son ar caraid a chaidh dhachaidh gu shonas. ’S iomadh neach ’s an dùthaich so agus an tìrean céin a chuala naidheachd a bhàis le duilichinn is iomaguin do-labhairt, is a bha fo thùrsa mar air son caraid is athair ann an Criosd, ris an robh an cridhe dlùth-cheangailte. Mar a thuirt Isaiah: “Thug an Tighearna, Tighearna nan sluagh, air falbh o Iudah, an treun-fhear agus am fear-cogaidh, am breithimh agus am fàidh, an duine glic agus an seanair … an duine urramach agus an comhairliche, agus an cainnt-fhear deas-bhriathrach.”

[DA 12]

Rinn a bhàs beàrn agus briseadh air ar n-Eaglais a bha mòr, agus cha’n urrainn làmh am briseadh so a chàradh ach an làmh a rinn i. Bu mhinisteir foghainnteach an Tiomnaidh Nuaidh e—duine mòr agus duine maith, agus cha bhi e furasd duine fhaotainn a lionas àite. Bha a bheatha agus a shaothair dhuinne mar iasad luachmhor o ’n Tighearna, a bha ’n a mhòr bhuannachd do mhòran, agus ged a tha a chlann spioradail an diugh fo throm smuairean as a dheigh, gidheadh tha iad ag iarraidh a bhi moladh Dhé air son an tiodhlac luachmhor a fhuair iad ann am beatha an fhìrean so, agus a bhi réidh ri toil neo-mhearachdach an Tì a ghairm a sheirbhiseach dhachaidh. Chriochnaich e obair agus chaidh e steach gu aoibhneas a Thighearna.

“Bidh cliù is iomradh an comhnuidh
Air na fireanaibh còire,
Dh’ullaich Criosda ’n a thròcair
Chum na glòire tha shuas.”

Tha e ro iomchuidh gu ’n deanamaid iomradh air cliù is beus an deagh òglaich so a shaothraich gu dian fad a bheatha anns an dreuchd as urramaiche a chaidh a riamh a shuidheachadh am measg dhaoine—ministrealachd Chriosd. Ach ’s e ar mothachadh mar a thuirt Gobha na h-Earadh:—

[DA 13]

“Gun mo chomas ach suarach
Gus do theist thogail suas leam;
Gun mo chliù-sa ort ach luaithre
’G a cur air snuadh do ghlan-sgéimh.”

Rugadh Mr Màirtinn faisg air Ros-bheann anns a’ bhliadhna 1850. Bha athair, an Dr Domhnull Màirtinn ’n a lighiche ainmeil. Bha oighreachd aig bràithrean athar, Màirtinn agus Neacal, anns an Eilean Sgitheanach, ann an Dun-tuilm agus ann an Gleann-Dail. Bha bràthair-athar eile, an t-Urramach Aonghas Màirtinn, ’n a mhinisteir ’s an Eaglais Stéidhichte ’s an Eilean roimh àm an Dealachaidh, agus as a dheigh, an toiseach ann an Diùirinnis agus a rìs ann an Snitheasort. Bu mhinisteir e air an robh mòr mheas aig an t-sluagh.

Bha càirdeas aig an teaghlach so ri clann Mhic Neacail a bha ann an Scorra-breac, agus mar an ceudna ri teaghlach Hùsaboist. Mar so bha càirdeas eadar am fior Ghàidheal sin, an Siorraidh MacNeacail, nach maireann, agus ùghdar an leabhair so, Domhnull Iain Màirtinn.

Bhuineadh màthair Mhr Màirtinn do ’n teaghlach ainmeil sin, Clann Mhic Leòid, Ra’arsaidh, sliochd uasal Mhic Gille Chaluim. ’S ann á Leòdhus a thainig teaghlach Ra’arsaidh air tùs. Bhuineadh iad do shiol Thorcuil, mar a bhuineadh teaghlach Dhun-bheagain do shiol Thormaid. B’iad Torcul agus Tormad mic Leòid,

[DA 14]

a’ cheud Ceann-chinnidh a bha air Clann MhicLeòid, ann an Leòdhus [1249-1285]. Fhuair Calum Garbh Mac Gille Chaluim eilean Ra’arsaidh bho athair, Calum MacLeòid (Tighearna Leòdhuis, an naoidheamh) mu chuairt air 1500.

B’i màthair Mhr Màirtinn Màiri NicLeòid, nighean Ollaghair MhicLeòid, a bha ann a’ Bhacarsaig. Bha esan pòsda ri Sìleas NicLeòid, nighean uachdarain Ra’arsaidh, Iain MacLeòid ix. Dh’éirich athair an viii MacLeòid Ra’arsaidh air taobh a’ Phrionnsa Tearlach, agus bha e a’ cogadh aig blàr Chuil-odair, agus ceud fear de mhuinntir Ra’arsaidh còmhla ris. Bha a mhac Iain le Tearlach òg cuideachd, ach an uaigneas. Thug e beag no mòr de chuideachadh dha gu dol as bho ’n arm dhearg an uair a theich e á Uidhist do ’n Eilean Sgitheanach. Anns a’ bhliadhna 1773 bha an duine mòr sin, Dr Johnson, a’ fuireach còmhla ri Tighearna Ra’arsaidh, agus bha iad ro mheasail aig a chéile. B’e an duine uasal àrd-fhoghluimichte so, Mr Iain MacLeòid, seann-seanair an Urramaich D. I. Màirtinn. Bha teaghlach mòr agus eireachdail aige. Phòs a nighean, Màiri, an Dr D. Caimbeul, ministeir Chill-an-Inbhir, an Earra-Ghàidheal, agus b’e an Dr Iain MacLeòid Caimbeul, a bha anns an Rudha, mac dhi. Bha piuthar eile air an robh Iseabail, agus b’i so màthair ban-tighearna D’oyly, an té a sgriobh

[DA 15]

an t-òran “Thainig an gille dubh”—Phòs Fionnaghal, an té bu shine, Iarla Loudon, ann an 1777. Phòs Mairearad Màirtinn Màirtinn a’ Bhealaich. Bha iar-ogha ’n a àrd-uachdaran air an arm Innseanach, Sir Domhnull Màirtinn Stiubhard.

Bha ceangal càirdeis mar an ceudna aig an Urramach Ruairidh MacLeòid a bha an Snitheasort ri teaghlach Ra’arsaidh, air a mhodh so. Bha athair, an t-Urramach Calum MacLeòid, ministeir Shnitheasort, ’n a bhràthair do thighearna Ra’arsaidh, an t-ochdamh, athair Mhr Iain. Phòs Calum MacLeòid Màiri NicLeòid—nighean fir Shuardail—aon de shinnsirean chlann Mhic Leòid a bha ’n am ministeirean urramach anns a’ Mhorairne ’s an Eaglais Stéidhichte, agus o ’n d’thainig an t-Urramach Tormad MacLeòid, “Caraid nan Gàidheal.” Bha Mr Ruairidh MacLeòid, Snitheasort, ’n a Mhoderàtor air Ard-Sheanadh na h-Eaglaise Saoire ann an 1863. Chaochail e ann an 1867. Bha a nighean, Iseabail, pòsda air an Urramach Iain Fiunnlastan a bha am Bràcadal. De ’n treubh cheudna bha an t-Urr. Tormad MacLeòid ministeir na h-Eaglaise Saoire an Uibhist agus Mrs MacLeòid, a bhean, nighean an “Dotair Bhàin.”

Chì sinn bho ’n chunntas so gu ’n robh fuil uasal Ceann-chinnidh Chlann MhicLeòid a’ ruith ann an cuislibh ar caraid, Mr D. I. Màirtinn,

[DA 16]

agus gu ’n robh mòran de dhaoine ainmeil urramach am measg nan daoine bho ’n d’thainig e. Ach bha e ’n a nì mòran na ’s prìseile leis-san na sloinnteireachd uasal gu ’n d’fhuair e thogail an uair a bha e òg ann an dachaidh far an robh mòr bhuaidh aig an fhìor dhiadhachd neo-thruaillte air a chridhe is air inntinn. Tha e fhéin ag innse dhuinn gu ’n robh lathaichean aige ann am Mungastad làn sith is sonais; thogadh e le gràdh gun ghruaim ann an oideachadh ’s an oilean na diadhachd. Is iòmadh uair a thug e taing do Dhia air son eisimpleir a phàrantan. Bha h-uile là sona dha gun là idir dona an uair a bha e ’n a bhalachan, ach ’s e là na sàbaid an là a b’fhearr ’s an t-seachduin. Dh’ionnsuich e mòran de theagasgan na diadhachd aig glùinibh a mhàthar air an là naomh sin, agus b’e sin an t-eòlas a thaitinn ris. ’S tric a rachadh an teaghlach a mach a dh’éisdeachd searmonachadh an Urramaich Ruairidh MacLeoid, agus is iomadh là a bhiodh an duine naomh sin a stigh a’ conaltradh ri athair ’s ri mhàthair. Mar a dh’ainmich sinn bha e fhéin is Mrs Màirtinn ann an dlùth chàirdeas dh’a chéile. Bha an Dr MacAoidh, ministeir na h-Earadh, agus sgoileir Gàidhlig ainmeil, ro eòlach air an teaghlach agus tric a’ tadhal air. Chuala Domhnull Iain searmonan agus teagasgan air stuamachd o Mhr Ruairidh nach do leig e air di-chuimhn cho fad ’s a bha e

[DA 17]

beò. Bhiodh e ag aithris uairean air là a chuala e Mr Ruairidh a’ searmonachadh ri taobh tràigh Uige, air Sàbaid comanachaidh, is na miltean sluaigh ag éisdeachd ri bhriathran—sealladh breagha nach ’eil tric ri fhaicinn an diugh. Bha Mr Ruairidh ro eireachdail ’n a phearsa, agus blàth, brìoghmhor, cothromach, ’n a theagasgan. Aig àm eile chuala e searmon drùidhteach uaithe air a lìbhrigeadh do eilthirich a bha air bord luinge mòire, is iad a’ falbh gu America. “Sheas mi” ars’ esan, “is mo shùil air an t-soithich gus an deachaidh i a mach a fradharc anns a’ chuan Siar, is bho ’n latha sin gus an diugh bidhidh mi a’ cur na ceisde rium fhéin is ri muinntir eile, “C’ar son?”

Chaidh e a dh’ionnsuidh na sgoile “Blair Lodge” an uair a bha e ’n a ghiullan, agus choisinn e an sin na duaisean a b’àirde anns gach cuspair foghluim. As deigh sin chaidh a chur a dh’ionnsuidh collaist Ghlaschu. Bha e aithnichte mar fhoghlumach os cionn mòran ’n a latha air son neart a bhuadhan inntinn. Choisinn e a’ cheud duais air son Logic ann an Oilthigh Ghlaschu, agus bha e sonruichte maith air cànanan. As deigh dha criochnachadh an Glaschu chaidh e mach greis dha na h-Innseachan gu bhi air ceann plantation guirmein, ach cha do chòrd an obair so ris ged a bha airgiod mòr r’ a dheanamh ’n a cheann. Thill e dhachaidh

[DA 18]

agus chaidh e a thoirt a mach collaist na diadhaireachd an Dun-éideann. Bha rùn a chridhe suidhichte air dreuchd na ministrealachd. Cha robh e fada anns a’ chollaist sin gus an do nochd e cho barraichte ’s a bha comasan inntinn. Fhuair e am bursary a b’àirde a bha r’ a fhaotainn ach a h-aon thar na foghluimich eile—<eng>Cunningham Fellowship.<gai> B’ e Profesor Stalker an aon neach a bha ceum beag os a chionn. Bha Profesor Drummond agus an Dr Watson (“Ian MacLaren”) ’s an aon bhliadhna comhla ris ach sheas Mr Màirtinn na b’àirde ann am foghlum na duine dhe ’n dithis.

Dh’fhaodadh e bhi air leabhraichean a sgriobhadh a dheanadh ainm ainmeil air feadh an t-saoghail, no eadhon a bhi ’n a Phrofesor anns an Oil-thigh, na ’m b’ e sud a mhiann. Ach rùnaich e thar na h-uile nithean mar obair a bheatha Criosd a shearmonachadh do na peacaich, agus thug e e fhéin seachad gu h-iomlan gu obair na ministrealachd air dhòigh ’s nach robh ùine air fhàgail air son obair litreachais.

Agus fhuair e duais na ’s fearr na glòir na litreachais ann an ceangal pobull Dhé a bheathaich e le theagasg, agus ann an gràdh nan caorach caillte a threòraich e gu Iosa, an t-àrd-bhuachaill, air mhodh nach ’eil cumanta r’ a fhaicinn.

As deigh dha cead searmonachaidh fhaotainn

[DA 19]

bha e greis ’n a fhear-cuideachaidh ann an coimhthional Forfar agus a rìs greis eile ann an coimhthional Eilginn. Chuala muinntir Stiòrnabhaigh e a’ searmonachadh agus chuir iad gairm d’ a ionnsuidh. Ghabh e ris a’ ghairm agus mar sin thòisich e a shaothair mar mhinisteir ann an coimhthional Beurla Stiòrnabhaigh anns a’ bhliadhna 1876. Bheannaich Dia a shearmonachadh ’s a’ bhaile sin gu mòr fad fichead bliadhna. Bha e cho deas anns a’ Ghàidhlig ’s a bha e anns a’ Bheurla agus bha e tric air a ghairm gu bhi searmonachadh ann an coimhthionalan eile ’s an eilean, gu h-àraidh aig àm comanachaidh. Bu tric a bha anamaibh air an dùsgadh agus air an toirt gu Iosa troimh a theachdaireachd anns gach àite do ’n deidheadh e. Bu mhaith leis falbh air turus bho sgìre gu sgìre, no bho eilean gu eilean, no cho fada ri Inbhirnis no Glaschu, a’ cumail choinnimhean. B’ e a bhiadh agus a dheoch obair Chriosd a chur air chois, is cha do ghearan e riamh gu ’n robh e air a chur an sàs anns a’ chùbaid tuilleadh is tric.

Bha an spiorad ceudna ann ’s a bha ann an Calum-cille agus ’n a dheisciobuil an toiseach bristidh an là air Gàidhealtachd is eileanan na h-Alba. Cha robh cearnaidh iomallach, aonaranach, creagach, am measg nan eileanan air nach ruigeadh e, na faigheadh e an cothrom, agus ’s e an leithid so de àitean, far an robh sluagh bochd

[DA 20]

ann an saoibhreas an t-saoghail so agus fada o mheadhonan nan gràs, as mo a rinn gréim air a chridhe. Ma bha airgiod a dhìth orra air son eaglais a thogail ’s e a chuireadh a làmh gu domhain ’n a sporan air son cuideachadh a thoirt doibh. Gu h-àraidh ri àm teanntachd na h-Eaglais rinn e obair mhòr thall ’s a bhos ann a bhi misneachadh ’s a’ neartachadh muinntir a bha air an sàruchadh agus air an tionndadh a mach as na h-eaglaisean agus as na mansaichean—air am fògairt gun choire—gun fhios aig an àm c’àite am faigheadh iad tàmh no fasgadh.

Ann an Stiòrnabhagh rinn e obair a bha ainmeil air taobh na stuamachd. Chaidh e fhéin agus an t-Urramach Iain Macilleathain a bha an Tairbeart na h-Earadh troimh gach sgìre ’s an Eilean Fhada a’ cumail choinnimhean air taobh na stuamachd, agus a’ cur air chois Comuinn Stuamachd anns gach coimhthional. Bhuadhaich a theagaisg air a’ phuinc so cho mòr air muinntir an Eilein ’s gu ’n robh iad deònach nach biodh deur tuilleadh de dheoch làidir air a reic ann an Leòdhus. Bhiodh sin air a dheanamh mur a biodh gu ’n do chuir “Quarter Sessions” Inbhir-pheofharain ’n an aghaidh bliadhna as deigh bliadhna.

Ann am mios October 1880 thòisich ath-leasachadh spioradail ’n a choimhthional fhéin ann an Stiòrnabhagh a bha ’n a aobhar iongantais

[DA 21]

agus gàirdeachais do shluagh an Tighearna. Mios an deigh mios chruinnich sean is òg a steach do ’n eaglais a h-uile oidhche de ’n t-seachduin. Fad na h-ùine shearmonaich Mr Màirtinn trì uairean air là na Sàbaid agus a h-uile oidhche sheachduineach, ach oidhche Shathurn, a’ saoithreachadh mar threun-fhear gu buadhach air son rioghachd a Mhaighistir agus air son slàinte anamaibh.

Bu ghaisgeach ro chalma e a’ seirm mar troimh thrompaid òr-bhuailte le eud is le dùrachd, soisgeul aithreachais a thaobh peacaidh agus creidimh anns an Tighearna Iosa Criosd. Bha mòran air an iompachadh is air an cur ri àireamh na h-Eaglais a tha gus an là an diugh ’n an luchd-aideachaidh soilleir. Tha cuid diubh ’n am ministeirean urramach an Alba is an America, agus ’n an teachdairean ann an dùthchannan céin. A rìs ann an 1886, agus air uairean eile, bha dùsgaidhean is gluasadan spioradail am measg a choimhthionail, agus gu h-àraidh am measg na h-òigridh. Chuireadh ri àireamh na h-Eaglais mu ’n cuairt air dà fhichead ’s a deich de iompachanan òga aig an àm so. Bha buaidh tarruing agus cosnaidh aig a theagasg air òigridh a bha sonruichte.

“Cha b’ e ’n reubadh ’s am pronnadh
Bu bheus duit, ach tairisneachd truais;
Le t’ ìmpidh ’s le t’earal,

[DA 22]

An creuchdan a ghlanadh gu nuadh;
Ann an ioc-shlaint na fala,
Dheanadh sgiomhach is glan iad ’n an snuadh.”

“Bha èifeachd ’n a ùrnuigh
Tre dheatach na tùis a’ dol suas;
Do chridhe ’n dian dhùrachd
A’ tagradh gu dlùth trid an Uain;
Toirt silidh air sùilibh,
Toirt leaghaidh le srùileadh air cruas,
’S air inntinnibh brùideil
Toirt taiseachd gu drúidhteach fo bhuaidh.”

Bha e a ghnàth beò ann an spiorad na h-ùrnuigh, agus b’e sin an t-aobhar diomhair a rinn a bheatha agus a theagasg cho buadhach is cho cumhachdach. Bidh cuimhne aig a luchd-éisdeachd mar a thigeadh, “Ar n-Athair Neamhuidh” bho bhilibh le blàths is drùidhteachd naomh. Tha e air a radh le neach a bha ro eòlach air gu ’n do thòisich an dùsgadh ’n a choimhthional ’n a sheòmar uaigneach fhéin is e air a ghlùinean a’ tagradh ri Dia air son òigridh a’ bhaile, ag ainmeachadh gach fear is té air an ainm. Is tric a bha e gleac ri Aingeal a’ chùmhnant, eadhon gu briseadh na faire, ann an spiorad an tì a thubhairt, “Cha leig mi air falbh thu mur a beannaich thu mi.” Cha robh e iongantach mar sin gu ’n robh mòran air an iompachadh tre a mhinistrealachd. Coltach ri Enoch, “Ghluais e maille ri Dia.”

[DA 23]

Bha e aon là còmhla ris an fhear-sgriobhaidh so air feasgar grinn air machair Mhucairn a’ gabhail anail ùrachaidh a’ cluich air golf. Stad e mionaid is sheall e mu ’n cuairt air na beanntan mòra, agus air na tighean thall ’s a bhos air a’ bhlar. Dhùin e shùilean agus thòisich e air ùrnuigh anns an t-seasamh anns an robh e le mòr dhùrachd, “A Dhé, beannaich an sgire bhoidheach so——”

Bha so coltach ris an duine, ag éiridh no luidhe, ag obair no aig fois, bha smuaintean a chridhe a stigh an comhnuidh a’ ruith air nithe mora na siorruidheachd. Bu mhòr an t-ùrachadh a bha ’n a chomhluadair ’s ’n a chonaltradh d’ a luchd-eòlais ’s d’ a bhràithrean ’s a’ mhinistrealachd. Aig uairean bhiodh e ro spòrsail agus làn subhachais. Is comharraichte maith a dh’ innseadh e sgeula abhachdach mu sheann ghnothuichean Gàidhealach a chunnaic no a chuala e, is bha gàire cho cridheil aige ’s a chualas aig duine beò a riamh. Air an t-seòl so bha e coltach ris an Urramach Mr Stiùbhart a bha an Crombaigh, duine cho spioradail ’n a inntinn ’s a bha air Gàidhealtachd idir, ach duine a bha làn feala-dhà is géiread cainnt, an uair a bhiodh e ann am fonn. Thuigeadh daoine glic e ach theireadh an t-amadan nach robh sud a’ co-chumaidh ri gràs. Bha géiread is faobhar air inntinn Mhr Màirtinn a bha sonruichte, is

[DA 24]

comhla ri sin bha irioslachd an leanaibh bhig, uaisleachd an fhior dhuin uasail, is blàths is cathrunnas deisciobuil Chriosd.

Gidheadh ged a bha aghaidh a ghnàth subhach, fearail, duineil, o ’n leith a muigh, cha robh e aineolach air a bhi ’s an doimhne air uairean ’s fo dhiobhail misnich. Aig aon àm bhiodh e a’ glaodhaich coltach ris an t-Salmaidh, “Gabh truas diom a thighearna oir tha mi lag” (Salm, vi. 2), no a’ caoidh comhla ri Isaiah, “Cò a chreid ar teachdaireachd?” Cho fad ’s a mhaireadh an teannachadh agus an cuimrigeadh spioraid bhiodh ar caraid ann an cruaidh chàs. Cha robh e furasd dha bleith mur a biodh an t-uisge air a’ mhuilionn. Ach an uair a thigeadh fuasgladh chuireadh luchd-éisdeachd umhail air anns a’ chùbaid agus bhiodh là mòr agus smior na cruithneachd aca ann an tigh an Tighearna. ’S e an criosduidh as àirde a dhìreas air slighe na naomhachd is géire a dh’ fhairicheas tréigsinnean is dorchadas spioradail. A’ bheinn as àirde a thogas a ceann ’s i as ìsle a chìtear sios ann an sgàthan an loch aig a bun.

Cha ’n ’eil rùm againn gu bhi a’ labhairt air obair am measg nan iasgairean no air iomadh nì eile a dh’fhaodadh a bhi air a radh. Bha mòr thlachd aige an comhnuidh a bhi ’n am measg, agus a bhi searmonachadh dhoibh.

Bha e ’n a bhuille ghoirt dh’a choimhthional

[DA 25]

ann an Stiòrnabhagh an uair a ghabh e ris a’ ghairm a thainig dh’ a ionnsuidh as an Oban ann an 1897. Cha b’ urrainn coimhthional a bhi na bu cheangailte ri ministeir na bha iadsan ri Mr Màirtinn, is cha b’ ann gun aobhar. ’S ann ainneamh a riamh a chunnacas ann an eachdraidh ar n-Eaglais a leithid de bhròn is de dhoilghios aig dealachadh ministeir ri coimhthional.

Air iarrtus Comunn Teachdaireachd chéin ar n-Eaglais chaidh e air chuairt do na h-Innseachan, a ghabhail eòlais air obair theachdairean na h-Eaglais anns na tìrean céin, agus bha buaidh mhòr aig a’ chunntas a thug e seachad air an obair sin do choimhthionalan na Gàidhealtachd ann a bhi dùsgadh suas tuilleadh eud is spéis am measg sluaigh air son a bhi cumail taic ris an obair bheannaichte so.

Beagan bhliadhnachan as deigh dha a bhi anns na h-Innseachan chaidh e mach gu ruig Astràlia agus New Zealand is fhuair e fàillt is furan bho Ghàidheal is Ghall air an turus. Shearmonaich e ann an Gàidhlig agus ann am Beurla ann am Melbourne, an Dun-éideann, ’s an àitean eile.

Shaoithrich e gu dìleas anns an Oban is choisinn e mòr mheas is ghràdh bho mhòran, cha ’n e mhàin anns a’ bhaile sin ach air feadh Earra-Ghàidheal air fad. Chuir muinntir Stiòrnabhaigh onoir shonruichte air le bhi cur gairm dh’ a

[DA 26]

ionnsuidh ag iarraidh air tilleadh thuca a rìs an uair a ghabh Mr Iain S. Domhnullach ri gairm o choimhthional Inbhir-Naruinn. Ach dhiult e an t-Oban fhàgail. Bhiodh mòran de luchd turuis is cuairt ’g a éisdeachd ’s an t-samhradh ’s an Oban. Chuala Mr Lloyd George e aon là Sàbaid ’n a eaglais fhéin agus thubhairt e ’s an dol a mach ri fear dhe na h-éildeirean, “’S ann agaibh a tha an duine maith mar ’ur ministeir.”

Bha cridhe Mhr Màirtinn làn caoimhneis, is cha robh bochd no beartach, iosal no uasal, ’s a’ bhaile nach robh fo bhròn an uair a thainig naidheachd gu ’n do shiubhail e. An uair a chaidh a ghiùlan a mach as an eaglais a dh’ionnsuidh na h-uaghach ’s iomadh sùil am measg a’ choimhthionail mhòir a bha làthair a bha frasach silteach le deòir. Is bha cuid a thuirt ’n an cridhe, “M’athair, M’athair, carbad Israel agus a mharc-shluagh!” Bha e da-rìreadh coltach ri Daniel, “Duine air a ghràdhachadh gu mòr.”

Thainig a’ chrioch air gu h-obann aig a’ cheann mu dheireadh. Bha e air turus gus a’ Ghearasdan gu bhi toirt cunntas le deilbh ’s an lòchran soluis air teachdaireachd chéin aig deireadh mios Ianuaraidh 1913. Fhuair e fuachd an uair sin a bha ’n a mheadhon air a bheatha a ghearradh goirid. Chaidh e do Dhun-éideann an ath là gu bhi cuideachadh aig an Ordugh ann an

[DA 27]

eaglais a charaid, an t-Urramach Calum Mac’illinnein, a bha aig aon uair ’n a bhall dhe choimhthional ann an Stiòrnabhagh. Shearmonaich e air Di-sathurn agus air maduinn agus feasgar na sàbaid, agus ged a bha e soilleir gu ’n robh e ann am pian mòr cuirp ’s ainneamh a shearmonaich e le barrachd de chumhachd. Shearmonaich e air feasgar na sàbaid air a’ cheann, “Na ’m b’aithne dhuit tiodhlac Dhé” (Eoin, iv. 10), agus b’ e fhaireachdan fhéin an uair a sguir e gu ’m b’ e sud a shearmon mu dheireadh air an talamh, agus b’ ann mar sin a thionndaidh an gnothuich a mach. Chuir e chomhairle ri lighichean an Dun-éideann agus thill e dhachaidh air maduinn Di-màirt agus a dh’aindeon gach dìchill fo làmhan an lighiche agus luchd a ghràidh chaidh e gu fhois shiorruidh air an 11 de Februar 1913.

Aig a’ cheart àm sin bha caoidh is ionndrain am measg sluagh na h-Eaglaise Stéidhichte air son bàis an Urramaich Eachann Macfhionghain, Shettleston, a bha aon uair ann an Stiòrnabhagh mar mhinisteir—searmonaiche dìleas soisgeulach. Gu cinnteach ’s ann air na ministeirean soisgeulach is mò bhios an ionndrain an comhnuidh. An uair a bha Mr Màirtinn agus e fhéin ann an Stiòrnabhagh chum iad coinnimhean le chéile air son dùsgadh agus beothachadh spioradail anns a’ bhaile.

[DA 28]

Bha Mr Màirtinn ’n a Iar-cheann-suidhe air Comunn Gàidhealach na h-Eaglais is bha mòr bhuaidh is ughdarras le ghuth ’s an Ard-Sheanadh an uair a dh’éireadh e gu labhairt. Bha e mar an ceudna ’n a bhall de ’n Chomunn a tha réiteachadh na slighe air son Aonadh eadar na h-Eaglaisean is bha deagh mhisneach aige gu’n tigeadh an t-Aonadh so gu buil. Is buille mhuladach do ’n Eaglais Shaor Aonaichte, gu h-àraidh anns a’ Ghàidhealtachd, esan a bhi air a thoirt air falbh.

Rinn e mòran air son a bhi cuideachadh gillean òga anns a’ Ghàidhealtachd gu foghlum fhaotainn ’s an Oil-thigh. B’ e an ceann-suidhe a bha air a’ chomunn a tha riaghladh airgiod-còmhnaidh a tha air a thoirt le Comunn Gàidhealach na h-Eaglais do ghillean òga a tha ’g iarraidh a dhol air adhart gu àrd-fhoghlum.

Bha mòr thlachd aige ann a bhi ceasnachadh clainne anns na sgoilean air an eòlas anns na Sgriobturan, agus bha e air a chur a mach a dheanamh na h-oibreach so bho bhliadhna gu bliadhna le Comunn àraidh a tha gabhail os làimh a bhi cuideachadh Bordan-sgoile anns an obair ro chudthromach a tha so. Bha gibht air leith aige ann a bhi labhairt ris na pàisdean òga mu ghnothuichean an anam agus na siorruidheachd.

Bha e ’n a bhall de Bhord na sgoile araon ann

[DA 29]

an Stiòrnabhagh agus anns an Oban. Bha e ’n a rùn-chléireach aig Cléir Leòdhuis an uair a bha e an Stiòrnabhagh, agus b’ e rùn-chléireach Cléir Lathurna aig àm a bhàis, agus is iomadh uair a bha a ghliocas agus eòlas feumail do bhràithrean anns a’ mhinistrealachd. Bha e taghta maith ann a bhi sgriobhadh agus a’ searmonachadh na Gàidhlig. Bha e uair is uair ’n a bhreitheamh air Litreachais na Gàidhlig aig Mòd a’ Chomuinn Ghàidhealaich. Tha na searmoinean so air an cur a mach mar chuimhneachan air sgoilear gleusda agus ministeir soisgeulach, agus thatar an dòchas gu ’m bi iad air an leughadh le mòran, cha ’n e mhàin ’s an dùthaich so, ach ann an Canada agus an Astràlia am measg Ghàidheil a tha measail air soisgeul glan ann an cainnt bhinn bhlasda ar n-athraichean.

Tha mòr cho-fhaireachdan a’ dol a mach gu a chéile chaomh is a theaghlach eireachdail a tha an diugh gu brònach éislinneach ’g a ionndrain. Dh’fhàg e ceathrar mhac agus dithis nighean. Tha Mr Iain ’n a leighiche ’s an arm anns na h-Innseachan. Tha Mr Ollaghair ullamh gu dhol a mach ann an seirbhis a’ Chrùin ’s an dùthaich cheudna. Tha an dithis nighean a’ cosnadh cliù anabarrach mar sgoileirean an Oil-thigh Dhun-éideann. Agus a réir coltais bheir an dithis is òige cunntas maith orra fhéin mar a thug am bràithrean ’s am peathraichean rompa.

[DA 30]

Gu bhi tighinn gu co-dhùnadh, is rabhadh sonruichte eachdraidh beatha Mhr Màirtinn do luchd-teagasg, is éisimpleir do luchd-eisdeachd air cò iad na h-innealan a dh’aidicheas Dia ’n a Eaglais fhéin. Bha eud agus buaidh agus beathachadh ’n a theagaisg, oir shearmonaich e Criosd agus esan air a cheusadh. Is iomadh là a bhios cuimhne a chliù ’s a dhilseachd cùbhraidh aig pobull an Tighearna. Thubhairt Profesor Màirtinn aig an Ard-Sheanadh an Dun-éideann, ’s e deanamh iomradh air a’ chall a thainig air an Eaglais tre bhàs Mhr Màirtinn, “Is mòr m’ionndrain air mo charaid. Tharruing e ceangal agus gràdh mo chridhe ann an doigh eugsamhla. … Da-rìreadh b’ e so neach a thionndaidh moran gu fireantachd is a dhealraicheas mar na reul gu saoghal nan saoghal.”

Faodaidh na briathran a sgriobh Gobha na h-Earadh air an Ollamh Domhnullach a bhi air an càradh gu freagarrach ri Mr Màirtinn:

“Leis na h-ainglibh bu phrìseil
Bhi ’g ad fheitheamh ’Nuair a libhrig thu ’n deò;
Air an sgiathaibh ’g a d’ dhìreadh,
Chum an aoibhneis gun sgios thar na neòil;
Chum a’ chomuinn nach criochnaich,
Air an tric a Bha do mhiann ’s tu fo bhron;
Anns an dealraich mar ghrian thu
Ann am fìreantachd fhior-ghlan gun sgleò.”

[TD 1]

NA COSAMHLACHDAN

AN SIOLADAIR.
(MATA, xiii. 1-9, 18-23.)

CIOD e cosamhlachd? ’S e am mìneachadh as fhearr as urrainear a thoirt air mìneachadh na caileige bige anns an sgoil Shàbaid—“Sgeulachd thalmhaidh le brìgh neamhaidh.” C’arson a ghnàthaich an Tighearna a leithid so de sheòrsa teagaisg aig an àm so? Air son caochladh de aobharan. Bha e ’g iarraidh aire an t-sluaigh a ghlacadh. Bha an sluagh, mar a tha sinn uile, toigheach air sgeulachdan, gu h-àraidh an uair a bha iad air an tarruing bho nithean air an robh iad eòlach—cur agus buain, bainnsean, cuirmean, fion-liosan, iasgach, fuineadh, agus mar sin air adhairt. Ach a thuilleadh air an aire a ghlacadh bha e ’g iarraidh an dùrachd a dhùsgadh chum nach biodh iad riaraichte leis a’ chosamhlachd a mhàin, ach gu’m biodh iad ag iarraidh a bhi faotainn a mach a brìgh agus a teagasg.

Tha sinn, mar a thuirt mi, uile toigheach air sgeulachdan, ach dh’fhaodta gu’m bheil cuid

[TD 2]

againn riaraichte leis an sgeulachd a mhàin, gun a bhi ’g iarraidh tuillidh, cleas a’ ghille bhig a thuirt ris an Urramach Uilleam Arnot, nach maireann, a bha an Dun-éideann, air dha sgeulachd innse dha agus a radh, “Nis air son càraidh na sgeulachd,” “Coma leibh an càradh, thoir dhuinn sgeulachd eile.”

Tha a’ chosamhlachd cosmhuil ri cnò—feumaidh tu am plaosg a bhriseadh mu’n ruig thu air a’ bhiadh.

Bha an Tighearna, mar sin, ag iarraidh dearbhadh a chur air an luchd éisdeachd, cò aca bha da-rìreadh a’ cur meas air teagasg nan cosamhlachdan, agus cò nach robh. Bha iad, mar sin, chum breitheanais agus ditidh dh’an mhuinntir a bha coma co dhiùbh, dìreach mar a tha an Soisgeul fhathast ’n a “bhoìtrach beatha chum beatha” airneo ’n a “bholtrach bàis a chum bàis.” ’S e so is brìgh dh’an fhreagairt a thug an Tighearna dh’an cheisd a chuir na deisciobuil air, “C’arson a tha thu a’ labhairt riu ann an cosamhlachdan?” (Mata, xiii. 11-15).

Tha a’ cheud chosamhlachd so a’ seasamh anns an aon dàimh ris na cosamhlachdan eile ’s a tha a’ cheud mhiorbhuil a’ seasamh ris na miorbhuilean eile. Tha i ’n a h-aon de na trì cosamhlachdan mòra a tha coitchionn dha na trì Soisgeulaich, Mata, Marcus, agus Lucas. ’S

[TD 3]

iad na dhà eile, cosamhlachd an t-sìl mhustaird, agus cosamhlachd nan droch thuathanach.

’S ann mu éisdeachd a tha a’ chosamhlachd a’ toirt teagaisg dhuinn—cionnus is còir éisdeachd a thoirt dh’an Fhacal (Lucas, viii. 18); agus sin fo shamhladh ceithir seòrsachan fearainn. Faodar, mar sin, ainm eile a thoirt oirre seach “Cosamhlachd an t-Sioladair” ’s e sin “Cosamhlachd nan ceithir seòrsachan fearainn.” Chi sibh nach ’eil atharrachadh sìl aig an t-sioladair; ’s ionnan an siol agus an sioladair troimh ’n churachd gu léir—’s ann ’s an fhearann a mhàin a tha ’n t-atharrachadh. Tha so a’ teagasg gu soilleir gur e a tha ’n amharc an t-Slànuighir caochladh sheòrsa de luchd-éisdeachd, agus caochladh dhòighean anns am bheil daoine déiligeadh ris an fhacal a tha air a shearmonachadh dhaibh. Beachdaicheamaid air na caochlaidh seòrsa fearainn a tha anns a’ chosamhlachd a chum gu’m faigh sinn a mach gu soilleir an seòrsa luchd-éisdeachd, no an seòrsa éisdeachd, a tha air a chiallachadh a chum ar n-earail no ar n-eisimpleir.


Am Fearann Cruaidh.

“Thuit cuid dheth ri taobh an rathaid, agus thainig an eunlaith agus dh’ith iad e.” Cha’n e rathad mòr a tha air a chiallachadh an so, ach

[TD 4]

rathad coise suas eadar na h-iomairean, mar a chì sibh fhathast gu tric, far am bheil fearann chroiteirean gun ghàradh eadar na lotachan. Bha an talamh maith gu leòr ann fhéin, reamhar agus domhain, ach bha e air a shaltairt cruaidh fo chasan dhaoine agus ainmhidhean. Cha d’fhuair an siol idir a steach ann. Tha so ’n a shamhladh air dà bhuidheann de luchd-éisdeachd: An fheadhainn aig am bheil an inntinn làn de smuaintean faoin, saoghalta, agus iad fad an t-siubhail a tha am fear-teagasg a’ labhairt agus an aire air nithean eile; agus an fheadhainn aig am bheil an inntinn agus an cridhe làn de roimh-bhreith, no de chlaon-bhaigh, no de dhroch smuaintean an aghaidh an fhir-labhairt. Dhe’n cheud chuid tha an tuathanach a tha a’ meas ’n a inntinn na gheibh e air na caoraich, no air a’ chrodh, aig an fhéill air Di-luain so a’ tighinn; no a’ bhan-tighearna a tha ’g amharc fad na seirbhis air bonaid, no earrasaid, a bana-choimhearsnaich, neònachas oirre c’àit an d’fhuair i a leithid, agus dé thug i oirre; no a’ chaileag a tha a’ smuaineachadh air a’ chuirm a dh’ionnsuidh an d’fhuair i cuireadh, ciod e an deise a chuireas i oirre, agus cò bhios aice—saoil am bi am fear ud ann. Chuala mi mu thé dhe’n t-seòrsa so a chuir a bana-mhaighstir dh’an t-searmon. Thainig i dhachaidh agus moladh mòr aice air an t-searmoin

[TD 5]

agus air an t-searmonaiche. “Ciod e an ceann-teagaisg a bh’aige?” ars’ a bana-mhaighstir. “Ma tà cha’n ’eil fhios agam,” ars’ ise, “ach thoisich e agus chaidh e air adhairt, agus sud far an robh an searmonaiche breagha.” “Ciod e na cinn a bh’aige?” “Ma tà, cha’n ’eil cuimhne agam, ach thoisich e agus chaidh e air adhairt agus chuir e dheth agus na’n cluinneadh sibhse e.” “Ach am bheil dad idir agad dhe’n t-searmon?” “Ma tà, le ’r cead, cha’n ’eil, ach thoisich e agus chaidh e air adhairt, agus chuir e dheth, agus chuir e dheth, agus na’n cluinneadh sibhse e—sud far an robh an searmonaiche breagha—cha chuala sibh a riamh a leithid.”

Dhe’n fheadhainn cheudna bha fear a thachair uair ri Ceisdeir nan Loch, nach maireann, aig Port an t-Sroim. “An aithne dhuit,” ars’ an Ceisdeir, “an t-Urramach—?” ag ainmeachadh ministeir urramach anns a’ Ghàidhealtachd. “’S aithne” ars’ am fear eile. “Nach foghainteach an searmonaiche e” ars’ an Ceisdeir. “Coma leam dheth,” ars’ am fear eile, “chaill mi mo bhlas dheth aig àm an Aonaidh.” “Tut,” ars’ an Ceisdeir, agus e tionndadh a chùlaobh ris, “tha thu cho cumhang ri faochaig.” Sin agaibh fear dhe’n cheud sheòrsa luchd-éisdeachd, fear làn roimh-bhreith.

[TD 6]

Am Fearann Creagach.

“Thuit cuid air ionadan creagach, far nach robh mòran talmhainn aige.” So agaibh talamh a bha maith fhad’s a chaidh e. ’S e bha dhìth air doimhneachd. Tha dà chomhara air a’ mhuinntir so—tha an aignidhean furasd an gluasad, agus tha an toil neo-sheasmhach, tha iad luath gu maith no olc a dheanamh. Cha teid an crann troimh chreig—’nuair a bhuaileas e a’ chreag leumaidh e an àird. Cha deachaidh inntinn no coguis na muinntir so a threabhadh a riamh. So a’ mhuinntir a lionas na tighean-coinneimh an diugh agus na tighean-òsda am màireach. Tha iad cosmhuil ri Socharach ann an Turus a’ Chriosduidh, aig an robh inntinn gu h-anabarrach air a ghluasad le bhi cluinntinn mu na nithe glòrmhor a bha r’am mealtuinn aig crioch an turuis anns a’ bhaile neamhaidh, agus a dh’fhalbh car tacan comhla ri Criosduidh ach a thill dhachaidh air ball an deigh dha tachairt ri làthaich an eu-dochais. Cha’n ’eil doimhneachd nàduir sam bith aca so, doimhneachd inntinn, no coguise, no cridhe, no toile.


Am Fearann Salach.

“Thuit cuid am measg droighinn.” Bha an talamh so maith agus domhain ach bha e salach—cha deachaidh a ghlanadh ceart. An uair a

[TD 7]

bhatar ’g a ghlanadh chaidh freumhaichean nan luibhean agus an droighinn fhàgail fo ’n talamh, agus mar sin dh’fhàs iad suas comhla ris a’ bharr. Cha deachaidh am barr so a dhothadh, mar a chaidh am fochann a dh’fhàs air uachdair na creige, ach chaidh a thachdadh leis na dh’fhàs suas ’n a mheasg. Agus cha do thachair so air ball, ach aig tarruing ùine am feadh ’s a bha am barr a’ fàs. Bha corr agus fochann an so—bha barr ann—ach, mar a tha Lucas ’g a chur, cha d’thainig e gu foirfeachd. ’S ann anns a’ h-uile talamh as roimhre a dh’fhàsas mar is tric, droighionn agus luibhean salach. ’S ann anns na h-àitean as fhearr a gheibh sibh foghannain agus luachair a’ fàs. Nis tha so a’ còrdadh ri staid cuid de luchd-éisdeachd an t-soisgeil. Bha iad aon uair, aig toiseach an turuis, glé ghealltanach, dùrachdach, eudmhor, gniomhach, ann an obair an Tighearna. Lean iad mar sin car ùine gu maith fada, ach mu dheireadh thainig atharrachadh orra, ach cha’n ann air ball, ach a lion cuid is cuid, mar a tha Lucas ’g a chur, “air dhaibh dol a mach” ’s e sin ri radh, ré an caithe-beatha. ’S ann an deigh greise a thoisich na nithean dh’an d’thug iad àite ’n an cridheachan, còmhla ris an fhacal, a bhi nochdadh an toraidhean ’n an caithe-beatha, agus ’n an giùlan. Beagan air bheagan dh’fhàs iad meagh-bhlàth, agus an sin fuar, ann an seirbhis an Tighearna, agus ’s

[TD 8]

maith a dh’fhaodta gu’n do sguir iad mu dheireadh dhe’n t-seirbhis gu buileach. Ciod e b’aobhar? Trì no ceithir do nithean—ro-chùram an t-saoghail so, mealltaireachd beartais, ana-miann nithean eile, sàimh na beatha so. Bochdainn, beartas, ana-miannan, sàimh!

Nach lionmhor iad a thoisich gu maith, ach nach do bhuanaich chum na criche? Nach lionmhor iad a thuit ann am bochdainn agus le cùram na bochdainn sin a tha air an giùlan air falbh bho mheadhonan agus eadhon bho chleachdadh na diadhachd. Bhruidhinn mi gu tric riu-san a bha aon uair ’n am buill-chomanachaidh, agus ’n an luchd-teagaisg anns an sgoil-shàbaid, ach a tha nis ’n an truaghain bhochd gun diadhachd, gun mhodhalachd, gun chliù. Bha mi aon uair aig cruinneachadh an Glaschu air maduinn sàbaid, aig an Raon, far an robh cruinn air son breacaisd corr air mile dhe na truaghain bu mhò a chuir truas orm dhe na chunnaic mi riamh. Bha an eachdraidh sgriobhta air clàr an aodainn, far am faiceadh tu comharan na h-uaisleachd a dh’fhalbh, agus na bochdainn a bha làthair, a’ cosamhlachadh a chéile anns an aon aghaidh. Cha mhòr nach do chuir an sealladh a ghul mi, agus gu dearbh bha cnap ’n a mo mhuineal an uair a dh’éirich mi a bhruidhinn riu. B’e sud cruinneachadh de luchd-éisdeachd an fhearainn shalaich anns an

[TD 9]

deachaidh an siol maith, agus a thoradh, a mhùchadh, le ro-chùram na beatha so. Oir bha mòran, tha mi cinnteach a’ chuid mhòr, an sin an lorg an cuid gòraich fhéin, troimh mhisg agus ruidhteireachd dhe gach seòrsa. Sud agaibh na mic struidheil.

Ach tha cuid eile ann nach do thuit a riamh anns an dòigh sin, ach chaidh an siol maith agus a thoraidhean a thachdadh annta a dh’aindeon sin. Thachd mealltaireachd beartais e. Chuir gràdh an airgid a mach gràdh Dhé agus dhaoine. Sin agaibh am bràthair as sine; sin agaibh Demas a thréig seirbhiseach an Tighearna, “air dhà an saoghal so a tha làthair a ghràdhachadh.” Tha cuid ann agus bu leòr leò an uair a bha iad bochd an crannchur eaglais an athraichean anns an deachaidh an àrach, ach a nis air dhaibh fàs beartach, cha ’n fhoghainn leò, ma’s fhior, ach eaglais Shasunnach, far am faigh iad a bhi suathadh gualainn ri uaislean na sgìre. Mar a thuirt neach aig àm an Dealachaidh, an uair a chuir cuid-eigin a’ cheisd air, an robh esan a’ tighinn a mach. “An e,” ars’ esan, “gu’n tréiginnse eaglais na Bàn-righinn, agus nan daoine uaisle?” Mar a thuirt sinn, ’s ann anns a’ h-uile talamh as fhearr a dh’fhàsas na luibhean. ’S iad an fheadhainn as beartaiche agus as roimhre nàdur a tha buailteach dh’a bhi tuiteam fo bhuaidh nan nithean so. Cha bhi ro-chùram

[TD 10]

ni sam bith air muinntir an fhearainn ao-domhain. Tha iad sin gu’n smuain dhomhain air ni sam bith. Tha iad cosmhuil ris na dealanan-dé a bhios ag itealaich bho bhlàth gu blàth air là samhraidh. Agus ’s ann mar is treise nàdur neach is buailtich e do bhuairidhean nan ana-miannan agus sàimhe na beatha. Mar sin, mar is beartaiche an nàdur a bhuilich an Cruithear ort ’s ann is faiceallaiche is còir dhuit a bhi an aghaidh cumhachd nan ceart nithean sin. Tha feum againn uile air a bhi cur suas urnuigh an t-Salmadair, “Ransaich mi a Dhé, agus aithnich mo chridhe; dearbh mi agus tuig mo smuaintean. Agus amhairc am bheil slighe olc air bith annam, agus treòraich mi anns an t-slighe shiorruidh” (Salm, cxxxix. 24).


Am Fearann Maith.

“Ach thuit cuid eile ann am fearann maith.” So talamh fosgailte reamhar, domhain agus glan. Chaidh a threabhadh agus a ghlanadh. Mar sin thug e barr gu foirfeachd. Tha ceithir cliùthan air an toirt air an luchd-éisdeachd, a’ co-chòrdadh ris an talamh mhaith so. Chual iad am facal, thug iad fainear e, ghabh iad e, agus choimhead iad e. So agaibh a nis a’ mhuinntir a tha a’ cleachdadh am buadhan uile air facal an Tighearna. So agaibh obair na cluaise—

[TD 11]

“éisdeachd”; obair na h-inntinn—“toirt fainear”; obair a’ chridhe—“gabhail”; obair na toile—“coimhead.” Cha’n ioghnadh ged a bheireadh iad so uapa deagh thoradh! Tha uile bhuadhan an inntinn agus an anam air an cleachdadh air an fhacal. Cha dean na’s lugha an gnothuich ma tha sinn a’ dol a dh’fhaotainn buannachd bho éisdeachd an fhacail.

Chì sinn, mar sin, bho ’n chosamhlachd gu léir, nach ann ’s an fhacal, no ann am fear-labhairt an fhacail, a tha an dealachadh a thaobh buaidh an fhacail air caochladh sheòrsa dhaoine, ach anns na daoine fhéin, agus anns an rathad anns am bheil iad ’g an cleachdadh fhéin a thaobh an fhacail. Mur a toir éisdeachd an fhacail a mach deagh thoradh ann ar cridheachan, agus ’n ar caithe-beatha, cha’n ’eil a’ choire air an fhacal, ach a mhàin oirnn fhéin. Cia cho cudthromach, ma tha, a tha earail an Tighearna a tha ’g radh,

“THUGAIBH FAINEAR CIONNUS A DH’EISDEAS SIBH” (Lucas, viii. 15).

Sin brìgh teagasg na cosamhlachd so.

Aon ni eile. Am bheil e comasach, their neach, do mhuinntir nan ceud thrì sheòrsa fearainn a bhi air an atharrachadh gu bhi ’n am fior luchd-éisdeachd? Tha e comasach, cliù do Dhia, oir dhà-san cha’n ’eil nì sam bith do-

[TD 12]

dheanta. Is urrainn dhà-san an cridhe cruaidh a bhriseadh sios. Buinidh esan air falbh ma dh’iarras sinn air, an cridhe cloiche as ar feòil agus bheir e dhuinn cridhe feòla, cridhe nuadh, agus “o ’ur n-uile shalchar agus o ’ur n-uile iodholaibh glanaidh mi sibh.” Nach glòrmhor a’ naidheachd agus nach luachmhor na geallaidhean a tha ’n so! Nach dean sinn ar cuid fhéin diubh? Tha cruas agus salchar gu leòr an cridhe gach aon againn, tha fhios aig Dia. Nach cuir sinn suas ma tha a’ h-uile là urnuigh an t-Salmadair,

Dhia cruthaich annam cridhe glan,
Ath-nuadhaich spiorad ceart;
Na tilg o d’ shealladh mi, ’s na buin
Do Spiorad Naomha leat.
SALM, li. 10-11.

[TD 13]

AN COGUL AM MEASG A’ CHRUITHNEACHD.
(MATA, xiii. 24-30, 36-40.)

CHA’N ’eil a h-aon de na cosamhlachdan as mò a dhùisg ceisd, no a dh’ aobharaich sgriobhadh, na cosamhlachd a’ choguil. Cha cheadaich ùine no inntinn a dhol a steach anns na ceisdean agus na connspaidean sin, ach so a radh, gu ’m bheil iad uile ag iadhadh timchioll air a’ cheisd so, ciod e “am fearann”? An e an Eaglais a tha air a ciallachadh, no an e an saoghal ’s a’ choitchionn? An e staid na h-Eaglais a tha air a chur romhainn anns a’ chosamhlachd, no staid an t-saoghail? A nis gu bhi ’g ar cuideachadh ann a bhi mìneachadh na cosamhlachd, chì sinn anns an dol a mach gur h-ann mu “rioghachd néimh” a tha a’ chosamhlachd. Nis ’s e “rioghachd néimh” ainm na h-Eaglais fhaicsinnich anns na cosamhlachdan, agus mar sin tha r’a thogail bho ’n sin gur h-ann mu staid na h-Eaglaise a tha a’ chosamhlachd so a’ labhairt, agus gur i an staid sin a tha air a cur romhainn. Tha so air a dhaingneachadh dhuinn an uair a smaoinicheas

[TD 14]

sinn air puinc-theagasg na cosamhlachd. Cha b’fhirinn ro chudthromach, no ro dhrùighteach, rannsachail, idir an fhirinn so, gu’m bheil maith is olc am measg a chéile anns an t-saoghal anns a’ choitchionn, no eadhon gu’m bheil là a’ bhreitheanais a’ feitheamh air na h-uile. Tha na h-uile dhaoine a’ dol leis an sin, agus cha’n fhìrinn sin a mhàin a bhuineas do Eaglais an Tiomnaidh Nuaidh. Ach ma ’s e staid na h-Eaglais anns an t-saoghal a tha air a chiallachadh, chi sibh gur e tha air a theagasg dhuinn firinn a tha cudthromach, geur-rannsachail, “na’s géire na claidheamh dà fhaobhar air bith, a’ ruigheachd eadhon chum eadar-sgaraidh an anama agus an spioraid, agus nan alt agus nan smear, agus a’ toirt breith air smuaintibh agus air rùnaibh a’ chridhe” (Eabh., iv. 12).

Gu’m bheil maith agus olc measgta ann an cridhe na h-Eaglais fhaicsinnich, agus “gu’n tòisich breitheanas aig tigh Dhé,” sin agaibh fìrinnean a bu chòir ar cur gu faire agus féin-rannsachadh. Tha am beachd so air a dhaingneachadh an uair a sheallas sinn ris a’ cheud rann ar an dà fhichead, far am bheil e air a radh gur h-ann “as a rioghachd” a thionailear “na h-uile nithean a bheir oilbheum.” Ciod iad na nithean a tha r’a fhoghlum bho ’n chosamhlachd?

[TD 15]

Gu’m bheil staid na h-Eaglais fhaicsinnich’n a staid measgta.

Cha ruig a leas dùil bhi aig deisciobuil Chriosda, eadhon an fheadhainn as eudmhora dhiubh, ri Eaglais fhior-ghlan anns nach bi olc air bith. Cha robh agus cha bhi a leithid sin de dh’Eaglais a bhos air thalamh: feumar fuireach ri leithid sin aig deireadh chùisean. Chìtear so gu soilleir eadhon aig toiseach na h-Eaglaise ’s an Tiomnadh Nuadh. Cha robh aig Criosd ach dà Abstol dheug, gidheadh bha fear dhe’n àireamh bhig sin ’n a dhiabhul, Iudas a bha gu esan a bhrath (Eoin, vi. 70-71). Nach robh Ananias agus a bhean, Saphira, “a lion Satan an cridhe a dheanamh bréige do’n Spiorad Naomh” a dh’àireamh nan deisciobuil (Gniomh, v. 3)? Ghabh Philip a steach dh’an Eaglais fhaicsinnich leis a’ bhaisteadh Simon Magus, a bha a dh’aindeon sin fhathast “ann an dombhlas na seirbhe, agus fo chuibhreach na h-eucorach” (Gniomh, viii. 23-24). Nach d’thug Pòl rabhadh do éildeirean na h-Eaglais an Ephesus “gu’n tigeadh madaidh-allaidh gharga ’n ’ur measg nach caomhain an treud. Agus éiridh daoine dhibh fhéin, a labhras nithean fiara, a chum deisciobuil a tharruing ’n an deigh féin” (Gniomh, xx. 29-30). Agus nach ’eil Eoin a’ sgriobhadh mu mhuinntir “a chaidh a mach uainne, ach cha

[TD 16]

robh iad dhinn: oir na ’m bitheadh iad dhinn, gu deimhin dh’ fhanadh iad maille ruinn: ach chaidh iad a mach a chum gu’n deantadh follaiseach iad nach robh iad uile dhinn?” (1 Eoin, ii. 19).

Tha na h-earrannan sin ’g ar toirt gu fior bhrìgh teagaisg na cosamhlachd so, eadhon so, gu’m faod fior choslas na diadhachd a bhi aig cuid aig toiseach chùisean ach a bha riamh ’n an tur-choigrich air a’ chumhachd. Bha an cogul cho coltach ris an arbhar, fhad ’s a b’fhochann iad le chéile, ’s nach fhaca na seirbhisich dealachadh sam bith eatorra; ach fad an t-siubhail—agus so brìgh na cosamhlachd—ged a bha aonachd coltais ann bha caochladh nàduir. Agus fa dheòidh thug an caochladh gné a mach caochladh toraidh. O chàirdean, nach anabarrach rannsachail an teagasg so? Nach bu chòir dhi ar cur gu féin-rannsachadh mar a chuireadh na deisciobuil, an uair a chual’ iad gu’n robh fear dhiubh fhéin gus an Tighearna a bhrath! “A Thighearna” ars a h-uile aon fa leith, “am mise e?” (Mata, xxvi. 22). Tha obair an Spioraid Naoimh domhain anns a’ chridhe agus anns a’ nàdur, oir “mur a beirear duine a rìs cha ’n urrainn e rioghachd Dhé fhaicinn” (Eoin, iii. 3). “An nì sin a tha air a bhreith bho ’n fheòil is feòil e, agus an nì sin a tha air a bhreith o ’n Spiorad is spiorad e.” Oir ’s e th’againn an so dealachadh nàduir a’ sruthadh bho dhealachadh breith. Cha

[TD 17]

b’ionnan anns a’ chosamhlachd an sioladair agus an siol anns an dà churachd. Mar sin cha’n ’eil ann ach an dà athair agus an dà theaghlach—an diabhul agus a chlann-san, agus an t-Athair neamhaidh agus a chlann-san. Agus tha an dà sheòrsa anns an Eaglais fhaicsinnich! Faodaidh iad a bhi taobh ri taobh anns an aon tigh, aig an aon bhòrd, anns an aon eaglais, taobh ri taobh eadhon aig bòrd an Tighearna. Cionnus, ma tha, a dh’aithnichear iad, ars’ thusa? Mar a tha an Tighearna ag radh a dh’aithnichear iad, air an toraidhean. “’S an uair a thainig an t-arbhar fo dhéis, agus a thug e mach a thoradh, dh’fhoillsich an cogul e féin mar an ceudna.” Bheir gach nàdur a mach a thoradh fhéin. Nochdaidh fa dheòidh clann an diabhuil an nàdur fhéin, agus clann Dhé an nàdur-san. So mar a tha Eòin gràdhach, abstol a’ ghràidh, a leig a cheann air uchd a Mhaighstir, agus aig an robh uidhir dhe inntinn, agus dh’a ghné, ’g a chur, “An tì a nì peacadh, is ann bho ’n diabhul a tha e. Ge b’e neach a ghineadh bho Dhia, cha dean e peacadh; oir tha shiol-san a’ fantuinn ann: agus cha’n ’eil e an comas da peacadh a dheanamh, do bhrìgh gu’n do ghineadh bho Dhia e. An so tha clann Dhé, agus clann an diabhuil follaiseach: Ge b’ e neach nach dean fireantachd, cha’n ann bho Dhia a tha e, no an tì nach gràdhaich a bhràthair” (1 Eoin, iii. 8-10).

[TD 18]

’S iad so ma tha a réir Eòin comharaidhean a’ choguil agus a’ chruithneachd—comharaidhean a’ choguil, eucoir agus fuath; comharaidhean a’ chruithneachd, fìreantachd agus gràdh. Tha an teagasg so feumail anns an là so. Tha mòran anns an là so, cha’n ann a mhàin dhe ’n Eaglais Phàpanaich, ach dhe ’n Eaglais Easbuigich an Sasuinn, a’ teagasg nach ’eil sàbhaladh a mach as an Eaglais Easbuigich. ’S ann rithe-se a mhàin a their iad an Eaglais. Chuala mi mu easbuig dhe ’n t-seòrsa so a dh’ionnsuidh an deachaidh fear a dh’ìnnseadh dha gu’n robh e dol a dh’fhàgail na h-Eaglais Easbuigich, agus gus e fhéin a cheangal ris an Eaglais Chléirich. Ghabh an t-easbuig dà chathair, agus chuir e iad air beulaobh an duine, le àite falamh eadar na dhà. “Sud agad,” ars’ esan, ’s e leagail a làimhe air aon de na caithrichean, “an Eaglais Phàpanach: tha thu sàbhailt an sin. Sud agad an Eaglais Shasunnach,” agus e leagail a làimhe air an ath chathair; “tha thu sàbhailt an sin; ach,” ars’ esan, agus e comharrachadh le chorraig an t-àite a bha falamh, “sud an Eaglais chléireach, agus cha’n ’eil tearuinteachd air bith an sin.” “Nach grathail an teagaisg a tha sin,” ars’ thusa? ’S grathail dha rìreadh, ach thoir thusa an aire nach tuit thu gun fhios duit fhéin anns an aon ribe. Feuch nach cuir thusa muinghin ’n a do dhàimh ri Eaglais seach Eaglais, a’ saoilsinn, ’s

[TD 19]

maith a dh’fhaodta, do bhrìgh gu’m buin thu do Eaglais a tha glan bho mhearachdan, gu’n dean sin do thearnadh, eadar-dhealaichte o thu a bhi ann an Criosd, air d’ath-bhreith bho shuas, no gu’n cuir d’eud air son fallaineachd teagasg anns an Eaglais falach air do dhroch caithe-beatha. A dhuine, ma tha thu dhe’n bheachd agus dhe’n chleachdadh sin, nach ’eil thu dearbhadh dhuit fhéin agus do chàch gur h-ann dhe’n chogul a tha thu? Cha ’n ’eil Eaglais tur-ghlan air thalamh, agus thoir thusa an aire nach caill thu d’anam ann a bhi sealltuinn air a son; agus ged a bhiodh i ann, agus ged a gheibheadh tusa i, cha deanadh i do thearnadh; ’s e Criosd a mhàin a ni sin dhuit. Na cuir Eaglais sam bith, ma ta, air cho glan ’s ge ’m bi thu ’g a meas, an àite Chriosda, no dàimh eaglais an àite na h-ath-ghineamhuinn. Tha eagal orm gu’m bheil cuid ann agus is coma leò dé bhreug a dh’innseas iad, no an eucoir a nì iad, ma ’s ann air sgàth na h-Eaglaise, no an taobh aca fhéin, a tha iad a’ deanamh sin, an dùil gu’n dean maitheas an aobhair olcas a’ ghniomh a leasachadh. Na mealladh iad iad fhéin. “An tì a nì peacadh, is ann bho ’n diabhul a tha e.” Sin ceud leasan na cosamhlachd so. Mar sin “ceasnaicheadh duine e féin.” “Ceasnaichibh sibh féin, am bheil sibh ’s a’ chreidimh, dearbhaibh sibh féin” (2 Cor., xiii. 5).

[TD 20]

Bu chòir foighidinn a chleachdadh a thaobh na staid mheasgta so.

Bha na seirbhisich anns a’ chosamhlachd, a réir coltais, fad na’s eudmhora agus na’s cùramaiche na Tighearna an fhearainn e fhéin. Ach ’s ann a réir coltais a mhàin. Bha an Tighearna eadhon na b’eudmhora agus na bu chùramaiche, ach bha e na bu ghlice. ’S e an aon chrioch a bha rompa le chéile, eadhon gloinid agus maith a’ bharra: ’s e bha eatorra barrachd gliocais agus atharrachadh dòigh air taobh an Tighearna. Ach bha na seirbhisich so glic cuideachd. An àite leum a dh’aon ghnothuch, gun smuain gun chomhairl a ghabhail, a spionadh a’ choguil, ’s ann a chaidh iad ’n an imcheist a dh’innseadh dh’am maighstir mar a bha gnothuichean agus a dh’iarraidh seòlaidh air. Nach iomadh ceum gòrach, cronail, do aobhar an Tighearna a sheachnadh seirbhisich eudmhor an Tighearna na ’m b’ e ’s gu’n deanamh iad, cleas nan seirbhiseach so, a’ chùis a chur an toiseach air beulaobh an Tighearna, agus comhairle agus gliocas agus seòladh iarraidh agus fhaotainn uaithe-san? Tha cuimhne agam air duine maith a bha an Strannd, ’s na h-Earadh, Tormad MacPhàdruig, agus a’ bhreith a b’ àbhais e fhéin a thoirt air gniomh eudmhor na h-òige, a chleachd e fhéin aon uair ann an eaglais

[TD 21]

Bhearnaraidh na h-Earadh. Bha e là an eaglais stéidhichte Bhearnaraidh agus cha do chòrd an teagasg ris. ’S ann a dh’eugh Tormad a mach le guth àird, “mort! mort!” agus a mach a ghabh e agus a’ chuid mhòr dhe ’n choimhthional còmhla ris. Chaidh Tormad còir a chur ’s a’ phrioson air son a bhi a’ cur na seirbhis troimh chéile. “Och!” arsa Tormad, agus e ag innse an t-seanchais, mar a rinn e gu tric dhomh fhéin, “an gniomh amaideach a bha’n sud!” Na ’n robh Peadair air a bhi ’g urnuigh an àite dha bhi ’n a chadal, an robh e air a bhi cho buileach bras ann a bhi tarruing a chlaidheimh, agus a’ gearradh na cluaise dhe’n t-seirbhiseach? Tha gliocas a dhìth air seirbhisich an Tighearna a thaobh an dòigh anns an còir dhaibh beantainn ris an olc anns an Eaglais, agus a thaobh an rathaid anns an còir dhaibh iad fhéin a ghiùlan ann an suidhichidhean duilich. Mar a thuirt sinn, ’s iomadh ceum gòrach bho ’m biodh iad air an saoradh na ’n toireadh iad an Tighearna orra air tùs. Tha cuimhne agaibh an ni a rinn na deisciobuil anns a’ bhàta an uair a thainig an stoirm orra. Cha b’e leum a mach as a’ bhàta agus beannachd a leigeil leatha a rinn iad. Chaidh iad agus dhùisg iad am Maighstir. Nach iad a bha glic! Sud agaibh eisimpleir dhuinne. Fhaic thu, a thaobh na comhairle sin a thug an Tighearna dh’ a sheirbhisich, cha b’ e

[TD 22]

suim sam bith a bha aige dh’ an chogul a thug air fhàgail am measg a’ chruithneachd, ach an cùram a bha air air son a’ chruithneachd. B’ e so a’ cheisd, cia bu mhò cron is call a dheantadh le bhi spionadh a’ choguil air ball á measg a’ chruithneachd, no bhi ’g a fhàgail gu àm an fhogharaidh? B’ e bhi cleachdadh foighidinn, agus fhàgail, an dòigh bu ghlice. B’ e so an dòigh bu lugha a dheanadh de chron agus de chall air a’ bharr. Chunnaic mi fhéin là ni a thug an leasan ceudna dhomh. Chunnaic mi cailleach a’ biadhadh chearc. Cò thainig ’n am measg ach cearc choimheach. An uair a chunnaic a’ chailleach a’ chearc so am measg a treud fhéin thug i an duthar-leum aisde a dh’ionnsuidh na circe coimhich, ag eughach a mach “huis.” Sgap an treud aice fhéin an sud ’s an so, ach dh’fhan a’ chearc choimheach gu stòlda dàna ag itheadh a làin. Dh’ fheuch a’ chailleach mar so a dhà no trì uairean ri a cur air falbh ach dh’fhàilnich sin oirre, agus mu dheireadh b’fheudar dhi an gnothuch a thoirt suas, agus leigeil leis a’ chirc choimhich fuireach agus itheadh am measg a treud fhéin, oir b’fhearr leigeil le aon chirc choimhich a leòr a ghabhail na gu’m biodh a treud fhéin acrach. ’S ann mar sin a tha a thaobh smachd eaglais uairean. Feumaidh sinn an aire a thoirt gur e an fheadhainn cheart a theid a chumail air an ais.

[TD 23]

Chuala mi mu ni a thachair aig baisteadh chloinne uair. Bhatar a’ ceasnachadh nam pàrantan, gach aon fa leith, dh’ fheuch an robh aoradh teaghlaich ’g a ghleidheadh aca agus thuirt a h-uile fear aca ach aon fhear gu’n robh. Chaidh esan a chumail air ais agus fhuair an fheadhainn eile am baisteadh. “’S iongantach an gnothuch a th’ ann,” ars’ esan agus e falbh, “gur e luchd nam breug a gheibh an t-sochair, agus gu’n teid am fear a dh’innseas an fhìrinn a chumail air ais.”

Tha càradh aig teagasg na cosamhlachd, ar leam, ri suidheachadh ghnothuichean anns a’ Ghàidhealtachd againn fhéin aig an àm so. Cha ’n urrainn mi ach a bhi smaoineachadh air cho ao-coltach ’s a tha cuid, a shaoil gu’m b’e an dleasdanas sinne fhàgail, agus an Eaglais anns a’ Ghàidhealtachd gu h-àraidh a bhriseadh ’n a bloighdean, ris na seirbhisich anns a’ chosamhlachd a ghabh comhairle am maighstir. Cha chuir mi an teagamh an eud, ach tha mi a’ cur an amharus an gliocais, agus an seòladh bho shuas. Chunnaic iad, ma b’fhior dhaibh fhéin, cogul am measg a’ chruithneachd, agus a steach a ghabh iad am measg an arbhair a spionadh a’ choguil, agus a nis tha a’ Ghàidhealtachd fo eud gun eòlas, coltach ri achadh arbhair air a shaltairt fo chasan dhaoine. Tha cuid de sheirbhisich anns an là so na’s glice na ’n

[TD 24]

Tighearna fhéin. Saoilidh mi fhéin nach urrainn e bhi ach ’n a cheisd orra fhéin air uairean cia aca is mò rinn iad de mhaith na dh’olc anns na ceuman a ghabh iad. Ma chaidh aca air an cogul a spionadh tha eagal orm gu’n d’thug iad dòrlach no dhà leò dhe ’n chruithneachd còmhla ris; agus a thaobh mar a dh’fhàg iad an t-achadh gu léir cha chreid mise nach ’eil e cur gàirdeachais an cridhe fir-chur a’ choguil. ’S e so mo bheachd-sa co-dhiùbh, agus tha mi a’ smaoineachadh gu ’m bheil mòran leam anns a’ bheachd sin aig am bheil spéis do staid spioradail agus mhodhannail ar Gàidhealtachd.

Anns a’ cho-dhunadh: Ge b’e sam bith cia mar a tha gnothuichean a thaobh nan Eaglaisean air fad, ceasnaicheadh gach neach e féin cia dhiubh a tha e dhe ’n chogul no dhe ’n chruithneachd, a tha le chéile anns na h-uile Eaglais, air cho glan ’s ge ’m bi i a thaobh teagaisg agus cleachdaidh, agus cuireadh e suas a’ h-uile là a dh’éireas e urnuigh an t-Salmadair:

“Rannsaich mi, a Dhé, mo chridhe faic;
Mo smuainte feuch, dearbh mi.

Feuch agus amhairc féin am bheil,
Slighe aingidh olc a’m’ chléith;
Is anns an t-slighe shiorruidh chòir,
Gu direach treòraich mi.”
SALM, cxxxix. 23-24.

[TD 25]

AN T-IONMHAS AGUS AN NEAMHNUID.
(MATA, xiii. 44-46.)

THA againn an so dà chosamhlachd ghoirid a tha teagasg nam fìrinnean ceudna, ach le dealachadh ann am puincean. Seallamaid an toiseach ris na fìrinnean a tha coitchionn eadar na dhà; agus a rìs beachdaichidh sinn air na h-eadar-dhealaichidhean. Tha na cosamhlachdan a’ teagasg dhuinn trì nithean: Luachmhorachd rioghachd néimh innte fhéin; an luach a dh’fheumas daoine a thoirt seachad air a son; agus an sealbh a tha iad mar sin a’ faotainn oirre—luachmhorachd, luach-ceannach, coir-sheilbh, na rioghachd.


Luachmhorachd rioghachd néimh innte fhéin.

Tha i cosmhuil ri ionmhas falaichte agus ri neamhnuid mhaisich. Tha samhladh so an ionmhais a’ tachairt oirnn ann an iomadh àite dhe na Sgriobturan. Tha e air a ràdh mu ghliocas ann an leabhar nan Gnàth-fhacal (caib., ii. 4-5), “Ma dh’iarras tu i mar airgiod, agus ma rannsaicheas tu air a son mar air son ionmhasan falaichte: an sin tuigidh tu eagal an Tighearna,

[TD 26]

agus gheibh thu eòlas Dhé.” B’ e Gliocas Criosd, mu ’m bheil Pòl ag ràdh anns an litir a dh’ionnsuidh nan Colosianach (caib., ii. 3), “Anns am bheil uile ionmhas a’ ghliocais agus an eòlais falaichte.” Tha an t-Abstol ceudna a’ labhairt gu tric mu shaoibhreas Dhé agus Chriosd: “Dia a tha saoibhir ann an tròcair” (Eph., ii. 4), “saoibhreas ro-phailt a ghràis” (ii. 7), “saoibhreas a ghlòire” (i. 18; Phil., iv. 19; Col., i. 27), “saoibhreas a mhaitheis, agus fhoighidinn, agus fhad-fhulangais” (Rom., ii. 4), “saoibhreas Chriosd nach faodar a rannsachadh” (Eph., iii. 8), agus mar sin air adhairt. So an t-ionmhas: na tha aig Dia air son dhaoine ann an Criosd. So an t-ionmhas mu ’m bheil an Salmadair ag radh, “Cia mòr do mhaitheas a thaisg thu dhaibh-san d’an eagal thu!” (Salm, xxxi. 19). Tha an t-ionmhas so taisgte anns a’ Bhiobull, mar a thuirt an Slànuighear ris na h-Iudhaich, “Rannsaichibh na Sgriobturan … ’s iad sin a tha toirt fianuis mu mo thimchioll-sa” (Eoin, v. 39), ach gu h-àraidh ann an Criosd e fhéin, mar a chunnaic sinn a cheana (Col., ii. 3), “Oir b’e deagh thoil an Athar gu’n còmhnuicheadh gach uile iomlanachd annsan” (Col., i. 19).

Tha an fhirinn cheudna air a cumail a mach le samhladh na neamhnuid. B’ i an neamhnuid an seud bu luachmhoire ri linn ar Slànuighear a bhi air an talamh. Tha an daoimean air a

[TD 27]

h-àite a ghabhail anns an là sam bheil sinne beò. Tha rìs an samhladh ceudna gu tric air a chleachdadh, gu h-àraidh anns an t-Seann Tiomnadh. Tha Iob ag radh mu ghliocas. “Air coireal no neamhnuidean cha luaidhear; oir tha luach gliocais os cionn nan clach as uaisle” (Iob, xxviii. 18). “Is luachmhoire i na na seudan” (Gnàth-fhacal, iii. 15). “Is fearr gliocas na na clachan-luachmhor” (Gnàth-fhacal, viii. 11). Tha aon neamhnuid a mhàin air a h-ainmeachadh gu bhi toirt a mach na fìrinn gu ’m bheil rioghachd Dhé agus a beannachdan air thoiseach air na h-uile maith eile gun choimeas ann, ceart mar a tha an Salmadair ag radh, “Aon nì do mhiannaich mi bho Dhia” (Salm, xxvii. 4); no mar a tha Pòl ag ràdh, “Aon nì tha mi a’ deanamh” (Phil., iii. 13); no mar a tha an Slànuighear fhéin ag radh, “Tha aon ni feumail” (Lucas, x. 42). So an nì, ma tha, a tha air a theagasg, luachmhoireachd rioghachd néimh innte fhéin, eadhon Dia fhéin a bhi aig an anam mar a chuibhrionn,

“Cuibhrionn mo chup is m’oighreachd, Dia:
’S tu sheasas dhomh mo chrann.
An àitibh aoibhneach thuit mo lion:
’S leam oighreachd bhreagha nach gann.”
SALM, xvi. 5.


Luach-ceannach na rioghachd,

no ciod is fhiach a thoirt seachad air a son a chum a cosnadh. Anns na cosamhlachdan reic

[TD 28]

an dithis na bha aca gu léir—mheas a’ cheud fhear gu’m b’fhearr an t-ionmhas air ’n a thuit e na na bha aige anns an t-saoghal air fad; agus an ceannaiche, a dh’aindeon na bha aige de neamhnuidean luachmhor air an ceannach a cheana, mheas e gu’m b’fhiach an aon neamhnuid so air an d’amais e, cha ’n e mhàin na bha aige de neamhnuidean, ach na bha aige anns an t-saoghal gu léir, agus dh’fhalbh esan cuideachd agus reic e na bha aige. Sin agaibh malairt rioghachd néimh—call nan uile nithean eile gus a cosnadh. Tha an reic a tha ’n so a’ cumail a mach dhuinn an luach a dh’fheumas sinne a chur air beannachdan spioradail rioghachd Dhé. So agaibh brìgh na ceisde sin a chuir Criosd aon uair, agus dh’a nach d’thugadh freagradh fhathast, “Ciod an tairbhe a tha ann do dhuine, ged a choisneadh e an saoghal uile, agus anam féin a chall? No ciod i mhalairt a bheir duine air son anama?” (Math, xvi. 26).

Feumaidh reic agus ceannach a bhi ann. Feumaidh daoine an roghainn a dheanamh eadar Criosd agus an saoghal. Cha ’n urrainn iad a thaobh rioghachd Dhé cleas nan drobhairean o shean a dheanamh, agus na tha eatorra fhéin agus Criosd a roinn. Cha dean Criosd bargan sam bith dhe ’n t-seòrsa sin—feumaidh e a phrìs fhéin fhaotainn airneo cha toir e seachad an rioghachd. So mar a fhuair Pòl cùisean, ach

[TD 29]

cha do stad e an imcheisd. “Ach na nithean,” ars’ esan “a bha ’n am buannachd dhomh, mheas mi iad sin ’n an call air son Chriosd” (Phil., iii. 7). Agus bhuanaich e dhe’n inntinn sin a dh’aindeon na dh’fhuiling e, agus e nis ’n a phriosonach ’s an Roimh, ceangailte ri saighdear le slabhraidh, agus am bàs a’ bagradh air a’ h-uile là. “Seadh gun amharus, agus tha mi a’ meas nan uile nithean ’n an call air son ro-oirdhearcais eòlais Iosa Criosd mo Thighearna: air son an d’fhuiling mi call nan uile nithean, agus tha mi a’ meas gur aolach iad chum gu’n coisninn Criosd” (Phil., iii. 8). Sin agaibh fear a “reic na bha aige uile, agus a cheannaich an rioghachd.” B’ e Maois fear eile dhiubh sin, mu ’m bheil e air a chur sios gu ’n “dhiult e a bhi air a ghairm ’n a mhac do nighinn Pharaoh; a’ roghnachadh àmhghair fhulang maille ri sluagh Dhé, roimh shòlas a’ pheacaidh a mhealtuinn ré seal: a’ meas gu’m bu mhò an saoibhreas masladh Chriosd na ionmhas na h-Eiphit: oir bha sùil aige ris an luach-saoithreach” (Eabh., xi. 25-26).

Cha b’ e so an roghainn a rinn an t-uachdran òg aig an robh mòran saoibhreis. An uair a thuirt Iosa ris, “Reic, na h-uile nithean a tha agad, agus thig agus lean mise,” dh’fhalbh e gu tùirseach—bha an luach-ceannach ro dhaor leis. Cha do chuir e uidhir a mheas air an rioghachd

[TD 30]

agus gu ’n toireadh e suas na h-uile nithean a bha aige air a son. B’fhearr leis leantuinn ri chuid saoibhreis shaoghalta na sealbh a bhi aige air rioghachd Dhé—b’fhearr leis an saoghal na Criosd. Nach e rinn an roghainn amaideach? Cha chall dha-rìreadh do neach air bith Criosd a roghnachadh agus a leantuinn, ach is buannachd shiorruidh dha sin. “Oir dhomhsa,” arsa Pòl, “a bhi beò is e sin Criosd, agus bàs fhaotainn is buannachd dhomh so” (Phil., i. 21).

Ach mu ’s dealaich sinn ris a’ phuinc so, facal bho ’n so air luach a’ Bhiobuill mar am fearann anns am bheil saoibhreas Chriosd falaichte. Ciod e am meas bu chòir daoine a chur air a’ Bhiobull? Gheibhtear Biobull a nis air sgillinn no dhà, ach bha uair ann gur gann a gheibhteadh Biobull idir, ach le mòr-shaoithir, agus air mòr-phrìs. Is cuimhne leam-sa an t-Urramach Calum MacRisnidh, a bha ’s an Rudha, an Leòdhus, a bhi ’g innse mar a chaidh e fhéin, an uair a bha e ’n a ghille òg, a dh’aon ghnothuich dh’an Eilean Sgitheanach a dh’iarraidh Biobuill, a chionn ’s nach robh aon r’a fhaotainn an Eilean Leòdhuis. Dearbhaidh am meas a tha sinn a’ cur air leabhar Dhé am meas a tha sinn a’ cur air Criosd, agus air nithean rioghachd Dhé. Eadar cho iosal ’s a tha prìs a’ Bhiobuill, agus na tha de sgoil aig daoine an diugh, cha ’n ’eil leisgeul

[TD 31]

aig neach sam bith a bhi gun Bhiobull, no a bhi a’ dearmad a bhi ’g a leughadh, agus ’g a rannsachadh.


Sealbh na Rioghachd.

Am fear a cheannaich am fearann, bu leis fhéin e tuilleadh leis na bha ann. Am fear a cheannaich a’ neamhnuid bu leis fhéin i agus cha robh a chridhe aig neach a toirt uaithe. Fhuair iad le chéile còir chinnteach, sheasmhach, air an ni a cheannaich iad le luach. So a’ cheud ni a tha sruthadh bho neach a bhi a’ meas nan uile nithean ’n an call air son Chriosd, agus a bhi ’g a thoirt fhéin suas gu buileach dha—tha Criosd agus a shaoibhreas uile air an deanamh cinnteach dha, tha e a’ faotainn làn-sheilbh ann an rioghachd néimh agus ’n a beannachdan. Cha d’fhuair neach sam bith a riamh, agus cha ’n fhaigh, fior chall le bhi deanamh roghainn de Chriosd agus a sheirbhis. Chi Criosd mu’n sin. “Bheir mi a’ bheatha mhaireannach dhaibh; agus cha sgriosar iad am feasd, ni mo a spionas neach air bith as mo làimh iad” (Eoin, x. 28). Ach cha ’n e sin a mhàin, ach gheibh iad air uairibh, eadhon anns a’ bheatha so, tuilleadh agus na chaill iad air a sgàth. “Gu deimhin, deimhin, tha mi ag radh ribh,” tha e ag radh, “nach ’eil neach sam bith a dh’fhàg, tigh no bràithrean, no peathraichean, no athair,

[TD 32]

no màthair, no bean-phòsda, no clann, no fearann, air mo shon-sa, agus air son an t-soisgeil, nach faigh a’ cheud uiread ’s an aimsir so féin, tighean, agus bràithrean, agus peathraichean, agus màthraichean, agus clann, agus fearrann, maille ri geur-leanmhuinn; agus anns an t-saoghal a tha ri teachd a’ bheatha mhaireannach” (Marc., x. 29-30). Ma tha thu ag iarraidh do chòir an Criosd a dheanamh cinnteach, cha ’n e mhàin thoir thu fhéin dha, ach mar an ceudna bi ullamh gu fulang air a shon. “Ma dh’fhuilingeas sinn righichidh sinn mar an ceudna maille ris” (2 Tim., ii. 12). Fhaic sibh Pòl, a dh’fhuiling call nan uile nithean air a shon, an ni a tha e ag ràdh faisg air crìch a thuruis, “Chòmhraig mi an deagh chòmhrag, chriochnaich mi mo thurus, ghleidh mi an creidimh, o so a mach taisgear fa mo chomhair crùn fireantachd, a bheir an Tighearna, am breitheamh cothromach dhomh ’s an là ud: agus cha’n ann dhòmhsa a mhàin, ach dhaibh-san uile mar an ceudna, leis an ionmhuinn a theachd-san” (2 Tim., iv. 7-8). “Ma ’s e ’s gu’m fuiling sinn maille ris, glòraichear sinn maille ris mar an ceudna” (Rom., viii. 17). Aleluia! nach ann againn a tha an oighreachd!

Cha ’n e sin a mhàin, ach bheir e dearbhadh dhuinn ’n ar cridheachaibh air a dheagh-ghean fhéin. Tha cuimhne agaibh an nì a thachair

[TD 33]

dh’an duine a rugadh dall ach a fhuair a fhradharc bho Chriosd. An uair a thilg na h-Iudhaich a mach as an eaglais e cò choinnich ris aig an dorus? Choinnich Criosd, agus an sin thug Criosd dha làn-fhoillseachadh air fhéin. Nach do rinn so suas dha, agus barrachd mòr, air son na dh’fhuiling, agus na chaill e air son Chriosd. Chaill e còir air an Eaglais a bhos, fhuair e sealbh chinnteach air an Eaglais shuas. Tha dùil aig muinntir an t-saoghail gur beag na tha dh’aoibhneas aig sluagh an Tighearna anns a’ bheatha so, ma tha e idir aca, ach nach iad a tha air am mealladh? Cluinnibh an t-òran a bha aig Daibhidh agus e air a chuairteachadh le nàimhdean, “Chuir thu aoibhneas ann mo chridhe na’s mò na an uair is pailte an arbhar agus am fion-san” (Salm, iv. 7.) Faicibh Pòl agus Silas anns a’ phrioson agus an casan anns a’ cheap, a’ seinn nan Salm agus nan Laoidh-mholaidh do Dhia.

Tha rioghachd néimh an so air a samhlachadh ri neamhnuid luachmhor. Tha so a’ toirt gu mo chuimhne naidheachd mu ’n Urramach, an t-Ollamh Iain Newton. Bha e ’n a mharaiche, agus ’n a sgibeir soithich, mu’s robh e ’n a mhinistear. An uair a bha e an imcheisd a thaobh anam thachair dha a bhi aig acarsaid am Bàgh Venice. An sin chunnaic e aisling. Bhruadair e gu’n robh e air bòrd an t-soithich,

[TD 34]

agus gu’n d’thainig far an robh e neach a bha ro mhaiseach ’n a dhreach, agus a thug neamhnuid ro-luachmhor dha, ag radh ris a gleidheadh gu tearuinte gus an tigeadh esan a rìs g’ a h-iarraidh air. Air dha-san falbh thainig neach dubh-dhreachach, agus dh’iarr e air a’ neamhnuid a thoirt dhasan. Cha robh e deònach sin a dheanamh an toiseach, ach bho dheireadh, le cainnt mhiodalaich, thug e air a toirt suas da, agus cha luaithe a rinn e sin na thilg a’ neach dubh-dhreachach a’ neamhnuid thar bòrd a mach anns a’ chuan. Ghrad las na speuran le dealanaich agus dhùisg an tàirneanach mhòr agus chriothanaich an talamh le crith-thalmhainn. Chaidh Newton fhéin air chrith leis an eagal, ach thug am fear dubh gàire na fochaid as, agus thàr e air falbh. Cha robh fios aig Newton ciod a dheanadh e gus an d’thainig a rìs a’ cheud neach, agus a dh’fheòraich e dheth, c’àite an robh a’ neamhnuid a thug e dha r’a chumail. Dh’innis Iain Newton sin dha. Leum e an sin a mach anns a’ chuan sios dh’an doimhne anns an robh a’ neamhnuid ’n a luidhe agus thainig e nios agus i aige ’n a làimh. Thainig e air bòrd agus thug e a’ neamhnuid air a h-ais do Iain Newton. “Sin agad,” ars’ esan “a’ neamhnuid a chaill thu le do ghoraichid fhéin. Shaor mise i. ’S fhearr dhuit a nis a toirt dhomhsa air a h-ais agus gleidhidh mise dhuit i gu tearuinte

[TD 35]

gus an là a dh’iarrar ort a rìs i.” Rinn Newton sin; bhris an là agus dhùisg e. Bu bhruadar e, ach bha Dia ann, agus chaidh a bheannachadh dha. B’ e a’ neamhnuid anam, b’ e a’ cheud neach Criosd, b’ e an dara neach Satan; agus dh’fhoglum Newton uaithe sin gu ’m b’éigin dha anam earbsa gu buileach ri Criosd, agus rinn e sin. An do rinn thusa so, a leughadair? Mur do rinn nach dean thu nis e? Nach abair thu comhla ris an t-Salmadair,

“’S mi d’òglach, mac do bhan-oglaich,
Mo chuibhreach bhriseadh leat.”
SALM, cxvi. 16.

Chunnaic sinn a cheana beagan mu na puincean a thaobh am bheil an dà chosamhlachd so a’ còrdadh. Thig sinn a nis gu bhi a’ beachdachadh air na puincean sin anns am bheil dealaichidhean eatorra. Cha robh an Tighearna air an dà chosamhlachd a liubhairt dhuinn mur a biodh atharrachadh teagaisg air chor-eigin ’n a bheachd. Nis, an uair a bheachdaicheas sinn gu mion air an dà chosamhlachd chì sinn air a chur air ar beulaobh dà sheòrsa rathaid anns am bheil daoine ag amais air rioghachd néimh: ann am briathran eile dà sheòrsa iompachan. Agus ’s maith gu’m bheil rioghachd néimh cho farsuing agus gu’n gabh i steach innte an dà sheòrsa. Seallamaid orra:

[TD 36]

Am fear a fhuair an t-ionmhas.

Tha e coltach nach robh dad a dhùil aige ri leithid fhaotainn far an d’ fhuair e e. Thuit e air an ionmhas. ’S maith a dh’ fhaodta gur e fear oibreach a bh’ ann dheth—duine bochd a’ saoithreachadh air son arain làitheil an uair a thuit am fortan air. Bha e ’n a dhuine saoibhir air ball. Tha am fear so ’n a shamhla air a’ mhuinntir a tha air an iompachadh gu h-obann, an uair is maith a dh’ fhaodta nach robh dùil aca ri leithid a ni a thachart idir orra. Tha iomradh gu leòr againn ann an eachdraidh na h-Eaglais air an leithide sin. Tha Sacheus againn—neach dh’ an d’aobharaich neònachas e shreap suas anns a’ chraoibh gu sealladh fhaotainn air Iosa. Fhuair e barrachd air na bha dùil aig ris—fhuair e rioghachd néimh. Tha fear-coimhid a’ phriosoin againn, agus Saul o Tharsus, ris ’n a choinnich an Tighearna air an t-slighe gu Damascus, ged a dh’ fhaodas sinn esan a ghabhail a steach fo ’n dara cosamhlachd. Tha mhuinntir so fhathast anns an Eaglais. B’aithne dhomhsa gille òg, agus so mar a thuit esan air an rioghachd. Bha coinneamhan soisgeulach ’g an gleidheadh anns an àite, agus an àite dhàsan a bhi ’n a shuidhe gu h-iosal am measg an t-sluaigh ’s ann a bha e shuas gu h-àrd air an lobhta leis fhéin, agus ’s i an obair a bha aige, a’ deanamh

[TD 37]

pheileirean pàipeir, agus ’g an tilgeadh air a’ h-uile ceann maol a chitheadh e gu h-iosal fodha. Cha robh e toirt aire no smuain do nì sam bith a bha an soisgeulach ag ràdh. Aig aon phuinc dh’ eugh an soisgeulach a mach le àrd-ghuth, “caillte, caillte,” agus grad, mar pheileir á gunna, no mar shaighead á bogha, chaidh na facail dhachaidh gu cridhe an fhleasgaich le cumhachd Dhé, agus mhothaich e gu’n robh e fhéin caillte, agus dh’iarr e agus fhuair e tròcair. Bha bhuil air a chaithe-beatha o’n uair ud. ’S aithne dhomhsa eaglais an Dun-éideann agus uair aig àm suidheachadh nan suidheachan thainig gille òg ag iarraidh suidheachan àraidh, agus cha ghabhadh e fear eile. Dh’fhaighnich iad dheth c’arson a bha e ag iarraidh an fhir ud thar na h-uile suidheachan eile a bha anns an eaglais, agus dh’innis e sin. Thuirt e gu’n d’thainig e steach dh’an eaglais ’n a choigreach, cha’n ann a mhàin air an eaglais, ach air Criosd. Shuidh e anns an t-suidheachan ud, agus am measg nithean eile a thuirt am ministear thuirt e na’n robh neach air bith anns an eaglais a bha ’g iarraidh Chriosd dh’a anam nach ruigeadh e leas caruchadh as a’ bhad ’s an robh—gu’m faodadh e Criosd fhaotainn ’n a chridhe le bhi creidsinn ann. Ghrad ghabh an gille òg ’n a chridhe ri Criosd far an robh e ’n a shuidhe, agus bha e nis ag iarraidh dha fhéin an t-

[TD 38]

suidheachain ud anns an d’fhuair e Criosd. Tha cuimhne agam air nì a thuirt duine maith rium fhéin, fear air an robh cuid dhe mo leughadairean mion-eolach, Domhnull Ros, an greusaiche, a bha ann an Stiòrnabhagh. “Tha sibh,” ars’ esan, “a’ cur an teagamh gu’m bheil mise a’ creidsinn ann an iompachadh obann; ach am bheil sibh a’ faicinn an stùil a tha ’n so,” agus e bualadh a làimhe air an stòl air an robh e ’n a shuidhe, “ma fhuair mise riamh Criosd dha m’anam ’s ann air an stòl sin a fhuair mi e, agus na’m b’ urrainn mi chuirinn ann an òr e.” B’aithne dhomh fear eile, agus ’s e fuineadair a bh’ ann, a fhuair solus agus saorsa, agus e ri fuine, bho na briathran “Tha e Criochnaichte.” Ach ciod thige a theirinn tuilleadh air a’ phuinc so, oir bha is tha is bidh an leithid sin de iompachain anns an Eaglais cho fad ’s a bhios eaglais a bhos air thalamh ann—muinntir a thuit air ionmhas rioghachd néimh an uair nach robh dùil sam bith aca ris.

Tha a rìs comharadh eile air a’ mhuinntir so, gur tric a tha iad ro bhlàth ’n an aignidhean. Bha am fear anns a’ chosamhlachd air a lionadh le aoibhneas. ’S ann “air sgàth a ghàirdeachais” a “dh’imich e agus a reic e na bha aige.” Tha cuid mar sin mar a bha na h-Abstoil an deigh là na Cuingis—cha’n ’eil e ’n comas daibh gun na nithean a chunnaic agus a chuala iad a labhairt

[TD 39]

(Gniomh, iv. 20). Tha iad mar dhaoine air mhisg le fion na rioghachd. Mar a chuala mi Aonghus Domhnullach, a bha anns na h-Earadh ag ràdh, air là ceisde. Dh’innis e seanchas mu mhuinntir ann an aon de bhàigh na h-Earadh, a fhuair tocsaid de dheoch làidir air chor-eigin air a’ chladach. Shuidhich iad nach innseadh iad do neach sam bith eile naidheachd na fhuair iad, ach gu’n cumadh iad an nì a fhuair iad dhaibh fhéin. Ach an uair a dhearg an deoch làidir orra sud suas iad gu mullach a chnuic a b’àirde anns a’ bhaile ag éigheach a mach, “O fheara, thigibh an so, cha’n fhaodar a chleith.” “Sud agaibh,” ars’ Aonghas, “an rathad anns am bheil gràdh Dhé a’ cur dhaoine air mhisg ionnus nach urrainn dhaibh a’ naidheachd mhaith a chumail aca fhéin; feumaidh fios a bhi aig a’ choimhearsnachd, agus aig an t-saoghal, air.” Tha iad so ’n an teachdairean anabarrach eudmhor an t-soisgeil. ’S e so a tha ’g aobharachadh gu’m bheil na Gàidheil ’n an teachdairean-céin cho foghainteach. Cha ’n ainmich mi ach dithis dhiubh aig an àm so—an t-Urramach Dr Duff; a bha aig ar n-Eaglais fhéin ’s na h-Innseachan, agus an Dr Macanléigh, teachdaire-céin ainmeil na h-Afric. Bha iad sin le chéile ’n an Gàidheil. Bhuineadh an Dr Duff do shiorramachd Pheairt, agus an Dr Macanléigh, a thaobh a shinnsireachd, do eilean Ulbha. ’S e cho blàth ’s a tha an Gàidheal

[TD 40]

’n a aignidhean a tha ’g aobharachadh dha e bhi ’n a theachdaire soisgeulach cho eudmhor agus foghainteach aon uair agus gu’m bris air “gloir Dhé ann an Iosa Criosd.”

Aon ni eile a thaobh na muinntir so. Tha atharrachadh nan gràs annta anabarrach follaiseach, eadhon o’n leith a muigh. Bhiodh am fear so anns a’ chosamhlachd car coltach ri neach mu ’n cuala mi air ’n a thuit fortan mòr. Bha e ’n a fhear-oibreach, navvy, mar a their sinn anns a’ Bheurla. Thainig an sud là am post far an robh iad ag obair, agus dh’fhaighnich e an robh a leithid so de fhear ’n am measg, ’g a ainmeachadh, chionn ’s gu’n robh litir aige air a shon. Thuirt am fear so gu’m b’esan an duine, ach gu ’m b’ioghnadh leis gu’m biodh litir ann air a shon-san. Fhuair e an litir, agus an uair a dh’fhosgail e i ciod a bha innte ach naidheachd fortain a bha air tuiteam air. Air ball thilg e uaithe an ceaba a bha aige ’n a làimh, agus ars’ esan r’a chompanaich, “Beannachd leibh, mo sheana chompanacha, tha mise ’n a m’ oighre air fortan mòr, agus cha ’n ’eil mi gu bhi ’n a m’ fhear-oibreach tuilleadh.” Agus dh’fhalbh e air ball gus fhortan a shealbhachadh. Sin mar a tha a thaobh na feadhnach so air ’n a thuit rioghachd Dhé agus a h-ionmhas, tha iad a’ cur cùl gu buileach r’ an seana chompanaich, agus chleachdaidhean, agus tha iad gu follaiseach ’n

[TD 41]

an creutaran nuadh. Mar a chuala mi a thachair ri fear a b’àbhaisd a bhi mach ’s a steach dh’ an tigh-osda. Thachair seann chompanach air là agus ars’ an seana chompanach ris, “Thig a stigh a dhuine agus bidh gloine againn.” “Cha téid,” ars’ esan. “C’arson” ars’ am fear eile. “Companach a tha agam,” ars’ esan, “agus ma théid mise a stigh, feumaidh mi esan fhàgail a muigh.” “C’àite am bheil e,” ars’ am fear eile, ’s e sealltainn timchioll—“nach toir thu steach leat e?” “Cha téid e steach leam,” ars’ esan, “’S e Criosd a tha ann, a fhuair mi o chionn ghoirid mar mo charaid, agus mo chompanach, agus cha dhealaich mi ris.” Agus dh’ fhalbh e gun a dhol a stigh. “Ma tha neach sam bith ann an Criosd is creutar nuadh e: Chaidh na seann nithean seachad, feuch, rinneadh na h-uile nithean nuadh” (2 Cor., v. 17). Sin agaibh, ma tha, aon seòrsa iompachain—a’ mhuinntir a tha tuiteam air ionmhas na rioghachd gu h-obann, a tha air ball air an lionadh làn le gàirdeachas do bhrigh iongantas an nì a fhuair iad, agus a tha bho ’n uair sin a mach gu follaiseach ’n an creutaran nuadh. Sin teagasg na ceud cosamhlachd.


Am Fear a Fhuair an Neamhnuid.

Tha an dara cosamhlachd a’ toirt ri ar n-aghaidh seòrsa iompachain eile—muinntir a tha ’g

[TD 42]

amais air an rioghachd an lorg an iarrtuis agus an rùin. ’S e ceannaiche a bha anns an dara fear, dh’am b’aon ghnothach a bhi ag iarraidh neamhnuidean maiseach, agus ’s ann air cois a shaoithreach a dh’amais e air an aon a b’fhearr. Tha muinntir ann agus tha iad a’ faotainn rioghachd Dhé an deigh bhliadhnachan de shaoithir agus de shireadh, ag iarraidh sìthe agus ag iarraidh fìreantachd agus maith gun a bhi ag amais orra dha rìreadh gus an d’amais iad air Criosd. Dhiubh so bha Pòl féin a bha coguiseach eadhon an uair a bha e a’ geur-leanmhuinn na h-Eaglais (Gn., xxiii. 1; xxiv. 16; xxvi. 9), agus a bha “a réir na fìreantachd a tha ’s an lagh neo-choireach” (Phil., iii. 6). ’S ann dhiubh so cuideachd a bha Luther, an t-ath-leasaicheir, agus Wesley, an soisgeulaich, agus Chalmers, ceannard an Dealachaidh. Bha iad sin uile ’n an daoine a bha ag iarraidh fìreantachd rioghachd Dhé fada mu’s d’fhuair iad i ann an Criosd. Dhiubh so cuideachd bha duine ainmeil ann an ceud linn Eaglais an Tiomnaidh Nuaidh, Justin Martyr. Bha e ’n a fheallsanach ag iarraidh gliocais fada mu’s robh e ’n a chriosduidh; ach ’s ann an lorg a bhi mar so ag iarraidh gliocais a dh’ amais e air Criosd “anns am bheil uile ionmhas a’ ghliocais agus an eòlais falaichte.”

’S e, mar so, an dara comharradh a tha orra so, gur muinntir iad as mo a tha air an gluasad

[TD 43]

le ’n inntinn na le ’n aignidhean. ’S e ceannaiche a bha anns an duine so anns a’ chosamhlachd. Cha deanadh e nì, bargan no eile gun chunntas roimh làimh. So mar a tha a’ mhuinntir air am bheil e ’n a shamhladh. Bha inntinn mhòr aig na daoine sin uile a dh’ainmich sinn. Cha b’ann gu h-obann a rinn iad nì sam bith, ach an deigh smuain agus cunntas chosd. Tha Pòl mar so an comhnuidh “a’ meas” (Rom., viii. 18; Phil., iii. 7-8) “a’ breithneachadh” (2 Cor., v. 14), agus ag iarraidh oirnn a bhi a’ meas mu nithean rioghachd Dhé (Rom., vi. 11). ’S e ceannaiche a bha ann deth, agus bha e a ghnàth a’ cur na calldachd agus na buannachd fa chomhair a chéile, agus ’g an tomhais air meigh an ionaid naoimh. Tha iad so a’ gluasad cha’n ann a réir am faireachdan ach a réir am breithneachaidh agus an tuigse. Ged a tha an cridhe blàth tha barrachd aig a’ cheann air a’ chridhe, agus na fìrinnean sin a tha a’ gluasad cridhe agus caithe-beatha tha iad a’ ruigheachd air an cridhe tre an inntinn.

Tha feum mhòr aig a’ Ghàidhealtachd air a leithid so de chriosduidhean, daoine agus mnathan ciallach toinisgeil a thomhaiseas cùisean, agus nach bi air an gluasad a null agus a nall leis a’ h-uile oiteig gaoithe de amharus agus de theagamh a dh’fhaodas séideadh orra á cearnaidh sam bith, a’ cur am faireachdan troimhe chéile

[TD 44]

air son na h-uaire, agus a’ toirt orra nithean a dheanamh agus a ràdh dhe ’n gabh iad aithreachas a rìs, ged nach leig am pròis leò sin aideachadh. Is maith agus is fheumail an nì teine an uair a tha e fo cheannsail, ach tha cunnart mòr ann an uair a tha a chead fhéin aige.

’S e an treas comharradh orra so nach ’eil, aig uairean co dhiùbh, uidhir a dh’atharrachadh o’n leith a muigh r’a fhaicinn orra agus a tha air a’ cheud chuid a dh’ainmich sinn. Bha Justin Martyr ’n a fheallsanach mu’s robh e ’n a chriosduidh, ach an deigh dha a bhi ’n a chriosduidh lean e air a bhi ’n a fheallsanach agus cha do chuir e riamh dheth deise an fheallsanaich. Bha Wesley agus Chalmers ’n am ministearan mu’s d’thainig iad gu làn sholus na fìrinn mar a tha i ann an Iosa, agus an deigh an iompachaidh lean iad mar sin. Bha brìgh agus buaidh ’n an teagasg nach robh roimhe—sin na bha a dh’atharrachadh ann; bha e na bu mhò thaobh fìrinn na bha e thaobh coltais. Ann am briathran eile: ged a thug na fhuair iad air a’ cheud fheadhainn an seann chaithe-beatha a thréigsinn gu buileach ’s e thug e air an dara muinntir na seann nithean a dheanamh an dòigh a bha tur nuadh. Dh’ fhan an ceannaiche ’n a cheannaiche, am feallsanach, ’n a fheallsanach, am ministear ’n a mhinistear, fear na stàta ’n a fhear-stàta, ach bu mhòr an dealachadh a bha anns an

[TD 45]

dòigh anns ’n a chuairtich iad a nis dleasdanais an gairmean.

Dà ni anns a’ cho-dhùnadh.

Feumaidh an dà sheòrsa chriosduidhean a chéile a thuigsinn agus ’s éigin dhaibh giùlan le cach a chéile. Tha feum air caochladh sheòrsa chriosduidhean anns an Eaglais. Ach tha iad ealamh gu dhol a mach air a chéile. Bidh mi air uairean ’n a mo mhac-meamna fhéin a’ cur nan trì iompachain, Timoteus agus Lidia agus fear-coimhid a’ phriosoin, a chomhradh r’a chéile. Chì mi iad anns an dol a mach amharusach a thaobh a chéile, no dh’an taobh fhéin—Fear-coimhid a’ phriosoin a’ cur ann an teagamh iompachadh Thimoteuis a chionn nach robh là no uair aige a thaobh am b’urrainn e a radh gur ann aig an uair sin a chaidh iompachadh; agus e teagmhach cuideachd mu Lidia do bhrigh agus ged a bha là is uair aice nach d’thainig i riamh fo fhior dhùsgadh mar a thainig e fhéin; agus Timoteus agus Lidia leith-amharusach mu’n timchioll fhéin a chionn nach d’fhuair iadsan a riamh an dùsgadh mòr a fhuair fear-coimhid a’ phriosoin; air neo iad ag radh nach robh ann am fear-coimhid a’ phriosoin ach “revival” air an d’thainig an t-atharrachadh, ge b’e sam bith ciod a bh’ann, car luath agus air dhòigh neo-àbhaisteach. Ach mu dheireadh chunnaic iad gu’n robh an t-aon nì feumail aca le chéile,

[TD 46]

eadhon Criosd agus a shaoibhreas, ged a dh’amais iad air an caochladh dhòighean.

’S i cheisd mhòr dhuinn uile, cha’n e ciamar a dh’amais sinn air an rioghachd, ach an d’amais sinn idir oirre. An d’fhuair sinn Criosd na h-uile anns na h-uile dha ar n-anam? Am bheil e luachmhor dhuinn? An e is maisiche na deich mìle dha ar n-anam? “Mur ’eil spiorad Chriosd aig neach cha bhuin e dha.” “Mur a beirear duine a rìs cha ’n fhaic e rioghachd Dhé.” ’S i a’ cheisd dhuit-sa, ma tha, a leughadair, cha ’n e c’uin no ciamar a rugadh tu, ach am bheil thu a nis ’n a do bheò-chreutar ann an Criosd. An urrainn dhuit a radh còmhla ris an t-Salmadair,

“Do thogadh m’anam leatsa a Dhé,
Glan as an uaigh a mach.”
SALM, xxx. 3.

[TD 47]

AN CARAID ’S A’ MHEADHON-OIDHCHE.
(LUCAS, xi. 6-13.)

THA an Tighearna anns a’ chosamhlachd so a’ teagasg dhuinn mar bu chòir buanachadh ann an urnuigh. Tha a’ chosamhlachd gu buileach a’ còrdadh ris na tha tachairt gu tric anns an àird an ear, far am bheil e ’n a chleachdadh aca a bhi siubhal ré na h-oidhche le sùil a bhi seachnadh teas an là. Tha an dealbh air a tharruing dhuinn air dhòigh a tha ealamh gu gàire a dhùsgadh; cha mhòr nach fhaic sinn agus nach cluinn sinn a h-uile ni mar a tha iad a’ tachairt. Tha an duine o’n leith a stigh ’n a cheud chadal an uair a tha e air a dhùsgadh le gnogadh mòr aig a dhorus. Tha sinn a’ cluinntinn a’ chomhraidh agus freagradh grùnsgulach an fhir a tha ’s an leabaidh. Ach thug e e fhéin seachad ann an làmhan a charaid aig an dorus an uair a dh’ innis e dha a shuidheachadh am measg a chuid chlainne. “Ma’s ann mar sin a tha leat,” ars’ am fear aig an dorus, “bheir mise ort gu’n toir thu dhomhsa na tha mi ag iarraidh,” agus leis an sin a’ toirt an ath ghnogadh na bu truime na am fear roimhe. “An

[TD 48]

duine gun nàire a tha e ann,” ars’ am fear anns an leabaidh, “cha dean so an gnothuch idir; dùisgidh e an teaghlach orm agus bidh am mi-shealbh ann—feumaidh mi éirigh agus na builionnan a thoirt dha,” agus leis an sin tha e ag éirigh agus ’g an toirt da. Cosmhuil ris an duine so, feumaidh sinne buanachadh ann a bhi ag iarraidh gus am faigh sinn. Chì sibh gu h-àraidh gur h-ann mu thiodhlac an spioraid naoimh a tha an Tighearna a’ labhairt. Nis, tha fhios againn nach ’eil an Tighearna mi-dheònach an spiorad naomh a thoirt dhuinn. Tha cuid de nithe a thaobh am bheil e fior gu ’m feum sinn an iarraidh mar nithe a dh’ fhaodas an Tighearna àicheadh dhuinn agus a thaobh am feum sinn a bhi striochdta dh’a thoil, ach cha ’n ’eil tiodhlac an spioraid, no beannachdan spioradail, am measg nan nithean sin; tha a thoil foillsichte mu’n timchioll, gu ’m bheil e ghnàth deònach an toirt dhuinn. C’arson, ma ta, am bheil againn, air uairean mar a tha an Tighearna ann an so a’ teagasg, ri buanachadh ann a bhi ’g iarraidh? Tha dà aobhar air an sin:

Gus dearbhadh a chur air ar treibhdhireas, dh’ fheuch am bheil sinn dha rìreadh ’g an iarraidh.

Gu dé a chuir an duine so gu dorus a charaid aig meadhon oidhche? Chuir an éigin. Cha

[TD 49]

b’urrainn e dhol as aonais nam builionn. An ann mar so a tha sinne ag iarraidh bheannachdan spioradail—gu h-àraidh ag iarraidh an Spioraid naoimh? Am bheil sinn ’g an iarraidh mar nithe nach urrainn sinn deanamh as an aonais? Agus cha b’ann air a shon fhéin a mhàin a bha an duine so ’g an iarraidh ach air son aoidheachd dh’a charaid. ’S e feuman a charaid a bha ’g a chur thige. Sin mar a tha leinne. Tha muinntir eile gu tric an urra ruinn agus a’ sealltuinn ruinn air son maith, agus ’s maith a dh’fhaodta, sinne mar a bha fear an tighe so, gun nì againn a bheir sinn dhaibh. Tha cuid againn ’n ar pàrantan, cuid againn ’n ar luchd-teagaisg agus ’n ar ministeirean, tha na h-uile againn ann an dàimh mar choimhearsnaich no mar chàirdean ri muinntir eile a tha an crochadh ruinn air son nithean spioradail, mur a teid iad acrach a thaobh nan nithean sin. So an suidheachadh bu chòir ar dùnadh a steach ris an Tighearna fhéin agus ar cur a dh’ionnsuidh a dhoruis-san, agus ar cumail an sin gus am faigh sinn uaith na nithean sin a chuireas sinn air beulaobh chàich. Tha dàil an Tighearna mar sin a’ dearbhadh ar treibhdhireis.

[TD 50]

Tha i a’ dearbhadh ar creidimh, dh’fheuch am bheil sinn dha rìreadh a’ creidsinn gu’m bheil nithean maith aig Dia air ar son, agus gu’n toir e dhuinn iad.

Fhaic sibh an duine so—cha robh e air dol idir a dh’ionnsuidh doruis a charaid, no air buanachadh ann a bhi ’g iarraidh, mur an robh e creidsinn gu ’n robh builionnan aige anns an tigh. B’ e sin a chuir a dh’ionnsuidh an doruis e, agus a chum an sin e. Sin mar a tha leinne; “Oir is éigin do ’n tì a thig a dh’ionnsuidh Dhé a chreidsinn gu’m bheil e ann, agus gur e an Ti a bheir duais do ’n dream a dh’iarras e gu dìchiollach” (Eabh., xi. 6).

So, ma tha, teagasg àraidh na cosamhlachd so—nach fheum sinn àicheadh a ghabhail a thaobh bheannachdan spioradail, an uair a tha sinn ’g an iarraidh, gus am faigh sinn iad; mar mhuinntir nach urrainn deanamh as an aonais, agus aig am bheil làn chreidimh ann an saoibhreas, agus ann am fialaidheachd, Dhé. Tha am freagradh cinnteach.

“Bidh easbhuidh air na leòmhnaibh og’,
Is ocras orr’ air leith:
Ach air an dream a dh’iarras Dia,
Cha cheilear aon ni maith.”
SALM, xxxiv. 10.

[TD 51]

AM BREITHEAMH EUCORACH.
(LUCAS, xviii. 1-8.)

THA an cosamhlachd so a rìs a’ còrdadh gu buileach ri caithe-beatha agus cleachdaidhean na h-àirde an ear. Cha ’n ’eil ceartas r’a fhaotainn ann ach ainneamh, agus sin le neart a’ bheartais agus a’ chumhachd. Cliù do Dhia nach ann mar sin a tha e ’n ar dùthaich-ne. Faodaidh e bhi nach còrd a’ bhreith ruinn air uairean, mar is maith a dh’fhairich cuid againn o chionn ghoirid, ach cha ’n fheum sinn a dh’aindeon sin eucoir no mì-shuim a chur as leith ar breitheamhan. Tha so ag aobharachadh duilgheadas do chuid ann a bhi mìneachadh na cosamhlachd. Cionnus is urrainn an Tighearna eisimpleir duine eucorach a ghabhail gu bhi teagasg dhuinn leasanan spioradail? Maith gu leòr. Anns a’ cheud àite tha an Tighearna, ann a bhi a’ tarruing na cosamhlachd, a’ gabhail dhaoine mar a tha e ’g am faotainn anns a’ bhitheantas, cha ’n ann mar bu chòir dhaibh a bhi, ach mar a thà iad. Agus anns an dara àite, tha e a’ reusanachadh bho chleachdadh an duine eucoraich suas gu cliù agus cleachdadh an Dé

[TD 52]

mhaith, mar a tha e ag ràdh an àite eile, “Ma ’s aithne dhuibhse a tha olc, tiodhlacan maithe a thoirt do ’ur clainn, nach mò na sin a bheir ’ur n-Athair a tha air Neamh nithean maithe dhaibh-san a dh’iarras air iad” (Mata, vii. 11)?

A rìs, tha an dealbh anns a’ chosamhlachd ullamh gu gàire a thoirt oirnn. Chì sinn a’ bhantrach agus am breithimh ri aghaidh a chéile—a’ bhantrach ullamh gu leum air a’ bhreithimh le teangaidh no le dòrn agus gabhail dhà, agus am breithimh fo eagal gu ’n dean i sin, oir is e is ciall anns a’ Ghreugais dh’an fhacal “sgithich” buille thoirt do neach anns an aodann, no sùil ghorm a thoirt da. So am facal a tha an t-Abstol a’ gnàthachadh an uair a tha e a’ labhairt mu ’n cheannsail a bha e a’ cumail air a chorp fhéin, “Tha mi a’ trom-bhualadh mo chuirp, agus ’g a chur fo smachd” (1 Cor., ix. 27), cleas fir-chatha a’ bualadh a nàmhaid anns an aghaidh. So an t-eagal, ma ta, a bha air a’ bhreithimh, gu ’n gabhadh a’ bhantrach dha là air chor-eigin le a teangaidh no le a dòrn, agus gu ’m biodh e air a nàrachadh an làthair na cùirte, no gu’m b’ éigin dha an t-sràid a shiubhal le sùil ghorm. Tha bantraichean a’ h-uile tìr ’n an cuspairean truais, air am fàgail mar is tric gun chobhair gun chuideachadh; ach tha cuid dhiubh an uair a tha an druim ri balla, a sheasas gu dian agus gu làidir air son an còraichean, gu h-àraidh ma

[TD 53]

tha clann aca, agus nach stad aig nì gus am faigh iad ceartas. ’S ann dhiubh so a bha a’ bhantrach anns a’ chosamhlachd. Agus bhuinig i.

’S ionnan teagasg na cosamhlachd so agus teagasg cosamhlachd a’ charaid air a’ mheadhon-oidhche. Tha iad le chéile a’ teagasg dhuinn gu’m bu chòir dhuinn buanachadh ann an ùrnuigh, “Gur còir ùrnuigh a dheanamh a ghnàth agus gun fannachadh,” ach tha aghaidh àraidh aig a’ chosamhlachd so ri suidheachadh Eaglais Dhé air fad, agus a cùis anns an t-saoghal. Tha staid an t-saoghail agus staid na h-Eaglaise ag aobharachadh mòran cheisdean agus amharusan air siubhal sluaigh Dhé air uairean, agus a’ cur mòr-dhearbhadh air an creidimh. Tha iad ullamh aig a’ leithid sin a dh’amannan a bhi a’ dol cha’n ann a réir creidimh ach a réir seallaidh. Gheibh sibh an staid inntinn so gu tric anns na Sailm agus anns na Fàidhean. “Ghabh mi farmad ri amadanaibh, ri faicinn soirbheachadh dhaoine aingidh” (Salm, lxxiii. 3). “Is ceart thusa, O Thighearna, an uair a thagram riut: gidheadh ceadaich dhomh labhairt riut mu thimchioll do bhreitheanais. C’ar son a tha slighe nan droch dhaoine a’ soirbheachadh? C’ar son a tha iadsan uile suaimhneach a tha ro aingidh” (Ier., xii. 1)? Tha dàil an Tighearna ’n a fhreasdal agus ann am freagradh ùrnuighean a shluaigh gu tric ’n a

[TD 54]

dhiomhaireachd dhaibh. “Cia fhad a bhios, O Thighearna naoimh agus fhìrinnich, gus an dean thu breitheanas, agus an diol thu ar fuil-ne orra-san a tha ’n an còmhnuidh air an talamh” (Taisb., vi. 10)? Nis, cha ’n ’eil a’ chosamhlachd a’ fosgladh dhuinn na diomhaireachd gu buileach, ach tha i a’ teagasg dhuinn dà ni a thaobh ar dleasdanais, agus a thaobh na staid inntinn sin a tha iomchuidh dhuinn aig amannan dorcha ann an suidheachadh na h-Eaglais: An toiseach, nach bu chòir dhuinn gu bràth sgur a dh’urnuigh air son teachd rioghachd Dhé a dh’aindeon coltais o ’n leith a muigh; agus anns an dara àite, gu ’m bu choir dhuinn creidsinn a ghnàth, ged a dh’fhaodas Dia air son aobharan a tha fad os cionn ar breithneachaidh, agus ar tuigse, ach a tha aithnichte dhasan, agus a tha maith ’n a shealladh, dàil a chleachdadh a thaobh a bhi greasad teachd a rioghachd, gidheadh gu ’n tig a rioghachd fa dheòidh agus gu cinnteach an lorg ùrnuighean a shluaigh, agus, ’s maith a dh’fhaodta, air dhòigh gu buileach obann, agus an rathad nach robh dùil rithe.

A’ Cheud Leasan:

’S ann an uair is duirche a tha nithean a thaobh cùisean na h-Eaglais agus aobhar Dhé air thalamh is mò a tha dh’fhiachan oirnn a bhi buanachadh ann an ùrnuigh. Cha ’n aobhar eu-dòchais agus geilte amannan dorcha, ach ’s

[TD 55]

aobhar ùrnuigh agus dòchais iad. Sin na h-amannan anns an còir sluagh an Tighearna a dhol an co-bhuinn ann an ùrnuigh. Faicibh an dealbh a tha Malachi a’ toirt duinn air amannan dorcha, agus air cleachdadh agus dleasdanas na h-Eaglais aig a leithid sin a dh’àm. Bha mi-chùram spioradail agus dearmad tighe Dhé air tighinn air an t-sluagh ’s a’ choitchionnas agus bha eadhon luchd-aideachaidh an là ag radh, “Is diomhain seirbhis a thoirt do ’n Tighearna; agus ciod a’ bhuannachd dhuinn gu ’n do choimhid sinn òrdugh, agus gu ’n do ghluais sinn gu brònach an làthair Tighearna nan sluagh” (Mal., iii. 14)? Aig a’ cheart àm sin chìtear fior shluagh an Tighearna a’ cruinneachadh air son co-labhairt agus ùrnuigh, “An sin labhair iadsan air an robh eagal an Tighearna, gach aon gu tric ri chéile, agus dh’éisd an Tighearna agus chuala e, agus bha leabhar-cuimhne air a sgriobhadh ’n a làthair, air son na muinntir air an robh eagal an Tighearna, agus a smuainich air ainm” (Mal., iii. 16). Uime sin, mar is deuchainniche na h-amannan, agus mar is neo-tharbhaiche a gheibhtear ùrnuigh, a réir coltais o ’n leith a muigh, ’s ann ’s a’ cheart uair sin, tha a’ chosamhlachd a’ teagasg dhuinn, a bu chòir dhuinn meudachadh agus buanachadh ann an ùrnuigh.

An Dara Leasan:

Tha freagradh an Tighearna cha ’n e mhàin

[TD 56]

cinnteach ach obann. Tha e a’ glacadh naoimh agus peacaich an neo-aire. Tha diomhaireachd mhòr co-cheangailte ri dàlaichean Dhé ’n a fhreasdal. Is esan a mhàin dh’an aithne an toiseach agus a’ chrioch agus ’n a tha eatorra. Ged nach ’eil a’ chosamhlachd a’ toirt dhuinn soluis air bith air na h-aobharaichean dàlach sin, agus ged nach urrainn fios a bhi againn orra air fad, gidheadh faodaidh sinn a dhà dhiubh a thogail o ’n Bhiobull.

1. Tha, an toiseach, fad-fhulangas an Tighearna.

Mar a tha an t-Abstol Peadair ’g a chur, “Cha ’n ’eil an Tighearna mall a thaobh a gheallaidh (mar a mheasas dream àraidh moille) ach tha e fad-fhulangach do ar taobh-ne, gun toil aige dream sam bith a bhi caillte, ach na h-uile dhaoine a theachd gu aithreachas (2 Pead., iii. 9).

2. Tha, a rìs, gliocas an Tighearna.

Tha rùintean an Tighearna mòr agus farsuing, agus tha iad ag agairt ùine air son an abuchaidh. Feumaidh an t-olc agus am maith le chéile an làn-thoraidhean a thoirt a mach. Feumaidh mar sin faghaidin a bhi an cleachdadh gus an tig am fogharadh. Tha rioghachd Dhé fa dheòidh ’n a h-iomlanachd gu bhi mòr agus farsuing; agus mar a dh’fheumas bunaitean gach togalach a bhi a réir leud agus àirde na togalach, mar sin feumaidh bunaitean rioghachd

[TD 57]

Dhé a bhi domhain agus leathan agus làidir. Faodaidh tu bothan fiodha a thogail ann an uair no dhà, ach ma tha tigh mòr agad r’a thogail gabhaidh sin miosan no ’s maith a dh’fhaodta, bliadhnachan. Nis tha oibre Dhé mòr seach oibre dhaoine, agus ged a bhios dàil an Tighearna ’n a nì mòr ann an sealladh agus am beachd dhaoine, cha ’n ’eil so ach ag éirigh bho aineolas agus bho mhi-ghliocas dhaoine, agus gur creutaran an là an diugh iad. Tha iad aineolach air an aon nì so, gu ’m bheil aon là aig an Tighearna mar mhìle bliadhna agus mìle bliadhna mar aon là (2 Phead., iii. 8). An uair a thig crioch an Tighearna bidh i ’n a crìch ghlòrmhor, agus na’s glòrmhoire do bhrìgh na dàlach.

Bha aig beul caladh New York, anns na Staidean, sgeir mhòr ris an abraisd “Geata na h-iutharna” a chionn gu ’n robh i cho cunnartach agus cho sgriosail do ’n luingeas. Chuir na h-Americanaich rompa a toirt as an rathad. ’S e an dòigh a ghabh iad air an sin a dheanamh an sgeir mhòr a tholladh bho thaobh gu taobh, agus a sios ’s a suas, agus na tuill a lionadh le phùdar. Chaidh an obair so uile air a h-adhairt fo ’n mhuir agus ’n a broinn. Chaidh i air a h-adhairt mios an deigh mios gun dad a dh’atharrachadh air coltas na sgeire o ’n leith a muigh—shaoileadh daoine nach robh nì ’g a dheanamh agus gu ’n robh “Geata na h-

[TD 58]

iutharna” cho seasmhach ’s a bha i riamh. Ach cha b’ann mar sin a bha dha-rìreadh. Thainig an là an uair a bha obair a chladhaichidh ullamh agus na h-uile nì réidh. Chruinnich daoine mòra New York ann an aon sheòmar, an t-àird bhàillidh air an ceann. Leag an t-àird-bhàillidh cudthrom a chorraig air puton beag air a bheulaobh agus air ball bha “Geata na h-iutharna” á bith. Tharruing an t-ullachadh ùin fhada, ach thainig a’ chrioch ann am priobadh na sùla. Sin mar a tha agus a bhios a thaobh rùintean agus rioghachd Dhé. “Cha toir geatachan ifrinn buaidh air Eaglais Dhé” (Mata, xvi. 18). Sgriosar iad fa dheòidh.

“’N trath thug Iehobhah air a h-ais
Bruid Shioin, b’ionnan sinn
Is daoine chunnaic aisling mhòr,
’S a mhosgail as an suain.

Lionadh ar beul le gàir’ an sin,
’S ar teangadh fòs le ceòl;
Am measg nan cinneach thuirt iad,
Rinn Dia dhaibh bearta mòr.

Rinn Dia mòr-bhearta air ar son,
Chuir oirnne gàirdeachas.
Iehobhah pill ar bruid a rìs,
Mar shruth ’s an àirde deas.

Iadsan a chuir gu deurach siol,
Gu subhach ni iad buain.
An neach gu cur a theid a mach,
Le siol ro-phrìseil caoin.

[TD 59]

Air bhi dha gul gu muladach,
’G a iomchair sud gu fonn;
Le h-aiteas pillidh e gu dearbh,
A’ giùlan sguaba tròm.”
SALM, cxxvi.

[TD 60]

AM PHAIRISEACH AGUS AN CÌS-MHAOR.
(LUCAS, xviii. 9-14.)

THA againn anns a’ chosamhlachd so leasan eile air nàdur na h-urnuigh, gu h-àraidh air an spiorad anns an còir urnuigh a dheanamh, eadhon spiorad na h-irioslachd eadar-dhealaichte bho spiorad na féin-fhireantachd agus an àrdain. Agus a rìs, ’s e nàdur deilbhe a tha againn, dealbh dithis luchd-aoraidh a sheasadh, cha ’n e mhàin air son luchd-aoraidh ri linn an t-Slànuighir, ach air son luchd-aoraidh an là an diugh. Tha an dithis fhathast anns a’ h-uile coimhthional, agus faodaidh tu am faicinn là sam bith anns an eaglais. ’S ann aig aoradh choitchionn an teampuill a nochd an dithis an gné dhe ’n robh iad. ’S ann timchioll air dleasdanasan coitchionn a tha daoine gu bitheanta ’g an nochdadh fhéin—’s ann aig na h-uairean sin a gheibhtear agus a chìtear iad mar a tha iad da-rìreadh. Cha b’ann gun aobhar a thagh an Tighearna an dithis—fear á measg nam Phairiseach, agus am fear eile á measg nan cis-mhaor. Bha na Phairisich diadhaidh o ’n leith a muigh, urramach agus cliùiteach ’n am barail fhéin, agus

[TD 61]

am barail dhaoine eile, “daoine maithe” an là, cràbhach, beusach, pongail. Cha ’n ’eil teagamh nach robh na thuirt am Phairiseach fior gu leòr o ’n leith a muigh. B’ e am peacadh an uabhar, gu ’n robh iad “ag earbsadh asda féin gu ’n robh iad ’n am fìreanaibh, agus a’ deanamh tàir air dream eile.” Air an làimh eile bhuineadh an cis-mhaor dh’an dream a bha mi-bheusach agus mi-chùramach agus mi-chliùiteach. Theagamh a rìs gu ’n robh cliù an duine so air fhéin ceart gu leòr eadhon o ’n leith a muigh. Ach ’s ann a bha an dealachadh mòr eatorra ann an spiorad an dithis—aig an Phairiseach bha spiorad an uabhair, aig a’ chìs-mhaor spiorad na h-irioslachd. Tha an dealachadh so air a thaisbeanadh eadhon ’n an giùlan. Tha dòigh seasaimh an Phairisich a’ còrdadh ri seasamh uaibhreach a spioraid. Tha e a’ gabhail àite mar àite a bhuineas dhàsan gun amharus mar dhuine eadar-dhealaichte bho chàch, duine leis fhéin aig am bheil làn-chòir air an àite, mar a tha e air a chur anns a’ Ghàidhlig, “Sheas am Phairiseach leis fhéin.” Air an làimh eile tha an cis-mhaor ’g a ghiùlan fhéin mar neach a tha ’g a fhaotainn féin ann an àite ris nach ’eil e cleachdta, agus air nach ’eil e airidh, agus a tha amharusach m’ a chòir a bhi idir ann. Ach ’s ann an ùrnuighean an dithis a chìtear an t-eadar-dhealachadh spioraid a tha eatorra. Tha an dealachadh r’a

[TD 62]

fhaicinn ann an cruth nan ùrnuighean. Tha ùrnuigh an Phairisich òrdail, suidhichte, pongail. Tha ùrnuigh a’ chis-mhaoir ’n a sgread na h-éiginn, mar o dhuine ann an cunnart bàthaidh. Beachdaicheamaid orra le chéile.


Urnuigh an Phairisich.

’S e a’ cheud nì a chì sinn anns an ùrnuigh so, nach ’eil ni de mhothachadh peacaidh innte. Cha ’n fhaigh thu guth an aidichidh idir an so, agus sin do bhrigh nach ’eil mothachadh peacaidh ann. An uair a dh’fhaighnicheas sinn so chì sinn dà nì; an toiseach, gu ’m bheil fìreantachd an duine so a’ co-sheasamh ann an nithean nach robh e—cha robh e ’n fhear-fòr-éiginn, eucorach, adhaltranach, no eadhon mar an cìs-mhaor; agus ’s an dara àite, gu ’n robh i co-sheasamh, cho fada ’s a bha i deanadach, ann an nithean o ’n leith a muigh—a’ trasgadh agus a’ toirt na deachaimh. A thaobh nan deanadasan o dheireadh so tha aige, cha ’n e mhàin guth an fhéin-riarachaidh, ach guth na comain, mar gu ’n robh Dia fo fhiachaidh dh’ a leithid de dhuine ’s a bha esan ann—duine a bha deanamh eadhon barrachd na bha dh’fhiachaibh air. Chì sibh cho faoin, aotrom, aodomhain, ’s a tha beachdan an duine so air lagh Dhé agus a naomhachd, agus mar sin cho faoin, aotrom, aodomhain, ’s a

[TD 63]

bha a bheachdan a thaobh a pheacaidh, ag aobharachadh dha nach robh mar sin aige mothachadh ceart, ma bha mothachadh idir aige, air peacadh. Bha fhìreantachd a’ co-sheasamh ann an nithean o ’n leith a muigh, air dha a bhi call seallaidh gu buileach air spioradalachd lagh Dhé agus air an fhireantachd a tha esan ag agairt. Cho tur eadar-dhealaichte ’s a tha ùrnuigh an duine so bho ùrnuigh agus aideachadh Dhaibhidh anns an aona Salm deug ar an dà fhichead! Dh’ fhàgadh an t-Salm sin leis aig a’ chìs-mhaor bhochd. Bhuineadh an t-Abstol Pòl dh’an dream so uair dh’an robh e; bha e ’n a Phairiseach mòr; bha e “beò as euginhais an lagha uair-eigin” dìreach mar a bha am fear so anns a’ chosamhlachd. Ach dh’iompaicheadh am Phairiseach mòr gu bhi ’n a chìs-mhaor—“air teachd do’n àithne, dh’ath-bheòthaich am peacadh, agus fhuair mise bàs,” ars’ esan (Rom., vii. 9).

’S e an dara ni a tha sinn ag ionndrain as an ùrnuigh, mothachadh dha-rìreadh air Dia. So fior fhreumh cion mothachaidh air peacadh. Gabhamaid an t-Salm a dh’ainmich sinn a cheana, agus gheibh sinn innte taobh ri taobh mothachadh air peacadh agus mothachadh air Dia—tha ceangal do-sheachainte aca r’a chéile. Tha am mothachadh air Dia anns an t-Salm sin domhain, bàithteach, mar thonnan na fairge a’

[TD 64]

dol thairis air an anam, agus mar sin tha am mothachadh air peacadh domhain, tròm. Is e mothachadh air Dia a tha dhìth air an duine, araon ’n a naomhachd agus ’n a thròcair, agus tha ùrnuigh an Phairisich a dh’easbhuidh an dà chuid—cha ’n ’eil innte mothachadh air naomhachd Dhé no faireachadh feum air a thròcair. Cha ’n ’eil Dia idir anns an ùrnuigh so, oir tha dia eile aige seach Dia na naomhachd agus na tròcair, eadhon an duine e féin—an dia MI-FHEIN.

Mur am faigh sinn anns an urnuigh mòr mhothachadh no mothachadh idir air Dia gheibh sinn gu leòr innte de mhothachadh air an duine agus an dia MI-FHEIN. Gheibh sinn an duine so, no ’s e b’àill leinn a radh an dia so, air ainmeachadh còig uairean, “tha mi a’ toirt buidheachais,” “cha’n ’eil mi mar a tha daoine eile,” “tha mi a’ trasgadh,” “tha mi a’ toirt deachaimh,” “tha mi a’ sealbhachadh.” ’S e so suim agus brìgh uabhair an duine so, mar a tha an Slànuighear ’g a chur, gu’n robh an dream so “ag earbsadh asda féin.” Bha acarsaid an duine so ann fhéin ’s cha b’ ann an tròcair Dhé. Bha moit air dh’ a thaobh fhéin air son a dhiadhachd, a bheusalachd, eud, agus fhialaidheachd, agus a chùram dh’an teampull agus do dh’orduighean Eaglais Dhé, agus bha e dhe ’n bheachd gu ’m bu chòir moit a bhi air an

[TD 65]

Tighearna fhéin, do bhrigh a leithid a dh’fhear-aoraidh a bhi aige, agus gu ’m bu chòir dha spéis àraidh a bhi aige dha. Bha e taingeil air son so uile. Ach gu dé a bha ann gu léir ach an fhéin, an fhéin, an fhéin! Agus mar sin cha b’ioghnadh ged a gheibheamaid nì eile anns an ùrnuigh so.

Gheibh sinn innte mòr thàir air muinntir eile. So agaibh bràthair an uabhair spioradail—cruaidh-bheachd, mi-charthanas. Tha spiorad an Phairisich a’ toirt a chreidsinn air nach ’eil ann ach e fhéin, nach ’eil a choimeas ann agus nach ’eil daoine eile an taca ris-san ach ’n an creutaran truagh an-diadhaidh. So spiorad cho cronail ’s a tha ann do rioghachd Dhé. So an spiorad a bhac agus a tha fhathast a’ bacadh teachd na rioghachd sin. Thuirt an Tighearna ri Phairisich a latha-san gu ’m b’ an-aoibhinn dhaibh a chionn gu’n robh iad a’ druideadh rioghachd Néimh an aghaidh dhaoine, “Cha téid sibh fhéin a steach,” thuirt e, “agus cha ’n fhuiling sibh do’n dream a tha dol a steach, dol ann.” Cha do bhàsaich siol nam Phairiseach—tha an spiorad fhathast am measg dhaoine. So an spiorad a tha ’g aobharachadh roinnean agus bhearnan ann an coimhthionalan agus ann an Eaglaisean, an spiorad a tha a’ toirt a chreidsinn air daoine gur iadsan a mhàin a tha ceart agus a’ coimhead na fìrinn, agus gu ’m bheil gach buidheann eile de chriosduidhean cearr agus mì-dhìleas. So an

[TD 66]

spiorad a tha toirt air daoine a bhi smaoineachadh gur ann mar is lugha a’ bhuidheann dh’am buin iad is sàbhailt iad. So an spiorad a tha a’ giùlan cuid gu bhi ’g an cur fhéin air spiris, cleas coilich, a’ sealltuinn sios air càch agus ’g an gairm fhéin a mhàin maith agus glic. Gu ’n saoradh Dia sinn uaith, agus gu ’n toireadh e dhuinn ’n a àite spiorad a’ chis-mhaoir!

“Feuch mar a tha sùil nan seirbhiseach
Air làimh am maighstir féin;
Agus mar shùilibh banoglaich air làimh
A ban-tighearn faraon,
Feithidh ar sùil air Dia, gus ’n dean
E tròcair oirnn gu caoin.”
SALM, cxxiii. 2.


Urnuigh A’ Chis-mhaoir.

Air dhuinn tighinn gu bhi beachdachadh air urnuigh a’ chis-mhaoir tha sinn ’g ar faotainn fhéin ann an dùthaich eile.

’S e cheud ni a tha sinn a’ faotainn innte, mothachadh domhain air peacadh. Tha an so fior spiorad an aithreachais. Tha am mothachadh so air peacadh cho domhain agus cho cudthromach ’s gu ’m bheil e ’g a thaisbeanadh fhéin anns a’ ghiùlan o ’n leith a muigh. Tha an duine a’ cromadh a chinn agus a’ bualadh a làimhe air uchd, agus sin, cha ’n ann a chum gu ’m faicte le daoine e, ach a mhàin do brigh doimhneachd

[TD 67]

agus cudthrom fhaireachaidhean. Is maith a dh’fhaodta gu ’n chuir a ghiùlan sgainneal air an Phairiseach do bhrigh ana-mheasarachd, ach cha robh an duine còir a’ smuaineachadh idir air nithean o ’n leith a muigh, ach a mhàin air a chor fhéin mar pheacach an làthair Dhé. Bha e ’g a mheas fhéin air leith o dhaoine eile, ach cha b’ann mar fhìrean ach mar pheacach. Tha e ’g a shloinneadh fhéin, “am peacach” mar nach biodh ann ach e fhéin dh’am buineadh an cliù sin. Tha e ’g a chur fhéin air leith o chàch ach cha ’n ann air spiris na féin-fhìreantachd agus an fhéin-mholaidh, cleas an Phairisich, ach air stòl an aithreachais agus an fhéin-dhìtidh. Tha an t-iodhol, mi-fhéin, an àite a bhi ’n a chuspair aoraidh, air fhaotainn anns an ùrnuigh so, cleas Dhagon o shean, briste ’n a bhloighdean fa chomhair làthaireachd an Tighearna.

’S e an dara ni a gheibhear ann an so, mothachadh cudthromach, cothromach, air Dia. ’S e Dia na h-uile anns na h-uile dh’an duine so—Dia ’n a naomhachd, Dia ’n a mhaitheas, Dia ’n a thròcair. Dia ’n a fhiachan-san? B’fhada bho ’n sin e! ’S ann a bha esan bàithte ann am fiachan do Dhia—fiachan neo-chriochnach. So agaibh fior spiorad an aona Salm deug ar an dà fhichead, “A’ d’ aghaidh, a’ d’ agaidh féin a mhàin pheacaich mi. Agus mar sin,

Tha againn anns an treas àite làn mhuinghin

[TD 68]

a mhàin an tròcair Dhé. So agaibh a rìs guth na Sailm cheudna a dh’ ainmich sinn a cheana, “Dean tròcair orm a Dhé a réir do chaoimhneis ghràidh; a réir lionmhorachd do chaomh-thròcairean, dubh as m’eusaontais. Tha fhaireachadh air peacadh ’g a dhùnadh a steach ri tròcair Dhé, agus tha e ag ùrnuigh air son tròcair mar nach biodh ann ach e fhéin. Tha e ’g a fhàgail fhéin gu buileach ann an làmhan an Tighearna, a’ tagradh a thròcair, agus a thròcair a mhàin. Mar a thoill e mar pheacach gu ’n luidheadh air làn fhearg Dhé, mar sin a nis tha e a’ guidhe gu ’n luidheadh air a làn-thròcair, oir tha e a’ creidsinn nach fhoghainn dha ach uile lànachd na tròcair sin. Cha ’n urrainn agus cha ’n fhaod a leithid so a dh’ùrnuigh a dhol gun fhreagradh. Agus mar sin tha an Slànuighear ag ràdh gu ’n deachaidh an cìs-mhaor “sios d’ a thigh air fhìreanachadh.” Thubhairt sinn, mu thràth, gu ’n robh Pòl aon uair ’n a Phairiseach, ach gu ’n deachaidh a thionndadh gu bhi ’n a chìs-mhaor aig àm iompachaidh. ’S ann uaith so a tha e cho làidir agus cho soilleir air teagasg an fhìreanachaidh. ’S iomadh ùrnuigh fhada, phongail, a chuir Pòl, am Phairiseach, suas, ach thainig e là gu bhi cur suas ùrnuigh a’ chis-mhaoir agus fhuair e am freagradh a gheall an Slànuighear; ars’ esan, agus e suimeadh suas na fhuair e, “Fhuair mi tròcair” (1 Tim., i. 13). Cha ’n

[TD 69]

urrainn, ma tha, ceisd sam bith a bhi oirnn a thaobh fìreanachaidh a’ chìs-mhaoir, no a thaobh aon sam bith anns an aon inntinn, agus a’ cur suas na ceairt ùrnuigh ris-san, ach faodaidh e bhi ’n a cheisd an robh aithne aige fhéin air an sin aig an àm a dh’fhàg e an teampull—am bheil am “fìreanachadh” a’ gabhail sin a steach no nach ’eil? Tha cuid de luchd-mìneachaidh ag ràdh gu ’m bheil, agus cuid nach ’eil. Tha sinne dhe ’n bheachd gu ’m bheil e na’s còrdaichte ri teagasg na cosamhlachd nach ’eil, agus gur e mhàin a tha air a ghabhail a steach anns an “fhìreanachadh” so, fìreanachadh dha-rìreadh ann an sealladh Dhé, gun fhios aig an duine fhéin air an sin aig a’ cheart àm. Cha ’n ann air faireachdan a’ chìs-mhaoir a tha an Tighearna a’ labhairt ach air a shuidheachadh an làthair Dhé. ’S maith a dh’fhaodta gu ’n deachaidh am Phairiseach dhachaidh làn-riaraichte leis fhéin, le gné de dh’aoibhneas ’n a chridhe a’ saoilsinn gu ’n do ghabh Dia ris, agus gu ’n deachaidh an cìs-mhaor d’a thigh dubhach, brònach, làn de theagamh, agus de dh’ amharus, a’ saoilsinn nach do ghabh Dia idir ris. Ach tha an Slànuighear ’g a ghairm beannaichte, “air fhìreanachadh,” agus ’s e binn agus facal an t-Slànuighir a sheasas. Oir is ann aig an so a tha soisgeul agus teagasg na cosamhlachd a’ tighinn dachaidh a dh’ionnsuidh suidheachaidh na muinntir a tha

[TD 70]

ri bròn ann an Sion, a’ teagasg dhaibh nach fhaod iad a bhi a’ dol a réir am faireachdan bochda féin, ach a réir soisgeil, facail, agus geallaidh an Tighearna, agus ’g an cur sin air thoiseach air am faireachdan fhéin. Cha ’n e faireachadh ach fìrinn a ta ann, gu ’m bheil Dia a’ fìreanachadh nan daoine mi-dhiadhaidh a chreideas ’n a Mhac (Rom., iv. 5). Ma thainig ann an cridhe a’ chìs-mhaoir anns an teampull, no air an rathad dhachaidh, no ’n a thigh féin, bho earrainn dhe ’n fhirinn, no bho shanas an Spioraid ’n a cridhe, dearbhaidhean gu ’n robh a pheacaidhean air am maitheadh, shruth sin bho ’n fhìreanachadh a thachair aig àm dha e fhéin a thilgeadh gu buileach air tròcair Dhé. Thainig am faireachadh an lorg an fhìreanachaidh agus cha b’e am fìreanachadh an lorg an fhaireachaidh, mur a b’ e am fìreanachadh roimh làimh cha bhiodh am fìreanachadh ’n a fhìrinn. Feumaidh sinn mar sin a bhi a’ buanachadh, cha’n ann air faireachdan, cho maith no cho mi-ghealltanach ’s ge ’m bì iad, ach air “facal fìrinn an t-soisgeil,” air binn agus briathran Chriosd a sheasas, agus air comhairle agus geallaidhean Dhé ann-san, “chum,” mar a their an t-Abstol, “tre dhà nì neo-chaochlaidheach (mionnan agus gealladh Dhé) anns an robh e eu-comasach gu ’n deanadh Dia breug, gu ’m biodh againne comhfhurtachd làidir, a theich chum

[TD 71]

dìdein gu gréim a dheanamh air an dòchas a chuireadh romhainn” (Eabh., vi. 18). Feumaidh sinn a bhi “a’ gluasad a réir creidimh agus cha ’n ann a réir seallaidh” (2 Cor., v. 7). Chuala mi an Dr MacLachlainn, nach maireann, uair ann an Leòdhus a’ searmonachadh bho na briathran, “Cha ’n ’eil a nis dìteadh sam bith do ’n dream sin a tha ann an Iosa Criosd” (Rom., viii. 1), agus thuirt e mar so, “Cuir thusa a’ chreidmhich dealachadh eadar do choran agus do chòraichean; tha do choran gluasadach ach tha do chòraichean seasmhach; tha làmh an t-Satain fada gu leòr gu ruigheachd air do choran gus am milleadh, ach cha ’n ’eil làmh fada gu leòr aige gu ruigheachd air do chòraichean—tha iad sin seasmhach, siorruidh, falaichte maille ri Criosd ann an Dia.” Tha an fhianuis so fior agus sgriobtuireil. O thusa, ma tha, a thilg thu fhéin air tròcair Dhé ann an Criosd, agus a tha fhathast teagmhach an do ghabh e riut, O thusa air bheag creidimh, biodh deagh mhisneach agad—tha e fhéin ag radh gu ’m bheil do pheacaidhean air am maitheadh dhuit, imich ann an sith! Gabh air fhacal e a tha ’g radh, “An tì a thig a m’ionnsuidh, cha tilg mi air chor sam bith a mach e.” Ach feuch gu ’n tig thu mar pheacach—cha ’n ann ann an spiorad an Phairisich ach ann an spiorad a’ chìs-mhaoir. ’S ann ri peacaich a tha E a’ gabhail, oir mar a thuirt

[TD 72]

e fhéin, cha d’thainig e “a ghairm nam fìrean ach nam peacach a chum aithreachais.” Bha duine ann a bha fada ag iarraidh réite ri Dia gun a bhi ’g amais oirre ach a fhuair a mach fa dheòigh gur e a choire fhéin a b’aobhar dh’an sin, agus b’àbhais dha, an uair a bhiodh muinntir a’ faighneachd dheth ciamar a fhuair e sìth, a bhi ’g a chur mar so, “Fhuair mi slàinte le tiocaid a fhuair mi ’n a m’ bhroilleach. ’N uair a fhuair mi e an toiseach bha sgriobhta air, ‘LEIG A STEACH AM FEAR SO A THA ’N A PHEACACH.’ Cha bu leòr so leam oir bha e ro lom, th’ar leam, agus chuir mi so ris, ‘ach nach ’eil ’n a pheacach cho mòr ri cuid,’ agus dh’ fheuch mi a dhol a steach leis mar sin, ach cha leigeadh an dorsair leam. An ceann tacain chunnaic mi nach deanadh na chuir mi ris an gnothuch, agus dhubh mi as e agus chuir mi ’n a àite, ‘agus a tha gu brònach agus gu deurach ag iarraidh slàinte,’ agus arsa mise, ‘cha chreid mi nach dean so an gnothuch,’ ach a rìs dhiùlt an dorsair mi. Dh’fhan mi tacan eile mar sin, ach bho dheireadh thainig mi gu bhi a’ faicinn gu ’m b’éigin creideamh a bhi agam, agus dhubh mi as a rìs na chuir mi air agus chuir mi ’n a àite, ‘agus a tha a’ feuchainn mar as fhearr is urrainn dha a bhi creidsinn,’ agus arsa mise rium fhéin, ‘cha ’n fhaod a bhi nach dean so an gnothuch co dhiùbh.’ Ach, mo thruaighe! chaidh mo dhiultadh a rìs. Bha mi

[TD 73]

nis ann an eu-dòchas, oir cha robh nì tuilleadh agam a chuirinn ris, agus bha mi an dùil nach fhoghnadh dhomh a dhol leis an tiocaid luim mar a fhuair mi an toiseach i. Ach bho dheireadh, an deigh mòr dheuchainn, agus ann am mòr imcheisd (oir bha mi a’ cur romham tearnadh fhaotainn air na h-uile costus) ghlac mi misneach gu dhol leis an tiocaid luim mar a fhuair mi i ’n a mo bhroilleach an toiseach agus, iongantas nan iongantasan, dh’fhosgail an dorsair dhomh air ball ag radh aig a’ cheart àm, ‘THA MISE A’ GABHAIL PHEACACH A M’IONNSUIDH AGUS AG ITHE MAILLE RIU.’ Sin agaibh mar a fhuair mise slàinte.” Mo cho-pheacaich, feuch thusa an dòigh cheudna agus theid leatsa mar a chaidh leis-san agus mar a chaidh leis a’ chìs-mhaor anns a’ chosamhlachd.

“Làn fhoillsich mi mo pheacadh dhuit,
Nior cheil mi m’aingidheachd:
Aidmheil, thuirt mi, do Dhia ni mis’,
Is mhaith thu cron mo lochd.”
SALM, xxxii. 5.

[TD 74]

NA DEICH ÒIGHEAN.—I
(MATA, xxv. 1-13.)

THA aghaidh aig a’ chosamhlachd so air na nithe deireannach. Tha i teagasg dhuinn ciod a tha feumail fa chomhair teachd an Tighearna. “Deanaibh faire air an aobhar sin,” deir an Tighearna, “do bhrìgh nach aithne dhuibh an là no an uair, air an tig Mac an Duine.” ’S i a’ chosamhlachd as àillidh agus as uamhasaiche de chosamhlachdan an Tighearna, a’ measgadh aoibhneis agus bròin anns an aon eachdraidh, ionnus nach robh, agus nach bi, banais cosmhuil ris an té so—cuid air an gabhail a steach agus cuid air an dùnadh a mach. ’S iomadh bàrd agus dealbhadair agus gràbhaltaiche agus snaidheadair a dh’fheuch an làmh air dealbh cothromach na cosamhlachd so a tharruing, ach dh’fhàilnich a riamh orra dealbh a léirigeadh dhuinn a thigeadh suas ri breaghad na cosamhlachd fhéin. Cha robh agus cha bhi dealbhadair cosmhuil ris an Tighearna fhéin, oir air chùl boidhichead nan dealbhan tìmeil a tha e toirt dhuinn tha breaghad agus uamhas na siorruidheachd ’n a luidhe.

[TD 75]

Ciod, ma ta, na leasanan a tha anns a’ chosamhlachd?

Leasan air iomlanachd, coimhliontachd, doimhneachd nithean an anama. A thaobh coltais o ’n leith a muigh cha robh dealachadh sam bith ri fhaicinn eadar na h-òighean amaideach agus na h-òighean glice. Bha spéis aca uile dh’an fhear-nuadh-phòsda—bha iad uile a’ feitheamh a theachd agus a’ dol a mach ’g a chòmhdhail—bha an lòchrain agus an soithichean aca uile—“thuit clò cadail orra uile agus suain.” Cha d’thainig an dealachadh mòr eatorra gu follais gus an d’thainig àm na deuchainn aig teachd an fhir-nuaidh-phosda. Tha iomadh là deuchainn a’ tighinn air creutaran, agus ’s e na làithean sin a dhearbhas cò tha glic agus cò tha amaideach. ’S e là na deuchainn a dhearbhas neart na togalach, agus mo thruaighe mur a seas i anns an là sin. So mar a thachair an Canada an là roimhe. Bha drochaid mhòr iaruinn ’g a togail tarsuinn air abhainn mhòr Chanada, agus a chionn nach deachaidh bunaitean na drochaid a leagail gu ceart, dh’aom an togail leis na bha dhaoine oirre, agus thuit i anns an abhainn agus chaidh trì fichead pearsa as an rathad. So an dealachadh a bha eadar an dà bhuidheann anns a’ chosamhlachd. Bha na h-òighean amaideach riaraichte le ullachadh faoin sam bith; cha do ghabh iad cùram sam bith agus cha do rinn iad geur rann-

[TD 76]

sachadh a dh’fheuchainn an robh an deasachadh ceart aca fa chomhair teachd an fhir-nuaidh-phòsda; ma thug iad na soithichean leò cha do sheall iad an robh ola annta no nach robh—thug iad leò iad mar a bha iad, soithichean gun ola, riaraichte leis na soithichean agus an deagh choltas.

Air an taobh eile rinn na h-òighean glice ullachadh iomlan; cha d’fhàg iad nì mach as an cunntas. An uair a ghabh iad an soithichean sheall iad a steach annta a dh’fheuch an robh ola annta no nach robh. So mar a dhearbh an dà bhuidheann an dearbh nàdur—an dara buidheann gu’n robh iad glic, agus a’ bhuidheann eile gu ’n robh iad amaideach.

Ma ghabhas sinn an fheitheamh mar shamhla air an aideachadh chriosdail, na lòchrain mar shamhla air a’ ghiùlan o ’n leith a muigh a tha cubhaidh dh’ an sin, agus an ola anns na soithichean mar shamhla air gràs an spioraid anns a’ chridhe, an sin tha na h-òighean amaideach a’ co-chòrdadh riu-san a tha riaraichte le ullachadh faoin o ’n leith a muigh, gun a bhi deanamh dìchill a chum an taghadh féin a dheanamh cinnteach (2 Pead., i. 10). Ma bhuineas iad do dh’eaglais mar bhuill comanachaidh, agus mur ’eil sgannail sam bith ri chur as an leith le daoine, ’s leòr sin leò agus cha ’n ’eil iad a’ dol na’s fhaide; tha iad a’ deanamh dearmaid air an ath-

[TD 77]

bhreith, ni mu ’n d’ thuirt an Slànuighear, “Mur a beirear duine a rìs cha ’n fhaod e rioghachd Dhé fhaicinn.”

Tha buidheann eile a tha air an samhlachadh leis na h-òighean amaideach, iadsan a tha a’ cur muinghin ’n an eud air son eaglaise agus aobhar Chriosd o ’n leith a muigh, agus a tha aig a’ cheart àm mi-bheusach agus mi-naomh ’n an caithe-beatha agus ’n an giùlan, muinntir a tha ag radh “A Thighearna, a Thighearna,” agus a dh’aindeon sin gun a bhi a’ deanamh toile Dhé—muinntir a tha a’ deanamh oibre an diabhuil ann an ainm an Tighearna. Cha ’n e a h-uile ullachadh no a h-uile aideachadh a ni an gnothuch fa chomhair là deuchainn an Tighearna; cha ’n fhoghainn anns an là sin ach fior ghràs Dhé anns a’ chridhe agus anns a’ ghné—cleachdadh agus giùlan a sheasas deuchainn theinntich an latha mhòir sin. Sin an uair a choimhlionar briathran an fhàidh Isaiah, “Tha na peacaich ann an Sion fo eagal; ghlac uamhunn na cealgairean; cò ’n ar measg a ghabhas còmhnuidh maille ri teine millteach? Cò ’n ar measg a ghabhas còmhnuidh maille ri lasraichibh siorruidh? Esan a ghluaiseas gu h-ionraic agus a labhras gu ceart; a ghabhas gràin de bhuannachd na h-ainneart, a chrathas a làmh o bhi a’ glacadh duaise na h-eucorach; a dhruideas a chluas o éisdeachd ri sgeul fala agus a dhùineas a

[TD 78]

shùilean o amharc air olc: bidh a chòmhnaidh-san anns na h-ionadan arda: bidh daingnichean nan creag ’n an dìdeann dha; bheirear aran dha; mairidh uisge gu cinnteach aige” (Isaiah, xxxiii. 14-16).

’S e an dara leasan, nach urrainn sinn malairt a dheanamh air gràs. Cha ’n fhoghainn dhòmhsa gràs no cliù fir eile. Shaoileadh tusa air a’ cheud shealladh gu ’m bu chruaidh-chridheach na h-òighean glice an uair a dhiùlt iad ola a thoirt dh’ an companaich. Feumaidh sinn cuimhneachadh air a’ phuinc so, gur ann air nithean spioradail a tha an Tighearna a’ labhairt, agus gu’m faod nì a bhiodh ’n a ghniomh an-iochdmhor a thaobh nithean aimsireil, do bhrìgh gu ’m bheil e furasd agus so-dheanta, nithean aimsireil a thoirt seachad do chàch, a bhi a thaobh nithean spioradail neo-choireach, a chionn agus gu ’m bheil e do-dheanta dh’an chreutar sin a dheanamh a tha Dia a’ gleidheadh aige fhéin; eadhon beannachdan agus gibhtean agus gràsan spioradail a bhuileachadh air daoine. Tha cuid de nithean a dh’fhaodas agus a dh’fheumas sinn a thoirt seachad do chach a chéile, ach tha cuid eile nach urrainn agus nach fhaod. ’S urrainn dhomh biadh agus deoch, airgiod agus òr, a thoirt dh’a mo choimhearsnach, ach cò is urrainn na fior nithean a bhuineas dha fhéin o ’n leith a stigh a thoirt dha ach Dia a mhàin

[TD 79]

—eanchainn agus tuigse agus gràs anns a’ chridhe? Air là na deuchainn, “feumaidh,” mar a tha an sean-fhacal ag radh, “a h-uile cùdainn seasamh air a màs fhéin” no mar a tha an Sgriobtur ’g a chur, “giùlanaidh gach neach uallach féin.” Tha cuid ann agus tha eagal orm gur ann ri gràsan muinntir eile a tha iad an urra air son slàinte—gu ’n deachaidh am baisteadh le leithid so de mhinisteir, no gu ’n shuidh iad fo leithid so de mhinistrealachd. Cha sheas a leithid sin a dhòchas ann an là an dearbhaidh. Tha cuid ann a tha dearmad na slàinte mòire agus a’ tighinn beò ann am mi-chùram agus ann an an-diadhachd aig am bheil an dòchas so gu ’n tig am ministear an uair a tha iad aig uchd bàis agus gu ’n dean e ùrnuigh r’an taobh agus gu ’n tearuinn sin iad, cleas ungadh an t-sagairt phàpanaich. Och! an dòchas truagh, meallta, a tha ’n so! Cha ’n urrainn daoine eile—ministeirean, éildeirean, daoine maithe, sagartan de sheòrsa air bith—deanamh air ar son na ’s urrainn Dia a mhàin a dheanamh. Feumaidh gach aon againn cunntas a thoirt uime féin do Dhia (Rom., xiv. 12).

’S e an treas leasan, nach seas là nan cothroman gu bràth. Mar a tha diadhaire urramach ’g a chur, “Tha sinn a’ clisgeadh aig farum an doruis ud ’g a ghlasadh.” Bha aig na Greugaich o shean dia ris an d’thuirt iad, “dia a’ chothroim.”

[TD 80]

Bha sgiathan air a chasan agus bha a cheann maol ach aon dosan ciabhaig air a bheulaobh ionnus nach b’urrainn nach breith air ach air a bheulaobh aig àm dha tighinn thugad. Aon uair ’s gu ’n leigeadh tu seachad e cha bheireadh tu air tuilleadh. Nach iomadh iad a tha a’ gabhail brath air là nan cothroman gun a bhi smuaineachadh gu ’m bheil an là sin a’ ruith seachad gu ro luath agus gun fhios c’uin a thig a’ chrioch agus gu ’m bi an là seachad ’s nach till e gu bràth? Tha eachdraidh air a toirt dhuinn mu dhuine mòr o shean aig an robh amadan ’n a thigh a bhiodh a’ deanamh spòrsa dha. Thug e an là ud bata dh’an amadan ag ràdh ris am bata ud a ghleidheadh gus an tachradh air amadan bu mhò na e fhéin. Beagan an deigh sin luidh maighstir an amadain air leabaidh a’ bhàis. Thainig an t-amadan a dh’fhaicinn a thighearna. “Tha mi cluinntinn,” arsa an t-amadan, “gu ’m bheil thu dol g’ar fàgail.” “Thà,” arsa an duine uasal. “Am bheil thu dol fada air astar,” arsa an t-amadan. “’S mi thà,” arsa a thighearna, “na’s fhaide na ’s urrainn dhuitse a dhol an tràth so.” “Ubh! Ubh!” arsa an t-amadan. “Agus c’uin a thilleas tu?” “Cha till gu bràth,” arsa an duine. “Agus am bheil fada o bha fhios agad gu ’m b’éigin duit an t-astar so a shiubhal?” “O thà, ’s fhada o ’n uair sin.” “Agus an

[TD 81]

do rinn thu ullachadh sam bith, a mhaighstir, fa chomhair an turuis so?” “Ma ta,” arsa a thighearna, “cha do rinn.” “Fhalbh! Fhalbh!” arsa an t-amadan, “so dhuit mo bhata, ’s tu an t-amadan as mo na mi fhéin.” Bha an t-amadan glic ged a b’amadan e, na bu ghlice na a mhaighstir agus na iomadh eile aig am bheil làn-fhios gu ’m feum iad bàsachadh, agus a dhol fa-dheòidh an coinnimh breitheanais, agus gidheadh nach do rinn ullachadh ceart cùramach a riamh fa chomhair sin. “Ro-ANMOCH!” Nach eagalach am facal sin do luchd na dearmad! Mar a tha an diadhaire aig an do léirig sinn a cheana a bhriathran ’g a chur, “Is e an duine a tha ag earbsa á cothrom eile ri teachd an t-amadan as mò a dh’iarr a riamh a sgrios fhéin.” “Feuch, a nis là na slàinte.” “Iarraibh an Tighearna am feadh a tha e r’a fhaotainn; gairmibh air am feadh a tha e am fagus” (Isaiah, lv. 6).

“Do chnuasaich mi mo shlighe féin,
’S ri do theisteas phill mo chas,
Rinn deifir choimhead d’àitheanta,
’S nior ghabh mi tàmh no fois.”
SALM, cxix. 59.

[TD 82]

NA DEICH ÒIGHEAN.—II.
(MATA, xxv. 1-13.)

Is i so a’ chosamhlachd as breagha agus as cudthromaiche a labhair an Tighearn. Is iomadh dealbhadair agus bàrd a dh’fheuch an làmh agus am mac-meamna rithe gus dealbh cothromach a thoirt dhuinn oirre, ach dh’fhàilnich iad uile. Cha robh agus cha bhi ann banais cosmhuil rithe so. Tha nithean tìmeil agus neo-thìmeil air am figheadh ri chéile air leithid a dhòigh anns an aon dhealbh so gun choimeas, agus gu bheil a’ chosamhlachd a’ toirt dùbhlain do neach ’sam bith a shamhuil a dhealbhadh. Tha gliocas agus amaideas, àrd-aoibhneas agus àrd-bhròn, a’ còmhlachadh a chéile anns an aon eachdraidh. Cha’n fhaic sinn anns an dol a mach ach aoibhneas agus aighear, ach aig a’ chrìch tha farum an doruis ud ’g a dhùnadh, agus sgread na muinntir ud air an glasadh a mach, a’ fantuinn ’n ar cluasan agus gur gann a gheibh sinn cuibhteas iad.

Tha aghaidh na cosamhlachd air nithean deireannach, agus tha a h-earalan ri buill na

[TD 83]

h-eaglais fhaicsinnich. Gus a tuigsinn seallamaid ri dà ni; an toiseach, ciod iad na puincean a thaobh an robh na deich òighean a’ còrdadh; agus anns an dara àite, ciod iad na dealachaidhean mòra a bha eatorra, agus cionnus a thàinig iad sin gu follais.


I. NA PUINCEAN-CÒRDAIDH.

(1) Is i an aon chrìoch a bha aca uile anns an amharc. “Chaidh iad” uile “a mach an còdhail an fhir nuaidh phòsda.” Bha iad uile a’ deanamh an aoin aideachaidh, ag aideachadh a bhi ’n an càirdean an fhir nuaidh phòsda, agus a bhi a’ feitheamh a theachd.

(2) A réir coltais rinn iad uile an t-aon ullachadh; “thug iad leò an lòchrain.” Na’n robh thu air am faicinn aig an dol a mach cha’n fhaiceadh tu dealachadh ’sam bith eadar glic agus amaideach ’n am measg. Bha an t-aon aoibhneas orra, an t-aon ghiùlan aca, agus na ceart lòchrain agus shoithichean aca ’n an làmhan. Agus cha’n e a mhàin nach aithnicheadh tusa iad o aon a chéile, ach cha’n aithnicheadh iad iad fhéin o aon a chéile, oir cha b’ann a réir coltais ’sam bi o’n leth a muigh a bha an t-eadar-dhealachadh. Faodaidh mar sin caochladh seòrsa bhall a bhi anns an aon eaglais a’ deanamh an aoin aideachaidh, ’g an giùlan fhéin o’n leth

[TD 84]

muigh air an aon dòigh, gun choire ’sam bith a bhi r’a chur as an leth le daoine, no dealachadh ’sam bith r’a dheanamh eatorra, agus gidheadh iad a bhi a thaobh fìor ghné o’n leth stigh gu tur eadar-dhealaichte o chéile.

(3) Bha iad uile riaraichte leis an ullachadh a rinn iad. “Thuit clò codail orra uile, agus suain.” Cha’n ann an rathad coire a tha na briathran sin air an gnàthachadh, gu h-àraidh dh’an taobhsan a rinn ullachadh ceart. Cha’n ’eil an so ach a ni a bha nàdurrach dhoibh uile. Cha b’ann ’s a’ chadal a bha a’ choire, ach, mar a chì sinn a dh’aithghearr, anns an-t-seòrsa ullachaidh a chaidh a dheanamh roimh làimh. Tha an cadal anns a’ chosamhlachd a’ ciallachadh nan dleasdanasan saoghalta, tìmeil, a dh’fheumas daoine a bhi a’ cuairteachadh anns an t-saoghal so co fhad agus a dh’fhàgas Dia ann iad, co air bi is maith no olc iad. Tha gnothuichean agus cùraman saoghalta ann a tha coitchionn do chreidich agus do as-creidich, dhoibhsan a tha ullamh agus dhoibhsan nach ’eil. Cha’n ann anns na nithean sin a tha an dealachadh r’a fhaotainn. Tha an Tighearn a’ deanamh moille ’n a theachd, co-dhiùbh is ann aig deireadh turuis an duine air thalamh a tha sin, no aig deireadh an t-saoghail so. Tha an dealachadh na’s doimhne na nithean o’n leth muigh, eadhon fòdhpa anns a’ chridhe air

[TD 85]

fhaicinn le Dia a mhàin. Seallamaid, mar sin, air


II. NA DEALACHAIDHEAN MÒRA EATORRA.

(1) Is e dealachadh gnè a bha eatorra. “Bha còignear dhiubh glic agus còignear amaideach.” ’S ann ’s a’ chridhe a tha an t-amaideas an toiseach air fhaotainn m’am bheil e a’ briseadh a mach anns a’ chleachdadh. Tha am Bìobull ro shoilleir air a so, gu feum atharrachadh gnè tighinn air a’ chreutair m’am faic e rìoghachd Dhé. Tha anns an t-saoghal so dà sheòrsa dhaoine, clann Dhé agus clann an diabhuil, agus dìreach mar a “chuirear Satan féin an cruth aingil soillse,” mar sin faodaidh a chlann a bhi air am faotainn a thaobh coltais o’n leth muigh a measg cloinn an t-soluis. Feumaidh sinn a bhi air ar breith o shuas, agus a bhi air ar deanamh glic anns an duine o’n leth a stigh, leis a ghliocas sin a tha tighinn o’n àirde. Sinne a tha dhe’n eaglais fhaicsinnich, ceasnaicheamid sinn fhéin an d’ ràinig oirnn a’ bheatha o shuas, an ath-ghineamhuinn sin, ni as eugmhais nach faic sinn rìoghachd Dhé. Faodaidh sinn a bhi air ar faotainn anns an eaglais fhaicsinnich a dh’ easbhuidh so, ceart mar a fhuaras na h-òighean amaideach còmhladh ris na h-òighean glice, anns an aon chuideachd,

[TD 86]

a’ dol a mach an còdhail an fhir nuaidh-phòsda. “Ceasnaicheadh duine e féin.”

(2) Dhearbh iad sin anns an t-seòrsa ullachaidh a rinn iad. ’S ann a réir coltais a mhàin a bha an t-ullachadh ann. Thug iad leò an lòchrain, agus an soithichean maille r’an lòchrain, mar a thug càch, ach bha na soithichean falamh. Ann am briathran eile, so agaibh muinntir nach do sheall riamh a steach ’n an cridheachan a dh’fhaicinn an robh gràs, agus gràdh, Dhé aca ’n an cridheachan no nach robh; bu leòir dhaibh so an coltas o’n leth a muigh, agus a bhi còmhladh ri càch aig an robh ullachadh. Nach ’eil iad ann ’nuair a thigear teann orra a their riu fhéin, no ri muinntir eile; “Nach ’eil mi ’n a m’ chriosduidh maith gu leòir? Nach deach’ mo bhaisteadh? Nach do shuidh mi aig bòrd an Tighearna? Cha’n ’eil ni r’a chur as mo leth o’n leth a muigh. “Cha’n eagal domh”; agus gidheadh, ’s maith a dh’fhaoidte, tha an cridheachan, fad an t-siùbhail, tur-falamh de fhìor ghràdh Dhé. Tha coltas maith orra o’n leth muigh ach cha’n ’eil freumh ’sam bith aig an sin ’n an cridhe.

(3) Mar sin, cha do sheas an t-ullachadh ann an là na deuchainn. ’Nuair a thàinig fìor fheum air an t-solus a bha aca, chaidh e as; cha robh ann nì a chum a bheòthachadh agus a bheathachadh. Tha iomadh là deuchainn a’ tighinn air

[TD 87]

a’ chreutair. Tha àm a’ bhuairidh ann, agus àm na geur-leanmhuinn, agus àm a’ bhàis. Aig na h-uairean sin cha sheas ach an t-aideachadh, agus an cleachdadh sin, aig am bheil fodha, agus air a chùlaobh, fìor ghràs Dhé anns a’ cridhe. Agus gu tric thig an uair sin gu h-obann air daoine aig àm nach bi dùil aca rithe, agus mo thruaighe an duine sin aig nach ’eil ullachadh ceart fa comhair an là sin! Théid an solus beag sin anns an robh muinghin aige gu buileach as, agus sin, aig amannan, gun leasachadh tuilleadh air a’ chùis. So mar a bhitheas e aig àm a’ bhàis, agus a’ bhreitheanais. Oir,

(4) Cha b’urrainn muinntir eile dad a chuideachadh a dheanamh leò. Nach b’ olc, arsa cuid, nach d’ thug na h-òighean glice rabhadh dhoibh roimh làimh agus nach bu chruaidh nach toireadh iad dhoibh oladh as an lòchrain féin. Nis cuimhnichimid gur th’ ann air nithean spioradail a tha a’ chosamhlachd so ’n a samhladh, agus cha’n ann air caoimhneas aimsireil. Gu ruige teachd an fhir nuaidh phòsda bha na h-òighean glice a’ dol a réir coltais gun fhios air bith aca gu’n robh soithichean am ban-chompanach falamh de dh’oladh, agus cha bhuineadh e dhoibhsan a dhol g’an rannsachadh; cha bhitheadh sin ach ’n a mhì-mhodh. Cha’n urrainn do dhaoine, agus cha chòir dhoibh, breith a thoirt air an co-chreutairean agus air an

[TD 88]

co-luchd-aideachaidh, ach a réir an coltais, an cleachdaidh o’n leth muigh, agus an aideachaidh. Buinidh rannsachadh a’ cridhe agus breith a thoirt air do Dhia agus d’an duine e fhéin. “Ceasnaicheadh duine e féin.” Agus ma tha e treibhdhireach anns a’ ghnothuch sin gairmidh e air Dia g’ a chuideachadh. “Rannsaich mi, a Dhè,” deir an Salmadair, “agus aithnich mo chridhe: dearbh mi, agus tuig mo smuaintean. Agus amhairc am bheil slighe olc air bith annam, agus treòraich mi anns an t-slighe shìorruidh.” Sin agaibh ùrnuigh an duine ghlic. Ach a rìs, a thaobh gu’n do dhiùlt na h-òighean glice oladh a thoirt dh’ an fheadhainn amaideach gun oladh, tha cuid de nithean nach urrainn dhuinn a thoirt do aon a chéile. Faodaidh mi oladh chumanta a thoirt dha’m choimhearsnach ma tha e as a h-eugmhais, ach cha’n urrainn mi oladh an Spioraid Naoimh a thoirt dha ’n a chridhe; tha sin os mo cheann; feumaidh e sin fhaotainn dha fhéin o Dhia a mhàin. Sin a ni a tha air a theagasg leis na h-òighean glice a bhi a’ diùltadh olaidh dha’m ban-chompanaich, agus a bhi ’g an cur air falbh a cheannach olaidh dhoibh fhéin.

(5) Fhuair iad a mach am mearachd ’nuair a bha e ro anmoch agus nach gabhadh leasachadh a dheanamh oirre. “Dhruideadh an dorus.” Cha’n ’eil briathran na’s sòluimte anns a’

[TD 89]

Bhìobull na iad sin. Tha cuid de mhearachdan ann, agus cha ghabhar leasachadh a dheanamh orra, cuid de cothroman ann, agus aon uair agus gu falbh iad cha till iad tuilleadh. ’S i a’ bheatha a ta làthair aon diubh sin. An t-uisge a dhòirtear air an talamh cha ghabh e cruinneachadh a rìs (2 Sam., xiv. 14). Tha gnàth-fhacal aig na Persianaich a tha ag ràdh gu bheil trì nithean nach pill leò fhéin a chaoidh, saighead á bogha, facal á beul, agus cothrom air a leigeadh seachad. O chàirdean, nach ro-uamhasach an smuain so, anam air a dhùnadh a mach á flaitheas Dhé air feadh linntean na bith-bhuantachd, agus gun leasachadh air a sin! Nach grathail an call a bheir amaideas agus mi-chùram agus cion-smuaineachaidh air a’ chreutair! Dorchadas iomallach, bròn, agus gul, agus gìosgan fhiacal! Là nan cothroman uile air a dhol seachad gun ann a nis ach siorruidheachd gun chrìch, gun dòchas! O leughadair, feuch gu’n toir thu a h-uile dìchioll a chum do ghairm agus do thaghadh féin a dheanamh cinnteach. Na dean dearmad, na dean moille, air eagal gu’n glacar ’n a d’ chadal thu agus gu’n dùisg thu ’nuair a bhitheas e ro anmoch agus nach fhaigh thu cothrom tuilleadh. Is e nis an t-àm taitneach, is e an diugh là na slàint. Ma théid thusa a steach an diugh air Criosd, an Dorus, nach diùlt neach a thig, cha dhùinear ortsa a chaoidh dorus tighe-na-bainnse

[TD 90]

shuas; is e E Féin a dh’ fhosglas duit an dorus sin, agus a ghabhas a steach thu dh’an chuirm, agus dh’an aoibhneas o nach téid a mach gu bràth a h-aon a gabhar aon uair a steach. Ach feuch gu’n dean thu sin, oir mur a dean théid do dhùnadh a mach fa-dheòidh mar neach nach b’ aithne dha riamh agus cha’n fhosglar an dorus sin dhuit a chaoidh tuilleadh, oir,

“DHRUIDEADH AN DORUS.”

[TD 91]

A’ CHAORA CHAILLTE.
(LUCAS, xv. 1-7.)

LABHAIR an Tighearna na trì cosamhlachdan so anns a’ chòigeamh caibdil deug de Shoisgeul Lucais le sùil, air an dara làimh, a bhi ’g a dhion fhéin bho chasaid nam Phairiseach, agus, air an làimh eile, a bhi misneachadh nam peacach a bha tarruing am fagus da. Ma tha thusa ag iarraidh fior chliù neach sam bith na teirig gu a chàirdean, oir cha labhair iad ach maith mu thimchioll, ach theirig gu a nàimhdean, oir ma tha olc sam bith r’a chur as a leith gheibh thu uathasan e, agus mur a bheil sin agadsa fior dhuine maith. So a’ chasaid bu mhiosa a b’urrainn nàimhdean Chriosd a thogail ’n a aghaidh cha ’n e gu ’n robh e fhéin ’n a pheacach, cha b’urrainn dhaibh sin a radh, na ’m b’urrainn theireadh iad e, ach a mhàin gu ’n robh e, “a’ gabhail pheacach d’ a ionnsuidh agus ag ithe maille riu.” ’S iomadh neach bho ’n uair sin aig am bheil an Tighearna r’ a mholadh air son na casaid so, agus cha ’n ann air son na casaid a mhàin ach air son nan cosamhlachdan òirdhearc a shruth uaipe. Annta sin tha an Tighearna a’

[TD 92]

coinneachadh nam Phairiseach air an còmhnard fhéin, a’ leigeil fhaicinn dhaibh cho nàdurach ’s a tha e do dhaoine a bhi ag iarraidh nithean caillte, agus a’ deanamh gàirdeachais os an cionn air dhaibh am faotainn, mur gu ’n abradh e: “Ma tha e nàdurach dhuibhse a bhi ag iarraidh nithean caillte, agus a bhi a’ deanamh gàirdeachais os an cionn air dhuibh am faotainn, c’ ar son a tha sibh a’ faotainn coire dhomhsa air son mi bhi air m’ fhaotainn ag iarraidh pheacach, mar dhaoine a tha caillte, chum tearnaidh? Am bheil barrachd suim agaibh do chaoraich na tha agaibh do dhaoine?”

Tha againn mar so o bhilean an t-Slànuighir na trì cosamhlachdan as gràsmhora agus as mìlse dhe na cosamhlachdan gu léir. Tha cuid de luchd-mìneachaidh a’ smaoineachadh gu ’m bheil gràdh an Athar anns an dara agus anns an treas fear. Cha ’n ’eil nì an aghaidh sin, ’s ann a tha mòran a’ dol leis, agus r’a fhoghlum uaith. Ach tha cuid eile, gun a bhi a’ dol an aghaidh a’ mhìneachaidh sin, a’ smuaineachadh, gur e a tha air a thoirt duinn trì taobhan dhe ’n aon fhìrinn luachmhor—gu ’m bheil truas aig Dia ri daoine caillte, agus tlachd aige ann a bhi ’g an tearnadh; gu ’m bheil an Slànuighear anns na cosamhlachdan so, cleas neach aig am bheil seud ro luachmhor ’n a làimh g’ a sealltuinn do

[TD 93]

dhaoine, a’ tionndadh na fìrinn so bho thaobh gu taobh gus am faicte a breaghad agus a luach.

Tha trì fìrinnean àraidh air an cur air ar beulaobh anns na cosamhlachdan, air an aithris a rìs agus a rìs annta, “air chall,” “air iarraidh,” “air fhaotainn,” agus tha gach cosamhlachd a’ toirt dhuinn sealladh àraidh air gach aon dhiubh sin.

Tha cudthrom na cosamhlachd so a’ luidhe air an fhacal, “caillte,” a’ cur air ar beulaobh gu h-àraidh staid thruagh na muinntir sin a tha caillte. Anns a’ cheathramh rann, ’s e aon fhacal a tha anns a’ Ghreugais an àite nam briathran so anns a’ Ghàidhlig, “na caorach a chailleadh,” facal a tha a’ ciallachadh, “an nì caillte,” no “an creutar caillte,” facal a tha air a ghnàthachadh leis an Tighearna gu bhi nochdadh gu sonruichte truaighe a’ chreutair sin.

Tha againn an toiseach dealbh na caorach, AIR CHALL.

Tha againn an so anns an dol a mach, amaideachd. Cha ’n ’eil fhios agam am bheil beathach sam bith eile ann cho amaideach ris a’ chaoraich. Tha i mar sin air a toirt dhuinn anns an Sgriobtur mar shamhla air a’ pheacach. “Chaidh sinn uile mar chaoraich air seachran” (Isaiah, liii. 6). ’S e an t-ainm a tha aig a’

[TD 94]

Bhiobull air a’ pheacach ann an leabhar nan Gnàth-fhacal agus ann an leabhar nan Sailm, “an t-amadan.” Tha a’ chaora ceart coma c’àit an téid i fhad ’s a gheibh i gréim a dh’fheur milis ri itheadh. ’S e cion smuaineachaidh a tha a’ cur mòran a dhìth, “Cha ’n aithne do Israel; cha ’n ’eil mo shluagh-sa a’ toirt fainear” (Isaiah, i. 3). Théid na caoraich an comhnuidh ’n an treudan. ’S e companachas a tha milleadh mhòrain. Fhaic sibh na creutaran gòrach ud a bhios a’ lionadh nan tighean-òsda, ag òl, a’ seinn, a’ cluich, a’ call an tìm, ’s an cuid, ’s an céill, ’s an cliù, ’s an slàinte, agus ’s maith a dh’fhaodta am beatha ’s an dol dachaidh air muir no tìr, agus an cunnart an anam neo-bhàsmhor a chall fa-dheòidh. Ciod e a tha ’g an cur-san air an t-seòl sin ach companachas agus cion smuain? Tha mòran a’ dol air chall do bhrìgh nach ’eil de dhuinealas aca na bheir orra briseadh air falbh o chàch, no a radh “cha teid” ris an neach a thàlaidheas iad a chum an uilc. Tha an t-amadan mar chaora agus cha’n ioghnadh mar sin ged a rachadh e, cleas na caorach, air seachran agus air chall.

Tha againn ann an so a rìs, cunnart. Tha caora chaillte eadhon anns na dùthchannan so againn fhéin buailteach a dh’iomadh cunnart, ach ’s ann gu h-àraidh anns an àirde an ear, far

[TD 95]

an do labhradh a’ chosamhlachd so a tha so buileach fior. Tha cunnart nan creag agus nam fitheach a mhàin againne, ach a thuilleadh orra sin tha, anns an àirde an ear, fiadh-bheathach de iomadh gné ann, agus iad uile ’n an nàimhdean dh’ an chaoraich bhochd. Tha iad buailteach gu leòr air a bhi a’ briseadh a steach air an treud air am bheil am buachaille. Tha cùram agus dion a’ bhuachaille air caoraich na treud, ach mo thruaighe a’ chaora bhochd chaillte a chaidh air seachran agus aig nach ’eil crò no buachaille! O, mo cho-pheacaich, a tha mach a Criosd, agus a’ dol air seachran bho Dhia, nach tuig thu an cunnart anns am bheil thu! Nach lionmhor do nàimhdean agus do chunnartan! Tha d’ana-miannan a’ feitheamh air do thuisleadh gus do reubadh. Tha an diabhul mar leòmhann beucach ag iarraidh do shlugadh suas, agus ’s e crioch na slighe air am bheil thu am bàs siorruidh. Tha thu annad fhéin a thaobh do staid cridhe agus cleachdaidh, CAILLTE, gun Chriosd, gun Dia, gun dòchas (Eph., ii. 12).

’S e an treas nì a chì sinn anns an staid chaillte so, eu-comas. Cha ’n ’eil creutar as dìblidh no as eu-comasaiche air faotainn dachaidh leatha fhéin na a’ chaora chaillte. Tha e furasda dhuit-sa, mo cho-pheacach, falbh air seachran bho Dhia agus bho mhaitheas, ach ciod mu ’n

[TD 96]

tilleadh? Tha na dh’fhàg thu air do chùlaobh ann a do sheachran a nis a’ seasamh eadar thu agus Dia. Bha e furasd dhuit falbh, tha e duilich, seadh do-dheanta dhuit tilleadh dhachaidh. Nach ann mar sin a tha do shuidheachadh? ’S maith dh’fhaodta nach ’eil thu a’creidsinn sin gu buileach—gu ’m bheil do chor cho buileach caillte. Innseam sgeula beag dhuit a dh’fhaodas do chuideachadh. Tha beinn àrd an Asaint ris an abrar Sùilbheinn.Tha aon taobh dhi anabarrach cas cunnartach, agus ’n a meadhon air mòran chaorach a chur a dhìth. Bha duine uasal là a muigh comhla ri gaimeir agus iad a’ coimhid taobh cas na beinne fad air falbh. Chunnaic an duine uasal nì geal a’ gluasad fada shios air taobh na beinne. Dh’fheòraich e dhe ’n ghaimeir ciod a bha ’n sud. “Thà caora chaillte,” arsa an gaimeir ’s e a toirt da na gloine-amhairc. Chunnaic e mar sin gur e caora a bha ann gu cinnteach a’gluasad agus ag ithe gu neo-chùramach air uachdar lice uaine bhreagha lan feòir a bha air aghaidh na cais-chreige. Dh’fhaighnich an duine uasal cia mar a rainig i sios cho fada. “Le bhi dol sios bho aon lic feòir gu lic eile,” arsa an duine eile. “An robh comas tillidh aice?” “Cha robh aice fhéin,” arsa am fear eile, “agus cha mhò a bha am measg chiobairean Asaint fear a ruigeadh oirre gus a toirt as.” “Ciod a

[TD 97]

thachradh rithe, ma tha?” “Dh’fhanadh i beò,” arsa an gaimeir, “fhad ’s a mhaireadh am feur far an robh i, ach an uair a theirigeadh, agus a sheargadh am feur, le stoirmean agus ceothaidhean a’ gheamhraidh, bhàsaicheadh ise, agus cha bhiodh a làthair dhith air an lic mu àm an earraich ach an craicionn agus na cnàmhan.” Bha i beò, gidheadh bha i caillte agus fo bhinn a’ bhàis. ’S e criosduidh a bha anns an duine uasal agus ghlac e staid na caorach ud mar shamhla air cor a’ pheacaich chaillte a mach á Criosd—e beò, gluasadach, ’s maith a dh’fhaodta, gun smuain gun chùram sam bith mu thimchioll a chunnairt, a’ tighinn beò air sonasan an t-saoghal a ta làthair, agus binn a’ bhàis shiorruidh a mach ’n a aghaidh, e “air a dhìteadh a cheana” (Eoin, iii. 18). So do chor-sa, mo cho-pheacach, ma tha thu a mach á Criosd. Tha thu caillte, gun chomas gun dòchas annad fhéin, ach tha so de eadar-dhealachadh eadar do chor-sa agus suidheachadh caorach na h-Asaint—cha robh ciobair an Asaint a b’urrainn ruigheachd air a’ chaoraich ud agus a tearnadh, ach tha air do shon-sa Buachaille a thainig a dh’aon ghnothuch a dh’iarraidh agus a thearnadh an nì sin a bha caillte, agus a tha foghainteach gu tearnadh a dh’ionnsuidh na cuid as fhaide a mach. Tog do ghuth ris air ball. Iarr air ’n a do bhriathran fhéin

[TD 98]

do thearnadh, no abair bho do chridhe briathran an t-Salmadair,

“Deònaich do m’anam bochd bhi beò,
Is dhuitse bheir e glòir;
Is deanadh do cheart bhreitheanais,
Deagh chomhnadh dhomh le fòir.

“Do chaidh mi féin air seacharan,
Mar chaoirich chaillte thruagh;
Iarr d’òglach oir cha do leig do d’reachd,
Dol as mo chuimhne uam.”
SALM, cxix. 175-176.

So, ma ta, ni-eigin de staid thruagh na caorach ’s i caillte—amaideachd, cunnart, eu-comas.

’S e an ath phuinc a tha anns a’ chosamhlachd, gu ’n deachaidh an duine leis am bu leis a’ chaora a mach g’a h-iarraidh. Nach breagha an dealbh a tha againn an so!

Dealbh air gràdh co-éigneachaidh. Ciod a thug air an duine a dhachaidh fhàgail agus a dhol a mach as deigh na caorach a chailleadh? Ciod e ach an gràdh agus an truas. So agaibh dealbh air an t-Slànuighear gràidh a dh’fhàg a ghlòir shuas agus a thainig a nuas dh’ an t-saoghal bhochd bhrònach so a dh’iarraidh an nì sin a bhi caillte. Ciod a thug air sin a dheanamh ach an gràdh agus an truas? “Ghràdhaich e an eaglais agus thug e e féin air a son” (Eph.,

[TD 99]

v. 25). Co aige a tha fhios dé na duilgheadasan troimh an robh aig an duine ud r’ a dhol mu ’s b’urrainn dha ruigheachd air a’ chaoraich chaillte ud—na h-astaran a bha aige r’ a shiubhal, na beanntan agus na bruaichean a bha aige r’ a dhìreadh, na h-uisgeachan agus na h-aibhnichean a bha aige r’ a dhol trompa, na creagan agus na cas-chreagan a bha aige r’ a shreap, an tart agus an t-acras agus an sgios a bha aige r’ a ghiùlan? Ach chaidh e ’n an coinneamh agus trompa do bhrigh a ghràidh agus a thruais do ’n chaoraich bhochd—bha e fo éiginn a ghràidh. Dé bha aig an t-Slànuighear r’ a dhol troimhe mu ’s b’urrainn aon pheacach caillte a bhi air a thearnadh? Co aig a tha fios? Dé na h-uisgeachan troimh ’n deachaidh esan dh’ar n-iarraidh—uisgeachan ìsleachaidh, doimhneachdan fulangais? Gheibh sibh ceumannan a thuruis ag iarraidh an nì sin a bha caillte anns a’ litir a dh’ ionnsuidh nam Philipianach, agus anns an dara caibdil, “Neach air bhi dha ann an cruth Dhé, nach do mheas e ’n a reubainn e féin a bhi co-ionnan ri Dia: ach chuir e e féin ann an dìmeas a’ gabhail air féin cruth seirbhisich, air a dheanamh ann an coslas dhaoine: agus air dha a bhi air fhaigheil ann an cruth mar dhuine, dh’irioslaich e e féin, agus bha e umhail gu bàs, eadhon bàs a’ Chrainn-cheusaidh.” O meud gràidh an t-Slànuighir do pheacaich chaillte! So an

[TD 100]

éiginn fo ’n robh e fad a thuruis troimh ’n fhàsach so—éiginn a ghràidh agus a thruais do chreutaran dìblidh caillte. B’ esan am Buachaille maith a bha a’ leigeil anama sios air son nan caorach (Eoin, x. 11).

Dealbh air a’ ghràdh leanmhuinneach. Cha b’aithne dha tilleadh agus cha b’aithne dha sgìos. Bidh mise gu tric an uair a bhios mi a’ ceasnachadh nan sgoiltean, a’ foighneachd de na sgoileirean dé cho fada ’s a bha an duine anns a’ chosamhlachd ag iarraidh na caorach, ach ’s ann ainneamh a gheibh mi am freagradh ceart. Their cuid seachduin, cuid eile mios, cuid eile bliadhna, agus mar sin air adhairt, agus feumaidh mise mo cheann a chrathadh gus am faigh mi am freagradh ceart, ma gheibh mi idir e—“gus am faigh e i.” Cha robh crioch aig an iarraidh-sa ach a h-aon, eadhon a’ chaora a bha caillte fhaotainn. Agus so agaibh eachdraidh na h-Eaglaise, eachdraidh a h-uile h-anam a tha air a theàrnadh, biodh e òg no sean, biodh e aig làimh no fad bho làimh. Tha an Slànuighear a’ faotainn cuid ’n an oige, cuid eile ’n am meadhon-aoise, cuid eile aig deireadh am beatha air an talamh agus an leith-chas anns an uaigh. Tha dà thaobh air an eachdraidh so—taobh an t-Slanuighir agus mo thaobh-sa agus do thaobh-sa, mo cho-pheacaich—esan ’g ar sior leantuinn agus sinne a’ sior-theicheadh uaithe. O, mo cho-

[TD 101]

pheacaich, nach stad thu, agus nach leig thu leis breith ort.

Tha againn ’s an dara h-àite dealbh na caorach, AIR A FAOTAINN.

So agaibh dealbhair gràdh cuideachail. Cha b’ e a’ chaora a fhuair an duine ach an duine a’ chaora. “Cha sibhse a thagh mise ach mise a thagh sibhse” (Eoin, xv. 16). Am bu mhiann leat Iosa fhaotainn? Tha e fhéin anns a’ mhiann sin, oir tha esan romhad anns an iarraidh sin. Biodh deagh mhisneach agad, tha e ’g a d’iarraidh, tha e ’g a do ghairm, tha e làimh riut, ri do thaobh gus gabhail riut, ma ghabhas tusa ris-san, mar a thugadh a chliù dhuit a cheana anns a’ chaibdil so, “Tha am fear so a’ gabhail pheacach d’ a ionnsuidh agus ag itheadh maille riu.” Thainig an duine a dh’ionnsuidh na caorach, a dh’ionnsuidh a’ cheairt bhad anns an robh i. Cha b’e a’ chaora a thainig a dh’ionnsuidh an duine ach an duine a thainig a dh’ionnsuidh na caorach. ’S ann mar so a tha a thaobh an t-Slànuighir. Bidh sinne a’ bruidhinn mu dhaoine a tha tighinn a dh’ionnsuidh an t-Slànuighir, agus tha a’ chainnt sin sgriobtural agus iomchuidh, ach tha taobh eile air an fhìrinn so, eadhon gu ’m bheil an Slànuighear a’ tighinn a dh’ionnsuidh a’ pheacaich, ceart far am bheil e agus ’g a ghabhail ceart mar a tha e. Cha b’urrainn dh’an chaora chaillte so aon athar-

[TD 102]

rachadh a thoirt air a suidheachadh fhéin, no eadhon aon cheum a thoirt an cò-dhail an duine a bha ’g a h-iarraidh, ged is maith a dh’fhaodta luthaigeadh i sin a dheanamh. Cha robh feum air. Thainig an duine far an robh i. O, chàirdean, nach ’eil againn ann an so dealbh air an t-Slànuighear gràidh agus solus air a thoirt dhuinn air fior ghràs an t-soisgeil? Cha ’n ’eil feum agad, mo cho-pheacaich, air ullachadh no deasachadh sam bith air son an t-Slànuighear: tha e dlùth dhuit agus deas gus gabhail riut mar a tha thu, millte, dìblidh, peacach, caillte. Earb thusa thu féin gu buileach ris.

Chì sinn gu ’n do rinn an duine so na h-uile ni air son na caorach, air dha a faotainn. Cha b’e mhàin gu’n chuir e air a casan i, agus gu ’n d’thug e oirre an sin coiseachd dhachaidh air a casan fhéin. Cha b’e sin idir a rinn e, ’s ann a chuir e air a ghuaillean i, agus a ghiùlan e dhachaidh i mar sin fada an t-siubhail. So agaibh a rìs gràs an t-soisgeil. Am bheil sinn ’g a thuigsinn? Tha feadhainn ann agus ar leam gu ’m bheil eagal orra iad fhéin earbsa ri Criosd agus an t-slighe dhachaidh gu Dia a thoirt orra, air eagal nach seas iad agus nach mair an gnothuch. O, mhuinntir air bheag creidimh, na ’m biodh an gnothuch ’n ’ur làmhan-sa dh’fhaodadh sibh àite a thoirt dh’ a

[TD 103]

leithid sin a dh’amharusan, ach nach ’eil sibh a’ faicinn gur th’ann a tha an gnothuch an làmhan Fir-saoraidh, agus gu ’n dean esan, bho ’n àm a dh’earbas sinne sinn fhéin ris, ar giùlan dhachaidh, cha ’n ann air cuid dhe ’n t-slighe, ach air fad na slighe gu léir, eadhon a dh’ionnsuidh na crìche. Cha leig e sios a’ chaora a ghabh e aon uair air a ghuaillean gus a ruig e an dachaidh. “Bheir mi a’ bheatha mhaireannach dhaibh,” tha e ag radh, “agus cha sgriosar iad am feasd, ni mo a spionas neach air bith as mo làimh iad. M’ Athair a thug dhòmhsa iad, is mo e na na h-uile: agus cha ’n urrainn neach air bith an spionadh a làimh m’ Athar” (Eoin, x. 28-29). Na biodh eagal ort, ma ta, anam amharusaich, thu féin earbsa gu buileach air son tìm agus siorruidheachd ri Mac Dhé; tha e foghainteach gu tearnadh a chum na ceum as fhaide a mach; agus sibhse a dh’earb sibh féin a cheana ris, na biodh eagal oirbh, ach bibh “dearbhta as an nì so féin, eadhon an Tì a thòisich deagh obair annaibh, gu ’n coimhlion e i gu là Iosa Criosd” (Phil., i. 6), oir “air dha a mhuinntir féin a bha anns an t-saoghal a ghràdhachadh, ghràdhaich e gus a’ chrìch iad” (Eoin, xiii. 1).

Tha an so againn a rìs dealbh air gràdh aoibhneachail. Bu mhòr gàirdeachas an duine os cionn na caorach air dha a faotainn agus a

[TD 104]

giùlan dhachaidh, ach is beag an gàirdeachas sin an taca ri gàirdeachas an t-Slànuighir os cionn nam peacach. So duais an Fhir-shaoraidh, “De shaoithir anama chì e agus bidh e toilichte” (Isaiah, liii. 11). So cuid co-dhiùbh dhe ’n “aoibhneas a chuireadh roimhe, a dh’fhuiling an Crann-ceusaidh, a’ cur na nàire an neo-shuim” (Eabh., xii. 2). So an t-aoibhneas a ghlac e an uair nach b’urrainn dha biadh itheadh, air dha aon chaora bhochd chaillte fhaotainn, agus a giùlan dhachaidh (Eoin, iv. 31-33). So duais na muinntir a bhios ’n am meadhon air muinntir eile a thearnadh. “Ciod e,” arsa an t-Abstol Pol, “ar dòchas-ne, no ar n-aoibhneas, no ar crùn uaille? Nach sibhse féin e am fianuis ar Tighearna Iosa Criosd aig a theachd? Oir is sibhse ar glòir-ne, agus ar n-aoibhneas” (1 Tes., ii. 19-20). So aoibhneas nan aingeal, oir tha co-fhulangas aca ris an t-Slànuighear ’n a obair tearnaidh uile (1 Phead., i. 12). So aoibhneas na h-Eaglaise a bhos agus shuas. “An uair a thug an Tighearna air ais braighdeanas Shioin, an sin lionadh ar beul le gàire agus ar teangadh le luath-ghaire. Rinn an Tighearna nithean mòra air ar son-ne: bha sinn aoibhneach” (Salm, cxxvi. 1-3). Tha inntinn Chriosd aig an Eaglais, agus aig gach neach as le Criosd. So comharradh an fhìor chriosduidh, gu ’m bheil gàirdeachas air ann a bhi a’ cluinntinn mu pheacaich a bhi a’

[TD 105]

tighinn gu Criosd, agus a bhi air an tearnadh, aig an tigh agus bho ’n tigh. Agus ma tha fhios aig an Eaglais an Glòir air ciod a tha tachairt air thalamh, agus a theagamh gu ’m bheil (Eabh., xii. 1), nach ’eil gàirdeachas mar an ceudna am measg nan naoimh an Glòir os cionn pheacach a tha deanamh aithreachais? Agus so agaibh nì a tha a’ cur aoibhneis air cridhe Dhé. Tha aoibhneas na Trianaid againn an so—aoibhneas Dhé, an t-Athair, a’ Mhic agus an Spioraid Naoimh. Cluinnimid briathran Dhé as a leabhar fhéin, “Tha an Tighearna Dia ann a d’ mheadhon cumhachdach: ni e do thearnadh: ni e gàirdeachas os do chionn le seinn.” Tha mòran aobhair air son a’ ghàirdeachais so. Cha cheadaich ùine dhuinn ach cuid dhiubh ainmeachadh. Tha so mar phriomh aobhar, eadhon nàdur Dhé fhéin, “gur gràdh Dia.” Cha ’n àill le Dia gu ’n rachadh aon a dhìth. Is aobhar eile, fulangasan Chriosd, no mar a theirear riu, “saothair anama,” na chaidh Criosd troimhe air sgàth gu ’m biodh peacaich air an teàrnadh. Agus ’s e an treas aobhar a dh’ainmicheas mi, luach do-thuigsinn an duine. “Ciod e an tairbhe do dhuine ged a choisneadh e an saoghal gu h-iomlan agus anam a chall? No ciod a bheir duine an éiric anama?” (Mat., viii. 36-37).

’S e theirinn riut anns a’ cho-dhùnadh, mo

[TD 106]

cho-pheacaich, ma tha thu ag iarraidh aoibhneis a chur air cridhe Dhé, air Eaglais Dhé shuas agus a bhos, air ainglean Dhé, thoir thu fhéin do Chriosd. Is e so a’ chrioch air son an d’thainig E, agus a bhàsaich E, agus a dh’éirich E a rìs, agus air son am bheil E a nise beò, gu ’n cuireadh tu an gàirdeachas so air a chridhe.

“Iadsan a chuir gu deurach siol,
Gu subhach ni iad buain;
An neach gu cur a theid a mach,
Le siol ro-phriseil caoin.

“Air dha bhi gul gu muladach,
’G a iomchair sud gu fonn;
Le h-aiteas pillidh e gu dearbh,
A’ giùlan sguabaibh trom.”
SALM, cxxvi. 5-6.

[TD 107]

AM BONN AIRGID.
(LUCAS, xv. 8-10).

So an ath dhealbh coitchionn air nithe caillte. Bha mnathan anns an éisdeachd cho math ri daoine, agus bha cuid dhe na daoine fhéin ann agus ged nach robh caoraich aca bha tighean agus mnathan-tighe aca aig an robh cùram mu airgiod an tighe. Bha déigh aig an Tighearna bruidhinn ri gach seòrsa. Ach bha aobhar eile ann na bu doimhne na ’m fear sin, eadhon so, solus a chur air taobh eile dhe ’n fhìrinn mhòir air an robh e a’ labhairt. Ann an cosamhlachd na caorach a chailleadh leig e cudthrom air truaighe na staid chaillte; anns a chosamhlachd so tha e ’cur f’ ar comhair luach a’ nì a chailleadh.

1. ’S e a’ cheud smuain a th’ againn, ma tha, anns a’ chosamhlachd so, luach a’ nì a chailleadh—bonn airgid. Tha cuid ann agus tha iad ealamh a ràdh mu ’n timchioll féin, “Ciod e is fhiach mi? Tha mi caillte agus cha’n eil mi gu feum sam bi do Dhia na do dhaoine.” Their cuid eile so mu thimchioll dhaoine eile. “Cha’n ’eil an duine ud, no mhuinntir ud, gu feum air

[TD 108]

bith; ciod e maith feuchainn ri ’n tearnadh? Cho maith leigeil leò.” Their cuid so mu na fineachan an tìrean céin agus cuid eile mu na fineachan, na daoine agus na mnathan fuasgailte mi-churamach, aig a’ bhaile. Och! cho fad agus a tha an inntinn so bho inntinn an-t-Slànuighir! Labhair e a’ chosamhlachd so a dh’ aon ghnothach gu bhi a’ coinneachadh a leithid so de dh’inntinn agus de smuaintean. B’àbhaist dha na seann diadhairean a bhi ’g a chur mar so, ged bha an duine caillte gidheadh gu ’m b’ fhiach e a theàrnadh. (Man though lost was redeemable.) So fìor theagasg na cosamhlachd so; ged tha am peacach caillte, buinidh luach do-thuigsinn dha fhathast. Agus beachdaichibh air an so, gur e luach an duine ann an sealladh Dhé a tha gu h-àraidh air a thoirt dhuinn. Cha’n e luach a’ bhuinn ann féin a th’ againn anns a’ chosamhlachd, ach luach a bhuinn am beachd na mnàtha; ’s math dh’ fhàoidte nach robh ann ach bonn beag, suarach, gu leòr ann fhéin agus leis fhéin, ach bha e luachmhor am beachd na mnàtha. Bu luachmhoire dhìse e na do neach sam bith eile. Bha e do-sheachanta feumail dhi, tha cuid a’ smuaineachadh, gus a seud-muineil a dheanamh coimhlionta, an seud-muineil a thugadh dhi air là a posaidh. ’S e teagasg mhòr na cosamhlachd so, luach gach duine fa leth an sealladh

[TD 109]

agus am meas Dhé. Faodaidh sinn luach an duine an sealladh Dhé a thogail bho chaochladh de nithe. (1) An toiseach, a luach ann fhéin mar chreutar a rinneadh air tùs ann an iomhaigh Dhé. (2) Anns an dara àite, a luach mar a tha sin air fhaicinn ann an crann-ceusaidh ar Tighearna Iosa Criosda. “Air dhuibh fios a bhi agaibh nach do shaoradh sibh le nithibh truaillidh, mar tha airgiod agus òr … ach le fuil luachmhoir Chriosd, mar fhuil Uain gun chron, gun smal (Phead., i. 18, 19). (3) Anns an treas àite, a luach a thaobh na h-àirde sin dh’ionnsuidh an urrainn gràs agus cumhachd Dhé a ghiùlan air dha a bhi ’n a chreutair nuadh ann an Iosa Criosd. (4) Anns a’ cheathramh àite, a luach a thaobh àite ann an rùintean Dhé ann an Iosa Criosd. Tha teàrnadh an duine feumail air son coimhlionadh nan rùn sin; as eugmhais daoine caillte a bhi air am faotainn, agus air an teàrnadh, cha deanar suas iomlan agus dealrach le seudan an crùn sin leis am bi an Slànuighear air a chrùnadh ann an là a phòsaidh, ann an là gàirdeachais a chridhe. Feumaidh sinn, ma tha, an ceart mheas a chur air daoine a tha Dia a’ cur orra; feumaidh sinn am faicinn an solus a chruthachaidh, an rùn-gràidh shiorruidh, crainn-ceusaidh Chriosda agus na glòire a dh’fhoillsichear annta fhathast. Agus, thusa, mo cho-pheacaich, caillte mar a tha thu, feumaidh tusa

[TD 110]

inntinn agus rùintean Dhé mu d’ thimchioll a ghlacadh dha d’ ionnsuidh fhéin. Cho caillte ’s gu ’m bheil thu, tha thu do-thuigsinn luachmhor ’n a shealladh-san, oir thug E a mhac air do shon; agus cha b’ urrainn dha meas na ’s mò na sin a thaisbeanadh, na luach na ’s mò a chur ort.

2. ’S e an dara nì a tha air a theagasg dhuinn anns a’ chosamhlachd gu ’m bheil peacaich chaillte air an ionndrain le Dia. Dh’ ionndrain a’ bhean am bonn a bha air chall; bha àite falamh anns an sporan, bonn a dhìth anns an-t-seud-mhuineil. Mo cho-pheacaich, ’n a smuainich thu riamh air cridhe agus ionndrain Dhé dha do thaobh? Am fac thu riamh caithir falamh ann an teaghlach; àite cuid-éiginn a bha a dhìth agus air ionndrain? Sin mar a tha do d’ thaobh-sa. Tha àite falamh ann air do shon ann an cridhe agus ann an tigh d’ Athar neamhaidh shuas. “THA AITE FALAMH ANN FATHAST.” An lion thu an-t-àite sin, mo cho-pheacaich?

3. ’S e an treas leasan anns a’ chosamhlachd gu ’m bheil Dia ag iarraidh pheacach. Tha mion-iarraidh anns a’ chosamhlachd. Las a’ bhean coinneal agus sguab i an tigh, agus dh’ iarr i am bonn gu dìchiollach. Bithidh mis ’nuair a bhitheas mi a’ ceasnachadh na cloinne a’ faighneachd c’ arson a las i an coinneal agus e meadhon-là, ’s maith dh’ fhaoidte? Cha tric a tha mi a’

[TD 111]

faotainn an fhreagraidh cheairt, gur th’ann gu a bhi a’ rùdhrach a steach anns na cùiltean dorcha a rinn i sin. Tha dòighean seachranach buinn airgid air chall ainmeil. Ma tha cùil dhorch no sgàineach no carn duslaich ri ruigheachd bheir am bonn iad sin air. Nach iomadh cùil dhubh, agus toll dorch, agus duslach gràineil, anns am bheil buinn luachmhor an Tighearna air am folach agus anns am bheil E ’g an iarraidh agus ’g am faotainn? An cual sibh riamh mu Dhotair Barnardo ann an Lunnain, agus mu ’n obair mhòir a rinn e an sin am measg ghillean, agus nighnean a bhaile mhòir sin? Rachadh e a mach air feadh na h-oidhche, air uairean le lòchran, cleas na mnà anns a chosamhlachd, a rùdhrach nan sràidean agus nan caol-shràidean, eadhon suas air mullach nan tighean, agus a steach fo na drochaidean, agus am broinn chairtean-margaidh, agus bharaillean, ag iarraidh ghillean agus nighean bochda gun dachaidhean, gun neach a shealladh as an déigh, ach am polios, ’nuair a rachadh iad aimhreidh, nì bu tric a thachair. Chruinnich e steach iad gu tighean fasgaidh agus foghluim far an d’fhuair iad eiridneachadh agus ionnsachadh, agus mar sin cha ’n e a mhàin gun do shaor e iad o chunnartan agus o chleachdaidhean an òige ach chuir e mach iad gu Canada agus gu àitean eile ’n an daoine agus ’n am mnathan feumail agus eireachdail.

[TD 112]

Bu chriosdail diadhaidh an obair teàrnaidh sin. Cò shaoileadh gu ’m b’ urrainnear a leithid de ghillean agus de nigheanan a dheanamh de chuspairean cho aineolach, bochd, truagh air gach dòigh, agus a bha iad sid, ’nuair a fhuaireadh an toiseach iad? Ach ciod e nach dean caoimhneas agus cùram! Agus ciod e nach urrainn gràs agus gràdh Dhé a dheanamh air ar son-ne agus leinn? “Mar so bha cuid dibhse; ach tha sibh air bhur n-ionnlad, ach tha sibh air bhur naomhachadh; ach tha sibh air bhur fìreanachadh ann an ainm an Tighearna Iosa, agus tre Spìorad ar Dé-ne” (1 Cor., vi. 11).

4. ’S e an ceathramh leasan a tha anns a’ chosamhlachd, gu ’m bheil tearnadh nam peacach a’ cur aoibhneis air Dia. Tha againn an so gàirdeachas na Trianaid, gàirdeachas an Athar, a’ Mhic agus an Spioraid naoimh, gàirdeachas an Athar gu ’m bheil a rùintean-gràidh a’ nis air an coimhlionadh, gàirdeachas a’ Mhic ann a bhi a’ faicinn de shaothair anama, gàirdeachas an Spioraid gu ’m bheil obair ghlòirmhor fhéin air nach tig crìoch air tòiseachadh. O anam! nach cuir thu gàirdeachas air Dia an diugh ann a bhi ’g a do thoirt fhéin dha. Is mòr luach d’ anam’ neò-bhàsmhoir; ’s mòr do luach an sealladh Dhé a thug a Mhac air do shon; tha àite aige dhuit ’n a rùn, ’n a ghràdh, ’n a thròcair agus ’n a dhachaidh. Nach tig thu dh’a ionnsuidh? Na

[TD 113]

smuainich gu ’m faod thu thu fhéin fhalach uaith. “C’àit an téid mi o d’ Spiorad? agus c’àit an teich mi o d’ ghnùis? Ma their mi, Gu deimhin folaichidh an dorchadas mi, bithidh an oidhche féin mar sholus mu’n cuairt orm” (Salm, cxxxix. 8, 11). Thaobh nàduir agus cleachdaidh tha thu buailteach d’ a fhéirg; nach fheàrr dhuit gu mòr thu fhéin a thilgeadh air a’ ghràdh a tha feitheamh ort ann an Criosd? Ma ni thu sin cha bhlais thu a chaoidh dhe fhéirg, ach mur a dean gabhaidh fhearg còmhnuidh ort gu bràth. Ciod thuige a rachadh tu a dhìth?

“Théid iad gu cùirt an Righ a steach
Ait, aoibhneach, bheirear iad.
Air son do shinnsir bidh do chlann,
Mar phrionnsaibh anns gach àit.”
SALM, xlv. 15, 16.

[TD 114]

AM MAC A CHAILLEADH.
(LUCAS, xv. 11-32.)

CHA bu leòr dh’ an t-Slànuighear, air an aon làimh, amaideachd caorach chaillte agus caran bonn airgid a chaidh air chall gu bhi a’ giùlan dhachaidh dh’an luchd-eisdeachd làn-bhrìgh a theagaisg mu staid thruaigh a’ pheacaich, no, air an làimh eile, cùram buachaille mu chaora chaillte agus ionndrainn bean-tighe air bonn-airgid a chaill i, gu a bhi a’ teagasg gràidh agus cùraim Dhé ’n an iomlanachd. Cha robh tuigse nàdurrach aig caora, na saor-thoil agus coguis aig bonn-airgid, agus ged a bu mhòr cùram a’ bhuachaille mu ’n chaora, agus ionndrainn na mnà air son a’ bhuinn, cha tigeadh a h-aon dhiubh, no an dithis aca comhladh, suas gu àirde a’ ghràidh, agus a’ chùraim, dh’ am bu mhiann leis samhladh fhaotainn. Dh’ fheumtadh cosamhlachd eile fhaotainn a thigeadh na bu dlùithe dh’ an fhìrinn agus dh’ an chridhe na thàinig an dithis eile; dh’ fheumtadh duine an àite ainmhidh, no bonn-airgid, agus athair an àite buachaille, no bean-tighe. Fhuair e iad so ann an cosamhlachd a mhic struidheil, a’ samh-

[TD 115]

lachadh, air an dara làimh, cionta an duine ann am pearsa a’ mhic, agus, air an làimh eile, gràidh Dhé ann am pearsa an athar. Is i so a’ chosamhlachd as breagha dhe na cosamhlachdan uile, agus as dlùithe a tha a’ tighean ri ar cridheachan agus ar faireachduinnean. Tha, mar sin, dà dhealbh sònruichte anns a chosamhlachd, dealbh a’ mhic, agus dealbh an athar.


AM MAC.

Chì sinn am mac ’n a sheachran agus ’n a thighinn air ais.


1. Cùrsa seachranach a’ mhic.

Chì sinn so ’n a thoiseach, ’n a dhol air adhairt, agus ’n a chrìch.

(1) Toiseach ant-seachrain.—Tha mòran, cha mhòr nach ’eil a h-uile nì a leanas, a’ co-sheasamh ann an toiseach ghnothaichean. Tha an abhainn mhòr, air an seòl fadheòidh an luingeas, ag éiridh gu tric á tobar fhaoin ’n a sruthan beag as gann a chithear. ’S cuimhne leam an uair a bha mi ’n a m’ bhalach cleas a bhitheadh againn a’ cur chlachan mòra le cas-leòidean sìos thun na mara. ’Nuair a chuirimid a’ chlach air ghluasad an toiseach ’s gann gu ’m falbhadh i idir, bha a gluasad cho mall, ach cha d’ thàinig stad riamh tuilleadh oirre aon uair ’s gun ghluaiseadh i, ’s

[TD 116]

ann a dh’ fhàs a h-astar na bu luaithe agus na bu luaithe, car thar cuir, ceum thar cheuma, leum thar leuma, gus mu dheireadh an deach i fodha le plùmb anns a’ chuan. Sin agaibhse samhladh air cùrsa a pheacaich. Thòisich cùrsa seachranach a’ ghille òig so ann an cleachdadh a shaoir thoile féin ann a bhi a’ fàgail tigh athar. Bha e ag iarraidh a bhi neo-eisimeileach, saor gu buileach bho lagh agus bho raighladh athar an dùil gu b’ ann mar sin a bu shona a bhitheadh e. Agus leig athair leis; cha robh maith a chumail an aghaidh a thoile. Chaidh e air seachran an cridhe agus an aigneadh ma’s d’ thug e aon cheum follaiseach air falbh. So far am bheil slighe an-t-seachrain a’ toiseachadh, anns a’ chridhe. So an tobar. Deir an Slànuighear (Mata, xv. 18-20), “Na nithean sin a thig a mach as a’ bheul, tha iad a’ teachd o’n chridhe, agus is iad sin a shalaicheas an duine. Oir is ann as a’ chridhe a thig droch smuaintean, mortadh, adhaltranas, strìopachas, gadachd, fianuis bhréige, toibheum: is iad so na nithean a shalaicheas an duine.” ’S ann a’ cordadh ris a’ so a tha earal nan Gnath-fhocal, “leis gach uile dhìchioll gléidh do chridhe; oir as a’ sin tha sruthan na beatha.”

(2) An dol air adhart.—“Agus ghabh e a thurus.” B’ ait, aoibhneach, a dh’ fhalbh e, an dùil a nis gu ’m faiceadh e fìor bheatha agus

[TD 117]

gu’m mealadh e sonas dha-rìreadh agus gu’m b’ ann mar a b’ fhaide a rachadh e o thigh athar gu ’m b’ ann a bu shona a bhitheadh e. Agus cleas na cloiche leis a’ chas-leathad chaidh e na ’s luaithe, agus na ’s luaithe, ceum thar cheuma, agus leum thar leuma, anns an olc air cùrsa an sgriosa. Agus chuidich a’ mhaoin leis fhad ’s a mhair i. ’S anabarrach na buadhan nàdurra a bhuilich Dia air daoine, agus tha e gu tric a’ cur riu sin beartas agus cothroman o ’n leth a muigh. B’e crioch nan tiodhlac sin gu’n cuidicheadh iad daoine gu a bhi a’ glòrachadh Dhé leò agus annta, ach an uair nach ’eil daoine ’g an gnàthachadh anns an dòigh sin, tha iad buailteach a bhi ’g an cuideachadh an rathad eile agus a’ toirt sgriosa orra. Nuair nach ’eil buadhan an duine fo cheannsal lagh’, agus eagail, agus gràidh, Dhé tha an duine cosmhuil ri each-iaruinn fa sgaoil, gun fear-stiùiridh air bòrd, a’ ruith gu h-ealamh gu sgrios.

Tha an teine fo cheannsal, agus fo smachd, agus deagh riaghladh ’n a bheannachd, agus gu mòr fheum, ach eadar-dhealaichte uapa sin, agus air a chomhairle fhéin, ’n a nì ro chunnartach agus sgriosail. Sin mar a tha buadhan nàdurra an duine eadar-dhealaichte o ghràdh agus eagal Dhé. Thigeadh sradag buairidh à ifrinn ’n an gaoth, agus air ball, cleas sradag ri connadh, tha iad ’n am falloisg. So mar a bha thaobh a’ mhic

[TD 118]

struidheil. Agus cha b’ fhada gus an do chaith e a mhaoin gu léir. Am fac sibh riamh daoine a rinn sin? Chunnaic mise. Chunnaic mi daoine a chaith, cha’n e a mhàin na bhuilich Dia orra de bhuadhan inntinn agus cuirp, ach còmhla ris a’ sin na thug Dia dhoibh de mhaoin an t-saoghail o’n leth a muigh, daoine a chaith a’ h-uile ni a thug Dia dhoibh le ruidhteireachd, agus misg, agus neò-ghloine, comas-inntinn, anam, slàinte, crannchur agus càirdean. Gu dé an t-ana-caitheamh a tha iad a’ deanamh leis an òl fhéin, gun iomradh air rudan uile!

(3) A chrìoch—gainne, daorsa, agus truaighe. Is beag a bha de dhùil aig an òganach ri àm dha fàgail tigh athar gu’n tigeadh e a dh’iònnsuidh so. Ach ’s e so a’ ghnàth crìoch an t-seachrain o Dhia agus o mhaitheas. “Thoisich e ri bhi ann an uireasbhuidh.”—Cha’n urrainn nithe saoghalta anam an duine a riarachadh, eadhon na nithe a tha maith annta fhéin; mar a tha sean diadhair ag ràdh, “O Dhé, air do shon féin chruthaich Thu sinn, agus as d’eugmhais-se cha’n urrainn fois a bhi againn”; no mar a thubhairt an Slànuighear ri bean Shamaria aig an tobar, “Ge b’e neach a dh’òlas de’n uisge so, bithidh tart air a rìs.” Nach mò gu mòr na sin an uireasbhuidh a thig air an duine a thug e féin thairis do ana-miannan peacach, agus brùideil. Anns an tìr a tha fad air falbh o Dhia, agus o

[TD 119]

mhaitheas, feumaidh gorta ro mhòr éiridh fa-dheòidh; so “an tìr ro-thioraim, thartmhoir, theith gun uisg’ air bhith bhi ann.”

Agus, “cha d’thug neach air bith dha.” C’àite an robh a chàirdean? Cha robh fìor charaid aige o’n dh’ fhàg e tigh athar, neo ma bha cha do ghabh e a chomhairle; cha robh aige ach companaich anns an ruidhtearachd agus anns an olc. C’àite an robh iadsan, ma tha, nach d’thug iad dha? Ochòin! thug iad an casan leò ’nuair a chaith e a chuid. Fhad ’s a bha sporan làn aige, neo air thàing mur an robh companaich gu leòir aige agus càirdean dhe’n t-seòrsa a bh’ann; ach an uair a thàinig àm na gainne leagh iad air falbh cleas ceò air beinn, no driùchd air feur, roimh theas na gréine. Cha robh annta ach creithleagan dhaoine a’ tarruing fala. Fhuair e so a mach air a chostas. ’N a éiginn thug e fear dh’a sheana chompanaich air an dùil gu’n cuidicheadh esan e ’n a éiginn, fear leis an do chuir e seachad iomadh oidhche mhireagach ’n a thigh ag òl ’s a’ dannsa ’s a’ cluich nan cairtean, ach, mo thruaighe, ’s ann a chuir e mach air an dorus e a bhiadhadh a chuid mhuc? Cha b’ann mar sin a chleachd e e fhéin dha thaobh an toiseach; ach bha e nis gun chuid, gun chàirdean. Bha e nis air tuiteam cho ìosal ’s a b’urrainn dha. Nach iongantach doimhneachd na truaighe sin a dh’ ionnsuidh

[TD 120]

an toir am peacadh an creutair! Tha dealbh na cosamhlachd so fìor gu litireil gus an là an diugh. ’S iomadh iad a bha aon uair saoibhir an cuid, àrd ann an inbhe, agus ann am fòghlum, a thug iad fhéin gu baigeireachd, agus truaighe, le’n ana-caitheamh, agus le’n ruidhtearachd, agus le’n cuid gòraichid fhéin. B’aithne dhomhsa eadhon cuid a bha ’n am ministeirean a thàinig gu a bhi ’n an creutairean luideagach bochd, air sràid a’ bhaile mhòr, a’ sireadh dhéirce air cuid a bh’anns a chollaisd còmhladh riu. ’S i an deoch a bu tric a thug a dh’ ionnsuidh sud iad. S’anabarrach cho ìosal agus a bheir i sin daoine agus mnathan, na’s ìsle eadhon na am mac anns a chosamhlachd. Thàinig esan gu bhi biadhadh mhuc, ach bheir an deoch daoine agus mnathan gu bhi ’n am mucan iad fhéin, no eadhon na’s ìsle. An cuala sibh riamh mu’n duine air an robh a’ mhisg agus a chaidh a chadal ’am fail na muice, agus a fhuaireadh ’s a mhaduinn ’n a luidhe ri taobh na muice, agus a làmhan tiomchioll a h-amhach? O, na truaighean aimsireil a tha daoine a’ toirt orra fhéin leis a’ pheacadh! Ach is beag na truaighean sin an taice ris na truaighean modhanail agus spioradail a tha daoine a’ toirt orra, an uair a tha iad a’ dol air seachran o Dhia; oir mar a tha Leabhar Aithghearr nan Céist ag ràdh, “chaill iad co-chomunn ri Dia, tha iad fo

[TD 121]

fhéirg agus a mhallachd, agus mar sin air an deanamh buailteach do uile thruaighean na beatha so, do’n bhàs féin, agus do phiantan ifrinn gu sìorruidh.” Is i so crìoch a pheacaidh, staid chaillte an duine ’n a sheachrain o Dhia.

“Chaidh umam dòruinn geur a bhàis,
Ghlac piantan ifrinn mi:
Theann-ghlacadh mi le trioblaid thruaigh
Is àmhghar cruaidh do m’chlaoidh.”
SALM, cxvi 3.


II. Turus a’ mhic dhachaidh, no aithreachas a’ pheacaich.

Tha caochladh cheum air a thoirt dhuinn anns an turus so, a’ teagasg cuid dhe na nithe sin a tha air am filleadh a steach anns an fhìor aithreachas. Agus ’s e tha againn an so taobh an duine dheth. Tha fhios agaibh gu bheil dealachadh eadar ath-ghineamhuinn agus aithreachas, no iompachadh. ’S e tha anns an ath-ghineamhuinn gnìomh Dhé, anns am bheil an duine neo-gniomhach: ’s e tha anns an aithreachas gnìomh an duine anns am bheil esan gu toileach agus gu togarrach ’g a thoirt fhéin do Dhia; ’s i an ath-ghineamhuinn am freumh; ’s e an t-aithreachas a’ chraobh agus a toradh. ’S e tha againn anns a’ chosamhlachd, ma ta, cleachdadh inntinn agus deanadas an duine sin air an do ràinig an ath-ghineamhuinn; mar a tha

[TD 122]

Leabhar Aithghearr Nan Ceist ’g a chur;—“Aithreachas chum beatha, is gràs slàinteil e, leis am bheil am peacach, o mhothachadh ceart d’a pheacadh fhéin, agus o bheachd de thròcair Dhé ann an Criosd, le doilghios agus le fuath d’ a pheacadh, a’ tionndadh uaith gu Dia le làn-rùn agus dìchioll air umhlachd nuadh a thoirt dha.”

Seallamaid, ma tha, ris na ceumannan sin a tha air an toirt dhuinn anns a’ chosamhlachd.

(1) Dhùisg e. “Thàinig e d’ a ionnsuidh féin.” Bha e gus a so mar neach a bha as a chéill, no mar neach ann am fiabhrus. Ach a nis thàinig e gu bhi a’ faicinn nithe mar a bha iad dha rìreadh. Roimh so bha e air a dhalladh; dhall dia an t-saoghail so e (2 Cor., iv. 4); bha e air a bheò-ghlacadh leis chum a thoile a dheanamh (2 Tim., ii. 26). Ach a nis bha e saor o’n druidheachd uamhasaich sin; chaidh a dhùsgadh gu bhi a’ faicinn agus a’ faireachdainn a thruaighe agus a chionta. Tha sinn a’ fòghlum bho so nach buin am peacadh do fhìor nàdur an duine; gur ni e a thàinig a steach air muin fhìor nàdur, cleas puinsean no galair air duine fallain. Bha an ceud duine gun pheacadh ’nuair a thàinig e o làimh a Chruithfhear, agus air dh’an dara duine a bhi air a dheanamh cosmhuil r’ a bhràithrean anns na h-uile nithe ach as eugmhais peacaidh, dhìt e am peacadh ’s an fheòil (Rom., viii. 3). A thuilleadh air

[TD 123]

a’ sin tha sinn a’ faicinn an dealachadh a tha eadar staid chaillte an duine agus staid nan aingeal a thuit. Chuala mi ministear uair ag ràdh gu ’n robh am peacach ann an staid neo-iompaichte cho caillte ris an diabhul féin. Cha b’urrainn mi a dhol leis anns a bheachd sin. Tha an diabhul tur-caillte, gun aon chuid cothrom no comas aithreachais a bhi aige. Cho caillte ’s g’a bheil an duine ’s urrainnear a dhùsgadh gu aithreachas; tha le chéile cothrom agus comas aithreachais aige-san; tha ni-eigin annsan air an urrainn gràs greimeachadh gu aithreachas a ghintinn ann. Cha ’n ionann sin ’s an diabhul; tha esan an taobh thall de dh’ aithreachas agus de dh’ ath-nuadhachadh.

(2) Smuainich e. Labhair e ris féin. ’S e cion-smuainichidh a tha cur mòran a dhìth. Tha gealltannas a thaobh an neach a thàinig gu smuaineachadh. Tha a’ chuimhne an so. ’S mòr an t-àite a tha aig a’ chuimhne ann an cleachdadh an aithreachais. “Cuimhnichidh air, agus pillidh a dh’ ionnsuidh an Tighearna, uile chrìochan na talmhainn” (Salm, xxii. 27). “An sin cuimhnichidh sibh ’ur droch shlighe féin, agus ’ur deanadais nach robh maith, agus fuathaichidh sibh sibh féin ann ’ur sealladh féin, air son ’ur n-euceartan, agus air son ’ur gràineileachdan” (Esec., xxxvi. 31). “Agus chuimhnich Peadar focal an Tighearna …

[TD 124]

agus chaidh Peadar a mach, agus ghuil e gu goirt” (Luc., xxii. 61). Agus cò air an do smuainich am mac? Air maitheas athar agus air maise a dhachaidh. ’S e maitheas Dhé a tha a’ treòrachadh chum aithreachais (Rom., ii. 4). So an dealachadh a tha eadar aithreachas laghail, agus aithreachas soisgeulach. Tha aghaidh aig aithreachas laghail air féirg agus bagraidhean Dhé, agus ’s e a tha ag éiridh as a’ sin eagal, agus geilt, agus ball-chrith, agus iarrtus an anama e fhéin fholach o Dhia, cleas Adhaimh anns a’ ghàradh; tha an lagh ag oibreachadh féirge (Rom., iv. 15). Ach tha aghaidh aig aithreachas soisgeulach air maitheas, tròcair, agus gràdh Dhé, agus tha smuain nan nithe sin ag oibreachadh ionndrainn, iarrtuis agus dòchais anns an anam, agus mar sin a’ tarruing an anama gu aithreachas, agus gu Dia. Oir cha ’n e, a mhàin, gu ’n do dhùisg cuimhne am broilleach a’ mhic, ach còmhladh ris a’ sin dhùisg dòchas. Tha cuimhne agaibh ciamar a fhuair Criosduidh agus Dòchasach a mach á Càisteal an Fhamhair Eu-dòchas, le iuchair an dòchais a fhuair Dòchasach ’n a uchd fhéin. So a’ ni a fhuair am mac struidheil a nis ’n a uchd fhéin, dòchas gu’n gaibhteadh ris; “oir is ann le dòchas a shaorar sinn” (Rom., viii. 24).

(3) Rùnaich e. Cha’n e a mhàin gu’n do smuainich e, ach rinn e suas inntinn. “Eiridh

[TD 125]

mi,” ars’ esan, “agus théid mi dh’ ionnsuidh m’ athar.” Tha mòran ann a tha ri smuaineachadh air uairean, ach cha ’n ’eil na smuaintean a’ tighinn gu nì suidhichte ’sam bith; tha maitheas na muinntir sin cosmhuil ri maitheas Ephraim agus Iudah o shean. “Ciod a ni mi riut, O Ephraim? Ciod a ni mi riutsa, O Iudah? oir tha ’ur maitheas mar neul maidne, agus mar an drùchd moch a shiùbhlas air falbh (Hos., vi. 4). Tha iompachadh a’ co-sheasamh ann an cosnadh na toile. “Bithidh do shluagh ro thoileach ann an là do chumhachd” (Salm, cx. 3).

(4) Rinn e. “Dh’ éirich e, agus chaidh dh’ ionnsuidh ’athar.” Cha leòir eadhon rùintean maithe anns an aithreachas; feumaidh deanadas a bhi ann. So mar a bha a thaobh Israeil agus Dhaibhidh. “Agus rinn Abner còmhradh ri seanairean Israeil, ag ràdh, anns an aimsir roimhe so dh’ iarr sibh Daibhidh a bhi ’n a righ os bhur ceann. A nis, mata, deanaibh e” (2 Sam., iii. 17).

’S maith smuaintean maithe, ’s maith rùintean maithe, agus ’s maith ùrnuigh dhùrachdach, ach feumaidh deanadas a dhol cùmhladh riu. Bha ministear ann aon uair, agus b’ fhad o ’n a bha bean mhaith a dhìth air, ach cha robh e ’g a faotainn. Bha e là a bruidhinn ri bean-uasal anns a’ choimthional aige, agus i a’ sparradh air bean fhaotainn dha fhéin. “O,” ars’ esan,

[TD 126]

“’s fhad o’n a bha mi ag ùrnuigh air son té ach cha d’ fhùair mi fhathast i.” “Ud,” ars’ ise, “o’ n bha thu cho fada a’ gabhail do ghlùn ris a’ ghnothàch, gabh do chasan a nis.” Feumaidh sinn cha’n e, a mhàin, a bhi ag ùrnuigh ach a bhi a’ deanamh, cha ’n e, a mhàin, a bhi ag iarraidh ach a bhi a’ gabhail. Ghabh am mac struidheil mar sin an rathad dachaidh. Tha obair na h-Ath-ghineamhuinn, agus cleachdadh an fhìor aithreachais, a’ criochnachadh ann an dùnadh an anam ri Criosd. Feumaidh am peacach gnothach pearsanta a dheanamh ri Criosd. Sin mar a tha Leabhar Aithghearr Nan Ceist ’g a chur.” ’S i a’ ghairm éifeachdach obair Spiorad Dhé leis am bheil e dearbhadh oirnne ar peacanna agus ar truaighe, a’ soillseachadh ar n-inntinn le eòlas air Criosd, ag ath-nuadhachadh ar toile, agus an lorg sin, ’gar deanamh deònach agus comasach air Iosa Criosd a dhlùth-ghabhail thugainn mar a ta e air a thairgseadh dhuinn gu saor anns an t-soisgeul.”

’S e Criosd, a mhàin, an t-slighe dhachaidh a dh’ ionnsuidh Dhé, an t-Athair (Eoin, xiv. 6), agus feumaidh sinne, cleas a’ mhic struidheil, an t-slighe dhachaidh a ghabhail. Bha an t-Urr. Uilleam Ros gràdhach a bha ann an Glaschu, anns na Cowcaddens, a’ bruidhinn là ri caiptein soithich, aon dhe na bàtaichean mòra smùide

[TD 127]

a bhitheas a’ seòladh gu New York. Dh’aidich an duine nach robh nithe mar bu mhiann leis a thaobh anama, agus gu’n robh ni eigin aig a mhnaoi nach robh aige fhéin, fios agus cinnte gu’n robh i sàbhailte agus air an rathad gu nèamh. “Tha mi a ghnàth ag ùrnuigh,” ars’ esan, “agus sin gu dùrachdach, ach cha ’n ’eil mi a’ faotainn na tha mi ag iarraidh.” Bha an soitheach mòr ’n a luidhe ri taobh a chéithe ullamh gu seòladh an ath latha, agus fàradh caol suas ri cliathaich. Arsa Mr Ros ris, “Na’n tiginn-sa am màireach dìreach roimh àm dhuit seòladh ’n am dheann-ruith agus gu’n tuitinn air mo glùinean air a chéithe, agus gu’n eughainn a mach riutsa, ‘O Chaiptein, thoir gu New York mi?’ an toireadh sin gu New York mi?” “Cha toireadh,” ars’ an caiptein, “dh’fheumadh tu a thighinn air bòrd.” “Ach ciamar a thiginn air bord?” arsa Mr Ros. “Suas air an fhàradh ud,” ars’ an Caiptein. “’N e nach ’eil rathad dhomh gu thighinn air bòrd ach air an fhàradh chaol ud?” “Cha’n ’eil rathad eile ann duit,” ars’ an Caiptein, “mur teid do thoirt air bòrd ann am bocsa cleas nan damh.” “O, tha mi a’ faicinn,” arsa Mr Ros, “cha’n fhoghainn dhomh ùrnuigh no iarraidh a mhàin, feumaidh mi tighinn air bòrd suas air an fhàradh.” “D’eile?” ars’ an Caiptein. “Uill,”

[TD 128]

arsa Mr Ros, “innis so dhomh; air dhomh tighinn air bòrd, an e an soitheach a bheir mise gu New York no mise an soitheach?” “Thusa an soitheach gu dearbh!” ars’ an caiptein, “an ann as do rian a tha thu? Cionnus a b’urrain duitse an soitheach a sheòladh?” “Dìreach aon cheist eile,” arsa Mr Ros, “am bheil thu cinnteach gu ’n ruig mi New York gu sàbhailte?” Sheall an caiptein gu geur air mar gu ’n robh eagal air gu ’n robh e dha rìreadh air dhol às a rian, agus ars’ esan, “Sàbhailte gu dearbh! Thig thusa air bòrd mo shoithich-sa am màireach mar a thubhairt mi, agus théid mise an urras gu’n ruig thusa New York gu sàbhailte. Sheòl mi an soitheach a liùthad so de bhliadhnachan agus cha do chaill mi aon anam fhathast a dh’ earb e féin riumsa agus ri mo shoitheach.” “Nis,” arsa Mr Ros, “tha thu agam. So na tha de dhealachadh eadar thusa agus do bhean. Dh’ earb ise i féin gu buileach ri Criosd, agus tha a muinghinn a mhàin annsan, agus tha fhios aice cò ann a chreid i, agus is dearbh leatha gu bheil esan comasach air a ni sin a dh’ earb i ris a choimhead fa comhair an là sin. Sin nì nach d’ rinn thusa fhathast a dh’aindeoin d’ ùrnuighean agus d’ iarrtusan. Dean thusa sin, thu fhéin earbsa gu buileach ri Criosd agus a ghabhail air fhacal, agus bithidh tusa cosmhuil

[TD 129]

rithe-se.” “A Mhr Ros,” ars’ an caiptein, agus na deòir a sileadh o ’shùilean, “sin dìreach far an deach mi dochair fad nam bliadhnachan a tha air mo chùlaobh, ach tre ghrás Dé ’g am chuideachadh cha bhi mi là na’s fhaide mar sin, théid mi air bòrd, earbaidh mi mi fhéin gu buileach ri Criosd.” Sin agadsa a leughadair, an rathad dachaidh. An do ghabh thu fhathast e? Mur do ghabh, gabh a nis e, cleas a mhic struidheil? ’S fhad, ’s maith dh’ fhaoidte, anns an aimsir roimhe so, a dh’ iarr thu Criosd a bhi ’n a rìgh os do cheann. A nis ma ta dean e. Creid ann, gabh ris, agus cha’n eagal leatsa no leamsa nach ruig thu dachaidh. Fàgaidh sinn, mar sin am mac air an t-slighe dhachaidh, agus chì sinn air an ath tràth cionnus a chaidh leis.

“Do chnuasaich mi mo shlighe féin,
’s ri d’theisteas phill mo chos.
Rinn deifir choimhead d’àitheanta
’s nior ghabh mi tàmh no fois.”
SALM, cxix. 59, 60.


III. Fàilte an athar.

Dh’fhag sinn a mac air an rathad dachaidh. Chì sinn a nis an seòrsa fàilte a fhuair e o athair. Chì sinn anns an fhàilte so.

1. Gràdh. “Air dha bhi fathast fada uaith, chunnaic athair e.” Tha e coltach gu’n robh e

[TD 130]

sealltuinn a mach air a shon. Tha so a’ dearbhadh ged dhì-chuimhnich am mac athair, nach do dhì-chuimhnich athair esan, ach gu’n do mhair a ghràdh d’a mhac fad nam bliadhnachan sin a bha e air seachran agus air chall. Chìtheadh na coimhearsnaich e a h-uile maduinn, meadhon-là, agus beul-oidhche, a’ dol suas gu mullach a’ chnuic ri taobh an tighe, agus e ’n a sheasamh ann an sin le a’ làimh tarsuing air a mhala ag amharc a mach gu geur sìos an rathad mòr a dh’ionnsuidh na lùib sin dhe’n rathad aig an d’ fhuair e an sealladh mu dheireadh d’ a mhac, agus e a’ toirt na dùthcha fad as air. Bha e ag ionndrainn a mhic. So agaibh dealbh air gràdh Dhé. Chuala mi uair aig coinneimh ann an Sruibhle Capt. Brotchie á Grianaig ag innseadh an rathad a ghabh e d’a mhàthair gus a bhi a’ dearbhadh oirre gu’n robh gràdh aig Dia dhi. Bha deichnear mhac aice. Bha sud là agus chaidh am fear a b’ òige air chall agus cha robh lorg air. Bha a mhàthair ann an staid uamhasaich do bhrìgh an leanabh a bhi air chall. “Ud,” ars’ esan ri mhathair, “ciod e an othail a th’ort airson aon phàisde beag leanaibh; nach ’eil naoinear eile agad, agus nach fhaod thu a bhi coma?” “Ghille gun chéill, gun truas,” ars’ ise, “’n e nach bitheadh ionndrainn agamsa air mo mhac, agus nach bithinn ’g a chaoidh, fhad ’s a tha e dhìth orm?” “A mhathair,”

[TD 131]

ars’ esan, “a mò do ghràdhsa dha do mhacsa na gràdh Dhé d’a chloinn-san? Ma tha ionndrainn ortsa thaobh do leanaibh-sa a tha caillte ged tha naoinear eile agad, saoil nach ’eil spéis aig Dia d’a chloinn-san leth air leth, agus nach ionndrainn Esan aon fhear caillte dhiubh? Na abair tuilleadh nach ’eil gràdh agus spéis aig Dia dhuitse.” Chaidh iad le chéile air tòir an leanaibh, agus mu dheireadh fhuair iad e ’n a chadal anns an t-sabhal, air fhalach fo’n fhodar. Ach dh’fhòghlum màthair a’ chaiptein leasan air gràdh Dhé nach do dhì-chuimhnich i riamh. Tha gràdh aig ar n-Athair Nèamhaidh d’a chloinn sheachranaich leth air leth, agus tha E ag ionndrainn gu’m pilleadh iad dha ionnsuidh le fior aithreachas, agus gu’m bitheadh iad air an teàrnadh.

2. Truas. “Ghabh e truas mòr dheth.” Cha b’ionghnadh sin, oir ’s ann ’n a fhìor chùis-thruais a bha e, luideagach, lomnochd, casruisgte, cròm le gainne agus sgìos. Cha b’ionann a chor agus an là a dh’fhàg e tigh athar ’n a òganach tapaidh, treun. ’S e fhéin agus a ghòraich a thug an truaighe so uile air; ach cha do sheall athair air a chionta ach air a thruaighe. So mar a tha thaobh ar n-Athar Nèamhaidh. Tha fuath aig Dia d’an pheacadh, ach tha truas aige dh’an pheacach. Agus mar so ’s e an treas ni a chì sinn an so.

3. Gàirdeachas. “Agus ruith e, agus thuit e

[TD 132]

air a mhuineal, agus phòg se e.” Cha b’ urrainn dha cumail air fhéin; b’éiginn dha a chridhe a dhòirteadh a mach air muineal a mhic. “Tha Dia a’ moladh a ghràidh féin duinne, do bhrìgh an uair a bha sinn fathast ’n ar peacaich gu’n d’ fhuiling Criosd bàs air ar son” (Rom., v. 8). “Ruith e.” Ciod thig a rinn e sin? An ann air eagal agus gu’m fàilnicheadh cridhe a mhic aig an lùib ud far an d’fhuair e an ceud sealladh air tigh athar, agus gu’m pilleadh e air ais fo bhuaidh a mhi-mhisnich? Ruith athair g’ a chòdhail gus coinneachadh ris, agus cuideachadh leis, dìreach aig an àite, agus aig an àm, anns am bu mhò fheum air cuideachadh agus misneachadh. Cha d’ fhuirich athair gus an do ràinig e dhachaidh agus an do ghlan e e féin mu’n do chuir e fàilte air; ruith e g’ a chòdhail, agus thuit e air a mhuineal agus phòg e e ceart mar a bha e, luideagach, salach, le (mar a chuir diadhair àraidh e) sabh nam muc dheth. So agaibh a rithisd fìor dhòigh Dhé ri peacaich a’ tilleadh d’a ionnsuidh. Tha E ’g an coinneachadh agus ’g an cuideachadh ’n a ghràdh ’s ’n a ghràs, agus a’ gabhail riu ceart mar a tha iad. Is e E féin a tha a’ toirt daibh a h-uile ullachaidh a tha dhìth orra. Oir chì sinn an so ’s a’ cheathramh àite.

4. Gràs. “Thugaibh, a mach a’ chulaidh as fearr.” ’S e an t-athair a rinn a’ h-uile

[TD 133]

ullachadh a bha dhìth air. So agaibh a rìs glòir an t-soisgeil gu ’m bheil “Dia ann an Criosd a’ deanamh an t-saoghail réidh ris féin, gun a bhi a’ meas an cionta dhoibh,” agus gu’m bheil an réite sin a’ filleadh a steach innte a’ h-uile ni eile air am bheil am peacach a’ cur feuma airson time agus siorruidheachd.

Tha, mar sin, dà fhìrinn luachmhor ri a tharruing o ’n fhàilte so a thug an t-athair dh’ a mhac struidheil. (1) An toiseach, gu’ m bheil Dia ann an Criosd a’ gabhail ri peacaich ceart mar a tha iad, agus nach ruig iad a leas feitheamh airson ullachaidh sam bith, ach iad a thighinn air ball an eisimeil gràis Dhé ann an Criosd. Bha am Paris, priomh-bhaile na Fràing, fear-tarruing-dhealbh, a rùnaich dealbh a’ mhic struidheil a tharruing. Bha e fada ’g iarraidh neach-éiginn a sheasadh dha mar shamhladh air. Choinnich sid ris là fear a chòrd gu buileach ris an nì a bha e ag iarraidh, fior struidhear, luideagach, lomnochd, cas-ruisgte, salach, truagh. Dh’ iarr e air tighinn a dh’ ionnsuidh an tighe aige an ath là aig àm suidhichte, agus gu ’m faigheadh e duais. Aig an uair shuidhichte, thàinig gnogadh aig dorus an dealbhadair, agus cò a nochd e féin, air dha an dorus fhosgladh, ach duine breagh, spaideil, air éideadh mar dhuine-uasal. “Cò thu, agus ciod e do ghnothach an so?” ars’ an dealbhadair ris. “Is mise an

[TD 134]

duine a thachair ort an dé, agus a dh’ iarr thu air e thiginn an so an diugh aig an uair so, agus tha mi air tighinn mar a dh’ iarr thu.” “Thusa!” ars’ an dealbhadair, “’s e dh’ iarr mise air tighinn diol-déirce bochd, ach ’s e th’ annadsa duine-uasal.” “Od,” ars’ an duine, “bha mi an dùil nach fhoghnadh dhomh tighinn mar a bha mi, agus dh’ fhalbh agus nigh mi mi fhéin, agus lom mi mo cheann, agus bhearr mi m’ fheusag, agus fhuair mi eudach agus brògan an iasad, agus so mi a nis.” “Ma tha,” ars’ an dealbhadair, “faodaidh tu falbh, cha’n ’eil thu gu feum ’sam bith dhomhsa; ’s e bha dhìth ormsa diol-déirce, agus cha b’e duine-uasal. Thoir do chasan leat á so.” Mo cho-pheacaich a tha a’ cur ort pilltinn gu Dia, na fan gus am bi thu, a réir do bharalach, na ’s fèarr no na ’s iomchuidh. Thig ceart mar a tha thu agus bheir d’ Athair nèamhaidh dhuit a’ h-uile iomchuidheachd a tha dhìth ort; ni E do ghlanadh anns an tobar a chaidh fhosgladh airson peacaidh agus airson neòghloine; ni e d’ éideadh le fìreantachd Immanueil; cuiridh e fàinne na h-uchd-mhacachd air do làimh, agus brògan na nuadh-chaithe-beatha air do chasan. A mhàin thig. (2) Anns an dara àite, nach e a mhàin gu ’n gabh Dia ri peacaich, ach gu ’n dean E an coimhead mar an ceudna. Tha aon dhe na seana dhiadhairean ’g a chur mar so a réir samhladh na cosamhlachd so. Air dhoibh uile

[TD 135]

a bhi ’n an suidhe aig a chuirm mhòir, chunnaic an t-athair am mac struidheil a’ gul r’ a thaobh. “Ciod e a thu a cur ort, a mhic?” arsa athair ris. “Athair,” ars’ am mac, “am bheil làn fhàilte agam a bhi an so?” “Tha, a mhic,” ars’ an t-athair, “tha thu an so le mo làn thoil agus chridhe.” Agus thiormaich am mac suas a dheòir. Tacan an déigh sin chunnaic athair a mhac a rìs a’ gul. “Ciod e tha riut a nis?” deir athair. “Athair,” ars’ am mac, “am faod mi fuireach an so?” “Faodaidh gu dearbh, a mhic,” ars’ athair. Thiormaich am mac suas a dheòir a ris. Tacan beag eile an déigh sin agus sid am mac a’ gul a rìs. “Ciod e a tha a’ tighinn riut a nis? ars’ athair. “Athair,” ars’ am mac, “an cum thu an so mi gun leigeil leam falbh?” “’S mi ni sin,” ars’ athair, “chì mise dh’ an sin nach fhalbh thu tuilleadh; ni mise do choimhead o’n àm so a mach agus gu bràth.” Cha do thuit deur tuilleadh o shùilean a mhic. Bha e aig a dhachaidh o nach rachadh e a mach tuilleadh. An àite a bhi a’ gul, cluinnibh e a nis a’ seinn:

“Mo shùile togam suas a chum
Nam beann, o ’n tig no neart.
O ’n Dia rinn talamh agus nèamh
Tha m’ fhurtachd uile teachd.
Do dhol a mach ’s do theachd a steach,
Coimhididh Dia a ghnàth;
O ’n aimsir so a nis a t’ ann,
’S o sin a mach gu bràth.”—SALM, cxxi. 1, 8.

[TD 136]

IV. Am bràthair a bu shine.

Bha aoibhneas agus mire ann an talla an athar. Ach bha aon fhear aig an robh an t-eud dubh ’n a chridhe agus greann dhorch air a ghnùis—am mac a bu shine. Cha rachadh e uidhir agus a stigh a dh’ ionnsuidh na cuirme. Cò air am bheil am mac so ’n a shamhladh? Tha cuid ag ràdh gur e na phairisich, agus na sgriobhaichean, a bha a’ coireachadh an Tighearna airson gu ’n robh e ’n a charaid chìs-mhaor agus pheacach a bha am beachd an t-Slànuighir; cuid eile gur e a tha air a chiallachadh leis a’ mhac so na h-Iudhaich aig an robh farmad ris na fineachan ’nuair a ghabh iad so ris an t-soisgeul; ach tha cuid eile a’ cumail a mach, agus thar leam gur iad a tha ceart, gur e a tha an Tighearn a’ cronachadh ann an so cha ’n e buidhinn àraidh ’sam bith, mar bhuidhinn leò fhéin, ach spioraid, spiorad an àrdain, an fharmaid agus an eud. Agus ’s ann mar so a ghabhas sinne e. Ciod e an seòrsa spioraid, ma tha, a nochd am mac a bu shine a chum gu ’n seachainn sinn e?

1. Spiorad na féin-fhìreantachd, an àrdain, an duais-chosnaidh, no ainm ’sam bith eile a dh’ fhaodar a thoirt air. So an spiorad a tha an dùil gu ’n urrainn dha Dia fhéin a chur ’n a eisimeil. Tha e coltach nach ann ann am fìor

[TD 137]

spiorad na macachd a thug am mac so seirbhis d’a athair fad nam bliadhna a bha e ’n a thigh; bha a smuain, agus a shùil, fad an t-siubhail air an duais, agus bha e ’n a chridhe ’g a mheas cruaidh nach d’ fhuair e riamh uidhir agus meann. So spiorad a tha a’ milleadh iomadh seirbhis a tha o ’n leth a muigh a réir coltais coimhlionta. So a’ chnuimh a tha aig freumh iomadh lus ro-mhaisich—“cha ’n ’eil mi a’ faotainn mar a thoill mi.”

2. Spiorad na mì-charthannachd. Cha leigeadh an t-àrdan leis cha ’n e a mhàin a dhol a stigh, ach a làmh a thoirt d’ a bhràthair. Cha bu diù leis a làmh a thoirt do leithid de “bhlackguard.” Cha robh cainnt ann ro-làidir airson a leithid. Ma tha mise geal, tha thusa dubh; agus ni mi thu eadhon na ’s duibhe na tha thu, chum ’s gu ’m faicear cho geal agus a tha mise. Cha ’n ’eil an eachdraidh ag innseadh dhuinn ach gu ’n do chaith am mac a b’ òige a mhaoin le beatha struidheasaich, ach dh’ fheumadh a bhràthair còir cur ris a’ sin, agus a dheanamh cho dubh agus a b’ urrainn d’ a dhroch nàduir, agus d’ a dhroch theangaidh, sin a dheanamh, “a dh’ ith suas do bheathachadh maille ri strìopaichibh,” arsa am fear carthannach so. Tha cuid ann, agus, cleas a bhràthar so, thiormaich am féin-fhìreantachd suas a’ h-uile boinne truais agus tròcaire a bha riamh

[TD 138]

annta, ma bha i riamh annta. Oir ’s e chì sinn anns an treas àite an so,

3. Spiorad a mhì-thruais. ’S maith dh’ an struidhear bhochd gu ’m b’e athair, agus nach b’e a bhràthair, a thachair ris an toiseach air neo cha robh air dol leis mar a chaidh. Mur robh a bhràthair air na clachan a ghabhail dha, bha e air a theangadh a ghabhail co-dhiubh, agus ’s i a bu ghéire na na clachan, ach ar leam gu ’n robh e air an dà chuid a ghabhail. Ciod e cho fad agus a bha spiorad a’ mhic so o spiorad athar! ’S ann a tha an t-ioghnadh ann ciamar a b’ urrainn a leithid de mhac a bhi aig a leithid de dh’athair. Tha cuid ann agus, ma tha iad ’n an criosduidhean, tha iad a’ cur ioghnaidh oirnn an spiorad dhe ’m bheil iad. Cha ’n ’eil truas ’sam bith aca fhéin do pheacaich thruagha chaillte, agus ’s beag misneachadh a gheibh muinntir ’sam bith uathasan a tha a’ feuchainn ri peacaich a chosnadh do Criosd; ’s e “na revivals” a bhitheas aca orra, mur bi na ’s miosa. Sin agaibhse sliochd a bhràthar a bu shine. Far am bheil Spiorad Dhé agus Spiorad Chriosda, bithidh inntinn Dhé agus inntinn Chriosda, agus far am bi inntinn Dhé agus Chriosda, bithidh truas ann do na peacaich agus do ’n mhuinntir chaillte. ’S e so fìor chomharadh air leanabh Dhé, agus air a’ Chriosduidh, gu ’m bi aoibhneas cridhe air a’ h-uile uair a

[TD 139]

chluinneas e mu eadhon aon pheacach a bhi air a thèarnadh, agus, ’s ann mar is fhaide a chaidh neach ’sam bith anns an olc, ’s ann is mò gàirdeachas a bhitheas air gu ’n deachaidh a leithid a theàrnadh. Ach tha cuid ann agus tha iad coltach ri leth-chiallach air am bheil cuimhne agam ri àm m’ òige. ’N uair a bhiomaid a’ creagachadh bheireadh an leth-chiallach creag air leis fhein, agus na’m feuchadh gille beag ’s am bith creag an leth-chiallaich a thoirt air, phutadh am bodach air falbh e ag ràdh, “Creag dha fhéin, creag dha fhéin,” ged a b’ anns a’ mhuir a thuiteadh an gille. Sin mar a tha cuid anns an eaglais fhaicsinnich.

’S coma leò ciod e cho maith ’s g’ am bi obair neach, mur buin e dh’ an bhuidhinn no dh’ an bheachd acasan, cha ’n fhiach e fhéin no obair, agus tha an eaglais aca, agus an nèamh aca, cho cumhann ri creig a’ bhodaich. Feumaidh sinn a bhi faiceallach ciod an gnè spioraid dhe ’m bheil sinn; oir “mur ’eil Spiorad Chriosd aig neach, cha bhuin e dha”; agus ’s e Spiorad Chriosd Spiorad a ghràidh, na tròcaire, agus an truais, a tha a ghnàth a’ saothrachadh ri peacaich a threòrachadh chum aithreachais agus a tha deanamh gàirdeachais os an ceann air dhoibh e bhi air an giùlan gu sin. So agaibh cliù Dhé agus cliù a’ h-uile neach aig am bheil Spiorad Dhé;—“Tha ’n Tighearn Dia ann a’d’

[TD 140]

mheadhon cumhachdach; ni e do thèarnadh; ni e gàirdeachas os do cheann le luathghair; gabhaidh e fois ’n a ghràdh; ni e gàirdeachas os do cheann le seinn.”

“’N tràth thug Iehobhah air a h-ais
Bruid Shioin, b’ ionann sinn
Is daoine chunnaic aisling mhòr,
’S a mhosgail as an suain.
Lìonadh ar beul le gàir an sin,
’S ar teangadh fòs le ceòl:
Am measg nan cinneach thubhairt iad,
Rinn Dia dhoibh bearta mòr.”
SALM, cxxvi. 1, 2.

[TD 141]

AN T-SUIPEIR MHÒR, NO RIOGHACHD NÈIMH AIRSON NAN ACRACH.
(LUCAS, xiv. 16-24.)

THA cuid ann aig am bheil an cainnt air thoiseach air an cleachdadh. ’S ann diubh so a bha am fear a bhrist a steach air teagasg Chriosda leis na briathran, “Is beannaichte an tì sin a dh’ itheas aran ann an rìoghachd Dhé.” Dh’ aobhraich so dh’ an Tighearn cosamhlachd na suipeire mòire a labhairt chum gu ’n tuigeadh na h-uile nach bu leòir briathran breagha brosgulach, mìn miodalach, ciùin caoimhneil, mu thimchioll rìoghachd Dhé, ach gu ’r e a bha dhìth deanadas agus cleachdadh. Anns a’ chosamhlachd so tha dà ni air an cur fa chomhair a chéile, gràs Dhé agus dìmeas dhaoine.

I. GRAS DHÉ. Tha so air a theagasg dhuinn ann an caochladh rathaidean anns a’ chosamhlachd.

1. Faisgeachd Dhé. Tha cosamhlachd eile againn car cosmhuil ris an té so, cosamhlachd Suipeir na Bainnse (Mata, xxii. 1-14). Ach ’s e righ a tha air ainmeachadh anns a’ chosamhlachd

[TD 142]

sin; ’s e th’ againn anns an té so “duine àraidh.” So agaibh Dia ann a fhaisgeachd. Tha E ann an daonnachd ar Tighearna Iosa air tighinn faisg oirnn ann ar nàduir fhéin. ’S ann mar Dhia nan gràs ann a fhaisgeachd a chìtear Dia ann an Criosd, cha ’n ann mar an t-Uile-chumhachdach, ach mar an t-Uile-ghràsmhor.

2. Fialaidheachd Dhé. Chìtear so a thaobh aobhar na cuirme. Cha ’n ’eil aobhar sam bith air a thoirt dhuinn anns a’ chosamhlachd air son fialaidheachd an duine so, ach a mhàin a dheagh-ghean fhéin. Sin mar a tha e a thaobh Dhé ’n a ghràs. Cha ’n fhaigh thu aobhar a mach á Dia Fhéin airson a dheagh-ghean do dhaoine ann a Mhac. ’S ann o shaor-ghràdh Dhé a tha slàinte a’ sruthadh a mach do dhaoine. “Is gràdh Dia” (1 Eoin, iv. 8). Is ann “a mach á righ-chaithir Dhé agus an Uain” a chunnaic Eoin an abhainn fhìor-ghlan de uisge na beatha a’ teachd (Taisb., xxii. 1). Sin agaibh priomh-thobar na slàinte, cridhe Dhé. “Dia” deir an t-abstol “a tha saoibhir ann an tròcair, air son a mhòr-ghràidh leis an do ghràdhaich e sinn (Eph., ii. 4). “Oir is ann mar sin a ghràdhaich Dia an saoghal, gu ’n d’ thug e aon-ghin Mhic féin,” etc. (Eoin, iii. 16). Chìtear a rìs e a thaobh meud na cuirme. ’S e rinn an duine “suipeir mhòr.” So a’ ni a gheall an Tighearna troimh an fhàidh a dheanadh E;

[TD 143]

“Agus anns a’ bheinn so ni an Tighearn do na h-uile chinnich cuirm de nithe blasda, cuirm de fhìon aosda, de nithe blasda làn de smior, de fhìon aosda air a dheagh tharruing” (Is., xxv. 6). Bha a’ chuirm so, ’s cinnteach leam, costail. ’S anabarrach na chuireas daoine a mach air uairean air cuirm, gu h-àraidh daoine saoibhir. ’S fheudar gur e bha ’n so cha ’n e a mhàin duine fialaidh, ach mar an ceudna duine saoibhir; chaidh fhialaidheachd agus a shaoibhreas an co-bhuinn anns a’ ghnothuch. So mar a tha thaobh Dhé ann a ghràs ann an ullachadh an t-soisgeil. Ciod e a chosd e do Dhia cuirm an t-soisgeil ullachadh do dhaoine? Chosd Mac a ghràidh. “Oir is ann mar sin a ghràdhaich Dia an an saoghal, gu ’n d’ thug e aon-ghin Mhic féin.” Tomhais thusa dhomhsa gràdh Dhé, an t-Athair, dh’ a Mhac agus leis a’ sin toimhsidh tu gràdh agus fialaidheachd Dhé do dhaoine ann a bhi a’ toirt thairis a Mhic gu bàs air an son. Agus a thaobh ullachadh an t-soisgeil tha am Biobull a’ labhairt gu tric mu shaoibhreas Dhé, saoibhreas a thròcaire (Eph., ii. 4), saoibhreas a mhaitheis (Rom., ii. 4), saoibhreas a ghliocais (Rom., xi. 33), saoibhreas a ghràis (Eph., i. 7), saoibhreas ro phailt a ghràis (Eph., ii. 7), saoibhreas a ghlòire (Rom., ix. 23; Eph., i. 18; iii. 16; Phil., iv. 19). Fhuair an saoibhreas so làn-àite, agus cleachdadh ann

[TD 144]

an ullachadh an t-soisgeil. Tha Dia a’ dòrtadh a mach a shaoibhris gun tomhas ann an cuirm shòghmhoir a Rìoghachd.

Chìtear fialaidheachd gràis a rìs ann a’ saorsa na cuirme. Bha i gun airgiod agus gun luach. Cha robh aig a mhuinntir a fhuair cuireadh ach tighinn. Sin agaibh a rìs gràs an t-soisgeil. “Tha na h-uile nì a nis ullamh.” “THA E CRIOCHNAICHTE,” deir Criosd air a’ chrann. ’S e cuireadh an t-soisgeil, “Thigibh,” cha ’n e “Ullaichibh.” Cho mall agus a tha daoine gu sin a ghabhail a steach! Tha an creidimh féin ullamh, oir is e tìodhlac Dhé e (Eph., ii. 8). O, mo cho-pheacaich, thig a dh’ionnsuidh Chriosda ceart mar a tha thu, oir tha na h-uile ullachadh annsan air do shon.

Tha an fhialaidheachd so a rìs ri a faicinn ann an àireamh nan aoidhean. Rinn an duine fialaidh so ullachadh mòr cha ’n e a mhàin a thaobh lòin, ach a thaobh àite. Nuair nach d’thàinig a mhuinntir a fhuair a’ cheud chuireadh, agus a chaidh na dorsan fhosgladh do na bochdan, agus do na ciurramaich, agus do na bacaich, agus do na doill bhàrr nan sràidean, agus nan caol-shràidean, bha àite falamh ann fathast. Nach bu mhòr an tigh e! B’ eadh. Ach bu bheag e an taic ri slàinte Dhé air an robh e ’n a shamhladh! Och, na smuaintean beaga cumhann a tha againn mu ghràdh, agus

[TD 145]

mu thròcair, agus mu shlàinte ar Dé-ne! Bithidh sinne air uairean a’ smuaineachadh gur e tha ann an slàinte Dhé ullachadh mòr air son sluagh beag, ach ’s ann tha a’ chosamhlachd so ag innseadh dhuinn gur e tha innte ullachadh mòr airson sluagh do-àireamh. Chunnaic Eòin gràdhach a steach do sheòmar na cuirme so, agus ciod e a chunnaic e? Tha e ag innseadh dhuinn. “An déigh so dh’ amhairc mi,” ars’ esan, “agus, feuch, sluagh mòr, nach robh neach sam bith comasach air àireamh, de na h-uile chinnich, agus threubhan, agus shlòigh, agus theangaibh” (Taisb., vii. 9). ’S e an saoghal a ghràdhaich Dia ann an toirt a mhic (Eoin, iii. 16). Agus ’s e a’ nì mu dheireadh anns am faicear fialaidhealachd gràis Dé, éiginn an duine so gus a thigh a lionadh. Am bheil sinn a’ tuigsinn gu ceart nàdur gràis Dé, anns an rathad anns am bheil e a’ cuairteachadh a pheacaich, agus ’g a cho-éigneachadh gu thighinn a steach? So agaibh suim na gairm éifeachdaich. Tha gràs Dé a’ tighinn gu daoine cha ’n e a mhàin le cuireadh fialaidh, agus saor, air am beulaobh o ’n leth a muigh, anns an fhacal, ach le còmhnadh agus cuideachadh gràsmhor air an cùlaobh o ’n taobh stigh, ann an obair Spiorad nan uile ghràs. “Tre ghràs Dhé is mi an ni as mi,” ars’ an t-abstol (1 Cor., xv. 10). “Tha an Spiorad ag radh thig” (Taisb., xxii. 17). So seirbhiseach

[TD 146]

na cosamhlachd, an Spiorad Naomh. ’S Esan a tha a’ toirt araon cuireadh coitchionn an fhacail, agus gairm éifeachdach na h-ath-ghineamhuinn. O, mo cho-pheacaich, tilg thu fhéin, ma tha, araon air fhacal agus air a chuideachadh; na cuir ’n a aghaidh ach cuir leis agus thoir thu fhéin seachad dh’ a threòrachadh, agus ni E do ghiùlan gu seòmar-cuirme rìoghachd Dhé.

II. DIMEAS DHAOINE. Ach ma tha gràs Dhé ’n a fhagusachd, agus ann a fhialaidheachd, ri fhaicinn anns a’ chosamhlachd, tha air a thoirt dhuinn fa comhair sin dìmeas dhaoine. Cha ’n e a’ h-uile neach, a dh’ ionnsuidh am bheil gràs Dhé anns an t-soisgeul a’ tighinn, a tha a gabhail ris. Ochòn, cha ’n e.

1. Tha cuid ann a tha deanamh dìmeas air slàinte Dhé. Tha aghaidh aig a’ chosamhlachd gu h-àraidh ri luchd-éisdeachd an t-Soisgeil. Cha b’e cion-fhios roimh làimh a dh’ aobharaich leisgeulan na muinntir a fhuair a’ cheud chuireadh. Fhuair iad uile fios roimh làimh. Ciod eile a thàinig riu, ma tha? Thàinig cion-suime. Chuir iad an suarachas uile fhialaidheachd an duine chòir; cha d’ thug iad uidhir agus smuain dhi, no, ma thug, thàinig nithe eile ’n an car a mheasadh leò fad air thoiseach air a’ chuirm, B’e neo-shuim freumh nan leisgeul air fad. Chuir iad fialaidheachd an duine an suarachas agus leig iad le nithe eile

[TD 147]

àite fhaotainn air thoiseach air a’ chuirm. So agaibh samhladh air mòran anns an rathad anns am bheil iad ’g an cleachdadh féin a thaobh gabhail ri beannachdan an t-soisgeil. Tha iad a’ deanamh dìmeas orra, a’ cur nithe eile air thoiseach orra. So agaibh peacadh a’ chuid mhòir fo ’n t-soisgeul. Cha ’n ’eil suim aca do nithe Dhé. Cha ’n e nach ’eil tìm aca, ach ’s e nach ’eil cridhe aca, dha na nithe sin. ’S iomadh leisgeul a gheibh a’ neach aig nach bi a chridhe ann an gnothuch, gus an gnothuch sin a dhearmad; mur faigh e aon leisgeul gheibh e fear eile. So mar a bha iad so. Cha do chòrd iad thaobh nan leisgeul a thug iad, bha a leisgeul fhéin aig gach fear; ach chòrd iad uile ann an so, gu ’n do chuir iad an suarachas ullachadh gràsmhor an duine. Agus sin mar a tha mòran fhathast a thaobh nithe rìoghachd Dhé. Cha ’n ’eil suim aca dhiubh. Agus tha iad so gu tric ’g am mealladh fhéin fo ’n bheachd so, a chionn nach ’eil iad a’ deanamh tarcuis fhollaisich air an t-soisgeul, no air ministeirean, no meadhonan an t-soisgeil, mar sin nach eagal doibh. Nis, ma tha a’ chosamhlachd a’ teagasg ni sam bith dhuinn tha i a’ teagasg so gu bheil dòigh mhodhail ann anns am faod duine gràs an t-soisgeil a dhiùltadh. Cha d’ thug na daoine so a dhiùlt aoidheachd an duine chòir mì-mhodh ’sam bith dhasan no dha sheirbhis-

[TD 148]

each, co-dhiùbh a thaobh cainnte; ’s ann a bha iad anabarrach modhail mìn anns an rathad anns an d’ thug iad seachad an leisgeulan. Cha b’ ann ’n an cainnte, ach ’n an cridhe, a bha a’ choire, cosmhuil ris an neach a thachair ris an t-salmaidh: “Bu mhìne na ìm focail a bheòil, ach bha cogadh ’n a chridhe; bu bhuige a bhriathran na oladh, ach bu chlaidhean rùisgte iad” (Ps., lv. 21). Tha cuimhne agam fhathast air mar a chaidh leam fhéin uair agus mi an Dùn-éideann a’ dol timchioll ag iarraidh ainmean a chur ri pàipeir an aghaidh tigh-òsda ùr a bhi air a shuidheachadh anns a’ chearnaidh dhe’n bhaile anns an robh mi a’ saoithreachadh ’n a m’ theachdaire. Cho duilich ’s a bha e ainmean fhaotainn! Gheibhinn beannachdan gu leòir, agus briathran milis, tlàth, ach cha b’ ionnan sin agus ainmean! Agus na leisgeulan a gheibhinn! Am fear so, ’s e a bhitheadh toilichte ainm a chur sios, ach cha deanadh e an gnothuch dha: ’s e fear-togalach a bh’ann deth; fear eile, bha a bheannachd agam ach cha deanadh e an gnothuch dhasan na’s motha; ’s e fear-bùtha a bh’ ann deth, agus chailleadh e a luchd-ceannachd; agus mar sin air adhart. Cha’n e cainnte a tha Dia ag iarraidh ach cridhe, agus cleachdadh. A dhuine gun Dia, agus gun Chriosd, is i so a’ cheist dhuitse, an seas do leisgeulan aig àm a’ bhàis, agus aig caithir-breitheanais, ’n uair a sheasas tu rùisgte

[TD 149]

an làthair Dhé! Is i d’an-toil fhéin, agus sin a mhàin, a tha seasamh eadar thusa agus do Dhia agus a rìoghachd. “Cionnus a théid sinne as ma ni sinn dìmeas air slàinte co mòr?” (Eabh., i. 3).

2. Tha cuid ann dh’am bheil ullachadh an t-soisgeil ’n a chuirm bhlasda. Cò iad sin? Tha NA H-ACRAICH. C’arson nach d’ thàinig a’ cheud fheadhainn? Bha iad làn cheana. Chì sinn mòran nithe an so.

(1) Gur th’ann airson nam feumnach a tha ullachadh rìoghachd nèimh; co-dhiùbh, gur iad sin a’ mhuinntir a tha gu toileach a’ gabhail ris. ’S e a’ mhuinntir a tha bochd, agus leònta ’n an spiorad, bacach ’n an imeachd, dall ’n an inntinn, agus lomnochd a thaobh maitheis, a thig an eisimeil gràis Dé ann an Criosd. “Is beannaichte iadsan a tha bochd ’n an spiorad: oir is leò rìoghachd nèimh.” “Is beannaichte an dream air am bheil acras agus tart na còrach: air sàsuichear iad” (Mata, v. 3, 6). Gheibh iad sin lòn, agus leigheas, agus éideadh, ann an tigh na cuirme; tha f’an comhair airson nan crìochan sin uile ionmhas Dhé ann an Criosd, “saoibhreas ro phailte a ghràis.” Is e a their fear-an-tighe riu so, “Ithibh, a chàirdean, òlaibh, seadh, òlaibh gu pailt, a luchd mo ghràidh” (Dan Shol., v. 1).

(2) Nach téid neach ’s am bith a thig a dhiùlt-

[TD 150]

adh, no a chur a mach. “An tì a thig a m’ionnsuidh, cha tilg mi air chor sam bith a mach e” (Eoin, vi. 37).

Na’n robh a’ cheud mhuinntir air tighinn bhatas air gabhail riu; cha do sheas ni ’s am bith anns an rathad orra ach an an-toil fhéin; is e an t-aon dorus fosgailte, agus an aon chuirm shaor, a bha rompa-san, agus a bha roimh ’n mhuinntir a thàinig mu dheireadh. Agus dh’an taobhsan a thàinig mu dheireadh cha deachaidh atharrachadh ’sam bith a dheanamh air an sonsan; b’e an t-aon dorus fosgailte, agus an aon suipeir mhòr, a bh’ ann airson nan uile a thigeadh ge b’e ’sam bith cò iad. Co-dhiù ’s ann o’n luchairt, no o’n bhothan, o’n tigh-mhòr no o’n t-sràid, ann an aodach sìoda no ann an clò, ann an scàrlaid no ann an luideagan, glan no salach, bochd no beartach, coma co-dhiù na ’n tigeadh iad chum na cuirme cha rachadh an cur air falbh; bha an aon fhàilte a’ feitheamh air na h-uile. Ach ma bha spéis aig fear-an-tighe do aon chuid seach cuid eile, agus tlachd àraidh aige ann a bhi ’g an gabhail-san a steach is ann doibhsan bu truaighe coltais agus staid, a’ mhuinntir a b’ acraiche, agus a bu luideagaiche, ’n am measg. Thubhairt an soisgeulach mòr Whitefield aon uair, agus e searmonachadh, gu’n gabhadh an Tighearna Iosa Criosd gu toileach riu-san ris an cuireadh an diabhul féin cùl, no

[TD 151]

mar a thubhairt e, sprùileach an diabhuil. Chuir a’ chainnt sin ioghnadh air cuid, agus bha iad ullamh gu oilbheum a ghabhail dith, gus an d’ fheòraich iad dheth fhéin, ciod a bu chiall dh’ an chainnt sin. Dh’innis e dhoibh gu’n deachaidh na ceart bhriathran sin a bheannachadh do chreutair bochd, boirionnach peacach, caillte, bhar na sràide, a bha a’ dol seachad air an eaglais aig a’ cheart àm, anns an do chleachd e na briathran sin, le sùil i fhéin a bhàthadh. Stad i tacan ag éisdeachd, agus aig cluinntinn nam briathran sin di, ghlac i misneach, gur maith dh’fhaoidte gu’n robh dòchas ann fhathast dh’an leithid d’an robh ise, agus an àite a dhol ’g a bàthadh fhéin, ’s ann a thadhail i air an teachdaire, a dh’ fheuchainn an robh e fior gu’n gabhadh an Tighearn’ Iosa ri leithid nam feadhnach d’an robh ise. Dhearbh esan sin dhith o’n Sgriobtur, agus dh’ fhalbh i cosmhuil ri té eile ann an sìth (Lucas, vii. 50).

(3) Ge b’e air bith cò a thig no nach tig, bithidh tigh-cuirme Dhé làn. Chì Criosd fadheòidh de shaothair anama, agus bithidh E toilichte (Isa., liii. 11). Is e bu chòir a bhi ’n a cheist air a h-uile neach, cha’n e ciod e meud na h-àireimh a théid a thearnadh fa dheòidh, ach am bi mi fhéin ’n am measg sin. An uair a bha Mr Moody, an soisgeulach, an Dùn-éideann a’ searmonachadh, thachair ris air taobh a muigh na

[TD 152]

h-eaglais òganach ris ’n a chuir e a’ cheist an ann ag iarraidh Chriosda a bha e. Fhreagair an t-òganach nach b’ ann, gur ann a’ feitheamh a pheathar a bha e, agus nach robh suim ’sam bith aige dha na nithe sin. “Uill, ’ille òig,” arsa Moody, “ma ni thusa as eugmhais Chriosda, ni Esan as d’aonais-sa, oir gheibh E gu leòir eile a ghabhas Ris.” Lean na briathran dìleas sin ris air a’ leithid a dhòigh, agus nach b’ urrainn e fhaotainn cuidhteas iad, oir bha a smuaintean an còmhnaidh ag ràdh ris ged a b’ urrainn Criosd a dheanamh as aonais-san, nach b’ urrainn esan a dheanamh as aonais Chriosda; agus leis a’ sin b’ éiginn da mu dheireadh e fhéin a thoirt suas do Chriosd. A leughadair am bi thusa air d’ fhàgail a muigh? Mur do ghabh thu fhathast ann a’ d’ chridhe ri cuireadh an t-Soisgeil, agus mur a d’ thug thu géill fhathast do ghairm an Spioraid Naoimh, ann a’ d’ choguis, nach toir thu freagradh agus géill a nis, aig a’ cheart àm so, eadhon air dhuit so a leughadh, oir “FEUCH, A NIS AN T-AM TAITNEACH; FEUCH, A NIS LA NA SLAINTE” (2 Cor., vi. 2). “UIME SIN, MAR THA AN SPIORAD NAOMH AG RADH, AN DIUGH, MA CHLUINNEAS SIBH A GHUTH, NA CRUAIDHICHIBH BHUR CRIDHE.” “Oir tha mi ag ràdh ribh, nach blais aon de na daoinibh sin a fluair cuireadh, de m’ shuipeir-sa.”

[TD 153]

CUIRM-PHÒSAIDH AN RIGH.
(MATA, xxii. 1-14.)

AIG a’ cheud dol a mach shaoileadh tu gu ’m b’ionann a’ chosamhlachd so agus cosamhlachd na suipeire mòire; ach air dhuinn meurachadh oirre gu mion chì sinn dealachaidhean eatorra, agus leasanan ùra a’ sruthadh uaipe so.

1. ’S e bh’ againn ann an cosamhlachd na suipeire mòire duine àraidh; ’s e th’ againn an so rìgh àraidh. Nis, ceart mar a bha na briathran duine àraidh a’teagasg dhuinn faisgeachd Dhé ’n a ghràs, tha na briathran rìgh àraidh a’ teagasg RIOGHALACHD GRÀIS DÉ. Is ni rìoghail gràs Dé; tha gràs mar a tha tròcair ’n a nàduir rìoghail. Mar sin tha an t-abstol Pòl a’ bruidhinn air gràs a’ rìoghachadh (Rom., v. 21). Tha caochladh nithe a’ sruthadh bho so.

(1) An toiseach, gur ni àrd-uachdranail gràs Dé. Faodaidh rìgh a’ nì a thogras e a dheanamh gun chunntas a thoirt do neach air bith eile; tha e neo-eisimeileach. Cha robh Dià fo fhiachan neach ’sam bith a thearnadh. ’S ann dh’a shaor thoil fhéin a rinn e ullachadh na slàinte. B’e gnìomh Dhé e ’n a àrd-uachdranachd

[TD 154]

a Mhac féin a chur a dh’ ionnsuidh an t-saoghail so air sgàth nam peacach.

(2) Anns an dara àite, tha meud agus éifeachd na slàinte a th’ againn ann an Criosd a’ sruthadh bho so. Cha’n ’eil aig duine cumanta air a chùlaobh ach a shaoibhreas, agus a chumhachd féin, ach tha air cùl rìgh uile bheartas, agus chumhachd, a rìoghachd. Tha Dia, mar sin, a’ toirt dhuinn “a réir a shaoibhreis ann an glòir” (Phil., iv. 19). Mar sin:

(3) Anns an treas àite, tha againn Saorsa na slàinte so. Bha bantrach bhochd ann aon uair a bha a’ fuireach faisg air luchairt rìgh àraidh. Bha nighean thinn aice. Bha tigh-gloine mòr aig an rìgh ann an gàradh na luchairt anns an robh mòran de dhearcan-fiona breagha a’ fàs. Bha déigh mhòr aig a bhantraich air cuid diubh fhaotainn dh’ a nighinn, ach bha dùil aice gu’m b’ éiginn di an ceannach. Thòisich i mar sin air airgiod a chur air leth as a cosnadh gus sin a dheanamh; agus air là àraidh air dhi a bhi an dùil gu’n robh a nis gu leòir aice gus na dearcan a cheannach, chaidh i gus a’ ghàradair le a h-airgiod anns an aon làimh, agus bascaid anns an làimh éile, agus dh’iarr i air luach a h-airgid a reic rithe dhe na dearcan-fìona. ’S ann a dh’fhàs an gàradair diombach rithe, agus a thòisich e air a fuadach air falbh. Cò chual an deasboireachd ach nighean an rìgh, agus i

[TD 155]

anns a’ ghàradh. Dh’ fheòraich i c’arson a bha e a’ fuadach a’ bhoirinnich air falbh, agus dh’innis e dhi an t-aobhar, gu’n robh a bhathais aice iarraidh airsan dearcan an rìgh a reic rithe. Thug nighean an rìgh air a gairm air a h-ais, agus dh’ éisd i r’a stòraidh. An sin thionndaidh nighean an rìgh ris a’ ghàradair, agus dh’àithn i dha am bagaid a bu bhreagha a bh’anns an tigh a ghearradh sìos. Ghlac i fhéin e, agus thug i dh’ an bhantraich e, ag ràdh, “So dhuit dearcan-fìona dha d’ nighean; ’s e rìgh a tha ’n a m’ athair; cha reic e dearcan, ach bheir a dhuit na dh’ iarras tu a nasgaidh; thig a rìs.” Sin agaibh samhladh air fialaidheachd gràis Dé a’ sruthadh bho rìoghalachd.

(4) Anns a’ cheathramh àite, tha againn an so ùghdarras an t-soisgeil. ’S i àithne rìoghail a ta ann an àithne an t-soisgeil. Ann an cosamhlachd na suipeire mòire cha’n’eil iomradh againn ach air a’ chall a thàinig air luchd-dearmaid na suipeir; cha d’thuirt an duine a dh’ ullaich an t-suipeir sin ach nach blaiseadh aon de na daoine ud a fhuair cuireadh de shuipeir-san (Lucas, xiv. 24). Cha d’ thàinig orra ach call; cha’n ’eil iomradh air cionta no air peanas. Cha robh ùghdarras aig duine cumanta peanas a dheanamh air a’ mhuinntir a dhiùlt fhialaidheachd. Cha’n ’eil cosamhlachd na suipeir a’ teagasg dhuinn ach an call a tha luchd diùltaidh an t-soisgeil

[TD 156]

a toirt orra fhéin. Ach tha cosamhlachd na cuirm-phòsaidh a’ dol na’s fhaide na sin, agus a’ nochdadh dhuinn ceannairc, cionta, cunnairt, agus peanais, na muinntir a tha a’ cur an suarachas gràs Dhé anns an t-soisgeul. “An uair a chual’ an righ so ghabh e fearg; agus chuir e armailtean uaithe, agus sgrios e an luchd-mortaidh sin, agus loisg e am baile-san” (Mata, xxii. 7). Sin agaibh cionta agus corruich agus peanas. Tha iadsan, ma tha, a tha diùltadh gràis agus gràidh Dhé anns an t-soisgeul, ciontach de eas-umhlachd, agus de cheannairc an aghaidh an Uile-chumhachdaich; tha iad, mar sin, buailteach dha fheirg, agus ann an cunnart a’ pheanais shìorruidh (Eoin, iii. 36; 1 Pead., iv. 17; Eabh., ii. 3). Cuimhnichimid briathran sòluimte na litir a dh’ ionnsuidh nan Eabhruidheach—“An neach a rinn tàir air lagh Mhaois, bhàsaich e gun tròcair, fo dhithis no thriùir a dh’ fhianuisibh: Cia mò na sin am peanas a shaoileas sibh air am measar esan toillteanach, a shaltair fo ’chosaibh Mac Dhé, agus a mheas mar nì mi-naomh fuil a choimhcheangail, leis an do naomhaicheadh e, agus a rinn tarcuis air Spiorad nan gràs?” Bha dà nì, tha air innseadh dhuinn, a tharruingeadh na deòir o shùilean an t-soisgeulaiche mhòir, Whitefield, ’nuair a bhitheadh e a’ bruidhinn orra—gràdh Dhé agus fearg Dhé. Bha an Dotair Dòmhnullach uair a’ searmon-

[TD 157]

achadh anns an Tòiseachd o na briathran so, “Cha’n àill leibh teachd a m’ ionnsuidh-sa, chum gu’m faigheadh sibh beatha.” Aig crìochnachadh na seirbhis thàinig boirionnach far an robh e, agus ars’ ise, “Moladh do Dhia airson searmoin an là an diugh! ’S fhad o na dh’ fhairich mi gu’m b’e mo chall e nach robh mi a’ tighinn gu Criosd, ach cha’n fhac mi gus an là an diugh e gu’m b’e, mar a ceudna, mo chionta e.” Sin agaibhse teagasg na cosamhlachd so, gu’m bheil iadsan uile ceannairceach, agus ciontach, agus mar sin buailteach do fhéirg Dhé, nach ’eil a’ gabhail ri gràs agus gràdh Dhé anns an t-soisgeul. Bha iad so, mar an ceudna, cha’n e a mhàin ceannairceach ach nàimhdeil, agus fuathach. Dh’ fhàs dìmeas gu a bhi ’n a naimhdeas, agus fuath dha’n teachdaireachd gu fuath agus nàimhdeas dha na teachdairean a bha a’ sparradh orra ùmhlachd do gràs, agus do àithne an t-soisgeil. ’S iongantach air uairean mar a bhriseas nàimhdeas agus eas-ùmhlachd a’ chridhe nàdurraich do Dhia, agus dha shoisgeul, agus dha àitheantan, a mach gu follaiseach ann an nàimhdeas dha shluagh, dha theachdairean, agus dha aobhar, anns an t-saoghal so. Ach cuimhnicheadh luchd na geur-leanmhuinn nach téid leò aig a’ cheann mu dheireadh, ach gu bheil Dia ’n a Bhreitheamh cothromach a ni dioghaltas fadheòidh air nàimhdean a shluaigh, agus

[TD 158]

aobhair. Tha Dia gràsmhor, agus fad-fhulangach, agus mall a chum féirge, ach an uair a lasas fhearg, cò sheasas ris?

“Do’n Mhac grad thugaibh pòg,
Air eagal gu’n las fheargsan ruibh,
G’ ’ur milleadh anns an ròd,
An uair a bhitheas corruich air
A’ lasadh ach gu beag.
Is beannaichte iad, gach uile neach,
An dòchas air a leag.”
SALM, ii. 12.

Tha darna cuid na cosamhlachd so, a réir coltais, cho dealaichte bho ’n cheud chuid, agus gu bheil cuid de luchd-mineachaidh dhe ’n bheachd nach buin iad d’ a chéile; ach aig beachd-smuaineachadh cha sheas am beachd so. Tha ceangal dlùth agus domhain eadar an dà chuid de ’n chosamhlachd; cha robh iad air an labhairt leis an t-Slànuighear, no air an liùbhairt leòsan a dheachd an Tiomnadh Nuadh, mur bitheadh e mar sin. Is ionann an leasan a tha air a theagasg anns an dà chuid, eadhon, cunnart, cionta, agus peanas, na muinntir a ni tàir air gràs Dhé anns an t-soisgeul. Ach tha so de eadar-dhealachadh eatorra, gu bheil aghaidh na ceud chuid ris a’ mhuinntir a tha diùltadh gràis an t-soisgeil gu follaiseach, muinntir nach d’ rinn riamh aideachadh sam bith gu’n ghabh iad ris, ach gu bheil aghaidh na darna cuid riusan

[TD 159]

a tha ag aideachadh gu’n ghabh iad ris. Tha a’ cheud chuid a’ stad aig dorus tigh na cuirme; tha an darna cuid ’g ar toirt a steach am measg nan aoidhean. Tha i mar sin na ’s féin-rannsachail; tha a leasan na ’s pearsanta, agus airson an aobhair so tha aon neach air a chomharrachadh a mach. Cha’n ’eil so a’ ciallachadh nach robh ann ach e fhéin anns an aon suidheachadh, ach tha aon neach air a ghabhail le sùil gu a bhith sparradh an leasain oirnne air mhodh na ’s dlùithe, chum gu ’n abradh gach neach, mar a thubhairt na deisciobuil ’nuair a chual iad gu ’m brathadh aon diubh an Tighearn, “A Thighearna, ’n e mise e?” Tha sinn a’ fòghlum:

1. Nach ionann gabhail ris an t-soisgeul o ’n leth a muigh agus gabhail ris da-rìreadh. Is aon ni e a bhi a’ creidsinn mu thimchioll Chriosda, agus is ni eile e a bhi a’ creidsinn ann. Faodaidh creud ghlan fhallain a bhi aig neach, agus a chridhe a bhi neò-ghlan, salach. Tha mòran an cunnart a bhi ’g am mealladh féin a thaobh so, a’ smuaineachadh gu bheil iad ’n an criosduidhean a chionn gu bheil iad a’ creidsinn mar a tha càch a’ creidsinn, gu’n deachaidh am baisteadh, agus gu bheil iad a’ suidhe aig bòrd an Tighearna. Tha na nithe sin gu maith ach cha ’n fhoghainn iad leò fhéin. Feumaidh neach a bhi air aonadh gu pearsanta ri Criosd tre chreidimh, troimh obair éifeachdaich

[TD 160]

an Spioraid Naoimh, anns an ath-ghineamhuinn. A ta Seumas ag ràdh, gu bheil na deamhain fhéin a creidsinn mu Chriosd ach cha’n ’eil sin a’ toirt atharrachadh cridhe orra; cha’n ’eil iad, mar a tha Leabhar Aithghearr Nan Céisd ’g a chur, a “socrachadh air ’n a aonar air son slàinte.” Sin an creidimh a tha ’g atharrachadh agus a’ glanadh a’ chridhe, an creidimh a tha socrachadh air ’n a aonar. Am bheil an creidimh sin agadsa, a leughadair, an creidimh a tha gabhail dha d’ ionnsuidh fhéin pearsa agus fìreantachd an Tighearna Iosa Criosda? An do ghabh thu Ris tre chreidimh mar d’ Fhear-saoraidh? So mar a gheibh thu trusgan na bainnse umad. Feumaidh tu muinghin a chur ann am fìreantachd nach leat, eadhon fìreantachd Immanueil, fìreantachd Mhic Dhé, fìreantachd Dhé. So agad trusgan as fhearr na trusgan Adhaimh ma’s do thuit e, no trusgan nan aingeal nach do thuit riamh. Am bheil e ortsa tre chreidimh? Tha e do na h-uile, agus air na h-uile, a chreideas (Rom., iii. 22). An do thréig thu d’ fhìreantachd fhéin uile, ’g a meas mar luideig shalaich (Isaiah, lxiv. 6), no mar aolach, chum gu’n cosnadh tu Criosd, agus gu’m faighear annsan thu, gun d’ fhìreantachd féin agad (Phil., iii. 8, 9)? So trusgan na bainnse mu’m bheil an eaglais anns an t-Seann Tiomnadh a’ seinn,—“Chòmhdaich e mi le trusgan na fìreant-

[TD 161]

achd; mar a sgeadaicheas fear-bainnse e féin le crùn sgiamhach, agus mar a dh’ uigheamaicheas bean-bainnse i féin le a seudaibh” (Isaiah, lxi. 10).

2. Gu’m feum Criosd a bhi anns a’ chridhe. Tha e ro-shoilleir o ’n Tiomnadh Nuadh nach fhoghainn do neach a bhi an urra ri Criosd air a shon gun Chriosd a bhi aig ’n a chridhe. “Ma tha neach sam bith ann an Criosd, is creutair nuadh e” (2 Cor., v. 17). “Mur ’eil Spiorad Chriosd aig neach, cha bhuin e dha” (Rom., viii. 9). “Naomhachd, ni as eugmhais nach faic neach air bith an Tighearna” (Eabh., xii. 14). Feumaidh fìreantachd Chriosda, cha ’n e a mhàin a bhi umainn, ach a bhi annainn. Faodaidh sinne an dà ni sin a chumail o chéile ann an smuain, ach ann an cleachdadh Dhé ris an anam tha an dithis a ghnàth a’ dol còmhladh. Tha na fìor chreidich air an seulachadh le Spiorad Naomh sin a gheallaidh (Eph., i. 13); sin an comharradh a tha orra mar chaoraich a’ Bhuachaille Mhaith. Nis tha làraichean an t-seulachaidh so follaiseach. Bithidh inntinn Chriosda aig an neach aig am bheil a Spiorad; bithidh e cosmhuil ri Criosd. Tha cuid ann a tha ag aideachadh na criosdachd agus is mò, a réir coltais, a tha aca de spiorad an deamhain na tha aca de Spiorad Chriosda; gidheadh tha iad an taobh stigh de dh’eaglais Chriosda, cleas an fhir so

[TD 162]

anns a’ chosamhlachd, tha an taobh stigh de dhorus tigh na cuirme. Is spiorad na glainid Spiorad Chriosda; tha glainead cridhe air iarraidh leòsan aig am bheil E; is fuath leò eadhon an smuain shalach, gun ioc air a’ chainnt shalaich. Is Spiorad na fìrinn Spiorad Chriosda. An neach aig am bheil E is fuath leis a’ bhreug, agus cha toir e a char as a choimhearsnach am bùth no air féill. Fìor aoidhean an Fhìr-phòsda, is clann iad nach dean breug.

Is Spiorad a’ ghràidh, Spiorad Chriosda. “Gluaisibh ann an gràdh” deir an t-abstol, “eadhon mar a ghràdhaich Crìosd sinne.” Cha dean a’ neach aig am bheil E fòirneart air a cho-chrìosduidhean ni mò a ni e geur-leanmhuinn air neach sam bith, agus bheir e maitheanas mar a fhuair e sin. Is spiorad na h-iriosalachd, Spiorad Chrìosda. Tha e calg-dhireach an aghaidh spiorad an àrdain agus an uabhair. “Gabhaibh mo chuing oirbh, agus fòghlumaibh uam,” deir Crìosd, “oir tha mise macanta agus iriosal ann an cridhe” (Mata, xi. 29). Leughaibh, agus beachd-smuainichibh, co-cheangailte ris a’ so gu léir air Eph., iv. 17-v. 20. Oir,

3. Feumaidh Criosd a bhi anns a’ chaithe-beatha o’n leth a muigh. Thàinig an duine anns a’ chosamhlachd a stigh agus deise sam bith air. Cò air am bheil e ’n a fhìor shamhladh? Air an duine fo’n t-soisgeul a tha coma ciod e an rathad

[TD 163]

anns am bi e ’g a ghiùlan fhéin do bhrìgh agus gu’n do bhàsaich Crìosd air a shon, agus nach eagal dha, tha e an dùil, ’s coma an dòigh anns an tig e beò. Ubh, ubh! ars’ thusa, am bheil an leithide sin ann? Tà, gu dearbh, thà. Thachair iad air Pòl. Cluinn fear aca ag ràdh, “Am buanaich sinn ann am peacadh, chum gu meudaichear gràs?” “Nar leigeadh Dia,” ars’ an t-abstol. Thachair fear dhiùbh so orm fhéin uair an Calcutta. Bha a’ mhisg air. Thòisich mi ’g a chronachadh. Am bheil fhios agaibh ciod e a thubhairt e rium? “Ud,” ars’ esan, “cha’n aithne dhuit fatal Dhé. Nach ’eil fhios agad gu bheil an Sgriobtuir ag ràdh gu bheil duine air fhìreanachadh tre chreidimh as eugmhais oibre an lagha?” “Thà,” arsa mise, “ach tha fhios agam cuideachd gu bheil an creidimh, mur bi oibre aige, marbh, agus nach sealbhaich misgear sam bith rìoghachd Dhé; tha thu ’g a d’ mhealladh féin; tha thu fhathast ann an domblas na seirbhe, agus fo chuibhreach na h-eucorach; feumaidh tu aithreachas a dheanamh air neo sgriosar thu.” “Ud,” ars’ esan, “cha’n aithne dhuit nì sam bith.” B’fheudar dhomh fhàgail; cha do dhearg mo chomhairle air; bha e ro-bhàithte ’n a fhéin-mhealladh. Sin agaibh fìor-eisimpleir an duine a bha air fhaotainn ann an tigh na cuirme am measg nan aoidhean, agus gun trusgan-bainnse

[TD 164]

uime; agus mur deanadh e aithreachas bhitheadh a chrioch dheireannach-san cosmhuil r’ a chrìch-san, àite aige anns an dorchadas iomallach. Thoirimid uile fainear a’ ni a tha air innseadh dhuinn mu’ n bhaile néamhaidh; “CHA TEID AIR CHOR SAM BITH A STEACH ANN NI AIR BITH A SHALAICHEAS, NO DH’OIBRICHEAS GRAINEILEACHD, NO A NI BREUG: ACH IADSAN A MHAIN A THA SGRIOBHTA ANN AN LEABHAR BEATHA AN UAIN” (Taisb., xxi. 27).

Is e crìoch dh’an ghnothuich gu léir Criosd a bhi againn umainn mar ar fìreantachd, annainn mar ar naomhachd, agus timchioll oirnne mar ar caithe-beatha. “CUIRIBH UMAIBH AN TIGHEARN IOSA CRIOSD” (Rom., xiii. 14).

“Rannsaich mi, Dhé, mo chridhe faic;
Mo smuainte feuch, dearbh mise,

“Feuch agus amhairc féin am bheil
Sligh’ aingidh olc a’m’ chlé;
Is anns an t-slighe shiorruidh chòir
Gu dìreach treòraich mi.”
SALM, cxxxix. 23, 24.

[TD 165]

NA TÀLANNAN.
(MATA, xxv. 14-30.)

THA dàimh aig a’ chosamhlachd so ris an té roimpe. Tha iad a’ sealltainn le chéile ris na nithean deireannach, agus tha an earail do bhuill na h-eaglais fhaicsinnich. Tha dàil air a deanamh anns an dà chosamhlachd, leis an fhear-nuadh-phòsda ’n a theachd, agus leis an Tighearn ’n a thurus air choigrich. Tha àm na dàlach so ’n a àm dearbhaidh, a’ dearbhadh anns a’ cheud chosamhlachd cò a tha glic agus cò nach ’eil, agus anns an dara té cò tha dìleas agus cò nach ’eil. Cha d’ thàinig an Tighearn air ais air ball an déigh dha falbh ged a bha dùil aig eaglais na ceud linn Ris. Tha na linntean air dol seachad o’n uair sin, agus cha d’thàinig E fhathast, agus cha’n ’eil fhios aig neach air thalamh c’uin a thig E, ged a dh’fheumas dùil a bhi aig an eaglais Ris uair air bith. Cha’n ’eil an Tighearn, mar is tric, a’ gairm a’ chreidich air ball o ghràs gu glòir ach ’g a fhàgail a bhos am measg thrioblaidean, agus dheuchainnean, agus dhleasdanasan, an t-saoghail so gus a dhearbhadh, agus oileanachadh, agus a

[TD 166]

dheanamh foirfe. Tha obair aig an Tighearn r’a dheanamh le sheirbhisich anns an t-saoghal so, agus fàgar an so iad gus an deanar sin leò. B’e, mar sin, earail na ceud chosamhlachd, “Deanaibh faire”; ’s i earail na darna cosamhlachd so, “Deanaibh obair.” Bithibh faireil, deir cosamhlachd nan Oighean; bithibh gnìomhach, arsa cosamhlachd nan Talann.

Tha cosamhlachd eile ann an Soisgeul Lucais, cosamhlachd nam Punnd (Lucas, xix. 11-27), a tha car cosmhuil rithe so, ach aig geur-rannsachadh chì sinn nach ionann idir daibh. Anns an té sin, fhuair na seirbhisich an aon suim airgid gach aon fa leth gun dealachadh ’sam bith eatorra anns dol a mach; ’s ann a bha an dealachadh anns an tomhas de dhùrachd a nochd iad, anns an fheum a rinn iad dhe na fhuair iad, agus anns an dealachadh duaise aig a’ chrìch. Ann an cosamhlachd nan Talann tha dealachadh tomhais ann, anns an dol a mach, thaobh na fhuair gach neach de ionmhas, ach a thaobh nan seirbhiseach sin a rinn gu maith fhuair iad le chéile an aon duais a chionn ’s gu’n do nochd iad an aon dhùrachd, agus dhìlseachd. Ciod iad, ma tha, teagasgan na cosamhlachd so?

1. Tha sinn uile air ar gairm gu seirbhis anns an t-saoghal so. Tha obair aig an Tighearn r’a dheanamh anns an t-saoghal, agus anns an

[TD 167]

eaglais. Cha’n ’eil àite do leisgein ann an rìoghachd Dhé.

2. Tha Dia a’ toirt dha na h-uile cothroman, agus gibhtean, ach cha’n ann anns an aon tomhas dha gach neach. Tha gibhtean nàdurrach, agus gibhtean gràsmhor, le chéile air am filleadh a steach annta sin. Cha’n agair Dia tuilleadh o neach ’sam bith na a réir tomhais na thug E dha. Tha obair, agus a chomasan, agus a chothroman fhéin, aig gach neach, agus ’s ann air an son sin, agus cha’n ann airson cuid neach eile, a dh’fheumar cunntas a thoirt agus duais fhaotainn fa-dheòidh.

3. Bithidh duais aig a’ cheann mu dheireadh a réir meud na dùrachd, agus na dìlseachd a nochd gach neach, a réir a chomasan, agus a chothroman.

Chì sibh gu’n d’fhuair an dà sheirbhiseach, ma tha, an aon duais le chéile. C’arson sin? ars’ thusa. Nach do bhuannaich fear dhiubh còig tàlannan, agus am fear eile ach a dhà? Ceart gu leòir, ach nach ’eil thu a’ faicinn gur e an t-aon tomhas buannachd a bha aig an dithis an coimeas ris na fhuair iad de mhaoin aig an dol a mach; dhùblaich iad le chéile na fhuair iad; nochd iad, mar sin, an aon dhùrachd, agus choisinn iad an aon duais. Sin mar a dh’éireas dhuinne. Cha’n iarr an Tighearn oirnn barrachd na thug E dhuinn, ach iarraidh

[TD 168]

E sin agus dùrachd agus dìlseachd ann a bhi ’g a chur gu buil. Tha an Tighearn ag agairt seirbhis uainn, agus sin o dhà thaobh, taobh a’ cheud chruthachaidh, agus taobh a’ chruthachaidh nuaidh. ’S i a’ chrìoch airson an do chruthaich Dia an duine o thus gu’n glòiricheadh e a Chruithfhear leis na buadhan nàdurrach sin a bhuilich E air; agus ’s i crìoch na h-ath-ghineamhainn nuadh-sheirbhis bheò. Cha b’ionann an t-seirbhis a bh’ann ri linn an Slànuighear a bhi air thalamh, agus seirbhis an làtha an diugh. Bu thràillean iad uile anns na seann làithean a bha deanamh seirbhis; cha b’ann leò fhéin idir iad; bhuineadh iad dh’am maighstirean, iad fhéin agus an cuid; chaidh an ceannach le luach mar sheilbh eile. Sin an seòrsa sheirbhiseach a th’againn anns a’ chosamhlachd, muinntir nach buineadh dhoibh fhéin, ach dh’am maighstir, agus aig nach b’urrainn maoin a bhi ach na bheireadh e fhéin dhoibh, agus sin a chum gu’n cosnadh iad buannachd leatha. Sin agaibhse samhladh air a’ Chrìosduidh. Cha leis fhéin e; chaidh a cheannach le luach; agus sin le sùil gu’n deanadh e seirbhis do’n Ti a cheannaich e, agus leis an leis e a nis. “Cha leibh féin sibh. Oir cheannaicheadh le luach sibh: uime sin thugaibh glòir do Dhia le bhur corp, agus le bhur spiorad, as le Dia” (1 Cor., vi. 19, 20). Thoirimid so gu

[TD 169]

cridhe. Tha e fìor gu bheil sinn air ar fìreanachadh tre chreidimh as eugmhais oibre an lagha, ach ’s ann chum seirbhis. Tha sinn a nis air ar gairm cha’n e gu bhi a’ saothrachadh a chum gu’m bi sinn air ar saoradh ach gu bhi a’ saothrachadh do bhrìgh agus gu bheil sinn air ar saoradh. Bha sinn aon uair ’n ar tràillean do’n diabhul (2 Tim., ii. 26), agus do’n pheacadh (Rom., vi. 17), air ar reiceadh fo’n pheacadh (Rom., vii. 14); ach chaidh ar saoradh o’n tràilleachd sin le fuil luachmhoir Mhic Dhé (1 Pead., i. 18, 19). O, ciod e na fiachan sin, ma ta, fo’m bheil sinn a nis a bhi ’n ar seirbhisich dhùrachdaich, agus dhìleis dh’ an Ti sin a thug a leithid a luach air ar son, a cheannaich sinn á leithid a thràillealachd uamhasaich, agus a thug a steach sinn gu seirbhis cho glòrmhoir, gràsmhor, agus gràdhach! Oir tha gràdh aig freumh na nuadh-sheirbhis so. ’S fheudar gur e gràdh dh’am maighstir a cho-éignich na seirbhisich anns a’ chosamhlachd a bhi cho dùrachdach, agus a bha iad. Cha b’ionann spiorad doibh agus do’n treas fear a bha fo spiorad an eagail, agus cha b’ ann fo spiorad a ghràidh. “Tha gràdh Chriosd ’g ar co-éigneachadh” ars’ an t-abstol (2 Cor., v. 14). B’fhìor thràill a bha anns an treas fear, agus e fo bhuaidh “spiorad na daorsa chum eagail.” Cha robh spiorad a’ ghràidh ann féin, agus cha b’urrainn dha smuaineachadh gu’n

[TD 170]

robh an spiorad sin aig a Thighearn; mheas e ’n a dhuine cruaidh e; ach ’s ann ann fhéin agus cha b’ann ’n a Thighearn, a bha an cruas. Cha robh mòran aig anns an dol a mach gu dearbh, ach cha b’ann air a shon sin a chaidh a choireachadh, ach airson a dhìmeas air a’ bheagan a fhuair e. Tha a’ chosamhlachd a’ toirt gu mo chuimhne briathran a chleachd an t-Urr. Iain Macrath, Macrath Mòr a theirteadh ris, ri fear anns na Lochan, Eilean Leòdhuis. Thàinig am fear so far an robh Maighstir Iain ag iarraidh air sparradh a thoirt dh’an t-sluagh iad a bhi na’s fialaidhe dh’ an “Sustentation Fund.” “Seadh,” arsa Maighistir Iain, “agus dé uiread a tha thu fhéin a’ cur ann?” Cha robh e a’ cur sgillinn ruadh ann. “A mhinisteir,” ars’ am bodach, “cha do bhuilich an Cruithfhear mòran ormsa.” “Ta,” arsa Maighistir Iain, “bha an Cruithfhear glic; ’s maith a bha fios aige na’n robh E air sin a dheanamh nach bitheadh fios agadsa co-dhiùbh ’s e do cheann no do chasan a bhitheadh fodhad.” ’S e tha air iarraidh oirnne, cha’n e nì nach ’eil againn ach dìlseachd anns a bheagan a tha againn. Comhla ri bhi eagalach bha am fear so anns a’ chosamhlachd so leasg. Tha an t-eagal agus an leisg càirdeach dh’ a chéile. “Their an leisgein, Tha leòmhan am muigh, anns na sràidibh marbhar mi” (Gnath., xxii. 13). Nuair

[TD 171]

a théid an leisg, agus an t-eagal an co-bhoinn mo thruaighe dh’an chreutair! Is iomadh bòcan a chì an duine leis an leasg car a dheanamh. Thachar oirnn cuid agus ’nuair a rachadh tu a bhruidhinn riu mu nithean an anama theireadh iad le osnaidh thruim, “Ach! Is e ni mòr a tha ’n sin,” agus b’e sin toiseach agus crìoch a ghnothuich. Agus cha’n fhad gus an caill a’ mhuinntir eagalach, leasg, sin am beagan a th’aca. Nach cruaidh sin, ars’ thusa. Cha’n eadh. Cha’n ’eil an so ach lagh a chì sinn ag oibreachadh ann an caochladh chearnaidhean. Tha e ’n a lagh nàdurrach a’ bhuadh sin nach cuirte an cleachdadh i gu’n caill i a comas, agus mu dheireadh gu’n searg i air falbh gu buileach á bith; ach, air an taobh eile, na buadhan a chleachdar gu cothromach, cha’n e a mhàin gu’m fàs iad na’s neartmhoire, ach fàsaidh a suas asda agus ri ’n taobh, buadhan eile. Tha thaobh ar comasan, agus ar buadhan, mar a bha thaobh nan dà iasg bheag ud, agus nan còig builionnan ud, a chuir an t-òganach ann an làmhan an Tighearna Iosa, agus leis ’n a bheathaich Esan na còig mìle pearsa, ’nuair a chuireas sinne sinn fhéin agus iadsan ann an làmhan an Tighearna, bheir Esan air a’ bheagan againne fàs gu mìorbhuileach air dhòigh nach robh dùil againn ris. Is e a ghràs, agus a neart, fhéin a tha cuideachadh leinn, agus tha a “chumhachd-san air a dheanamh

[TD 172]

foirfe ann an anmhuinneachd” (2 Cor., xii. 9). Agus nach iongantach, agus nach gràsmhor, a’ nì gu bheil E a’ toirt duaise fa-dheòidh dh’ a sheirbhisich air son oibre nach b’urrainn dhoibh riamh a dheanamh as eugmhais a chobhrach-san. Ach is e so dòigh an Tighearna, oir cha’n ’eil maighstir eile ann cosmhuil Ris; tha a chuing so-iomchar, agus ’uallach eutrom.

Bithimid, ma ta, gnìomhach, dìleas, dùrachdach ann an seirbhis ar Maighistir Nèamhaidh, a ghnàth a’ cur gu buil nan tàlannan sin a thaobh comais agus cothroim a bhuilich E oirnn, eadhon anns na nithean as lugha, a chum gu measar airidh sinn fa-dheòidh air an fhàilte so “Is maith a dheagh sheirbhisich fhìrinnich; imich a steach do aoibhneas do Thighearn.” “UIME SIN MO BHRÀITHRE GRÀDHACH, BITHIBH-SE DAINGEAN, NEO-GHLUASADACH, A’ SÌOR-MHEUDACHADH ANN AN OBAIR AN TIGHEARNA, AIR DHUIBH FIOS A BHI AGAIBH NACH ’EIL BHUR SAOTHAIR DÌOMHAIN ANNS AN TIGHEARNA” (1 Cor., xv. 58).

[TD 173]

AN DÀ FHÉICHEANNACH.
(LUCAS, vii. 36-50.)

THA againn an so cosamhlachd am broinn eachdraidh. Tha leasanan na cosamhlachd so a’ còrdadh ri leasanan cosamhlachd a chìs-mhaoir agus an phairiseach, le so de eadar-dhealachadh, gu bheil againn dithis anns an fheòil fa ar comhair a tha a’ cordadh gu buileach ri dealbh na cosamhlachd, am fior phairiseach agus an fhìor bhana-pheacach. Tha an eachdraidh agus a’ chosamhlachd le cheile a’ teagasg:—

1. Gur e maitheanas a tha a’ gintinn gràidh, agus gu bheil tomhas a’ ghràidh a réir tomhais na chaidh a mhaitheadh.

Nochd a bhean bhochd mòr-ghràdh, agus sin do bhrìgh agus gu’n deachaidh mòran a mhaitheadh dhith; nochd Simon beagan gràidh ma nochd e gràdh idir, agus sin do bhrìgh agus nach do mhaitheadh mòran dha, ma chaidh idir a mhaitheadh dha. So fìor chumhachd an t-soisgeil. Tha maitheas Dhé g’ar treòrachadh chum aithreachais (Rom., ii. 4).

“Is toigh leam Dia, air son gu’n d’éisd
Ri m’ghuth, ’s ri m’ùrnuigh fos,”

[TD 174]

deir an Salmaidh. “Tha gràdh againne dhà-san,” deir Eoin, “do bhrìgh gu’n do ghràdhaich esan sinne an toiseach” (1 Eoin, iv. 19).

Tha cuid a’ cumail a mach gu’m bu chòir dhuinn Dia a ghràdhachadh air sgàth a nàduir fhéin eadar-dhealaichte o dhòighean a ghiùlain do ar taobh-ne. Tha sgeulachd aig na h-Arabaich gu’n do thachair bean ri fear, agus dà shoitheach aice, aon anns gach làimh, aon làn teine agus an t-aon eile làn uisge. Dh’fheòraich e dhith ciod e a bha i dol a dheanamh leis na soithichean, agus thubhairt i gu’n robh i dol a bhàthadh teintean ifrinn leis an uisge, agus a losgadh néimh leis an teine, chum ’s gu fòghlumadh daoine Dia a ghràdhachadh air a shon féin, gu’n smuain air peanas no air duais. Cha ’n ann mar so tha an Sgriobtuir ’g a chur. Tha fios gu ’m bu chòir Dia a ghràdhachadh air a shon féin, ach ’s ann troimh an rathad anns am bheil E ’g a ghiùlan fhéin ruinne mar pheacaich a tha sinne a’ tighinn gu bhi a’ faotainn eòlais airsan ’n a nàdur. Is gràdh Dia (1 Eoin, iv. 8, 16). Ach cha b’ aithne dhuinn an gràdh sin mur b’e tiodhlac Chriosd. Sin mar a tha gràdh Dhé air fhoillseachadh. “An so dh’fhoillsicheadh gràdh Dhé dhuinne, anns gu’n do chuir Dia aon-ghin Mhic do’n t-saoghal, chum gu’m bitheamaid beò trid-san” (Eoin, iv. 9). Agus ’s ann gu h-àraidh ann am maitheanas

[TD 175]

pheacaidhean a tha an gràdh so air a thoirt dachaidh oirnn, agus a tha an gràdh againne do Dhia air a ghintinn. Bha maraiche ann aon uair air bòrd luing-chogaidh, a thug mòr-dhragh dha na h-oifigeachan le dhroch ghiùlan. Dh’fheuch iad gach dòigh ris gu ath-leasachadh a thoirt air, chuir iad càin air, ghabh iad air, chuir iad ann an geimhlichean e, ach dh’fhàilnich e orra, agus cha robh fhios aca ciod e a dheanadh iad; ’s ann a bha e a’ fas na bu choma, agus na bu chruaidhe. Cha robh iad a’ faicinn nì rompa mu dheireadh ach a chur a mach as an t-seirbhis gu buileach, agus gidheadh cha robh iad toileach dealachadh ris, oir bu sheòladair maith e air gach dòigh eile. Aig an so, thuirt fear dhe na h-oifigich anns a’ chùirt gu’m faodadh iad aon dòigh eile fheuchainn ris nach d’fheuch iad fhathast, agus nam fàilnicheadh an dòigh sin orra gu’m faodadh iad an uair sin a chur a mach as an t-seirbhis. Dh’fheòraich na h-oifigich eile ciod e an dòigh a bha sin, oir bha iad a’ smuaineachadh gu ’n robh iad air a h-uile dòigh a b’urrainn dhoibh fheuchainn. “Thoiribh e,” ars’ esan, “air beulaobh na cùirte, cuiribh a chionta fa chomhair ann an dathan cho dorcha agus is urrainn dhoibh, agus am peanas a thoill e, agus dìreach an uair a tha e an dùil gu bheileas a’ dol ’g a

[TD 176]

pheanasachadh le binn a chur a mach as an t-seirbhis, mar neach a chaill gach toillteanas air tròcair, thoiribh dha maitheanas saor an dòchas nach tig e tuilleadh air bhur beulaobh mar chiontach.” Dh’aontaich iad leis an sin, agus ghairm iad a steach e. Am feadh ’s a bhatar a’ cur a chionta, agus a thoillteanais, air a bheulaobh bha e fàs na bu chruaidhe, agus na bu chruaidhe, coltas mar gu’n robh e ’n a chridhe a’ toirt dùlain dhoibh an nì bu mhiosa a bha ’n an comas a dheanamh air, ach ’nuair a chual e an àite binn peanais, binn a mhaitheanais shaoir, bhris an duine mòr làidir a mach a’ caoineadh, agus thubhairt e, air dhoibh déiligeadh ris mar a rinn iad ann a bhi a’ toirt dha maitheanais shaoir, nach do thoill e sin ach a chaochladh, nach bitheadh aca tuilleadh aobhar air esan a thoirt air am beulaobh mar chiontach. Agus mar a gheall e, thachair; cha robh aobhar cronachaidh aca tuilleadh ris. An uair a dh’fheòraich a cho-oifigich dhe ’n oifigeach a thug an dòigh sin air am beulaobh ciod e a chuir a leithid ’n a cheann, dh’innis e dhoibh gu’m b’e criosduidh a bh’ann; gu b’ann air an dòigh sin a dhéilig an Tighearn ris-san, agus gu’n robh e a’ smuaineachadh an dòigh a ghabh an Tighearna leis-san, gur maith a dh’fhaoidte gu’n d’rachadh leis ann a bhi cosnadh a mharaiche bhuirb.

[TD 177]

Tha e ’n a cheist an do maitheadh idir do Shimon. An àite esan a bhi ’g a fhaicinn fhéin fo fhiachan dha’n Tighearn, ’s ann a bha esan an dùil gu’n robh e a’ cur an Tighearna fo fhiachan dhasan, ann a bhi toirt aoidheachd dha. Tha e ’n a cheist an robh coguis peacaidh idir aig Simon; ma bha, cha do nochd e sin. Ach an creutair bochd eile cha robh tomhas air faireachadh a mi-thoillteanais. Bha i aon uair caillte ach fhuaradh i. Is dòcha gu’n robh i air an rathad gu cur as di féin, cosmhuil ri iomadh té dh’a seòrsa, sgìth dhe’n bheatha pheacaich ghràineil a bha i a’ caitheamh ach ann an eu-dòchas a thaobh comas, no cothrom, ath-leasachaidh dh’a leithid-sa. Anns an dol seachad, chunnaic i sluagh cruinn aig oisinn sràide, ag éisdeachd ri neach le aghaidh chiùin ghràsmhor a bha a’ labhairt riu. Dhlùthaich i ris a’ chuideachd, agus sheas i tacan ag éisdeachd. Thuit air a cluais, agus dhrùigh air a cridhe, briathran nach cual i an leithid riamh, agus nach robh fhios aice gu’m b’urrainn an leithid a bhi ann. “Thigibh a m’ionnsuidh-sa,” ars’ an searmonaiche, “sibhse uile a tha ri saothair, agus fo throm uallaich, agus bheir mise suaimhneas dhuibh.” “Sin mise,” ars’ ise, agus theann i na b’fhaisg. “Cha d’thàinig mise,” ars’ an searmonaiche, “a ghairm nam fìreanach, ach nam peacach chum aithreachais.”

[TD 178]

“Sud mise a rìs,” ars’ ise, “tha fhios aig an t-saoghal féin gur peacach mise, ach ’s ann ’g a mo chàineadh, agus ’g a m’ fhuadach air falbh a tha iad ged nach feàrr iad mòran na mi. Agus eadhon na daoine maithe ’n am measg, no iadsan a tha gabhail orra a bhi gu maith, cha sheall iad mo rathad, ach gabhaidh iad taobh eile na sràide gus mo sheachnadh; cha ’n ’eil truas no tròcair aca dha mo leithid. Ach am fear so, tha mi ag aithneachadh air gu bheil cridhe as cleachdadh aige cho geal ’s cho glan ri sneachd nam beann mòra, agus gidheadh tha truas agus tròcair aige do na peacaich bhochd a chaidh air seachrain. Eisd ris a nis. O m’anam ’s tusa a’ chaora chaillte mu’m bheil e a nis a labhairt, agus ’s e féin am buachaille a tha ’g am iarraidh anns an fhàsach. Tha dòchas ann dhomh, tha maitheanas ann dhomh, tha slàinte ann dhomh; cha bhàth mi mi fhéin mar a bha dùil agam a dheanamh, ach bheir mi mi fhéin dha gus mo shaoradh, agus mo choimhead, agus mo thoirt dhachaidh gu Dia, agus gu maitheas. Tha e ullamh a nis. Bruidhnidh mi ris. Ach sud am Phairiseach mòr ud Simon, a dh’fhuadaich mi air falbh o a dhorus an diugh, ’g a thoirt leis gu biadh ’n a thigh. Cha ’n airidh mi, tha fhios agam, air suidhe maille ris, agus cha ’n fhaighinn cuireadh no fàilte anns an tigh ud co-dhiùbh, ach ’s éigin dhomh mo ghràdh agus

[TD 179]

m’fhiachan dha, a nochdadh air dhòigh-éigin. Théid mi dhachaidh, agus gheibh mi am bocsa alabastair a dh’fhàg mi aig an tigh, agus théid mi gu tigh Shimoin a dh’aindeoin na their e rium, agus ungaidh mi casan an t-searmonaiche ghràdhaich leis an olaidh luachmhoir; cha’n ’eil dòigh eile agam air mo ghràdh, agus m’fhiachan dha a nochdadh.” ’S ann car mar so a thachair e gu’n d’fhuaradh a bhan-pheacach so ann an tigh Shiomoin. Ghràdhaich i gu mòr, do bhrìgh agus gu’n do maitheadh mòran di. Tha so ’g ar giùlan a dh’ionnsuidh an dara leasan.

2. Gur éigin do’n ghràdh e féin a thaisbeanadh gu follaiseach. Ann a bhi a’ dìteadh na mnà dhìt Simon e féin; nochd e cho fuar agus a bha a ghràdh fhéin ma bha e idir ann. Cha do nochd e uidhir agus modh cumanta dh’an Tighearn. A réir fasan nan Iudhach bu chòir do Shimon uisge dh’ a chasan, agus pòg na failte, agus oladh-ungaidh dh’a cheann, a thoirt dh’ an Tighearn; ach cha d’thug e a h-aon diubh dha; b’onoir gu leòir do Iosa, bha Simon an dùil, gu ’n d’ thug e gu a bhòrd e. Tha cuid ann fhathast agus ’s maoidheadh leò nì sam bith a thoirt do aobhar an Tighearna. Neò-air-thàing mur ’eil iad fialaidh gu leòir do aobhraichean eile, gu h-àraidh ma tha cliù, no buannachd shaoghalta, no féin-thoilleachas ’sam bith, ri fhaotainn leò, ach thigeadh e gu aobhar an Tighearna

[TD 180]

aig an tigh no ann an tìrean céin, agus thig atharrachadh air a’ ghnothach. Cleas Shimoin, ni nì sam bith an gnothach air son an Tighearna agus ’aobhair, sprùileach tìm, no neirt, no airgid. Cleas a bhean-tighe air oidhche Dhi-Sathuirne a thug leth-chrun agus sgillinn dh’an t-searbhanta, agus a thubhairt rithe, “Is e am màireach là na Sàbaid; falbh agus faigh o’n cheannaiche botul uisge-bheatha, agus dà bhonna-sia airson a’ chollection.”

Cha’n ionann so agus far am bheil an gràdh. Cha’n urrainn dh’an ghràdh gu leòir a thoirt seachad. Bheir an gràdh seachad an nì as fhèarr a th’aige, eadhon a bheatha air uairean. Agus tha an gràdh coma ciod e a nì, no a their, an saoghal, no muinntir an fhuar-ghràidh. Tha e furasda gu leòir dhuinne, aig am bheil ar gràdh air fuarachadh, ma bha e riamh blàth, a bhi a’ cronachadh, agus a’ coireachadh, mhuinntir an teas-ghraidh, ach thoirimid an aire nach ann ’g ar dìteadh fhéin a tha sinn. Cuimhnichimid cronachadh an Tighearna do eaglais mheagh-bhlàth Laodicea—“Uime sin do brìgh gu bheil thu meagh-bhlàth, agus nach ’eil thu aon chuid fuar no teth, sgeithidh mi thu mach as mo bheul” (Taisb., iii. 16). Gu’n saoradh an Tighearn sinn o fhéin-riarachas, agus o mheagh-bhlàthas, an phairisich, agus gu’n toireadh e dhuinn cridhe briste blàth a pheacaich

[TD 181]

sin dha’n deachaidh mòran a mhaitheadh, agus mar sin a tha a’ gràdhachadh gu mòr.

“Bheir mise ìobairt-molaidh dhuit;
Air ainn Dhé gaiream féin,
Iocam mo bhòid do Dhia, a nis
An làth’r a shluaigh gu léir.”

[TD 182]

AN DÀ BHUNAIT, NO, AN DA FHEAR-TOGAIL.
(MATA, vii. 4-9; LUCAS, vi. 46-49.)

SO aon de na cosamhlachdan as giorra a labhair an Tighearn, ach tha i làn brìgh agus teagaisg. Tha i a’ teagasg na ceirt leasain a tha cosamhlachd nan Deich Òighean a’ teagasg, eadhon am feum a tha ann air aire agus air faire. A réir coltais cha robh atharrachadh ’sam bith ri fhaicinn eadar an dà thigh; cha’n fhaiceadh duine ’s am bith a bha gabhail an rathaid dealachadh ’sam bith eatorra; bha an dealachadh na bu doimhne na coltas; bha e folaichte anns a’ bhunadh. Ach bha an t-atharrachadh bunaite a’ dearbhadh atharrachadh gnè anns na daoine. Bithidh sinn, mar sin, a’ beachdachadh air trì nithean, na daoine, na bunaitean, agus na deuchainnean.


I. AN DÀ FHEAR-TOGAIL.—Mar ann an cosamhlachd nan Deich Òighean, bha fear diubh glic agus fear duibh amaideach.

[TD 183]

(1) A thaobh roimh-aire. Cha do smuainich an duine amaideach ach air an là a bh’ann. Is e tìde bhreagh samhraidh a bh’ann ’nuair a thòisich iad le chéile air na tighean a thogail; cha robh eadhon stoirm samhraidh a’ bagradh agus cha robh nì a choltais atharrachaidh air an aimsir. Cha d’thug an duine amaideach tuileadh smuaine, ach ghabh e air adhart air ball mar nach bitheadh geamhradh, no stoirm, no gaoth, no tuil, gu tighinn. Ach an duine glic smuainich esan air na bha roimhe, gu’n tigeadh là na doinnin a chuireadh na h-uile deuchainn air a thigh, agus rinn e ullachadh fa chomhair gaillinn, agus stoirme. “Feumaidh mi,” ars’ esan, “mo thigh a thogail fa chomhair latha na deuchainn.” Agus rinn e sin. Tha an dà sheòrsa dhaoine ann fhathast, eadhon ann an nithe aimsireil gun ìoc air nithe spioradail. Tha daoine ann a tha ’tighinn beò mar na dealanan-dé, o bhlàth gu blàth, gun smuain air an là am màireach. Ach tha cuid eile ann a tha ’gabhail a steach ’n an cunntas latha na deuchainn, a dh’fhaodas tighinn orra, agus a tha a’ deanamh ulluchaidh fa chomhair sin, daoine glic. Ach ma tha cion roimh-aire agus smuaine calltach a thaobh nithe aimsireil, tha e buileach sgriosail ann an nithe an anama, agus na sìorruidheachd. Tha an Tighearn a’ toirt dhuinn ann an cosamhlachd eile deilbh air an t-seòrsa duine so, an duine

[TD 184]

saoibhir a chuir roimhe saibhlean ùra a thogail dha féin, agus a thubhairt ri ’anam, “Anam, gabh fois, ith, òl agus bi subhach,” ach mu ’n d’ thuirt an Tighearn, “Amadain, air an oidhche so féin iarrar d’anam uait.”

(2) A thaobh dùrachd. Cha do chuir am fear amaideach e féin gu dragh ’sam bith; thòisich e togail air ball air an làraich a thagh e, gun uidhir agus caibe a chuir ’s an talamh, a dh’fheuchainn ciod e an seòrsa bunaidh a bh’aige. Ach am fear glic “chladhaich e domhain” tha Lucas ag innseadh dhuinn. Tha sinne, mar sin, air ar gairm gu féin-rannsachadh, agus gu bha a’ deanamh dìchill chum ar gairm, agus ar taghadh, a dheanamh cinnteach. Na bithimid riaraichte le seòrsa ullachaidh ’sam bith air son na sìorruidheachd, ach deanamaid obair chinnteach, dhomhain, dheth, ullachadh a sheasas fa chomhair buairidh, bàis, breitheanais, agus sìorruidheachd.


II. AN DÀ BHUNAIT. Bha aon bhunait ’n a bunait créige; bha a’ bhunait eile ’n a bunait gainmhich.

1. Ciod iad cuid dhe na bunaitean gainmhich air am bi daoine an cunnart togail orra airson na siorruidheachd?

(1) Tha cuid an urra ris a’ so, gu bheil iad ’n am buill, no eadhon ’n an luchd-dreuchd, ann an

[TD 185]

eaglais aig am bheil ainm co-dhiùbh gu’m bheil i fallain ann an teagaisg an coimeas ri eaglaisean eile. Cha sheas sin, oir cha tearuinn eaglais ’sam bith duine ’sam bith. Gidheadh tha mi an dùil nach robh là riamh ann a bu mhò a bha de chunnart ann daoine, ann an cuid de chearnaidhean co-dhiùbh, a bhi a’ deanamh bun as a’ sin no an là an diùgh,—daoine a bhi eudmhor a thaobh beachdan, agus creudan, agus ’s maith a dh’ fhaoidte nithe nach fiù, agus iad a bhi buileach mì-chùramach a thaobh cleachdaidh, agus giùlain ann an rathaidean eile, fuasgailte eadhon ’n an caithe-beatha. Faodaidh creud ghlan a bhi aig neach maille ri cridhe grod. Tha an Sgriobtur soilleir gu leòir air a’ so. “Na meallar sibh,” deir an t-abstol Pòl; “cha sealbhaich luchd-striopahcais, no luchd-adhaltranais, no luchd-macnuis, no na daoine a tha ciontach de neòghloine mhì-nàdurra, no gaduichean, no daoine sanntach, no misgeirean, no luchd-anacainnt no luchd-foireigne, rìoghachd Dhé.” A chàirdean, cuimhnichibh “as eugmhais naomhachd nach faic neach air bith an Tighearn.”

(2) Tha cuid eile, agus ’s e am bunait a tha aca nach mios iad na càch. Is lag, agus is meallta, am bunait a tha’n sin. Cha toir e neach ’sam bith á cunnart gu bheil neach eile ri thaobh anns an aon chunnart ris-san. Tha am bunait so a ghnàth a’ toirt gu mo chuimhne dà earrann,

[TD 186]

an toiseach briathran Phòil a dh’ ionnsuidh nan Ephesianach (Eph., ii. 3), a tha ag ràdh, “agus bha sinn a thaobh nàduir ’n ar cloinn feirge, eadhon mar chàch,” agus a rìs briathran a tha Eoin Bunyan a’ cur ann am beul aoin dh’a luchd-turuis, cha’n ’eil cuimhne agam an dràsd cò aca. Tha e a’ freagradh na céiste ciod e a dh’aobhraich dhàsan baile an leur-sgrios fhàgail, agus ’s e am freagradh a tha e toirt, “Thàinig fear d’am b’ainm Maois, agus bhagar e mo thigh a losgadh os mo chionn mur teichinn as.”

Cha cheadaich ùine dhomh leudachadh ann a bhi a’ labhairt air a’ chaochladh sheòrsa bhunaitean breugach meallta sgriosail air am bi daoine amaideach a’ togail dòchais; feumaidh sinn sealltuinn ris an fhìor bhunait créige.

2. Ciod e, mata, am bunait créige?

(1) An Ath-ghineamhuinn. “Mur beirear duine a rìs,” deir Criosd, “cha’n urrainn e rioghachd Dhé fhaicinn.” Tha slàinte Dhé a’ ruigheachd gu doimhneachd nàduir an duine, sìos gu freumhaichean a bhith agus a ghné. So am bunait a tha Dia féin a’ leagadh anns a’ chruthachadh nuadh. “Is sinne obair-san, air ar cruthachadh ann an Iosa Criosd.” Ach anns an ath-ghineamhuinn tha sinn air ar n-aonadh ris an Tighearn Iosa Criosd, agus mar sin, is e, anns an dara àite.—

(2) Iosa Criosd Féin am bunait. “Bunait

[TD 187]

eile cha’ n urrainn duine sam bith a leagadh, ach am bunait a leagadh cheana, eadhon Iosa Criosd” (1 Cor., iii. 11). ’S maith a dh’fhaoidte gu bheil neach éigin de mo luchd-leughaidh aig a’ cheairt uair ann an imcheist co-dhiùbh a ràinig no nach do ràinig air fhathast an ath-ghineamhuinn so o shuas, agus ciod e an dàimh a tha eadar i agus creidimh slàinteil. Theirinn ris sin gu bheil an ath-ghineamhuinn, agus an creidimh, ceangailte ri cheile ceart mar a tha beatha agus gluasad; is e creidimh ceud ghniomh an anam bheò. An neach a tha da rireamh a’ creidsinn ann an Criosd ràinig air-san gu cinnteach an ath-ghineamhuinn. Seallaibh ri briathran Eoin a tha dearbhadh sin. “Thàinig e (Criosd) dh’ ionnsuidh a dhùthcha féin, agus cha do ghabh a mhuinntir féin ris. Ach a mheud as a ghabh ris, thug e dhoibh cumhachd a bhi ’n an cloinn do Dhia, eadhon dhoibhsan a tha creidsinn ’n a ainm: a bha air an gineamhuin, cha’n ann o fhuil, no o thoil na feòla, no o thoil duine, ach o Dhia.” Neach a bhi gabhail ri Criosd, a’ creidsinn ’n a ainm, sin comharradh, agus dearbhadh, na h-ath-ghineamhuinn air a shiùbhal. Tha sin soilleir, ars’ thusa, ach ciod e a bhi a’ creidsinn ann an Criosd? Freagram sin ann am briathran Leabhair Aithghearr Nan Ceist. “Is e creidimh ann an Criosd gràs slàinteil leis a bheil sinn a’ gabhail ris, agus a’

[TD 188]

socrachadh air, ’n a aonar airson slàinte mar a tha e air a thairgseadh dhuinn anns an-t-soisgeul.” Faic so, a leughadair, cha’n ’eil agad ris a’ bhunait a leagadh, tha e leagta cheana le Dia. Leagadh i ’nuair a ghlaodh Criosd air a’ chrann, “Tha e crìochnaichte.” Cha’n ’eil agadsa ach togail air. Nach gràsmhor, glòrmhor an naidheachd sin duitsa, mo cho-pheacaich an imcheist! A mhàin creid; leag do thaic gu buileach air; is Esan Carraig nan Àl; cha chuirear gu h-amhluadh gu bràth aon a chuireas a dhòchas annsan. Cluinn so o Dhia féin; “Feuch suidhichidh mise mar stéidh ann an Sion clach, clach dhearbhta, clach-chinn na h-oisinn; SÀR BHUNAIT, esan a chreideas cha chuirear gu h-amhluadh e” (Isaiah, xxviii. 16). Is beannaichte iadsan uile a dh’ earbas as” (Salm, ii. 12).


III. NA DEUCHAINNEAN.—Tachraidh trì amanna deuchainn ris na h-uile anam, àm a’ bhuairidh, àm a’ bhàis, àm a’ bhreitheanais.

(1) Àm a bhuairidh. Tha suidhichidhean eadhon anns a’ bheatha so a tha gu tric a’ cur dearbhaidh air daoine, agus air an t-seòrsa diadhachd a tha aca. Tha cuid ann, mar sin, agus cha’n aithnich neach ’sam bith am bheil an fhìor nì aca ro nach ’eil gus an teid iad a mach am measg bhuairidhean an t-saoghail; cuid a’ call

[TD 189]

an creidimh, an cleachdaidh, agus an cliù; agus cuid eile ’g an gleidheadh; dìreach á réir mar nach robh, no mar a bha, iad suidhichte air an fhìor bhunadh. Theirinn, gu h-àraidh ris an òigridh, deanaibh obair chinnteach dheth eadar sibh féin agus Dia mu ’s téid sibh a mach an còdhail bhuairidhean an t-saoghail uilc a th’ ann; deanaibh gréim daingean air Criosd, agus faigheadh Esan gréim daingean oirbhse; togaibh air a’ charraig, agus cha’n eagal duibh, ach mur a dean, tha cunnart, agus tuisleadh, agus call, roimhibh.

(2) Am a’ bhàis agus a’ bhreitheanais. Cuiridh iad sin dearbhadh air bunait, agus togail gach neach. Cò iad a sheasas stoirmean agus tuiltean nan amanna sin? Iadsan a mhàin a tha suidhichte air Criosd. Bha boirionnach diadhaidh uair air leabaidh bàis, agus thàinig duine eudmhor nach robh eòlach oirre ’g a coimhead. “Bheil fhios agad,” ars’ esan, “gu bheil thu a dol fodha?” Cha do fhreagar i facal. Chuir e a’ cheist a rìs, agus cha d’thubhairt i nì. Air dha a’ cheist a chur an treas uair ’s e thuirt ise agus a h-aghaidh a’ dealradh, “Cò ’s urrainn a dhol fodha troimh chréig?” Bha i air a’ bhunait. “Bu mhòr a thuiteam.” Tha dà ni againn anns na briathran sin. (1) Luach do-thuigsinn an anama. “Ciod e,” deir Criosd, “an tairbhe do dhuine, ged chosnadh e an saoghal gu h-iomlan,

[TD 190]

agus ’anam a chall? No ciod a bheir duine an éiric ’anama?” (2) Suidheachadh do-leigheas an anama chaillte. Tha cuid de challdaichean ann, agus faodar an deanamh suas a rìs, ach call an anam’ neo-bhàsmhoir, cha ghabh sin deanamh suas am feasd. Agus tha cuid an cunnart am mearachd fhaotainn a mach, cleas nan òighean amaideach, ’nuair a bhitheas e ro anamoch. Tha cuimhne agaibh air crìch Aineolaich ann an Turus a Chriosduidh. Fhuair e seachad air abhainn a’ bhàis gun aon chnead eagail ach, mo thruaighe, ’nuair a ràinig e dorus a bhaile nèamhaidh cha’n fhaigheadh e stigh, agus chaidh a ghiùlan air falbh gu slochd an eu-dòchais. An diugh, an diugh, deanaibh obair chinnteach dheth, cladhaichibh domhain: “’Bu mhòr a thuiteam.”

[TD 191]

AN STIUBHARD EUCORACH.
(LUCAS, xvi. 1-13.)

IS i so aon de na cosamhlachdan as duiliche a mhìneachadh. Cia mar a b’urrainn an Tighearna duine eucorach, agus a ghiùlan, a ghabhail mar bhonn-teagaisg air nithe Spioradail? Ciod e a tha air a chiallachadh le “Mamon na h-eucorach,” agus ciod le “càirdean” a dheanamh leis dhuinn féin? Tha a’ cheud cheist na’s usadh a freagairt na na dhà eile, oir chunnaic sinn cheana ann an cosamhlachd a’ Bhreithimh Eucoraich gu bheil an Tighearn anns na cosamhlachdan a’ gabhail dhaoine mar a tha E ’g am faotainn gu coitchionn anns a’ bheatha so, agus a’ tarruing leasanan o’n giùlan. ’S maith a dh’fhaoidte gu ’n amais sinn air fuasgladh an dà cheist eile anns an dol air adhart.

Stiùbhard eucorach! Ta, gu dearbh fhéin, cha robh an seòrsa sin riamh gann r’ am faotainn! No daoine saoibhir a dh’fhàg an gnothuichean gu buileach ’n an làmhan! Nach

[TD 192]

e sin a thug creach air a’ Ghàidhealtachd, agus a dh’fhàg gleanntan fàs? Ach fhuair am fear so a bhàirleigeadh; mar a thubhairt ministear Leòdhusach, nach maireann, mu’n mhnaoi aig an robh na seachd fir-pòsda, ’nuair a fhuair i bàs, “gu dearbh fhéin bha thìd aice.”


1. So a’ cheud leasan, gu bheil sinne uile, cleas an stiùbhaird, ’n ar stiùbhardan; cha’n ’eil ni againn ach na chaidh earbsa ruinn le Dia, uachdaran nan uile.


2. Anns an dara àite, tha sinn uile, mar a bha esan, air ar bàirleigeadh. Cha robh seadh no ni-h-eadh dh’a thaobh-san, ach cunntas a thoirt, agus e dh’fhalbh. Sin mar a tha sinne. “Tha e air òrduchadh do dhaoinibh bàs fhaotainn aon uair, ach ’n a dhéigh so breitheanas” (Eabh., ix. 27). “Cha’n ’eil againn an so baile a mhaireas” (Eabh., xiii. 14). Cha ghabh am bàirleigeadh so seachnadh.


3. Tha e mar fhiachaibh oirnn anns an t-suidheachadh sin sinn fhéin a ghiùlan gu glic, agus gu h-àraidh leithid a dh’fheum a dheanamh de nithe maithe an t-saoghail so, agus de shaoibhreas ’sam bith a bhuilich an Tighearn oirnn anns a’ bheatha so, agus gu’n coisinn iad dhuinn deagh fhàilte anns an t-saoghal ri tighinn.

(1) An toiseach, am feum as còir dhuinn a

[TD 193]

dheanamh de nithe maith agus saoibhreas an t-saoghail so. ’S e gliocas, no seòltachd, a’ stiùbhaird a mhol a thighearn. Bha iad le chéile ’n an saoghaltaich, agus molaidh an saoghaltach an saoghaltach. “Agus molar thusa, ’n uair a ni thu maith dhuit féin” (Salm, xlix. 18). Cha mhòr nach faic sinn an duine saoibhir a’ gàireachdaich ris féin aig cluinntinn dha an cleas a rinn an stiùbhard air; cha mhòr nach d’thug e maitheanas dha do bhrìgh a sheòltachd. “An slaoightear tapaidh!” ars’ esan, agus e crathadh a chinn a’ gàireachdaich. ’S e a ghliocas a mhol e, agus cha b’e mhì-dhìlseachd. Agus ’s e gliocas a tha air a mholadh dhuinne anns a’ chosamhlachd; gliocas anns an rathad anns an cuir sinn gu buil cothroman, agus comasan, na beatha so; mar a tha an Tighearn féin ag ràdh ann an àite eile, “Bithibh-sa glic mar na nathraichean, agus neò-chronail mar na columain” (Mata, x. 16). Tha caochladh rathadan anns am bheil na briathran “Mamon na h-eucorach” air am mìneachadh. Tha cuid ag ràdh gur e a tha air a chiallachadh gu ’m buin an cliù so dha na h-uile seòrsa saoibhreis, gur th’ ann le eucoir aig uair air chor-éigin a fhuaireas e; cuid eile gur e tha air a chiallachadh gu bheil an t-airgiod ’n a nàduir buaireasach, cleas na deocha làidire, a’ tàladh dhaoine fo bhuaidh a ghràidh a dh’ionnsuidh an uilc, agus na h-eucorach, air a sgàth;

[TD 194]

mar a tha an t-abstol ag ràdh gur “e gaol an airgid freumh gach uilc; nì am feadh a mhiannaich dream àraidh, chaidh iad air seacharan o’n chreidimh, agus throimh-lot siad iad féin le iomadh cràdh” (1 Tim., vi. 10). Tha an Tighearn a rìs agus rìs a’ cur a dheisciobuil air am faicill roimh chunnart gràidh an airgid. “Cha’n urrainn sibh seirbhis a dheanamh do Dhia, agus do Mhamon” (Mata, vi. 24). Is “usadh do chàmhal dol troimh chrò snàthaid, na do dhuine saoibhir dol a steach do rìoghachd Dhé.” Is e gràdh a shaoibhris a bhac an riaghladair òg Criosd a leantuinn. Nach e sannt an airgid a thug air Iudas a Thighearn a bhrath? ’S e so, tha sinn a’ togail, fìor mhìneachadh nam briathran so; agus ’s i fìor leasan na cosamhlachd gu’m bu chòir dhuinn na nithe sin a dh’fhaodadh, na’n leigte leò, ar tàladh a dh’ionnsuidh an uilc, a ghràdhachadh air a leithid a dhòigh, agus gu ’n tionndadh iad a chum maith spìoradail, agus sìorruidh dhuinn fhéin, agus do mhuinntir eile. Faodaidh airgiod daoine a thoirt a thaobh; ach, air an taobh eile, gabhaidh mòran maith a dheanamh leis, mar a thubhairt Daniel ri rìgh Nebuchadnesar, “Uime sin, O a rìgh, bitheadh mo chomhairle-sa taitneach leat, agus bris air falbh do pheacaidhean le fìreantachd, agus d’ euceartan le tròcair a nochdadh do na bochdaibh” (Dan., iv. 27).

[TD 195]

Tha stòraidh air innseadh mu mhinistear a bh’anns an t-Saipel an Inbhirnis. Bha e ’n a mhinistear-airm anns an Eiphit aig àm cogadh Napoleoin. Thàinig e dhachaidh mu’n do thill na saighdearan, agus chaidh earbsadh ris leis na saighdearan airgiod a bha iad a’ cur dhachaidh a dh’ionnsuidh an teaghlaichean, agus an càirdean. Bha an t-ionmhas sin uile aige ann am bocsa, oir cha robh airgiod pàipireach ann anns an là ud. Ràinig e Inbhirnis anmoch oidhche Dhi-sathuirne, agus cha robh aige ach am bocsa a thoirt leis a dh’ionnsuidh an àite-fuirich aige. Là na Sàbaid shearmonaich e anns an t-Saipeil, mar a b’àbhaist toiseach an latha, agus an dèigh mheadhon-latha. Bha e air a theannadh gu mòr toiseach an latha gur gann a b’ urrainn dha faotainn air adhart idir, ach an déigh mheadhon-latha bha saorsa anabarrach aige. ’Nuair a dh’fheòraich na h-eildeirean dheth ciod a b’ aobhar dh’ an dealachadh eadar an dà sheirbhis, ’s e am freagradh thug an duine còir so, anns a’ mhaduinn gu ’n robh an saoghal air a mhuin, ach an déigh mheadhon latha gu ’n robh esan air muin an t-saoghail. So mar a thachair. Anns a’ mhaduinn, dh’fhàg e bocsa an airgid aig an tigh, agus le cùram an airgid nach buineadh dha cha robh gné de shaorsainn aige; ach aig an ath sheirbhis thug e am bocsa leis a steach a dh’ionnsuidh

[TD 196]

na cùbaid agus bha e aige fo a chasan fad an t-siùbhail! Sin mar a fhuair an duine còir buaidh air an t-saoghal, agus mar a rinn e nì a bha an tòiseach ’n a bhacadh mu dheireadh ’n a chuideachadh! Tha barrachd agus samhladh anns an stòraidh; tha gliocas ann.

(2) Anns an dara àite an duais. Ach, ars’ thusa, ciod e a tha air a chiallachadh leis na càirdean? Tha dìreach daoine agus mnathan dh’ an d’ rinn sinn maith aimsireil agus spioradail anns a’ bheatha so le ar maoin. Gabhamaid aon sampull. So agaibh fear no té nach b’ urrainn a dhol a mach iad féin, gu tìrean céin, a shearmonachadh an t-soisgeil do na fineachan, ach thug iad seachad dh’ an cuid gu a bhi a’ cur a mach theachdairean agus Bhiobull dh’ an ionnsuidh sin. Saoil sibhse nach bi aca sin co-roinn dhe’n duais, agus dhe’n fhàilte, a gheibh iadsan a bha ’n am meadhon air an toirt gu glòir? A chàirdean, bithimid glic a thaobh an t-saoghail ri teachd. Co-dhiùbh a tha ar cuibhrionn de dh’ionmhas, agus de dh’airgiod, an t-saoghail so mòr no beag, cuimhnichimid nach ’eil sinn ach ’n ar stiùbhardan, gu bheil sinn uile air ar bàirleigeadh an saoghal fhàgail, agus cunntas a thoirt air ar stiùbhardachd, agus mar sin cleachdamaid gliocas agus deagh chaitheamh ’n ar gnàthachadh air nithean an t-saoghail so. Gabhamaid gu cridhe earail an abstoil, “gu

[TD 197]

bheil an aimsir goirid, ionnus gu’m bi iadsan a tha ’gnàthachadh an t-saoghail so, mar dhream nach ’eil ’g a mhì-ghnàthachadh; oir théid cumadh an t-saoghail so seachad” (1 Cor., vii. 29-31).

[TD 198]

<eng>PRINTED BY
OLIVER AND BOYD
EDINBURGH<gai>
