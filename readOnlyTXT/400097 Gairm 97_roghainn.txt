[TD 13]

ACHD NA CROITEARACHD, 1976

(Thàinig Achd Ath-leasachadh na Croitearachd airson Alba a-steach mar lagh na dùthcha air an 10mh de’n Og-mhìos, 1976. ’S e an deifir as motha eadar an t-Achd seo ’s an fheadhainn a chaidh roimhe gu bheil e a’ toirt cothrom do’n chroitear a chroit, no pìosan de’n chroit, a cheannach ma thogras e fhéin.

Airson cuideachadh a thoirt do chroitearan gus an lagh ùr a thuigsinn, dh’fhoillsich Coimisean nan Croitearan leabhran beag, <eng>Guide to the Crofting Acts<gai> (prìs 65 sg.) o chionn ghoirid. Tha seo ag innse dé an seasamh a th’aig croitearan a tha airson fuireach mar a tha iad, agus tha e a’ mìneachadh dé a dh’fheumas croitear a dhèanamh a dh’fhaotainn sealbh air a’ chroit, ’s an seasamh a th’aig sealbhadair (<eng>owner-occupier<gai>) de’n t-seòrsa. Seo agaibh eadar-theangachadh gu Gàidhlig, le beagan giorrachaidh, air na pìosan as luachmhoire a tha a’ buntainn ri ceannach agus sealbh na croite — Dòmhnall E. Meek.)


Na roghainnean a th’aig a’ chroitear

Thug Achd 1976 còir laghail do’n chroitear sealbh iarraidh air a’ chroit, no air pìos sam bith de’n chroit, bho’n uachdaran. Chan fhaod e sealbh iarraidh air còir feurach coitcheann, no air pìos sam bith de’n fheurach sin nach eil ri crìch na croite a tha e airson a cheannach, no glé dhlùth oirre. Roimh 1976, dh’fhaodadh an croitear a’ chroit a cheannach, ach bha seo an urra ri còrdadh pearsanta eadar an croitear ’s an t-uachdaran.

Chan eil an t-Achd ag iarraidh air a’ chroitear a’ chroit a cheannach mura togair e fhéin. Faodaidh e màl a phàigheadh ’s bidh a chòirichean air an dìon aig an ìre sa bheil iad an dràsda. Ma ghabhas e sealbh air pàirt de’n chroit, bidh e a’ pàigheadh màl air a’ phàirt nach do cheannaich e.

Ma ghabhas an croitear sealbh air a’ chroit air fad, ás eugmhais còir an fheuraich choitchinn, bidh a’ chòir seo air a meas mar chroit air mhàl. Faodaidh e a dèanamh thairis do neach eile dìreach mar chroit air leth.

[TD 14]

Sealbh air taigh na croite

Anns an Achd, tha còir a’ chroiteir air sealbh a thaighe air a cur sìos air leth bho a chòir air an fhearann.

Tha còir gun chùmhnant aig a’ chroitear air sealbh fhaotainn air làrach taigh na croite ’s na togalaichean a th’air, le pìos a tha freagarrach airson gàrraidh. Faodaidh an croitear ’s an t-uachdaran tighinn gu còrdadh mu na cùmhnantan, a’ phrìs agus meud a’ ghàrraidh. Mura toir an t-uachdaran a chead, no mura tig iad le chéile gu còrdadh, faodaidh an croitear iarraidh air Cùirt an Fhearainn òrdugh a thoirt do’n uachdaran sealbh a thoirt dha-san, no do’n fhear a dh’ainmicheas e. Bheir Cùirt an Fhearainn seachad òrdugh anns am bì na cùmhnantan, a’ phrìs, agus crìochan an fhearainn, mura robh còrdadh ann roimhe sin.

Far a bheil e air fhàgail aig a’ Chùirt prìs a réiteach, bidh a’ phrìs a-réir nan cùmhnantan a leanas:

(a) bidh an làrach air a mheas mar fhearann aig nach eil gnothach ri croit, far nach eil togalach, ’s far nach biodh cead aig duine taigh a thogail, no leasachadh sam bith a dhèanamh.

(b) bidh a’ phrìs a-réir ’s mar a bhiodh i nan rachadh an làrach a reic anns a’ mhargadh fhosgailte, gun duine a’ fuireach air, ’s an t-uachdaran deònach a reic.

Leis na cùmhnantan sin, thatar an dùil gum bì prìs an fhearainn a-réir a luach mar thalamh àitich.

Mura bì còrdadh ann mu mheud a’ ghàrraidh, innsidh a’ Chùirt dé a’ mheud a bhios freagarrach.

Cha bhì còir aig a’ chroitear air mèinnean, miotailtean, no stuth sam bith a thig ás an talamh.

Far am bì barrachd is aon taigh-comhnaidh air a’ chroit, bidh còir aig a’ chroitear sealbh fhaotainn air aon taigh a-mhàin. Mas e ’s gun tog e taigh eile an déidh làimhe, bidh an taigh sin air a mheas air leth.

Bidh an aon chòir aig an t-sealbhadair air mòine a bhuain ’s a thoirt dhachaidh ’s a bh’aige mar chroitear, ’s bidh a’ chòir sin aig a chéile cuideachd.


Sealbh air fearann croite

Faodaidh an croitear cead ceannach iarraidh bho’n uachdaran air an fhearann uile an taobh a-stigh de’n chroit (a-mach air làrach an taighe agus an gàrradh), no air pìos sam bith de’n fhearann sin.

[TD 15]

Faodaidh e na pìosan a leanas a cheannach cuideachd:

(a) pìos sam bith de’n fheurach choitcheann a thugadh dha airson ùis fhéin a-mhàin, ’s a tha ri crìch na croite no glé dhlùth oirre.

(b) pìos sam bith de’n mhachaire a chaidh a thoirt dha mar thalamh-àitich, ge b’e àite sa bheil e.

Faodaidh an t-uachdaran ’s an croitear tighinn gu còrdadh mu chùmhnantan-reic is prìs is meud an fhearainn.

Mura toir an t-uachdaran a chead, ’s mura bheil còrdadh ann, faodaidh an croitear iarraidh air Cùirt an Fhearainn ùghdarras a thoirt dha sealbh fhaotainn air an fhearann. Faodaidh Cùirt an Fhearainn òrdugh a thoirt seachad mar a leanas:

(a) a’ toirt ùghdarras do’n chroitear sealbh fhaotainn air an fhearann a cheadaicheas iadsan, ’s réitichidh iadsan na cùmhnantan; no

(b) a’ toirt air an uachdaran am fearann a thoirt do’n chroitear no do’n fhear a dh’ainmicheas e.

Far am feum a’ Chùirt a’ phrìs a réiteach, bidh an t-suim cóig tursan deug nas àirde na (.i.15x) am màl àbhaisteach (no cóig tursan deug nas àirde na pàirt de’n mhàl àbhaisteach, far nach eilear a’ ceannach ach pàirt de’n chroit). Faodaidh an t-uachdaran foighneachd de Chùirt an Fhearainn dé am màl a tha cothromach aig an àm.

Faodaidh e a bhith gum feumar suim eile a phàigheadh a bharrachd air seo. Feumar an dàrna suim seo a phàigheadh ma bheir an sealbh-adair seachad am fearann, no pìos de’n fhearann, do neach nach buin do’n teaghlach aige, a dh’aon ruith; no ma bheir an croitear o shean, no aon de’n teaghlach aige, seachad am fearann do dhuine nach buin do’n teaghlach, an taobh a-staigh de chóig bliadhna. Feumar an t-suim seo a phàigheadh mura bì am fearann air a thoirt seachad air aonta airson croitearachd no obair àitich, ’s feumar a pàigheadh do’n uachdaran a reic am fearann no do’n riochdaire aige. Faodaidh còrdadh a dhèanamh mu’n t-suim seo. Mura bì còrdadh ann, ’se an t-suim a réiticheas Cùirt an Fhearainn, dàrna leth an deifir eadar:

(a) luach an fhearainn air a’ mhargadh, nuair a tha e air a thoirt seachad, agus

(b) a’ phrìs a thugadh do’n uachdaran an toiseach.

Faodaidh gun iarr Cùirt an Fhearainn air a’ chroitear urras air an fhearann a thoirt do’n uachdaran airson suim sam bith a dh’fheumas a bhith air a pàigheadh anns an dòigh seo an taobh a-staigh de chóig

[TD 16]

bliadhna.

Nuair a bheir Cùirt an Fhearainn ùghdarras do’n chroitear airson croit a cheannach, faodaidh iad iarraidh mar chùmhnant gun toir e còirichean seilg is iasgaich an fhearainn air aonta do’n uachdaran. Bidh an t-suim glé bheag,’s cha bhì an ùine nas lugha na fichead bliadhna.

Cha bhì còir aig a’ chroitear air mèinnean, miotailtean, no stuth sam bith a thig ás an talamh.

Faodaidh Cùirt an Fhearainn dol an aghaidh a’ chroiteir, nuair a tha e ag iarraidh fearann na croite a cheannach. Tachraidh seo:

(a) ma tha iad de’n bheachd gun tig cruadal air an uachdaran ma reiceas e am fearann, no/is

(b) nam biodh deagh riaghladh na h-oighreachd air a milleadh nan rachadh am fearann a reic.


Cairtean Còir

Ma bheir Cùirt an Fhearainn òrdugh do’n uachdaran fearann no làrach taighe a reic ris a’ chroitear, bidh an t-òrdugh éifeachdach fad dà bhliadhna. Faodaidh an croitear ’s an t-uachdaran an ùine atharrachadh iad féin ann an sgrìobhadh, no faodaidh a’ Chùirt an ùine atharrachadh ma théid iarraidh oirre o thaobh seach taobh. Cho fad ’s a mhaireas an t-òrdugh, chan eil còir aig a’ chroitear air airgead fhaotainn airson leasachadh sam bith a rinn e mar ìochdaran, ’s chan eil còir aig an uachdaran air airgead airson call no milleadh air an acfhuinn aige.

Mura reic an t-uachdaran an talamh mar a dh’iarr a’ Chùirt, faodaidh an croitear òrdugh iarraidh air a’ Chùirt a bheir ùghdarras do phrìomh chléireach na Cùirte am fearann a thoirt thairis. Ma tha a’ Chùirt riaraichte nach tug an t-uachdaran seachad am fearann ann an ùine chothromach, bheir iad òrdugh do’n chléireach na cairtean còir a bhios feumach a thoirt seachad. Bheir iad cuideachd comhairle mu’n phrìs. Mas e ’s nach toir an croitear urras air an fhearann do’n uachdaran an taobh a-staigh de ùine chothromach, ma chaidh iarraidh air o’n Chùirt, faodaidh an t-uachdaran iarraidh air a’ Chùirt cairt chòir a thoirt dha.

Nuair a tha fearann ga reic ’s ga cheannach, ’s àbhaist do gach taobh an cosgaisean fhéin a phàigheadh. Ach, a-réir an Achd, ma bheir a’ Chùirt òrdugh do’n uachdaran làrach taighe is gàrradh a reic ris a’ chroitear, faodaidh a’ Chùirt iarraidh air a’ chroitear cosgais sam

[TD 17]

bith a bhios air an uachdaran a phàigheadh. Bidh seo éifeachdach cho fad ’s nach bì fearann na croite ga reic anns an aon chairt chòir.

Tha na cùmhnantan sin air an dèanamh airson ’s nach feum an t-uachdaran cosgais a phàigheadh a bhios nas motha na a’ phrìs a gheibh e airson làrach an taighe ’s an gàrradh. Dh’fhaodadh an aon rud tachairt le fearann na croite cuideachd, ach chan eil an t-Achd ag ràdh gun toir a’ Chùirt air a’ chroitear cuid sam bith de chosgais an uachdarain a phàigheadh san t-suidheachadh sin. Faodaidh e a bhith, ged tha, gun rachadh cumhachd na Cùirt ùisneachadh a thaobh cosgais, cho mhath ri cùmhnantan reic.

A-réir a chrannchuir, faodaidh an croitear cuideachadh airgid iarraidh a phàigheadh a chosgais bho’n Sgèama airson Cuideachadh is Comhairle ann an Cùisean Lagh.


Cuideachadh airgid do shealbhadairean

Bha croitearan a’ cleachdadh a bhith a’ faotainn cuideachadh airgid airson na taighean-còmhnaidh aca a chur air dòigh, bho Sgèama Taighean nan Croitearan, fo Roinn an Aitich ’s an Iasgaich. Bidh cothrom aca an cuideachadh sin fhaotainn an taobh a-staigh de sheachd bliadhna an déidh dhaibh an taigh ’s an gàrradh a cheannach. Ma dh’ainmicheas an croitear duine a tha ’na bhall de’n teaghlach aige, gheibh an duine sin an aon chothrom.

Airson taighean nach eil ’nan taighean-còmhnaidh a thogail ’s a chàradh, tha cothrom aig sealbhadairean fearann àitich ann an gin de sheachd shiorramachdan na croitearachd air na h-aon chuideachaidhean airgid ri croitearan. ’Se seo na cùmhnantan:

(a) nach bi am fearann nas motha na trì-fichead acaire ’s a ceithir deug, no nach biodh am màl aige na b’àirde na £110 sa’ bhliadhna nam b’e croit a bh’ann.

(b) feumaidh an sealbhadair a bhith air an aon inbhe ris a’ chroiter a thaobh a chrannchuir.

Tha an sgèama-chuideachaidh airson nan togalaichean a’ gabhail a-staigh rathaidean, uisge, obair-dhealain, agus gas.

Tha sealbhadairean croite a tha air an aon inbhe ri croitearan a thaobh an crannchuir a’ faotainn cothrom air grantaichean leasachaidh fo sgèamannan a’ Choimisein, dìreach mar gum biodh iad ’nan croitearan.


Iasadan a’ chroiteir

Nuair a cheannaicheas an croitear làrach a thaighe, faodaidh e urras

[TD 18]

fhaotainn air an làrach fa chomhair na suim a dh’fheumas e fhathast a phàigheadh air ais do Rùnaire na Stàite no Bòrd Leasachaidh na Gàidhealtachd ’s nan Eilean a thaobh iasad sam bith a thug iad dha mar chroitear.


Sanas mu atharrachadh seilbh

Feumaidh duine sam bith a cheannaicheas fearann croite innse do’n Choimisean gu bheil sealbh an fhearainn air atharrachadh, cho fad ’s a tha am fearann fo riaghailtean Achdan na Croitearachd.


Faochadh a thaobh rataichean

Fo Achd nan Rataichean ann an Albainn (1956), tha luach taigh-còmhnaidh a’ chroiteir airson rataichean air a mheas 50% nas ìsle na a luach gu h-iomlan airson na bliadhna. Tha Achd 1976 a’ toirt an aon fhaochaidh do thaigh-còmhnaidh a cheannaicheas croitear, cho fad ’s gu bheil an croitear fhéin, no a chéile, a’ còmhnaidh ann.


Coitearan

Tha còir gun chùmhnant aig a’ choitear, mar a th’aig a’ chroitear, air sealbh fhaotainn air làrach a thaighe agus na togalaichean a th’air an làrach, cho mhath ri pìos gàrraidh. Faodaidh an coitear ’s an t-uachdaran, no am fear do’m buin làrach a’ choiteir, tighinn gu còrdadh mu na cùmhnantan-reic, is prìs is meud a’ ghàrraidh. Mura bì còrdadh ann, faodaidh an coitear an gnothach a chur fa chomhair Cùirt an Fhearainn san aon dòigh ris a’ chroitear, ’s bidh a’ cheist air a fuasgladh san aon dòigh.

Tha na h-aon chòirichean aig a’ choitear a thaobh cuideachadh airgid ’s a th’aig a’ chroitear ann a bhith a’ togail no a’ càradh thaighean, ach a-mhàin nach urrainn do’n choitear aon de’n teaghlach aige ainmeachadh ’na àite. Tha na h-aon chòirichean aige cuideachd a thaobh iasadan a phàigheadh, agus a thaobh faochadh anns na rataichean.

(Tha ar taing aig Dòmhnall Meek, a ghabh os làimh obair an eadar-theangachaidh seo — Fear-deasachaidh.)

[TD 19]

MAC AN T-SRONAICH
le Barabal NicFhionghuin

Is ainneamh an neach anns an Eilean Fhada nach cuala an t-ainm Mac an t-Srònaich air neo nach cuala, uair no uaireigin, sgeulachd mu dheighinn duine borb a bha a’ còmhnaidh sa’ mhonadh. A réir nan sgeulachd bhiodh e a’ leum a-mach bho chùl creige agus a’ mort duine bochd sam bith a bha mì-fhortanach gu leòr tighinn ’na lùib. Ach, ged a tha sgeulachdan de’n t-seòrsa sin pailt, chan eil móran ann aig am bheil fhios gun robh a leithid seo de dhuine ann, anns a’ cheud leth de’n naoidheamh linn deug.

’Se Iain Strònach an t-ainm a bh’air agus is ann o dhaoine urramach a thàinig e. Is e ogha ministeir a bh’ann air gach taobh. B’e athair mac an Urramaich Iain Strònach, a bha ’na mhinistear an Ceann Loch Iùbha agus b’e mhàthair Mór Mhoireasdan, nighean ministeir a bhuineadh do Bharabhas, Leódhais agus a bha bliadhnaichean air Tìr Mór. Bha piuthar a mhàthar pòsda aig Dòmhnull MacAmhlaidh, fear Lìseadair an Uig agus bu mhac dhaibhsan an Dotair Ruadha bha mach á Oilthigh Ghlaschu ’na dhotair là blàr Waterloo. Cha b’ann mar dhotair a rinn e ainm dha fhéin ach mar thuathanach, oir b’esan a sgiùrs muinntir Chàirnis an Uig air falbh bho’n dachaidhean airson àite a dhèanamh do na caoraich. Bha piuthar an Dotair Ruaidh Lilidh, pòsd aig ministear ainmeil — Raibeart MacFhionnlaigh a bha air an Aoidh agus a rithist aig Na Lochan. Ged a bha a chàirdean beusail ’sann airson mort is mèirle a theich Iain Strònach air falbh o’n àite anns na dh’fhàs e suas. ’Sann aig athair a bha tigh òsda Ghairbh an déidh toiseach na naoidheamh linne deug agus a réir eachdraidh choisinn an tigh seo fìor dhroch ainm fo a stiùradh airson gur e nead mhèirleach ’s na bu mhiosa a bh’ann.

Bha seann tigh òsda Ghairbh air a shuidheachadh an deagh àite. Bha móran ga thadhal agus a’ cur seachad na h-oidhche ann. Bha seann rathad nan dròbhairean o Inbhir Nis, troimh Inbhir Pheotharain,

[TD 20]

a’ briseadh an Gairbh, aon spàg a’ dol a Gheàrrloch agus a Loch Braoin agus spàg eile a’ gabhail gu Loch Carann air an t-slighe chun nan eileanan.

A h-uile foghar bhitheadh an dròbh mhór a’ fàgail na Gàidhealtachd gu na féilltean mu dheas agus air an t-slighe dhachaidh an déidh do na dròbhairean (bhitheadh iad làn airgid a’ tilleadh dhachaidh o na féilltean) Inbhir Pheotharain fhàgail dh’fheumadh iad an slighe a dhèanamh tre Choille Tharbhaidh mu ruigeadh iad a’ Ghairbh. Bha àiteachan dorcha a-measg nan craobh agus an là nan Strònach cha robh e glic do dh’fhear siubhal anns a’ choille ’na aonrachd. Bhiodh spàirn air na dròbhairean gus an ruigeadh iad a’ Ghairbh mun tuiteadh an oidhche on bha còmhlan fhir ann aig an robh cleachdadh a bhith leum a-mach ás na craobhan le cabair ’nan dùirn, a’ cur stad air luchd turuis, gan rannsachadh agus a’ toirt uapa airgead no nì luachmhor sam bith a lorgadh iad aca. Bha amharus air tigh òsda Ghairbh agus tha a’ sgeulachd a leanas a’ dèanamh dealbh air an fhàrdaich sin.

Bha uair banaltruim san tigh òsda agus i a’ sealltuinn ás déidh an leanaibh a b’òige an teaghlach nan Strònach, an aon nighean a bh’aca. Cha robh a’ bhanaltruim fada ann gus na thòisich i a’ gabhail ionghnaidh mu rudan a bha i a’ cluinntean agus a’ faicinn. Mhothaich i, nan tigeadh strainsear ’na aonrachd a dh’iarraidh tàmh na h-oidhche, gu faigheadh e deagh charthannas ach ’se annas a bhitheadh ann nan nochdadh e anns a’ mhadainn. Theirte gun d’rinn e moch-eirigh ’s gun do dh’fhalbh e mun do dh’éirich na searbhantan. Có-dhiù, là bha siod, thàinig gille òg eireachdail á Loch Abair. Chòrd a choltas fìor mhath ris a’ bhanaltruim agus roghnaich i rabhadh a thoirt dha leis a’ chrònan seo a thòisich i a’ gabhail leis an leanabh.

“Laoich a thàinig á Loch Abair,
Cuimhnich na caidil trom,
Cuimhnich na caidil idir,
Thoir Loch Abair ort nad dheann,
Feuch do làmh a-steach fo’n leabaidh,
Is gheibh thu corp rag ri bonn,
Laoich a thàinig á Loch Abair . . . .”

Sgap mì-chliù nan Strònach air feadh na Gàidhealtachd agus bha caitheamh beatha Mhic an t-Srònaich a’ dol an donadas leis a h-uile bliadhna bha tighinn. Tha beulaithris ag innse dhuinn gur h-ann an déidh dha a phiuthair òg a mharbhadh a b’fheudar dha teicheadh.

[TD 21]

Tha e coltach gun tàinig buidheann de uaislean do’n tigh òsda; bha caileag òg ’nam measg ann agus chaidil i fhéin agus nighean an tighe san aon leabaidh. Bha streang de neamhnaidean mu amhach an t-strainsear agus chòrd i cho math ri nighean an t-Srònaich is gun tug an té eile cothrom a fàgail oirre fad na h-oidhche. Mhothaich sùilean mosach Mhic an t-Srònaich do na neamhnaidean agus troimh’n oidhche shiulp e steach do’n t-seòmar, chuir e an sgian am broilleach na té air an robh na grìogagan agus shlaod e dhith iad. Anns an ùpraid a lean, thug e a chasan leis agus rinn e air Leódhas.

Dh’innis e aig deireadh a lathaichean gun tug e seachd bliadhna fo’n choill eadar na bliadhnaichean ochd ceud deug fichead ’s a seachd agus ochd ceud deug fichead ’s a ceithir deug. Chaith e an ùine sin ga fhalach fhéin sa’ mhonadh anns a’ cheàrn as iomallaich de’n eilean, a-measg nam beanntan faisg air na crìochan eadar Leódhas agus na Hearadh.

A réir eachdraidh, cha b’e Mac an t-Srònaich a’ chiad fhear a chuir seachad seachd bliadhna ’na fhògarrach anns na h-Eileanan an Iar. Tha a’ mhór-chuid dhiubh sin air a dhol á cuimhne an diugh ach tha esan a’ seasamh a-mach ann an eachdraidh an eilein oir chuir e an tuath air boil le eagal agus tha fann-fhaileas de’n eagal sin air fhàgail fhathast — barrachd air ceud bliadhna gu leth air adhart.

Anns na làithean sin bha daoine a’ siubhal anns a’ mhonadh an còmhnuidh. Bhiodh na h-Uigich ’s na Hearaich a’ tighinn ’s a’ falbh eadar an dà àite agus bha na bailtean beaga air na crìochan, tha ’n diugh bàn, làn dhaoine. Bha rathaidean goirid o bhaile gu baile agus tarsainn an eilein a Steòrnabhagh. A h-uile samhradh, bhiodh a’ mhòinteach beò le crodh. Bha clann-nighean nan àirighean air ais agus air adhart eadar am baile agus an àirigh. Gabhaidh an t-eagal uabhasach a dh’éirich a-measg dhaoine an uair a chualas gu robh mortair ainmeil mu sgaoil, a thuigsinn.

Cha b’e ceum air aineol idir a bh’aig Mac an t-Srònaich an uair a thàinig e Leódhas. Gun teagamh b’e an caladh a b’fhaisg air nuair a bhris a’ stoirm mu cheann; tha e cheart cho dòcha gu robh e san eilean roimhe sin oir bha cuideachd a mhàthar lìonmhor. Bha fhios aige càite an deidheadh e ga fhalach fhéin. Thubhairt e fhéin, “Fhads’ a ghléidheas mise beanntan Uige, gléidhidh beanntan Uige mi”. Fhads’ a dhèanadh e sin, cha leigeadh e leas eagal glacaidh a bhi air oir cha robh lagh san eilean aig an àm sin ach lagh a’ mhaoir agus cha robh breith aig a’ mhaoir ach a h-aon — fuadach. Tha uamha uaigneach aig bonn an Tàrain, beinn de bheanntan Uige, ris

[TD 22]

an canar Uamha Mhic an t-Srònaich agus bha làrach an teine ri fhaicinn innte an déidh dha falbh. Chan eil glé fhada o chaidh soithichean a lorg air leac air ceann shuas na h-uamha. Ged a bhiodh an uamha seasgair, cha leig sinn a leas a chreidsinn gu robh e caitheamh na h-ùine gu léir innte. Chan eil lorg air duine a chunnaic e sa’ gheamhradh, ’sann an tìde mhath na bliadhna a bhiodhtar ga fhaicinn sa’ mhonadh.

Bha fhios aig an àm gum bitheadh e a’ tadhal an tigh aonranach air bràigh Steòrnabhaigh faisg air an Abhainn Dhubh. Bha bean nighe a’ dol a dh’obair do’n tigh seo agus fhuair i iomadach uair, léintean ri ’n nighe nach buineadh do dhuine san tigh. Aon latha, fhuair i léine le fuil air a’ mhuinchill airson a nighe. Dh’fheòraich i mu dhéidhinn seo agus cha d’fhuair i freagairt a chòrd rithe. Choisich i mach agus cha deach i riamh tuilleadh air ais do’n tigh. Chanadh i nach robh i cho bochd ’s gu feumaidh i léine a’ mhortair a ghlanadh.

Bha nighean piuthair a mhàthar, Lilidh Dhòmhnaill Choinnich ann a’ mansa Na Lochan an uair a bha esan mun cuairt. Tha litir aig fear dhe sliochd a chaidh a sgrìobhadh le nighinn, ag innse gun robh biadh agus leabaidh san t-sabhal a’ feitheamh air daonnan an sin.

Ged a bha an sluagh le eagal gun tachradh e riutha bha aon té an Uig a choisinn ainm dhith fhéin airson a bhith dol còmhla ris. ’Se piuthair an tuathanaich a bha an Capadail aig an àm sin a bh’innte agus bha cleamhnas eadar na daoine aice agus muinntir Lìseadair. Tha cuimhne fhathast mar a bhiodh i a’ cur car mu chnoc air an tigh ’s a’ dèanamh air a’ mhòintich anns a’ ghùn a b’fheàrr a bh’aice, le cìrean gleansach ’na falt agus grìogagan mu h-amhach. Chunnacas iad ’na suidhe còmhla fo chreig iomadh feasgar agus ghabh muinntir a’ bhaile gràin oirre o chionn gu robh i ga thàladh ro fhaisg air a’ bhaile airson fois do’n inntinnean.

Chaidh iomadach rud a chur air agus bha aon mhort ann timcheall air ochd ceud deug fichead ’s a deich, as t-fhoghar ris nach do dh’aidich e riamh. Bha an ginealach a bh’ann aig an àm sin cinnteach gu leòr gur e rinn e. Bha aon fhear, Dòmhnall MacLeòid, á Eireastadh an Uig aig féill an Steòrnabhagh a’ reic bó. An uair a bha an fhéill seachad chaidh e do’n tigh òsda còmhla ri companaich agus chunnaic iad e a’ cur prìs na bà ann a’ lìnig a’ pheitein. Chan aontaicheadh e fuireach gu madainn, dh’fhalbh e dhachaidh troimh ’n mhòintich san dorchadas. Larna-mhàireach fhuaradh an corp aige faisg air bun abhainn Ghrìde, gun sgillig air a’ chorp agus le làrach na sgithinn ’na chliabh. Ach, cha deach a dhearbhadh a riamh gur e

[TD 23]

Mac an t-Srònaich a mharbh e.

Ged a bha eagal roimhe, ghabhadh eagal cur air agus dhearbh Dòmhnall Ruadh Beag á Càraiseadar sin. ’Se troich a bha an Dòmhnall, bha e cho leathann ’s a bha e fada agus bha ceann mór air le cròic de d’fhalt ruadh. Cha robh e bog idir; ’na bhalach òg chaidh a thogail agus a thoirt air bòrd luing agus falbh leis a dh’Ameireaga dha aindeoin. Ach rinn e shlighe dhachaidh agus is ann mu dheich bliadhna an déidh dha tilleadh a chuir e an teicheadh air Mac an t-Srònaich. Bha e a’ gabhail tarsainn na mòintich air là breagha samhraidh agus bha e cho teth ’s gun do chuir e dheth a bhriogais airson gu faigheadh e na bu luaithe troimh ’n fhraoch. Bha Mac an t-Srònaich pìos bhuaithe agus rinn e air mar a dhèanadh e air duine sam bith a chitheadh e. An uair a fhuair e na b’fhaisge air, stad e a’ coimhead a’ chreutair uamhalta a bha a’ cumail air adhart troimh ’n fhraoich mar nach robh e a’ faicinn duine idir faisg air. Dh’aidich am fògarrach a rithist gun do shaoil e gur e creutair nach buineadh do’n t-saoghal seo a bh’ann agus thug e chasan leis cho luath ’s a b’urrainn dha mus beireadh an Sàtan air.

Chaidh rann a dhèanamh aig an àm:

“Dòmhnall Ruadh Beag,
Chuir e an teich air Mac an t-Srònaich,
Le bhriogais air a’ ghualainn,
Chuir e ruaig air anns a’ mhòintich”.

Bhiodhtar ga fhaicinn timcheall nan àirighean agus chunnacas e a’ bleoghain mart uair no dhà. Bha nighean air àirigh aon samhradh faisg air an uamha agus chunnaic i duine a’ tighinn thuice a’ ruith bho chreig gu creig. Le smaoin aithghearr thionndaidh i a cùlaibh ris agus thòisich i ag éigheach, “Iain! Aonghais! Seall Mac an t-Srònaich gu bhith agam. Greasaibh oirbh. Iain! Aonghais!” Bha i air falbh gu math bho’n àirigh agus i a’ lorg gamhain a bh’air chall. Bha làn fhios aice nach robh duine faisg a mhìle oirre ach dh’obraich a’ chleas. Cha d’thàinig e na b’fhaisg oirre agus fhuair i air falbh sàbhailte.

Bha boireannach á Mèalastadh an Uig mus do dh’fhalbh na daoine ás agus mhionnaicheadh i gu là bàis gur e Mac an t-Srònaich a thàinig far an robh i agus i a’ nighdearachd leatha fhéin aig abhainn Thotarail a tha an taobh an ear de Mhèalastadh. Bha an duine aice air a bhàthadh goirid roimhe sin agus bha teaghlach mór aice ri thogail ’na h-aonrachd. Bha i aig an abhainn air latha math samhraidh

[TD 24]

’s gun duine faisg oirre. Dh’fheuch i ri prais mhór làn aodaich a thogail ach dh’fhairtlich oirre. Thàinig duine mór suas ri taobh gun fhios dhi agus thog e a’ phrais. Bhruidhinn e rithe le còmhradh na mòr-thir agus dh’innis e dhi cho duilich ’s a bha e mu cor. Chunnaic i e a’ falbh bho chnoc gu cnoc gus an deach e ás a fianuis a-mach do’n mhonadh.

Ma tha e fìor gur e a bh’ann, is e sin an aon turas air a bheil lorg a sheall e truas no coibhneas ri neach sam bith.

Chan eil fhios càite an deach e an uair a dh’fhàg e Leódhas ach bha e bliadhanichean saor mun do ghlacadh e mu dheireadh aig féill sa’ Bhlàr Dhubh. Chunnaic fear an sin e a dh’aithnich e agus thug e suas e. Dh’aidich e ri iomadh rud agus chaidh a chrochadh am Baile Dhùbhthaich mu thimcheall na bliadhna ochd ceud deug da fhichead ’s a dhà. An uair a chualas an Leòdhas gun deach a chrochadh fhuair muinntir an eilein faochadh ach cha deach a dhì-chuimhneachadh fhathast.

[Sanas]

[TD 44]

PEATAICHEAN?
le Eilidh Watt

Bha grian an Iuchair a’ deàrrsadh is a h-uile nì a’ tromasanaich fo a teas, bha, ach an dà iomanaiche bheaga a chithinn bho’n uinneig air an raoin-iomanachd. Bha an craicionn a cheana gréidhte gu dorcha leis a’ ghréin ach cha robh an teas a’ cur orra, is gun de chòmhdachd air an dithis ach briogaisean goirid is buinn-bhròg is iad a’ strì ri chéile anns an iomanachd. Bha gach nì, oir leam, gu foiseil, is mar sin ghabh mi iongnadh mo chridhe nuair a mhothaich mi do’n dithis a’ seasamh, a’ coimhead suas do’n adhar, a’ togail leotha a maidean iomain is a’ deanamh air an taigh ’nan deann is ’nan cruinn leum, mar an teine shionnachain fhéin. Fads a bha mi gan amharc stad fear dhiubh is choimhid e suas is thilg e dhe a mhàlaid chamanan is gun tilleadh ’na cheum lean am fear eile a chleas. Choimhid mi suas is oir leam gun robh mi deanamh a-mach gnè de dhorchadas a’ dòmhlachadh leis gach tiotan a bha a’ dol seachad. Bha an dorchadas a’ siubhal ás an deidh is a’ buinnig orra.

Gun dàil air bith, ach fads a bha mi a’ sguabadh leam an dà bhad aodaich a bu deiseile ri’m làimh, tubhailt is searbhadair mór, bha mi ’nam dheann sios an lonaig, a’ deanamh air an raoin far an robh iad. Fads a bha mi ’nam sheasamh a’ fosgladh a gheata chluinninn gaoir ìosal, fhiadhaich. Bha a’ ghaoir ag éirigh bho’n dubhar a bha air fàs tiugh, dorcha, is ged bha i ìosal bha i anabarrach maoidheachail. Theagamh gum b’e a’ ghaoir seo a thug rabhadh do na balaich air tùs is a bha nis an iomais an cur ás cochul an cridhe; feumaidh mi aideachadh nach robh agam fhìn oirre na bu mhotha.

An dòchas nach b’iadsan a bha’n sguirig a lorg, sguirig a bha daonnan ag atharrachadh cumadh ged bha e riamh car cruinn, car coltach ri reul-chearbach dhorcha, a bha an ceartuair a’ siubhal le srann ghéir, mhortachail, dh’àithn mi do na balaich iad rathad an taighe a sheachnadh.

Ann am beagan tìde bha mi ri’n taobh is air gach fear a shuaineadh

[TD 45]

ann am bad aodaich. Sheas mi fhéin is an dà Ghandi bheaga, a bha nis gu toilichte, a’ nochdadh deudan beàrnach, is iad saor bho’n ni-toire a bha nis a’ dèanamh gu calg dhìreach air a’ ghàrradh. Fads a bha sinn fhathast nar seasamh shuidhich an sgaoth sheilleanan i fhéin air preas sònraichte a bha na seilleanan air taghadh dhaibh péin. Bha ban-riaghladair na seilleanan air i fhéin a stéidheachadh is gach seillean a bha air sgéith a’ deanamh a h-uile dìcheall air a bhi cho teann oirre is a leigte leis. Bho’n bhad far an robh ise cha chuireadh am feachd iadsan. B’e an t-eagal gun laigheadh ise air craiceann, no falt lom, is gum bitheadh iad air an lot gu bas, a chuir mi fhéin is na balaich nar cabhaig.

Mu fheasgar bha’n sgaoth air dlùthachadh ri chéile ’na h-aon chnap uiread ri ball-choise, agus, ged bha torman fhathast aca bha iad gu foiseil is gun ach fear conadail an siud ’s an seo ag itealaich ag iarraidh àite dha fhéin an cridhe a’ bhuill. B’ann mun àm seo a thainig am fear leis am bu leis iad, agus sin aon dà mhìle air astar, oir cha robh sgaoth, anns am faoidte gun robh suas ri 50,000 seillean, gun luach dha. Gu faireachail sheall mi dha càite an robh iad air còmhnuidh a ghabhail is fads a bha e ri lasadh na pìoba dh’fhaighnich e dhiom an robh mi eòlach air dòigh nan seilleanan. Thuirt mi nach robh ach bhuam is nach robh iarraidh mhór agam eòlas na bu dlùithe a chur orra. Bha uiread de cheò bho phìob is a bhitheadh bho shimlear na Dunara is i a’ togail bho’n chidhe ’n uair a thuirt e, “Trobhad ma tha is cuir do bhois gu h’aotrom orra. Cha lot iad idir thu. Bha mise riutha bhon bha mi ’nam bhalach, ach fhathast, nuair a chuireas mi mo làmh orra dùisgidh iad annam —”.

Chuir mi mo làmh orra, an toiseach gu faiceallach, ach anuairsin na bu dàna is fo m’làimh, bha cnap blàth, beò, a’ plosgarsaich. Ach a dhìth briathran is eòlas a’ bhàird chan urrainn domh an dìomhaireachd seo a chur an céill no an dàimh neònach a bh’agam ris a nì seo a bha gu foiseil, mì-fhoiseil, a’ plosgarsaich fo m’làimh.

Bha an t-eòlas a chuir mi air na seilleanan fada eadar-dhealaichte bho’n eòlas a chuir mi air an luchd-dàimh, na seanganan. Bha mi turas shuas anns a’ choille a chaidh a chur gus Gainmheach Chuilbhin a chur ’na stad. Ri taobh ceum coise thainig sinn air tòrr, a bha aon dà throigh a dh’àirde, far an robh duilleagan crìona is sliseagan maide air am fighe mu chéile mar àite còmhnuidh aig na seanganan. Sheas sinn a’ coimhead na treudan, is gach aon bhiastag air cheann-gnothaich deifreach, ach le deifir a bheireadh cead do dh’fhear an siud is an seo a bhi stad mar gun robh e a’ toirt brath, no dòcha

[TD 46]

stiùradh, do dh’fhear eile, mun rachadh e le dian ruith air a thuras a rithist.

Ged bha sinn gam mion amharc cha deach sinn ro dhàna air na biastagan gus an duirt fear de’n chuideachd rium fhìn, “Cuir do làmh os an cionn, ach na buin do’n tòrr. Cum aon da no trì òirlich bhuaidhe”.

Is cinntich gum bheil cuid nas fidreachail, no dòcha nas luaithe gu comhairle a ghabhail na chéile, ach is coma, oir le cuimhne a bhi agam air na seilleanan, shìn mi mo làmh a-mach, ach gu faiceallach, ga gluasad gu socair aon trì òirlich os an cionn. Tharraing mi air ais mo làmh cus na bu luaithe na shìn mi i is deighteach, fhuar, ghoirt, innte mar gun robh mìle saighead meanbh air a dhol an sàs ’nam bhois.

“Sìolaidh an cradh an ceartuair”, arsa m’fhear comhairle. “Bha eagal orra gun robh thu a’ toirt ionnsaigh air an àite còmhnaidh is steall iad stuth garg, geur, gus bacadh a chur ort.”

Bho’n àm sin is tric a shuidh mi a’ mion-amharc nam biastagan seo is iad air an cibeadh fo chéis ghlainne nach toireadh cothrom teichidh dhaibh. Chionns gum bheil iad gan riaghladh fhéin air mhodh a tha cho tùrail ann am beachd an fheadhainn a tha a’ cur eòlas orra, tha e a’ cur iongnadh orra nuair a tha na seanganan ri cleas nach eil reusanta ann an sùilean dhaoine. Ach tha iad ris a’ chleas seo. Their na h-urraichean gum bheil peataichean sònraichte aig na seanganan is an dràsda is a rithist fosglaidh seangan a bhial far am bheil boinne beag meala air cruinneachadh, is bheir e cothrom do’n pheat’ aige am boinne a thogail leis. Chan eil fhios aig na h-urraichean co-dhiù tha am peata ga imlich no ga dheoghal. Ged nach eil an ladarnas agam a ràdh ri’n aodann chan eil mi a’ creidsinn gum bheil peataichean aca. Tha mi ag aideachadh gum bheil iad ris a’ chleachadh air an dug mi iomradh, ach ma tha is e mo bheachdsa gur ann airson faochadh air choireigin a thoirt dhaibh péin is nach ann airson gréim blasda a thoirt do pheata. Tha cuimhne agamsa air Gainmheach Chuilbhin.

[TD 74]

[Dealbh]

A’ TRUSADH DHAN AN FHACLAIR
le Coinneach D. MacDhòmhnaill

Mòine II

An deidh na mòine a bhuain, feumar a tiormachadh, a toirt dhachaigh ’s a cruachadh, ’s nuair a bhios e cho fluich ’s a bha e shuas mu thuath deireadh an earraich ’s toiseach an t-samhraidh seo chaidh, chan e sin am fàiseach.

Mar a tha a’ mhòine ga buain, thathar ga sgaoileadh no ga cur amach, ’s an deidh dhi bhith aimsir iomchaidh air an sgaoilteach, fichead là no nas fhaide ma dh’fheumar sin, thathar an uairsin a’ teannadh air a togail. ’Se a’ chiad togail an rùghadh, ’s gu cumanta anns gach rùghan bidh ceithir fòid ’nan seasamh an taca a chéile, ’s cóigeamh fad ’na bhonaid air an uachdar. An àiteachan, theirear coilleag ri trì no ceithir fòid ’nan seasamh air an ceanna caol le fear eile air am mullach, ’s theirear cuideachd ri seo gu bheil a’ mhòine air a cois bhig. Theirear uinneagan ris na tuill a thathar a’ fàgail eadar na fòid gus an séid a’ ghaoth trompa.

Mura tiormaich a’ mhòine san rùghan, tha dha no trì de rùghain gan

[TD 75]

cur còmhla gus ath-rùghain a dheanamh. An Uibhist, theirear conachruachan ri seachd no ochd a rùghain air an cur an ceann a chéile. Nuair a bhios a’ mhòine tioram, feumar an dàrna cuid a cruachadh no a tòrradh far a bheil i, no a toirt dhachaigh le cairt no tractair no làraidh ’s a cruachadh aig an taigh. Chan eil fhiosam a bheil seo fhathast a’ tachairt, ach chaidh innse dhomh nuair a thòisich daoine ann an Leódhas air a’ mhòine thoirt dhachaigh le tractair no làraidh, gum bidhte fàgail cuid dhith a-muigh air a’ bhlàr gus am faodadh na boireannaich a bhith leantainn an t-seann chleachdaidh ’s ga toirt dhachaigh leis a’ chliabh. ’S iongantach, san là th’ann, mura h-eil na boireannaich air an cleachdadh sin a leigeil seachad a nise!

A’ tòiseachadh leis an t-seana dhòigh, ma tha, a thuilleadh air a’ chliabh fhéin, bha cliabh beag ris an cante bath-chliabh, ach bha e ’na mhasladh do neach sam bith bhi cur air (no oirre) nach b’urrainn dha (no dhi) an cliabh mór a ghiùlan. B’e iris a’ chléibh an ròp no an t-sreang a bha dol tarsainn a’ bhroillich. Tha e coltach gur e gaoisde-eich a dheanadh an iris a bu chomhfhurtaile uile gu léir, móran na b’fheàrr na iris-leathair no iris-poca. Theirte na staingean ri aisnean a’ chléibh, agus briagan ris na tuill a bh’air am fàgail ceithir thimcheall

[Dealbh]

[TD 76]

[Dealbhan]

[TD 77]

beagan òirlich bhon a’ mhullach airson gum faoidte greimeachadh anns a’ chliabh gu furasda agus a thogail. An àiteachan, theirear spriotan ri mullaich nan staingean far a bheil iad a’ stobadh suas fos cionn a’ chléibh. Ri lòd beag mòine sa’ chliabh theirte tabhan agus ri lòd mór sac. Bhiodh dronnag ga cur mar chuisean eadar an cliabh ’s an druim, ’s mar bu trice b’e seann sgiorta no còta bhidhte cleachdadh. Mar sin theirte cota-dronnaig ri seann chòta anns nach robh an tuilleadh feum ach seo fhéin. Gus an cliabh a thogail, bhidhte deanamh sorchan de chip ’s a’ cur a’ chléibh làin air uachdar. Bhiodh sorchan fiodha ga chleachdadh cuideachd, ’s dh’fhaoidte e seo a ghiùlan bho àite gu àite. Anns an Rubha an Leódhas, theireadh iad “Seonaidh” ris an fhear seo.

Ach ’sann le tractair no le làraidh as trice bhithear a’ toirt dhachaigh na mòine an diugh, agus gus sin a dheanamh feumar an toiseach a cur gu rathad, no, mar a theirear an Nis an Leódhas, a cur gu tìr. Bidh seo ga dheanamh le poca, no cliabh, no bara-cuibhle, no tractair, no eadhon le seana phram! Theirear an dùn ris an tiùrr mhór mòine a bhios aig an rathad deiseil gus a toirt dhachaigh leis an làraidh, agus feumar an uairsin sgioba math gus lìonadh na làraidh.

Nuair a thig a’ mhòine dhachaigh, bithear an uairsin a’ teannadh air deanamh na cruaiche. Theirear an glaothan no glutadh na cruaiche no cridhe na cruaiche ris an stuth a thathar a’ cur am meadhan na cruaiche, agus an stéidheadh no an gnìomhadh ris a’ bhalla de mhòine shlàn a thathar a’ togail ris an taobh a-muigh, leis na fàdan mullaich air an càradh ann an dòigh is gun tilg iad dhiubh an t-uisge. ’S mar a tha a’ chruach a’ fàs nas caoile a dh’ionnsaigh a mullaich, theirear gu bheilear a’ toirt a-steach an stéidhidh, agus mu dheireadh a’ dunadh na cruaiche ’s ga ceapadh no ga tughadh. Ann an Nis, theirear an cuilean ri cruaich bhig a thathar a’ deanamh de na bloighean a th’air fhàgail, ri taobh na cruaiche móire. An Uibhist, tha am facal tudan aca airson cruaich bhig, ’s anns Na Hearadh theirear sgoran ris na cip a tha iad a’ togail suas aig gach oisinn de’n chruaich airson a taicleachadh. Theirear doras na cruaiche ris a’ cheann a theid fhosgladh gus na fàdan a thoirt gu teine, agus màs na cruaiche ris a’ cheann dùinte.

Tha mi’n dòchas gun d’fhuair sibh fhéin de mhòine am bliadhna a thiormachadh ’s a chruachadh na chumas connadh is garadh ruibh fad a’ gheamhraidh. ’S ma bha sibh a’ leughadh seo ’s gun tàinig facail sam bith eile thugaibh co-cheangailte ris a’ chuspair, feuch gun cuir sibh sgrìobag thugainn.

[TD 85]

An Sgeilp Leabhraichean

Nua-bhardachd Ghaidhlig. <eng>Modern Scottish Gaelic Poems<gai>
Deasaichte le Dòmhnall MacAmhlaigh. <eng>Southside<gai> £4.95 (còmhdach cruaidh); £2.25 (còmhdach pàipeir).

Tha dà theanga san leabhar seo — Beurla is Gàidhlig fa chomhair a chéile, agus a’ Ghàidhlig a’ tighinn air thoiseach air a’ Bheurla air fad. Tha fhios gun còrd an rian seo glé mhath ri Gàidheil (no ris a’ chuid as motha aca co dhiùbh); ach tha e coltach nach ann airson Gàidheil a bhrosnachadh a thathar air a’ Bheurla mhór a chur fo shàil na Gàidhlig mar seo. Dheasaicheadh an leabhar seo do luchd-leughaidh bàrdachd san fharsaingeachd, ann am Breatainn agus anns an t-saoghal mhór; agus tha mi a’ creidsinn gun do chuir iad romhpa còir na Gàidhlig a sheasamh a-measg a leithid de dhaoine, agus grunnan ’nam measg-san (is dòcha) nach robh fhios aca gun robh Gàidhlig idir ann, no co dhiùbh nach creideadh gun robh bàrdachd ann an Gàidhlig a b’fhiach foillseachadh. Bha nòiseanan mearachdach a’ dol mun cuairt ann an Alba fhéin nach tog an ceann cho àrd bho thàinig an leabhar seo a-mach: nach tric a theireadh cuid-eigin, gun dearbhadh sam bith a thoirt am follais, gun robh sgrìobhadairean Gàidhlig ann a bha a’ toirt bàrr air na bhathar a’ sgrìobhadh sa’ Bheurla; agus ’na dheaghaidh sin dh’éireadh deasbad gun fheum eadar an fheadhainn a bha deònach gabhail ris a’ bharail seo agus an fheadhainn nach robh. Thàinig crìoch air an deasbad neo-thorrach sin, agus ged nach tig daoine gu aoncheann air a leithid de cheist, tha cothrom aca a nis beachd a bhith aca agus guth a thogail air a’ chùis. Faodaidh iad faighneachd dhàibh fhéin am bheil suaip aig Iain Mac a’ Ghobhainn ri Iain Crichton Smith, an robh <eng>Gaelic Renaissance<gai> ann coltach ris an fhear a chuir Uisdein MacDhiarmaid agus a chàirdean air bonn a-measg nan Gall, agus mar sin air adhart. Bidh greim aca a nis air dàin nach deach eadar-theangachadh riamh, agus air dàin eile a bha air falach ann an leabhraichean a chàidh á clo bho chionn fhada. Bidh

[TD 86]

fiù’s bàird aca nach aithnicheadh iad ach an ainm roimhe seo. A bharrachd air sin uile tha Roimh-radha san leabhar a nì an treòrachadh aig meud tionnsgnadh agus ealain nam bàrd. Tha fhios gun ceannaich móran an leabhar seo, agus gum faigh iad taitneas agus teagasg ann; bhon is e leabhar grinn dreachmhor a tha ann gheibh iad luach an airgid cuideachd.

Aig a’ cheart àm tha luach agus cudthrom anns an leabhar seo mar leabhar Gàidhlig, agus tha e soilleir gur h-ann le deòin an fhir-dheasachaidh agus an luchd-foillseachaidh a tha seo. Ach tha deifir mór ann: tha sinne glé eòlach, mar thà, air na bàird air leth agus air an cuid dhàn (a dh’aindeoin ’s gum bheil feadhainn aca uabhasach doirbh a lorg) agus is e obair a’ chruinneachaidh as motha a tharraingeas sùil — dé cho eirmseach ’s a thaghadh na dàin a tha a’ riochdachadh obair iomlan gach bàird, dé cho math ’s a tha obair gach bàird a’ coimhead an cois a chéile, dé a’ bhuaidh a tha aig na bàird seo san iomlan oirnn, dé cho drùidhteach ’s a tha iomradh an fhir-dheasachaidh orra anns an Roimh-radha. Cha chreid mi gun robh dol ás aige a thaobh có a chuireadh e san leabhar: tha an Cóignear Ainmeil seo — Somhairle MacGill-Eain, Deòrsa mac Iain Deòrsa, Ruaraidh MacThómais, Iain Mac a’ Ghobhainn agus Dòmhnall MacAmhlaidh — a’ dol còmhladh ann an aois (gu ìre co dhiùbh), anns an t-seòrsa bàrdachd a bhios iad a’ sgrìobhadh, agus a chionn ’s gun do dh’fhoillsicheadh an cuid bàrdachd ann an leabhrain leotha fhéin — ’se sin, tha seo na bàird a tha air ainm a dhèanamh dhàibh fhéin mar thà. Chan eil fhios agam am bheil iad air an òrdachadh a réir aois, no a réir cuin a thug iad a-mach ceum á oilthigh, no a réir cuin a thòisich iad air bàrdachd Ghàidhlig fhoillseachadh (’se an aon òrdugh a lean iad sna nithean seo gu léir), ach tha mi deònach creidsinn gun robh adhbhar math aig Dòmhnall MacAmhlaidh is e a’ réiteachadh na ceiste seo: air mo shon-sa tha an leabhar anbarrach math a thaobh cumadh agus òrdachadh agus a leithid, agus chanainn gur h-e aire agus cùram MhicAmhlaidh fhéin a dh’fhàg mar sin e. Chanainn, cuideachd, gun d’rinn e a dhìcheall san taghadh: tha an cruinneachadh seo rianail, cothromach, coibhneil sa’ chuid as motha dheth. Bha aige ri càileachd gach bàird a thoirt a-mach air chor ’s gun toilleadh na dàin a thagh e anns an àireamh dhuilleagan a bha aige, agus chan iongnadh ged a dh’fhàg e a-mach feadhainn a b’fhearr leinn a bhith san àireamh. Ciamar a sheachnadh e sin? Ge tà, cha d’rinn e lethbhreith air bàrd seach bàrd aca a réir meud na bàrdachd a thug iad am follais dhuinn. A thaobh na fhuair a-staigh aig a’ cheann thall tha mi a’ faireachadh

[TD 87]

gun tug e dhuinn na leigeadh leinn coimeas a dhèanamh orra is iad a-mach air cuspairean eadar-dhealaichte, agus eadar-dhealachadh a dhèanamh orra is iad a-mach air an aon chuspair. Fhuair mise móran ás.

Tha òraid dhà-theangach aig toiseach an leabhair, anns am bheil MacAmhlaidh a’ toirt iomradh air sgrìobhaidhean a’ Chóignear agus bàrdachd Ghàidhlig san t-seann nòs. Tha mise a’ moladh na h-òraide seo a chionn ’s gum bheil dòigh-sgrùdaidh MhicAmhlaidh fosgailte soilleir: cha diùlt e mion-obraichean dreuchd na bàrdachd a nochdadh dhuinn — agus bha siod a dhìth oirnn, gun teagamh, a thaobh obrachadh na bàrdachd ùire ann an Gàidhlig. Ge tà, tha mi a’ toirt taing do Dhia gun d’fhuair sinn Beurla cuide ris a’ Ghàidhlig. Chan e Gàidhlig Bheàrnaraidh a tha a’ cur ceist orm an seo, ach faclan ùra fada grannda a dheilbh e airson nòiseanan a bhios gan cleachdadh sna cànainean móra ann an sgrùdadh litreachais agus a leithid. Nise, tha deagh-fhios agam dé a bha san amharc aige: aig deireadh an latha tha an nua-bhàrdachd seo nas càirdeil ri bàrdachd na linne seo anns an Roinn-Eòrpa na ri bàrdachd Ghàidhlig sam bith, agus is ann a réir gnàthasan-mìneachaidh na bàrdachd choimhich as soirbhe a mhìnicheas tu mothachadh an “nua-bhàird” Ghàidhealaich. Saoil an robh feum aig a’ Ghàidhlig, no aig sgoileirean Gàidhlig co dhiùbh, air no faclan seo? Chan eil mi cinnteach nach robh. Ach aig a’ cheart àm cha toigh leam diamhaireachd ann an obair mìneachaidh, ge b’e dé a b’adhbhar dhi. Tha amharus agam gur h-e a tha ceàrr oirnn cho gann ’s a tha sinn de sgrìobhadh air litreachas Gàidhlig ann an Gàidhlig airson Gàidheil.

Anns an dealachadh feumaidh mi facal no dhà a ràdha mu shusbaint an Roimh-radha seo; oir tha móran ann as fhiach leughadh agus beachdachadh air. Tha iomradh aig MacAmhlaidh air ciamar a chante “math” is “dona” ri bàrdachd Ghàidhlig sna seann làithean, seach mar a bhios sinne ga breithneachadh an diugh. A rithist, tha e a’ faighneachd ciamar a tha “an t-eilean san d’fhuair iad an àrach òg” a’ còrdadh ris na bàird aige (e fhéin ’nam measg), agus a’ tomhas gum bheil an t-eilean gan tàladh ’s gan diùltadh, gan altrum ’s gam mùchadh aig an aon àm; tha tuaiream aige gun do phiobraich an anshocair seo (a-measg nithean eile) gu sgrìobhadh iad. Tha na ceistean seo cudthromach gu leòr, agus tha sinn fada an comain an fhir a chuir iad an céill dhuinn, mar a tha sinn an comain a thuigse agus a dhùrachd anns an leabhar air fad.

Uilleam Mac Gillìosa

[TD 88]

<eng>Modern Scottish Poetry: an anthology of the Scottish Renaissance 1925 — 1975<gai> Deasaichte le Maurice Lindsay
(<eng>Carcanet Press Ltd.<gai> £3.90 còmhdach cruaidh; £2.50 bog)

Seo an treas turas a nochd an leabhar seo, agus tha e sìor fhàs tomadach, mar a bhiodh dùil againn. Dheasaich Mgr. Lindsay e an toiseach ann an 1946, nuair a thuirt e gur h-e bha e cur fa chomhair dhaoine “<eng>a representative culling of the best fruits of the first twenty-five years of the Scottish Renaissance<gai>”.

Chaidh na bliadhnaichean seachad is mheasadh le Faber gun robh feum air leudachadh a dhèanamh air an taghadh seo, is ann an 1966 rinn Mgr. Lindsay sin. Anns a’ cheud leabhar bha dàin o dhaoine mar a bha MacDhiarmaid, Muir, Anndra Young, Uilleam Soutar, Raibeart Garioch, Seòras Bruce, Dubhghlas Young, Somhairle MacGilleathain, Sidney Mac a’ Ghobhainn, Tormod MacCaoig is eile — sia fichead dàn ’s a deich gu léir, o shia deug bàrd thar fhichead. Ann an leabhar 1966 bha dà fhichead bàrd ’s a h-ochd, ’nam measg Sidney Tremayne, Alasdair Scott, Ruaraidh MacThómais, Edwin Morgan, Seòras MacAoidh Brown agus Iain Mac a’ Ghobhainn; bha naodh fichead dàn no earrann de dhàn ann.

Ach a nis tha an leabhar againn anns an treas riochd. Saoil am bi an ceathramh fear a’ nochdadh mun bhliadhna dà mhìle? Tha Mgr. Lindsay ag ràdh gum bheil e ’n dòchas gur e seo an “<eng>definitive edition<gai>”.

Co-dhiùbh, tha an leth-cheud bliadhna cruinn a nis, leth-cheud bliadhna o thàinig “Sangshaw” a-mach is a dh’fhaodte ràdh, le sùil air ais, gun robh an Renaissance ann am bith. Chan e seo àite airson a bhi mach air an Renaissance sin; chaidh iomadh facal ghearradh is a sgrìobhadh mu thimcheall. Tha daoine buailteach, ’s dòcha, a bhi dèanamh ceangal ro dhlùth eadar an Renaissance agus na sgrìobh MacDhiarmaid agus na bha ga leantainn anns a’ chànan Albais; bha feadhainn a bha ’g obair ann am Beurla ’s an Gàidhlig dheth cuideachd, tha fhios. ’Se ceist eile a bheil e ciallach a bhi bruidhinn air an Renaissance mar gum biodh e dol air adhart fhathast. Tha Mgr. Lindsay fhéin de’n bheachd gur dòcha gum bheil e “<eng>on the wane<gai>”.

Mar a shùilicheamaid, tha barrachd àite air a thoirt do MhacDhiarmaid no do dhuine eile. Ach chan eil dad ann bhuaithe a chuireadh iongnadh oirnn: dàin ghoirid glé ainmeil á “<eng>Sangshaw<gai>”, té á “<eng>Penny Wheep<gai>” agus ochd eile air a bheilear gu math eòlach cuideachd. ’S dòcha gun gabhamaid barrachd ás an dàn fhada “<eng>A

[TD 89]

Drunk Man looks at the Thistle<gai>” na na rainn a’ tòiseachadh “<eng>O wha’s the bride . . .?<gai>” Is chan eil dad ann a sgrìobh e o chionn corra bhliadhna.

Gu dearbha chan eil Mgr. Lindsay a’ creidsinn atharrachadh a dhèanamh air sgath atharrachaidh a-mhàin. Tha e anabarrach dìleas do’n dàn air a bheil e measail, agus tha an aon dàn no na h-aon dàin air a bhi aig feadhainn de na bàird anns na trì leabhraichean, mar tha Pittendrigh MacGillebhrath, Eilidh Cruickshank (nach b’e “<eng>The Ponnage Pool<gai>” bu fhreagarraiche na “<eng>Shy Geordie<gai>”?), Dòmhnall Sinclair (“Slighe nan Seann Seun”), Hamish McLaren, Albert D. Mackie, Uilleam Jeffrey, R. Crombie Saunders, Alasdair Reid. Cha mhò na sin a tha e cur cùil ri obair air a bheil nasg beag de sheann-fhasantachd ach a tha tlachdmhor fhathast, leithid “<eng>Edinburgh<gai>” le Margot Robert Adamson.

Tha iomadh seann-eòlach an seo gu léir: <eng>“Portrait of Mary Stuart” (Lewis Spence), “Tam I’ the Kirk” (Violet Jacob), “Alas! Poor Queen (Marion Angus), “Scotland” (Sir Alasdair Gray), “Sang”<gai> (Raibeart MacGillFhialain) . . . . Le na bàird as ainmeile cuideachd, tha an stéidh a rinn e ann an 1966 a’ seasamh agus chan eil e a’ cur ach beagan ris. Tha cóig dàin aig G. S. Fraser, ceithir a chaidh a chlo-bhualadh uair is uair agus aonan ùr — <eng>“The Death of My Grandmother”<gai>. Saoilidh mi gum bheil an dòigh seo, mar as trice, math gu leòr — mar le na dàin aig Seòras Bruce (<eng>“Inheritance”, “Kinnaird Head”<gai> is cóig eile le <eng>“Love in Age”<gai> agus <eng>“Under the Moon”<gai> — dàn sèimh nach fhaca mi roimhe), Tormod MacCaoig (<eng>“Wet Snow”; “November Night, Edinburgh”; “Edinburgh Courtyard in July”; “Boats”; “Celtic Cross”; “Double Life”; “Byre”; “Assissi”; “Visiting Hour”; “Composers of Music”<gai> — taghadh anabarrach math, chanainn), Tremayne, Mgr. Lindsay fhéin, Scott, Morgan agus MacAoidh Brown. Ghabhainn barrachd dhàn ùra o Iain Mac a’ Ghobhainn, can an àite <eng>“Luss Village”<gai> agus a’ chiad <eng>“Old Woman”<gai>. (Saoil cia mheud turas a nochdas i seo agus <eng>“The Old Women”<gai> aig Seòras Brown fhathast?)

Chan eil na h-uiread de àite air a thoirt do na bàird as òige, ged a tha ceithir dàin aig Dubhghlas Dunn, ach tha Tom Buchan ann, Anna Mhoireach, Stephen Mulrine, Ailean Jackson, Seumas Aitchison, Giles Gordon agus Ailean Bold. Chan eil dad bho leithidean Pete Brown, Tom McGrath is Tom Leonard. Chan eil sgrìob de bhàrdachd chonchrete ann, eadhon o Edwin Morgan (a tha cho ealanta oirre) no Iain Hamilton Finlay (tha dà sheann dàn leis ann); chan eil Mgr. Lindsay air a bhuaireadh mun choncrete idir. 

Cha mhò, a réir coltais, tha e air a bhuaireadh mu dheidhinn móran

[TD 90]

de’n bhàrdachd Albais a tha air tighinn am follais anns na bliadhnaichean o thòisich “Akros”, ged a chleachd Mgr. Lindsay fhéin Albais aon uair. Tha féill mhór air a bhi air obair Alasdair Mackie agus Dhòmhnaill Chaimbeil, ach chan eil aca an seo ach trì dàin eatorra. Chan eil aig Donnchadh Glen fhéin ach “<eng>My Faither<gai>”.

Ach tha an leabhar a’ crìochnachadh gu làidir is gu gealltanach, saoilidh mi, le ceithir dàin o Liz Lochhead. Chòrd an leabhar aice-se math rium fhìn.

Dé nis mu dheidhinn na Gàidhlig? Dìleas gu deireadh.

’Se rud as iongantaiche nach eil dad aig Dòmhnall MacAmhlaigh ann. Chan urrainn dhomh seo a thuigsinn. Cha mhò tha gin de na dàin Ghàidhlig aig Iain Mac a’ Ghobhainn ann — shùilichinn aonan co-dhiùbh. Cha ghabhadh “Bisearta” fhàgail á earrainn Sheòrais Chaimbeil Hay, ach dé mu dheidhinn “An Sealgair agus An Aois”? An ann a chionn gu bheil eadar-theangachadh le MacDhiarmaid ’na cois a tha i ann fhathast? Tha “<eng>Still Gyte, Man? <gai>” agus “<eng>The Old Fisherman<gai>”, Albais is Beurla, ann; ach bhithinn fhìn air toileachadh a dhèanamh ri rud-eigin de na chuir Mac Iain Dheòrsa mach o chionn bliadhna no dhà. Tha Mgr. Lindsay air cóig dàin a chur ris na dhà a bha aig Ruaraidh MacThómais cheana, is tha gach eadar-theangachadh an seo leis a’ bhàrd fhéin. Tha an t-eadar-theangachadh Albais fhathast air trì de na Dàin do Eimhir, ged nach maireann Dubhghlas Young no Sidney Mac a’ Ghobhainn a nis, mar gum biodh iad ’nan samhla air a’ chàirdeas eadar na bàird; ach chan eil mi smaointeachadh gum bheil iad faisg cho foghainteach ris an eadar-theangachadh Bheurla le Iain Mac a’ Ghobhainn a tha seo. Tha Somhairle MacGilleathainn fhéin ag eadar-theangachadh “Hallaig”, agus is math an dàn iongantach sin fhaicinn ann an turas seo.

Sud an leabhar aig Mgr. Lindsay, ma tha. Tha e tlachdmhor ri fhaicinn, le còmhdach soilleir uaine — fiamh rud-eigin annasach airson leabhair. ’S dòcha gum bheil na dàin car beag faisg air a chèile air an duilleig, ach tha còrr is dà chiad is dà fhichead ann dhiubh, is tha pàipear daor.

Tha trì fichead bàrd ann cruinn, agus aon fhear ris nach robh dùil. Fhuair Sir Compton MacCoinnich creideas airson “<eng>The Little White Rose<gai>” mu dheireadh thall. Bheir sud gàire air duine no dithis.

Iain MacDhòmhnaill

[TD 91]

<eng>Mutiny<gai>
le John Prebble
(Martin Secker & Warburg Ltd. 1975. £6.90)

Tha Iain Prebble air móran a sgrìobhadh mu eachdraidh na h-Albann, is gu h-àraid eachdraidh na Gaidhealtachd, anns an t-seachdamh ’s anns an ochdamh ’s anns an naoidheamh linn deug. Tha e air ùidh dhaoine thall ’s a-bhos a dhùsgadh ás ùr anns an eachdraidh sin, gu h-àraid ann an sgeulachd nam fuadaichean. ’Se fear-sgeòil a th’ann a tha ag iarraidh cridheachan an luchd-leughaidh a chosnadh, agus mar sin chan eil e an còmhnaidh a’ còrdadh cho math ris an luchd-eachdraidh, a tha ag iarraidh inntinnean dhaoine a ruighinn. Ach as bith dé as aobhar dha, tha Prebble air a bhith a’ stéidheachadh nan sgeul aige air tachartasan dòrainneach ann an eachdraidh nan Gaidheal, agus gan innse mar gum b’ann troimh shùilean nan Gaidheal, nì nach robh idir cumanta a-measg luchd-eachdraidh na h-Albann. Is dòcha nach eil seo a’ còrdadh riutha uile.

Tha eachdraidh aige anns an leabhar seo air nach bi fios aig a’ mhór-chuid. Chaidh móran réisimeidean Gaidhealach a thogail eadar 1739 agus deireadh na h-ochdamh linn deug, ’s cha b’ann gu leas na Gaidhealtachd. Bha deagh thuigse is deagh aobhar aig searbhantan an Riaghaltais nuair a bha iad ris an obair seo. Tha Prebble a’ cur nar cuimhne a rithist briathran a’ Mhàidseir Wolfe (de’n robh sinn a’ deanamh beag-iodhal anns na sgoiltean Gaidhealach uaireigin, — Wolfe agus na <eng>Heights of Abraham<gai>). Seo rud de na thubhairt e mu na saighdearan Gaidhealach: “<eng>They are hardy, intrepid, accustom’d to a rough Country, and no great mischief if they fall. How can you better employ a secret enemy than by making his end conducive to the common good?<gai>” Agus a réir coltais bha Uilleam Pitt de’n bheachd cheudna.

Mar a thachair, bha e glé fhurasda do’n Riaghaltas càirdean a lorg, air a’ Ghaidhealtachd fhéin. Arsa Donnchadh Foirbeis, Fear Chuil-lodair, ann an 1738: “<eng>If Government pre-engage the Highlanders in the manner I propose, they will not only serve well against the enemy abroad, but will be hostages for the good behaviour of their relatives at home, and I am persuaded it will be absolutely impossible to raise a rebellion in the Highlands.<gai>” Ach b’e na prìomh chàirdean a bh’aig an Riaghaltas na cinn-feadhna Ghaidhealach, co-dhiù an fheadhainn a bha air an cùl a chur ri an dualchas, agus có bu luaithe rinn sin na na cinn-feadhna? Ghabh iad airgead a’ chrùin gus na réisimeidean a thogail, gus an éideadh agus an armachadh, agus gu

[TD 92]

coimiseanan a ghabhail annta, dhaibh fhéin ’s dha’n càirdean, uaireannan do bhalaich mhaotha naoi bliadhna a dh’aois. Agus thug iad a chreidsinn air a muinntir fhéin gu robh iad a’ falbh mar theaghlach a shireadh an fhortain, ach gu leanadh iad ri chéile mar theaghlach, ’s nach biodh guth air a dhol a-nall thairis do na h-Innseachan, no do’n Fhraing, 7c.

Ach cha b’e sin a bha na h-uachdarain a’ sùileachadh bhuapa, is bha pàirt de na cinn-feadhna a bha caoin-shuarach mu ghealladh no mu chàirdeas teaghlaich, fhad ’s a gheibheadh iad rud gu a miann fhéin. Agus bha feadhainn dhiubh cho Gallda ’s cho Sasunnach ’s a ghabhadh a bhith.

Nuair a lorg pàirt de na saighdearan bochda Gaidhealach nach robh brìogh anns a’ ghealladh, gu robh iad gu bhith air an sgapadh, no air a measgachadh le Goill, no air an cur a Shasuinn, no dha’n Fhraing, no dh’Ameireagaidh, no air an cur ann an aodach Gallda, rinn iad aramach. Thachair seo ann an 1743, 1778, 1779, 1783, 1794, 1795, 1797 agus 1804. Thachair e anns an Fhreiceadan Dubh, anns na Sìophortaich, ann an Réiseamaid Diùc Athoill, ann am Freiceadan Bhraghaid Albann 7c. B’iongantach, tha Prebble ag ràdh, nach tug Donnchadh Bàn iomradh air a leithid.

Chan e sgeulachd chàilear tha seo. Bheir i togail cridhe dhut an dara h-uair, a’ smaoineachadh air mar a bha spiorad an dualchais a’ lasadh an dràsda ’s a rithist, ach chaill iad an latha cha mhór a h-uile turas, agus ’se am bàs, agus am prìosan agus droch fhiabhras, agus leadraigeadh eagalach a fhuair iad. Is gann a riamh a leugh mi rud cho grànda agus cho brùideil ris na h-iomraidhean tha seo air màlaigeadh nan saighdearan Gaidhealach. Bha iad uaireannan a’ faighinn mìle stràic air an druim; chan fuilingeadh duine ach 250 anns an latha agus bhiodh a chraiceann mu a chrios aig a sin fhéin. ’Se sgeulachd nàir a th’innte cha mhór bho thùs gu éis.

Feumaidh mi aideachadh gun dh’fhàs mi glé sgìth de’n leabhar. Tha an aon dhòigh aig Prebble air gach pìos de’n sgeulachd innse, agus tha na sgeulachdan ro choltach ri chéile. Bha an leabhar air a bhith fada na b’fheàrr le 250 duilleag an àite 500. Ach cha teid an làrach aige ás mo chuimhne a dh’aithghearr, math no dona ga bheil sin do mo spiorad.

R. MacThómais

[TD 93]

Gaidhlig ann an Albainn
Deasaichte le Ruaraidh MacThómais
(Clò-bhualaidhean Gairm. £1.20)

Ma bha leabhar beag dearg a’ dùsgadh còmhstri beagan bhliadhnachan air ais air sgàth nam beachdan Mao-ach a bha e cur an céill, tha leabhar beag gorm a nise ga chur an tairgse luchd na Gàidhlig, agus gach neach aig a bheil smachd no ùghdarras sam bith ann an saoghal na Gàidhlig, a bu chòir tulgadh, no eadhon criothnachadh, làidir a thoirt air na seana bheachdan ’s na seana chleachdaidhean a tha sinn air a bhi ’g altram a thaobh ar cànain.

Tha, anns an leabhar seo, seachdnar de na h-inntinnean as breithneachaile tha làimhseachadh cùisean na Gàidhlig nar là a’ deanamh rannsachadh air inbhe na Gàidhlig anns an t-saoghal ùr a tha briseadh a-steach oirnn an Albainn an ceartuair — chan e dìreach an inbhe a th’aice, ach an inbhe bu chòir a bhi aice. Tha an leabhar faisg air leth ma leth an Gàidhlig ’s am Beurla, oir chan ann a-mhàin air luchd na Gàidhlig a tha na sgrìobhaichean ag amais, ach air gach neach a tha deilbh ’s a’ stiùireadh nam polasaidhean a tha cur leis a’ Ghàidhlig no a’ cur ’na h-aghaidh.

An toiseach, tha Ruaraidh MacThómais (a dheasaich an leabhar air fad) a’ deanamh geàrr-iomradh soilleir air eachdraidh na Gàidhlig an Albainn bho thàinig i ann an toiseach, agus gu sònraichte anns an leth-cheud bliadhna mu dheireadh. An uairsin, tha Dòmhnall Iain MacLeòid a’ togail a-mach air a’ Ghàidhlig ann am beatha fhollaiseach an t-sluaigh. Seo, saoilidh mi, caibideil cho luachmhor ’s cho smaoineachail ’s a th’anns an leabhar air fad, a chionns gu bheil e toirt leis beum cho farsaing, ’s a’ cur fa’r comhair an seòrsa polasaidh a dh’fhaoidte leantainn nan d’rachadh làn inbhe oifigeil a bhuileachadh air ar cànan. Tha an Riaghaltas a’ cumail a-mach gu bheil inbhe oifigeil aig a’ Ghàidhlig mar tha, nach eil bacadh sam bith ga chur air a’ Ghàidhlig ann an gnothaichean oifigeil no an cùirtean-lagha. Ach mar a tha fios againn uile, tha beàrn mór eadar cead agus coimhlionadh, ’s tha Dòmhnall Iain a’ sealltainn caochladh dhòighean anns am faoidte am beàrn sin a dhùnadh. Bha mi-fhin sa’ Chuimrigh air an t-samhradh seo chaidh, ’s chuir e ioghnadh is toileachas orm a bhi faicinn na h-inbhe follaiseach a th’aig Cuimris an diugh seach mar a bh’aice bho chionn deich bliadhna. Tha sinne fada, fada air dheireadh air na Cuimrich anns an t-seadh seo.

Tha na sia caibideilean eile san leabhar a’ cuimseachadh air cuspairean as cumhainge. Seach gu robh buaidh cho làidir aig

[TD 94]

foghlum ann a bhi gintinn ’s a’ beathachadh nam beachdan a th’againn uile air ar cànan fhìn, tha triùir fhoghlumaichean, Fionnlagh MacLeòid, Murchadh MacLeòid is Dòmhnall MacAmhlaigh, a’ sgrùdadh inbhe na Gàidhlig sna bun-sgoiltean, sna h-àrd-sgoiltean, agus sna h-oilthighean ’s na colaisdean. Mar a shùilicheadh sinn bhuaith, tha nì no dhà gu math eirmseach aig Fionnlagh MacLeòid ri radh man an droch dhìol a rinneadh air a’ Ghaidhlig sna bun-sgoiltean. Tha e lorg misneachd sa’ phroisect dà-chànanach a shuidhicheadh sna h-eileanan, ’s a’ miannachadh gum biodh bunsgoil Ghàidhlig ùr-nodha air a cur air chois, mar “<eng>laboratory<gai> ás an tigeadh dòighean teagaisg da-chànanach air nach do dhearc sinn fhathast”. Gus am bi deasbad ionnsaichte ann aig ìre nàiseanta mu àite na Gàidhlig am foghlum na dùthcha, “bidh inbhe nach gann aig Fraingeis is Gearmailt am Foghlum Alba, agus iad de’n bheachd g’eil a’ Ghàidhlig fhathast an crochadh ris a’ chorrathulchainn”. Tha Murchadh MacLeòid a’ lorg toraidhean an aona ghalair sna h-àrd-sgoiltean: “O thoiseach gnothaich b’e ’n t-aite-mullaich a thoirt do’n Bheurla bha fainear do dh’fhoghlum na stàite; ghabhadh ris a sin, agus chun an latha ’n diugh thatar a’ gabhail ris le luchd na Gàidhlig fhéin.” ’S a chionns gu bheil an galar ag éirigh ás na freumhan, chan ioghnadh ged a lorgadh Dòmhnall MacAmhlaigh cion blàth aig mullach na craoibhe.

Tha na trì caibideilean eile a’ buntainn ris Na Media (T.V., réidio is paipearan-naidheachd), Dràma, agus Leabhraichean, Litreachas is Foillseachadh. A thaobh nam media, tha Màrtainn Dòmhnallach gar cur nar faireachadh man a’ chothrom a th’aig a’ Ghàidhlig àite ùr agairt dhi fhéin ri linn an sgrùdaidh aig comadaidh a’ Mhormhair Annan. Stéisean réidio air leth dhan a’ Ghaidhealtachd, ùine riatanach air réidio nàiseanta na h-Alba, agus a leithid eile air telebhisean — cha lugha na sin a dh’fhóghnas. Tha e cuideachd de’n bheachd gu bheil an t-àm ann pàipear-naidheachd Gàidhlig a thòiseachadh. A’ faicinn beothalachd an <eng>West Highland Free Press<gai>, ’s cinnteach gum faod sinn a bhi dòchasach a thaobh pàipear Gàidhlig (tha grunn de phàipearan beaga ionadail air nochdadh sa’ Chuimrigh bho chionn ghoirid) — ach gum feum esan cuideachd, air a bheatha, a’ chorra-thulchainn a sheachnadh! Airson na dràma, tha Dòmhnall MacGillEathain a’ nochdadh bochdainn an t-suidheachaidh mar a tha e an ceartuair, ’s a’ moladh dòigh no dhà air an tigeadh piseach air. Air leabhraichean is foillseachadh, tha Ruaraidh MacThómais a’ sgrìobhadh le ùghdarras an fhiosrachaidh aige fhéin san raon seo bho chionn iomadh bliadhna. Tha e toirt sùil air ais air clò-bhualaidhean Gàidhlig bho 1930 gu ruig

[TD 95]

an là diugh, ’s a’ sealltainn an atharrachaidh a rinn an Comunn Leabhraichean Gàidhlig air an t-suidheachadh. Ach tha e cuideachd a’ cur dhachaigh oirnn gu bheil achaidhean móra fa’r comhair anns nach d’rinneadh treabhadh sam bith fhathast.

’S dòcha gu bheil aon chaibideil a dhìth air an leabhar a b’fheàirrd e bhi ann — caibideil air a’ Ghàidhlig ’s an Eaglais. Chan eil Dòmhnall Iain ach a’ suathadh sa’ chuspair, ’s e cur nar cuimhne gur e seo “an aon roinn de ‘chultur àrd’ san robh a’ Ghàidhlig air a cleachdadh gu cunbhallach roimhe seo”. A chionns gu bheil uiread de luchd na Gàidhlig ’nan daoine tha toirt géill dhan a’ Bhìoball mar an t-ùghdarras as àirde ’nam beatha, bidh buaidh nach beag aig a’ bheachd a th’acasan air luach agus àite na Gàidhlig. Dh’aidicheadh iad seo, tha mi cinnteach, gur e “crìoch àraid” na h-Eaglais a bhi leantainn, ’s a’ cur an céill, ’s a’ mìneachadh slighe na slàinte. Am faod iad a-réisd a bhi caoin-shuarach có’n cànan a bhios air an bilean am feadh ’s a tha iad a’ deanamh sin? Bheil càil aig a’ Bhìoball ri radh mu luach na Gàidhlig? Gus seo a fhreagairt, dh’fheumte dhol an sàs ann an cuspairean leithid “gràs coitcheann” mar a chaidh sin a mhìneachadh le Calvin, agus ioma-dhathachd an t-saoghail a chruthaich Dia. Dé fios a bheil Calvin còir cho mór an aghaidh na Gàidhlig ’s a thathar gu tric a’ fàgail air? Sin an seòrsa ceistean a tha cuid a Chrìosdaidhean sa’ Chuimrigh air a bhi cnuasachadh, gu sònraichte am bàrd ’s am foghlumaiche Bobi Jones, ’s tha a làn thìde aig luchd-eaglais na Gaidhealtachd an cnuasachadh cuideachd.

Ma tha aon teachdaireachd sgairteil ga sheirm anns an leabhar seo, ’se seo e: nach eil e gu feum sam bith dhuinn a bhi glaodhaich “Ar cànan ’s ar ceòl!” aig aird ar claiginn, gur e tha dhìth ach piobrachadh, is planaigeadh, is ceasnachadh, is eadhon sàrachadh, sna h-àiteachan cearta. Tha an leabhar seo fhéin ’na dheagh eisimpleir air an seòrsa dìcheall is seòltachd air a bheil sinn a’ cur feum.

Chan e leabhar beag taobh-na-leapa tha seo idir, rud-eigin ris an tachas thu d’inntinn gus am falbh an cadal leat. Ma tha ùidh agad ann an staid na Gàidhlig an diugh ’s am màireach, agus cùram ort m’a timcheall, ’sann as dòch’ e an cadal a chumail bhuat. ’S chan olc an innse sin air!

Coinneach D. MacDhòmhnaill
