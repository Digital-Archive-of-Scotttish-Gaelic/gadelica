[TD 1]

[Leabhar XVIII. Treasamh Mìos an Fhoghair, 1922. Earrann 1.]

ORAID A’ CHINN SUIDHE.

[Chaidh an oraid so a liubhairt leis an Urra. S. U. MACAOIDH an am fosgladh a’ Mhòid anns a’ Ghearasdan.]

Nach muladach gu bheil feadhainn ann fhathast anns gach cearna de ’n rioghachd, eadhon air Gàidhealtachd na h-Alba, a tha smuaineachadh nach ’eil math sam bith ’sa Ghàidhlig: nach ’eil i chum feum airson oilein no malairt: an aite buannachd a bhi ’na cois gur ann a tha i ’na bacadh agus ’na ceap-tuislidh, a’ cumail air ais oigridh an latha an diugh o bhi a’ faotuinn làn chothruim ’nan sgoil agus ’nan oileanachadh. Tha iad, mo chreach, a’ deanamh dheth ged is i a’ Ghàidhlig a’ chànain mhàthaireil nach ’eil i idir ’na cuideachadh ann a bhi ag uidheamachadh a’ Ghàidheil òig airson aran làthail a chosnadh agus e fhéin a ghiulan gu h-iomchuidh ’na dhreuchd is ’na chaithe-beatha an uair a dh’fhagas e an sgoil agus a thig e gu ìre.

Tha mi an dòchas nach ’eil neach sam bith an lathair an so an diugh a tha ag altruim a leithid sin de bheachdan. Tha mi an dòchas gu bheil sinn a’ cumail air chuimhne agus gu bheil a’ bharail a’ cumail greim daingean oirnn gu bheil a’ Ghàidhlig ’na cànain, chan e mhàin aosda agus liath, ach aig an ám cheudna òg ’na spiorad agus blàth ’na chridhe: làn neirt agus spionnaidh, comasach air loinn a chur air dad sam bith ris am bean i, comasach air na faireachdainnean as doimhne ’sa chridhe agus na smuaintean as airde ’san inntinn a chur an céill, cainnt a chur air na barailean as maisiche le snas is eireachdas. Tha sinn a’ cumail am mach ma gheibh i cothrom na Féinne gu bheil comas innte féin eòlas agus foghlum a bhuileachadh, chan e mhain a thaobh nithean a bhuineas do bhàrdachd, cràbhadh, beul-aithris agus sgeulachdan, ach mar an ceudna nithean a bhuineas do ealdhain, do ghniomhachas, do mhalairt agus do fheallsanachd.

A chionn gur ann mar so a tha a’ chùis nach mithich dhuinn a bhi a’ bogadh nan gad, a’ dheanamh ar làn-dichill chum suidheachadh na Gàidhlige àrdachadh am measg ar co-luchd dùthcha a chum a h-àite féin, a h-aite dligheach, a thoirt dith ’san dachaidh, ’san sgoil, ’sa bhuth, ’san eaglais, ’sa phaipeir naigheachd, ’san ard-sgoil, ’san oil-thigh, ’san ard-sheanadh. Feumaidh sinn cruaidh-spàirnn a dheanamh, feumaidh sinn nochdadh, chan e mhain gu bheil a’ Ghàidhlig taitneach leinne, gu bheil mór-spéis againn dith agus móran ciataich againn dith: gur gasda leinn a bhi ’ga bruidhinn, ’ga leughadh agus ’ga cnuasachadh, ach cuideachd gu bheil sinn deas agus deònach gu bhi a’ cur ar droma ris a chuibhil, a’ cuideachadh leis na gaisgich threuna sin a tha cheana a’ giulan uallaich agus teas an là; a’ dol leosan a chum a chatha air cho fuilteach agus a dh’fhaodas


[TD 2]

[Leabhar XVIII. Treasamh Mìos an Fhoghair, 1922. Earrann 1.]

e a bhi. Tha cruadal agus deadh dhùrachd a dhith oirnn ’sa chòmhrag so. Ma dh’fhasas sinn meagh-bhlàth anns a’ chath so, ma chailleas sinn ar misneach, cha tig an là a gheibh cànain ar gaoil a’ bhuaidh. Chan ’eil feum sam bith a bhi a’ leigeil air di-chuimhne gu bheil a naimhdean lionmhor agus cuid diubh gun truas, cuid gun tuigse. Co dhiubh tha sinn a’ cath le biodaig no le clàidheamh mór thig e dhuinn a’ bhiodag agus an claidheamh mór a ghleidheadh geur agus deas daonnan. Feumaidh ceannardan na feachd a bhi ’nan luchd-iùil sgileil, tuigseach, comasach, a’ taisbeanadh tùr-naduir, ard-dhealas, faighidinn agus sior-bhuanachaidh. Feumaidh an luchd-leanmhuinn ’sa chomh-stri a bhi do ghnàth deanadach, treibhdhireach, dìleas. Feumaidh gach saighdear caoimhneas, deadh-ghean agus fìor chairdeas a leigeil fhaicinn da chomh-shaighdearan ’san arm.

Tha aobhar na Gàidhlig an crochadh, airson na cuid as mò, air an Achd sin a chaidh a thoirt am mach ’sa Pharlamaid ceithir bliadhna air ais. Tha sinn deas gu bhi ag aideachadh gu bheil cuid de dh’adhartas ann an cuid de chearnan ’sa Ghàidhealtachd an cois agus an lorg an earrainn de ’n Achd a bhuineas do ’n Ghàidhlig, ach tha moran, moran ri dheanamh fhathast mu ’m faigh a’ Ghàidhlig an t-aite, am meas agus an aire a tha dligheach dhith. So agaibh obair shòluimte, chudthromach a tha fa chomhair ar Comuinn. Is éigin gum bi An Comunn, le sùilean fosgailte, le cluasan biorach, a’ cumail fair air gach ni a tha ’ga dheanamh agus nach ’eil ’ga dheanamh leis na daoine air am bheil curam an foghluim anns na siorramachdan fa leth; a’ gabhail beachd air an deanadas no air am mi-shuim, agus deadh aire a thoirt nach dean iad dearmad air a’ chanain a theagasg anns na sgoiltean mar a tha an reachd ag aithneadh.

Is math gu bheil na maighstirean sgoile aig a bheil a’ Ghàidhlig cha mhór air fad air ar taobh. Tha gun teagamh corra fhear an sud agus an so a tha meagh-bhlàth ach tha a’ mhór-chuid diubh anabarrach fàbharach agus toileach an culaidh-mhaitheis a dheanamh. Cleas nam ministearan, am feadh ’sa tha fear an sud ’san so an aghaidh na Gàidhlige, no mi-shuimeil, no coma, tha móran, móran diubh dian, dealasach. Gu dearbh fhéin mur bhith obair nam ministearan as leth na Gàidhlig anns a’ Chomunn Ghàidhealach agus ann an iomadh sgìreachd agus clachan agus gleann iomallach bhiodh aobhar na Gàidhlige agus suidheachadh a’ Chomuinn móran na ’s fhaide air dheireadh na tha e aig an ám. Taing agus buidheachas ma tha do luchd-teagaisg nan sgoilean: taing agus buidheachas do mhinistearan na h-eaglais airson na tha iad a’ deanamh a chum rùintean a’ Chomuinn a chur air aghaidh, meuran a shuidheachadh agus buidhnean-leughaidh agus coisirean-ciuil a chur air chois. Ann a bha a’ cumail an cuimhne agus a’ moladh na tha iomadh fear teagaisg agus ministear a’ deanamh chan ’eil mi idir a’ leigeil air di-chuimhne an còmhnadh mór a thugadh, agus an obair luachmhor a rinneadh, le feadhainn eile de gach inbhe ’sa Chomunn agus ’san rioghachd.

Chan urrainn domh tighinn gu mo cho-dhunadh gun a bhi a’ cuimhneachadh air ar caraid graidh, Domhnull Mac a Phi. Tha sinn ’ga ionndrain agus bithidh fad iomadh là; duine caomh-chridheach, treibhdhireach ’na ghnè, caraid dìleas seasmhach, fear oibriche air nach tainig sgios gus an tainig sgios a’ bhàis, fiosrach ann an gnothuichean, comasach air a smuaintean a chur, an an Gàidhlig no ann am Beurla, ann an cainnt loinneil, shnasmhor. Soraidh bhuan leat a charaid ionmhuinn. Cha tig a là dhi-chuimhnicheas An Comunn Gàidhealach thu no iomadh treun-laoch eile a chaidh g’a fhois. Soraidh bhuan leat, a charaid ionmhuinn, “gus am bris an là agus an teich na sgailean.”


[TD 17]

[Leabhar XVIII. Ceud Mhìos a’ Gheamhraidh, 1922. Earrann 2.]

THALL ’SA BHOS.

Tha am Mòd seachad airson bliadhna eile agus cha robh Lochabar idir air dheireadh air aon bhaile anns an do chruinnich sinn roimhe a chumail Féis Ciùil agus Litreachais a’ Chomuinn. Tha am Mòd o bhliadhna gu bliadhna a’ cur ri eachdraidh a’ Chomuinn agus gach bliadhna a’ dol am feabhas.

A réir nam breitheamhan, agus bha iad uile coimhlionta, cothromach, thug òigridh na bliadhna so bàrr air na chaidh rompa a thaobh an ealantachd an an leughadh agus ann an aithris rosg is bàrdachd. Bha na sgeulachdan agus na còmhraidhean mar an ceudna na bu phongaile agus na bu tuigseala. Tha so a’ dearbhadh gu bheil teagasg na cànaine anns na sgoilean a’ dol a ghiùlan toraidh a bhios a chum buannachd do chùis na Gàidhlig agus do ’n òigridh iad fhéin. Tha iad cheana ann an seilbh air an ionmhas phrìseil sin a chaidh àicheadh do an aithrichean – an comas agus an cothrom air litreachas an cànain ’san dùthcha a leughadh agus a thuigsinn dhoibh fhéin.

Nach taitneach agus nach ciatach an smuain e gu bheil camhanaich lath ’n àigh do ar cànain a’ teannadh dlùth: gu bheil doillearachd nam bliadhnaibh neo-thorach a’ dol a sgaoileadh roimh theas agus neart gréine na maidne àghmhoir sin anns an cluinnte coireil agus ceilearachd nach cualas bho chaidil an Fhéinn.

Is còir do Mheuran a’ Chomuinn a bhi nis ann an uidheam fa chomhar coinneamhan a’ Gheamhraidh. Tha céilidhean nam bailtean móra ’nan làn-uidheam agus a’ tarruing am mach, sean is òg, bho chagailt bhlàth na h-oidhche a dh’eisdeachd ri òraidean, deasbaireachd agus òrain. Tha e mar fhiachaibh air ar Meuran an céilidhean a dheanamh cho oileanach agus is comasach dhoibh. Ged is math céilidh chiùil is òraide is iad prìomh rùintean a’ Chomuinn an cothrom a thoirt do gach neach nach urrainn sin a dheanamh mar tha a’ Ghàidhlig a leughadh, seadh agus a sgrìobhadh. Ged nach ’eil luchd-teagaisg ach tearc cha chreid mi gu bheil clachan anns a’ Ghàidhealtachd anns nach faighear cuid no cuid-eigin a leughas “Caraid nan Gàidheal” no “Am Fear Ciùil,” agus ma leughas aon carson nach ionnsaich càch?

Chan ’eil dòigh as fearr air feasgar Geamhraidh a chur seachad, co-dhiubh air a’ Ghàidhealtachd, na an cuideachd a cheile agus aon an déidh aoin a’ leughadh á deadh leabhar Gàidhlig, agus chan ’eil iad cho gann agus is math le cuid a ràdh. Dh’fhàg na bàird dìleab againn a tha toirt cead dhuinn ar cinn a thogail ann an cuideachd air bith, agus na ghabh os laimh sgrìobhaidhean eile fhagail againn tha an cuid oibrichean cho airidh air ar n-aire ri obair nam bàrd. Chan ’eil lethsgeul againn.

Ma tha mo bharail ceart a thaobh an aireamh leabhraichean teagaisg a chaidh gu


[TD 18]

[Leabhar XVIII. Ceud Mhìos a’ Gheamhraidh, 1922. Earrann 2.]

bùthan-leabhraichean air a’ bhliadhna so tha móran teagaisg ’ga dheanamh an ait-eigin, agus tha dòchas nach ’eil Meuran a’ Chomuinn air dheireadh orra-san nach ’eil uile gu léir fo bhratach a’ Chomuinn.

NIALL.


CALUM IS BANTRACH THARMAID.

CALUM AG IARRAIDH MNATHA.

Le IAIN MAC-AN-ABA, F.E.I.S., Cille Mhoire, An t-Eilean Sgitheanach.

(A’ cheud duais aig Mòd, 1922.)

Tigh na bantraich – Calum a’ gnogadh aig an dorus, is a’ tighinn a stigh.

A’ bhantrach a’ labhairt – Holló! a Chaluim is fhad o na seachd bliadhna sin o nach fhaca mi thu!

Calum a’ labhairt – Seachd bliadhna! Na ’n canadh sibh seachd seachduinean, bhiodh sibh na bu tinne air an fhìrinn.

A’ bhantrach – An uair a bhios feadhainn a’ gabhail fadachd nach fhaic iad duine is toigh leo, fairichidh iad seachduin mar bhliadhna. An cual thu mar a bha ’san òran?

“Is bliadhna leam gach seachduin
Gus an tig thu nuas,
’S ma ni té do mhealladh
Gu ’m bi mo fo ghruaim.”

Calum – Ma tà, sibh a’ cheud té air an tainig mi dh’amharc o thainig mo dhachaidh.

A’ bhantrach – C’àite ’n robh thu fhad ’sa bha thu air falbh?

Calum – Bha mi ’san arm, thall an Eirinn a’ feuchainn ri casg a chuir air a mhi-riaghailt a tha dol air aghart ’san dùthaich ànraich sin; ach dh’fhairtlich sin oirnn. Cha bhi na h-Eirionnaich aig sìth ach ’nuair a bhios iad aig aimhreit.

A’ bhantrach – Gu dearbh tha mi creidsinn sin, a Chaluim. Bha bó againn fhèin aon uair a thainig á Eirinn, is dh’fhairtlich oirnn riamh a ceannsachadh. Bha i a’ faotainn smachd air a h-uile creutair a thogradh i h-aghaidh a chuir air anns a’ bhaile. Dh’fhàg sin ise far a bheil i; chaidh i leis na creagan a’ ruith gaibhre. Is ciod e bha thu trang ris o thainig thu dhachaidh, a Chaluim?

Calum – Ma ta gu dearbh, bha mi ri iomadach rud – a’ tughadh an taighe, is ’ga chuir air dòigh ’na bhroinn; a’ sguabadh, ’s a’ sgùradh ’s a’ nigheadh shoithichean; a’ bleoghan a’ chruidh, ’s a fuineadh, ’s a deanamh ime is càise, agus ceud rud eile a bharrachd air a sin.

A’ bhantrach – A’ bleoghan a’ chruidh ’s a’ fuineadh, a Chaluim! ’S e tha sin obair boirionnaich.

Calum – Ma ta gu dearbh, b’fhearr leam fhèin gu robh boirionnach agam, ’s a’ dh’innseadh na fìrinn duibh ’se sin a ghluais o ’n tigh mi. Tha mi ’n déidh an t-arm fhàgail, ’s ma theid gu math leam, tha ’na mo bheachd pòsadh air a’ gheamhradh so. Am bheil Ceit a stigh?

A’ bhantrach – Chan ’eil an dràsda, a Chaluim. Chaidh i sios do ’n chlachan gu bùth ’Illeasbuig ’ic Cumraid a cheannach gnothuichean air son an taighe, agus gu dearbh, tha i fuireach cho fada ’s gu bheil mise a’ smaointeachadh gu bheil i fhéin agus Gilleasbuig mór aig a chéile.

Calum – Ciod e tha sibh a’ cantuinn? Bheil sibh fhein a smaointeachadh gun deanadh Ceit suas ris a’ chliospairneach chrotach sin?

A’ bhantrach – O! chan ’eil fhios agam, a Chaluim. Tha bùth aige, ’s tha e gu math dheth, agus dheanadh ise deadh bhean-bùtha, chionn tha i ’na ban sgoileir mhath. Tha <eng>M.A.<gai> aig brathair a màthar am maighstir-sgoile.

Calum - <eng>M.A.<gai> ann no as, a bhantrach Tharmaid. Tha mise ag radh ribh, mur a seachainn an ceannaiche Céit, gun cur mise a’ chroit imrich air. Bristidh mise a dhruim, ’sa chreideas, ged a bhiodh uidhir a dh’airgiod aige ’s a bh’aig Righ Nòsorus – ’s e thu mi ciallachadh Righ Croesus.

A’ bhantrach – Tut! tut! a Chaluim. Ciod e tha agad an aghaidh ’Illeasba’ chòir? ’S ann tha thusa a’ bruidhinn mar gu robh sùil agad fhéin ann an Céit.

Calum – Nach ann a dh’aon sgrìob g’a h-iarraidh a thainig mi, ’s ma theid agam air, cha leig mi le fear eile i.

A’ bhantrach – O seadh! ’S am bheil dad a dh’eolas agad air Céit, a Chaluim?

Calum – Tha. Bhithinn ’ga faicinn anns an sgoil-sheinn, is bhithinn a’ dol dachaidh leatha oidhcheanan, ’nuair a thachradh dhi bhi air banais, no aig bualadh anns an àite.

A’ bhantrach – San robh i deanamh taobh riut?

Calum – Uaireannan bhitheamaid a’ cordadh math gu leòir, is uaireannan eile bhitheamaid, mar a thubhairt am facal, am mullach nan teud.

A’ bhantrach – Cha b’uilear do dh’fhear a bhiodh ’na cheann pòsadh, a Chaluim, mogan a bhi aige.


[TD 19]

[Leabhar XVIII. Ceud Mhìos a’ Gheamhraidh, 1922. Earrann 2.]

Calum – Ma bhios i cuide riumsa cha bhi dìth mhoganan oirre.

A’ bhantrach – Chan ’eil thu ’ga mo thuigsinn, a Chaluim. ’S e tha mise a’ ciallachadh nach b’ uilear do dhuine dòrlach math airgid a bhi aige, a bharrachd air tigh, is fearann, is stoc. Ach ciod e an stoc a th’ agad, a Chaluim?

Calum – Tha each, is da mhart, is sgotan chaorach –, ’s a bharrachd air sin tha stoc-lionraidh agam.

A’ bhantrach – Stoc lionraidh! Is cinnteach ma tha sin agad, gu bheil cuibheall, is cuigeal, is fearsaid, is crois-iarna agad cuideachd, a Chaluim?

Calum – Tha mi creidsinn gu bheil, ach cha deach làmh a thoirt orra o ’n a chaochail mo sheanamhair. Bidh iad ann an cùil air choireigin, mur a tug i leatha iad.

A’ bhantrach – Tha eagal orm nach deanadh Céit móran feumsa de na h-uidheaman sin. Dheanadh ise barrachd feuma de bheairt-fhuaigheil. Bheil gin de ’n t-seòrsa agad, a Chaluim?

Calum – Chan ’eil; ’s ann a bha dùil agam dh’fhaoidte gu faigheamaid tè bhuaibh fhéin ’nuair a phòsamaid.

A’ bhantrach – O! ’se tha thu ag iarraidh nise tochradh. Bha dùil agam gur i Céit a bha thu ’g iarraidh.

Calum – Tha mi ’g iarraidh an dà chuid – Céit ’sa h-uile dad a gheibh mi cuide rithe.

A’ bhantrach – O seadh a laochain! Ma tha, ’s e ’n tochradh as motha a gheibh fear sam bith a phòsas Céit – mi fhein. Ciamar a chordas sin riut, a Chaluim? Chan ’eil teagamh nach b’fheairrde bean òg sam bith té còmhla rithe aig am biodh eolas ann an toiseach taigheadais.

Calum – Chan ’eil fhios agam. ’S ann tha sibhse, a bhantrach Tharmaid, òg gu leòir air son pòsaidh sibh fhéin. Tha mi cluinntinn gum bi Eachunn Camashron a’ tighinn air chéilidh oirbh, ’s tha mi smaointeachadh gur math a fhreagradh sibh air a chéile.

A’ bhantrach – Eachunn Camashron! Dé tha thu ag ràdh? Am bodach sin!

Calum – O, chan ’eil e cho sean sin idir, a bhantrach Tharmaid. Chan ’eil latha aig a bharrachd orm fhéin ach deich bliadhna fichead.

A’ bhantrach – O! bha dùil agamsa gu robh e ’na bu shine na sin. ’S ann a bha mise am beachd gu robh e suas ri aois a’ <eng>phension<gai>. Ach, cha do dh’iarr e fhathast mi, ’Chaluim.

Calum – Innseadh sibhse dha, an ath uair a thig e gu bheil Céit dol g ’am phòsadh-sa, agus gu bheil sibh gu bhi air ’ur fagail ’n ur n-aonar. Is bithibh ag innseadh dha, cuideachd, mar a tha e cur ’nur cuimhne an duine a bh’ agaibh fhéin roimhe, is dòcha gu fuasgail sin a theanga.

A’ bhantrach – O! ge tà, Chaluim, chan ’eil cinnte sam bith fhathast gu bheil Ceit dol g’a do phòsadh-sa, a laochain. Is dòcha gu ’m bi rud eiginn aig Gilleasbuig Mac Cumraid ri radh a thaobh sin.

Calum – Saoil an leigeadh sibh fhéin le Ceit an driomlach duine sin a phòsadh, fear a bhios a’ cur gainmhich ’s an t-siucar, ’sa fliuchadh an tombaca air son am barrachd cudthrom a bhi ann? Cha bhiodh e nì na bu mhi-onoraiche dha a làmh a chur ’nur pòcaid agus an t-airgiod a thoirt as air a’ mheadhon latha gheal ghréine.

A’ bhantrach – Ma ta gu dearbh, a Chaluim, chuala mi gu robh e deanamh rudan neònach de ’n t-seòrsa sin ’nuair a bha ’n cogadh ann. Bha e air fhàgail air gu robh e cuir rud ris an canadh iad <eng>per cent<gai>. anns an fhlùr, ’s gur e sin a bha ’ga fhàgail cho dubh, agus, ged nach toigh leam a bhi bruidhinn air chuir mi fhein Ceit do ’n bhùthainn aon uair a dh’iarraidh càise, agus thainig i air a h-ais is punnd siabainn aice. Gun teagamh bha e ag radh rithist nach d’ rinn se e ach air latha na gogaireachd. Ach coma co dhiubh, a Chaluim, tha airgiod aig Gilleasbuig, co aca ’se chuid fhein a th’ ann no cuid dhaoine eile; ’s cha bhithear a’ foighneachd ’nuair tha airgiod aig duine ciamar a fhuair se e, agus cha bhi dìth no deireas air Ceit cuide ris.

Calum – Tha sin uile gle cheart a bhantrach Tharmaid, ach ciod e ’s fhiach òr is airgiod cuide ri seann chliuchadairneach seargta, ’s druim air coltach ri dromadaraidh, agus stròn coltach ri bànàna, mar a chi sibh air na h-Iudhaich anns na Gorbals; is bheireadh an lasadh a tha ’s na sùilean aige a nuas prìs a’ <eng>pharaffin<gai>. Is mi bhiodh duilich Ceit fhaicinn aige.

A’ bhantrach – Bi thusa a’ càineadh ’Illeasbuig a Chaluim, ach chan ’eil mise a’ faicinn ciod e ’n dòigh mhór a th’agad fhéin air bean a chumail air a bhochdas fearainn a th’agad. Ciod e bhiodh té sam bith ach ’na clùd-sguraidh allabanaich cuide riutsa; far nach bi té ach i fhein; cha bhi fois am muigh no stigh aice. ’Sa bharrachd air sin cha robh móran eolais aig Ceit air obair am muigh riamh. ’Se chleachd i ach obair an taighe, ’san uair a bhiodh sin seachad, tarruinn dhealbhanan le <eng>“shotsnap,”<gai> agus a


[TD 20]

[Leabhar XVIII. Ceud Mhìos a’ Gheamhraidh, 1922. Earrann 2.]

cluich <eng>“Dotch,” “mitch,” “fatch”<gai> air biàna.

Calum – An seòrsa obair am muigh a th’agamsa, cha bhiodh i fada ’tighinn suas ris, is ged nach tigeadh i idir suas ris, dh’fhaodadh e lethsgeul a bhi air a ghabhail, ach bhiodh e na b’fhearr dha slainte a bhi mach ’sa stigh mar a bhiodh i agamsa. ’S ged a tha i bòidheach gu leòir an dràsda, bhiodh barrachd rughaidh anns na gruaidhean aice, nam biodh i dad a thìde comhla riumsa. Théid mise an urras nach biodh i fada comhla ri Gilleasbuig starrachdach ’nuair a dh’fheumadh i <eng>“Twink”<gai> air son dath a chur ’na gruaidhean. (Ag amharc air uaireadair.) Ach ’s mi tha gabhail an fhadachd nach ’eil i tighinn dachaidh.

A’ bhantrach – Nach ann agad tha ’n t-uaireadair snasail ann a sin, a Chaluim? An e <eng>“careless lever”<gai> a th’ann?

Calum - ’Se direach. rud-eiginn de’n t-seorsa sin a th’ann. (A’ deanamh snodha gaire.)

A’ bhantrach – Tha mi faicinn gu bheil <eng>“Medal”<gai> agad cuideachd, a Chaluim. Dé an seòrsa a th’ann? ’Ne <eng>S.O.S.<gai> a th’ann?

Calum – Chan ’e, a bhantraich Tharmaid, ach <eng>D.C.M.<gai> Saoil sibh an dean e suas air son an <eng>M.A.<gai> a th’aig ’ur brathair?

A’ bhantrach – Dh’fhaodadh e sin cuideachd, a Chaluim. Nach e tha briagh. Chunna mi a leithid eile aig Saighdear a’ ghlinne, agus ’se an righ a chuir g’a ionnsuidh e, a aite ris an abair iad <eng>”Packing-room Palace.”<gai> Bu leòir dhaibh an urram sin a thoirt dha, ged a bhiodh e na “<eng>Admiral<gai> Airm,” fear cho ard ’sa tha anns an rioghachd ach an righ fhein agus <eng>“Lying George.”<gai>

Calum – O! ’se an righ a chuir g’am ionnsuidh-sa cuideachd e. ’S a bharrachd air sin, tha rud ann nach do dh’innis mi dhuibh fhathast a bhantrach Tharmaid. Fhuair an Coirneal aig an Réiseamaid anns an robh mi dreuchd dhomh fo Bhòrd an Tuathanais, agus an ùine ghoirid, is dòcha gur ann a chi sibh mi a’ siubhal air feadh na duthcha ann an carbad-ola, agus Gilleaspuig Mac Cumraid a’ cur a làimhe ’na bhoineid dhomh fiach an cur e sia sgillinn asam.

A’ bhantrach – O rugadh mise, a Chaluim! Nach ann dhuit fhéin a rug an cat an cuilean! Mise an diugh! Nach ann dhuit a chaidh am bealach reidh fhosgladh le bhi suas ris na daoine móra sin? Is docha gur ann a bhios tu fhéin ’na do cheann-suidhe aig Bòrd an Tuathanais fhathast. Nach bu tu e a Chaluim! Ciod thuige nach do dh’innis thu sin dhomh an toiseach do chòmhraidh? Fuirich ’s ni sinn <eng>tea<gai>; is dòcha gun tig Ceit a stigh mu ’n goil e coire. Carbad ola! a laochain. Chan fhóghnadh na bu lugha. O! nach iomadh atharrachadh tha tighinn air an t-saoghal a th’ann! Ach caomhain mise o na h-innleachdan cunnartach sin nach fan ri’m beannachadh! Ged a b’e ’n cat fhéin a bhiodh air an rathad chan fhaigh e tide tiomnadh a dheanamh, cho luath ’s gu bheil e. ’S air son nan cearc, chan fhag iad ach té no dha diubh agad ged a bhiodh tu cur sios lìnn ’san t-seachdain. An diugh fhéin, mu dheireadh, chaidh fear dhiubh seachad an so agus eireag a’ sgreadail ann am fear de na rothan toisich aige. ’S ann dhomh fhéin a thug iad i ’nuair a stad iad, agus o ’n bha na h-itean ach beag air falbh dhi cheana leis an dìol a fhuair i, cha bhi againn ri fuireach ri moran spuilleadh a deanamh orra. Cuiridh sinn anns a’ phoit i gun daìl, is bidh i againn leis an <eng>tea<gai>. Muire! ’S e bha ceanalta, socair na cairtean fhein! Tha cuimhne agamsa Chaluim, ’nuair a phòs Iseabal bheag mo phiuthar ri Alasdair Mór sa chlach-àrd–

Calum – O! tha sin ceart gu leòir a bhantrach Tharmaid, ach ’si cheist an dràsda am bheil sibh deònach gum pòsadh Ceit mise? ’Sin sgeul as motha air a bheil m ’aire ’sam ám. Agus gabhaibh mo lethsgeul, ma ’se ’ur toil e, na deanaibh <gai>tea<gai> mhóir againn an oidhche a bhios an réiteach agam fhein ’s aig Ceit ann, ma tha sibh fhein deònach a toirt dhomh. Bidh i air an rathad dhachaidh nis is tha mi air son bhur beachd a chluinntinn mus falbh mi ’na coinneamh.

A’ bhantrach – O! a Chaluim a ghràidh, ma tha i fhein deònach ciod thuige a chuirinn-sa eadaraibh? (Le guth gearanach.) Ach a chiall, ma tha Ceit mo nighean a’ dol g ’am fhagail-sa, ciod a ni mise leam fhein?

Calum (theid Calum an null far a bheil i, is fiachaidh e ri a pògadh) – O! cha bhi sibh leibh fhéin idir a bhantrach Tharmaid, fhad ’sa bhios sinn fhéin faisg oirbh.

A’ bhantrach (ise a’ deanamh snodha-gàire) – O, Eachuinn!

Calum – O! an e sin rathad tha ghaoth a séideadh an dràsda. Gu dearbh tha mi glè thoilichte. Tha mi faicinn nach bi sibh leibh fhein ged a dh’fhàgadh Ceit ’s mi fhein an sgìre – rud nach ’eil dùil agam a bhitheas againn ri dheanamh. Is e ’s docha gur ann a bhitheas dà bhanais againn air a’ Gheamhradh.

A’ bhantrach – O! Chaluim, tha mi air mo


[TD 21]

[Leabhar XVIII. Ceud Mhìos a’ Gheamhraidh, 1922. Earrann 2.]

nàireachadh. Feuch nach bì thu ’g innseadh orm.

Calum – Is mór a ghabhainn, agus air son Ceit, is aithne dhomh an inntinn aice glè mhath, is ged nach d’thubhairt i móran mu dhéidhinn tha fhios agam gum biodh i gle thoilichte gun deanadh sibh fein is Eachunn suas r’a cheile. Nise, bidh mi ’gabhail oidhche mhath leibh, is thig mi fhéin agus dithis de mo chàirdean air oidhche Di-h-aoine, is ni sinn réiteach laghach mar a tha chleachdadh anns an dùthaich. Théid mi nis an coinneamh Cheit, agus is mi tha toilichte an naidheachd a th’agam ri thoirt dith. (Calum a dol a mach, a’ gearradh shùrdagan ’sa seinn.)

“Dh’aindheoin a’ cheannaich ghrògaich
Dh’aindheoin cho pailt ’s a tha stòras
Cuiridh mise a Thigh Iain Ghròt e
Is posaidh mi Ceit Tharmaid.”


[TD 35]

[Leabhar XVIII. Dara Mìos a’ Gheamhraidh, 1922. Earrann 3.]

OIDHCHE AIR CHEILIDH.

Thar gach cuspair a ghabhas mi os laimh sgriobhadh uime is e céilidh as docha leam. Theagamh gur e is ciall da sin gu bheil mi fhein cho tric air chéilidh, ach na togaibh dochair mi, a chairdean, chan ann diomhanach idir a bhitheas mi.

Cha robh o chionn leth cheud bliadhna a’ chéilidh a’ faotuinn an aite urramaich a tha i an diugh agus tha bhuidheachas sin, ann an tomhas mór, aig Meuran a’ Chomuinn. Tha fios nach dùth do na céilidhean a bhi mar a bha iad an uair a bha mo sheanair-sa ’na dhuine òg, an uair a bhiodh céilidh anns gach darna tigh agus gach seanachaidh ag innseadh a rò-sgeul féin. Tha céilidhean an ama so air an uidheamachadh seachdain – tha miosa – roimhe ’n ám agus tha iad am bitheantas a’ gabhail aite Sgoil Oidhche.

Chan urrainn dhomh deanamh na ’s fhearr an drasda na direach innseadh dhuibh mar a chuir mi seachad oidhche air chéilidh ann an Diùra o chionn ghoirid. Ged nach ’eil móran sluaigh air an eilean ’san linn so, mar choimeas ris an linn a dh’fhalbh, tha dà Mheur de ’n Chomunn ann agus tha a’ Ghàidhlig air a teagasg aig coinneamhan gach aoin dhiubh. Is ann an ceann tuath an eilein a bha mi agus fhritheil mi aig dà chéilidh. Mar bu dual chan ’eil tigh anns nach ’eil an leabhar aig Domhnull MacEacharna, “Am Fear Ciùil,” agus is ann as an leabhar sin a thàtar a’ teagasg. Chan ’eil neach an làthair a ghabhas os laimh teagasg mar tha am facal sin air a chiallachadh gu coitchionn, ach tha dithis no triuir ann a leughas gu pongail agus mar sin tha cach ag ionnsachadh bhuapa-san. Tha iad a’ faotuinn earrainn de ’n leabhar ri cnuasachd thairis air ré an chòrr de ’n t-seachdain agus ’ga leughadh sin aig a’ chéilidh. Tha mar an ceudna òrain air an teagasg dhoibh, an ceòl agus na facail, agus tha iad mar sin a’ faotuinn sithne mhath air ceòl agus litreachas an dùthcha féin mar chòmhla.

A’ cheud oidhche bha mise leo bha leughadh agus òrain againn agus, an ruig mi leas innseadh, thug mi fhéin dhoibh facail mhisneachaidh agus beagan iomraidh air obair a’ Chomuinn agus Mòd Lochabair. An ath uair a choinnich sinn b’ann air Oidhche Shamhna.

Beagan fheasgair roimhe chaidh triuir de nigheanan a’ chlachain do ’n Choille Challtuinn agus thug iad dhachaidh eallach chnò. Tha na cnothan pailte air a’ bhliadhna so ach chan ’eil móran r’a itheadh annta. Is cinnteach gur e sin a bu choireach nach do loisg iad cho math – co-dhiubh cha do shoirbhich leamsa – oir mar a thubhairt am bàrd e “Tha mise ’s mi fathast gun té, gun té!” Bhruich boirionnach còir poit mhóir bhuntata is rinn i phlocadh gus an robh e cho mìn, phronn ri min chruithneachd. Chaidh an sin a shuathadh le bainne is chàraich i fàinne, bonn tri sgillinn, putan is rudan eile ann. Cha tainig aon diubh am rathad-sa, is mur a taing ma thogair! Bha iad uile cho toilichte ’s cho acrach ’s gu robh mise taingeil làn spàinne fhaotuinn an drasda ’sa rithis. Chuir sinn seachad an còrr de ’n oidhche gu sunndach ri orain is lan-aighear. Bu mhór am beud gu rachadh na cleachdaichean ciatach so air chùl.

NIALL.


[TD 49]

[Leabhar XVIII. Am Faoilteach, 1923. Earrann 4.]

“GAILIG.”

Bhaisteadh as ùr paipear mìosail A’ Chomuinn; is thugadh Gàilig mar ainm air. Thaghadh an t-Urramach Mr. Niall Ros, B.D., ’na Oidire. Tha esan cheana air àite-mullaich a shuidheachadh dha fhein ann an rosg ’san ranna cànain a dhùcha. Is aithne dhuinn, cuideachd, an deachd a tha’n lùib a phìnn, somaltas na brìgh ’tha bualadh ’na cuisl’ aige, agus, gu sònruicht, ’eòlas farsuinn air béus-litreachais. Bu toileam an còrr a sgrìobhadh mu thimchioll; ach cha cheadaich imire no ùine e an ceartuair. Theagamh gun till mi fhathasd, le cothrom, a dh’ionnsaidh a’ chuspair.

Air stairsnich Bliadhn’ Uire bu mhiann le ar sìnnsre ’bhi beothachadh an deadh rùin do chàcha-chéile. Nach tairg sinne an dùrachd chiadna dhuibhse agus dhaibh-san a tha ’n diugh a’ ruith an astair maille ruinn.

AONGHAS MAC DHONNACHAIDH.


[TD 50]

[Leabhar XVIII. Am Faoilteach, 1923. Earrann 4.]

LUACH NA GAIDHLIG.

Is tric a chluinnear gu bheil aignidhean an Ghàidhil so-ghluasadach; gu bheil a chuid fhaireachaidhean fada nas treise na a bhreathnachadh; agus gur ann air sgàth a bhàidh ri cainnt a shinnsir a tha e a deanamh oidheirp air a cumail beò. Is taitneach an cliù air ar muinntir gum biodh am faireachaidhean ’g an aomadh gu cainnt is ceòl an dùthcha. Oir tha iomadh nì ’n an crannchur, gu h-àraidh anns na bailtibh móra, a chum am breagadh air falbh ó nithibh dùthchasail. Air do an Ghàidheal a thìr féin fhàgail, agus dol a chosnadh a lòin am measg choigreach, feumaidh e cainnt is cleachdaidhean nan coigreach iunnsachadh. Co dhiu is e reic na ceannach, còmhradh na naigheachd, foghlum na aoradh, is buailteach gum bi iad sin gu léir air an coimhlionadh leis ann an cainnt a tha eadardhealaichte ó chainnt a mhàthar. Ann a leithid sin de chor, cha’n eil iongnadh ged dh’fhàsadh a chuid fhaireachaidhean meadh-bhlàth a thaobh gnothuichean dùthchasail. Tha e nàdurrach gum bi ’inntinn air a tàladh le nithibh coitchionn an àite anns an do thuit a chrannchur. Tha an neach sin an cunnart gum fàs e, a chuid ’s a chuid, dìchuimhneach air a chainnt, agus caoin shuarach mu a dhùthaich féin. A chum an cunnart so a sheachnadh is còir na h-uile dìcheal a dheanamh, agus na h-uile meadhon a chleachdadh. Is còir gum biodh Gàidhil a coimhneachadh, far am bheil sin idir comasach, a chum bhi labhairt na Gàidhlig, agus a lasadh eud is dealas an cridheachan a chéile.

Tha e mar fhiachaibh oirnn a bhi meórachadh air luach na Gàidhlig, a chum gum bi crioch reusanta againn anns an t-sealladh. Tha e iomchaidh gum biomaid, cha’n e a mhàin a bhlàthachadh air n-aignidhean anns an aobhar so, ach gum biomaid cuideachd a soillseachadh air breathnachaidh. Tha bàidh is dealas gu math, ach tha iad a ghnàth nas cumhachdaiche an uair a tha iad air am brosnuchadh le smuaintibh fallain ris am bheil ar tuigse a cur làn aonta. Is e aon de na smuaintibh sin gur fhiach an Ghàidhlig a cumail beò air sgàth a cuid litreachais. Tha sinn an dòchas nach meas Gàidheal sam bith an nì so mar ghnothuch faoin. Ma tha aobhar aig an Ghall a bhi deanamh uaill as a shealbh litreachail féin, car son nach biodh gàirdeachas air an Ghàidheal airson an ionmhais phrìseil a chaidh fhàgail aige ó na ginealaich a dh’fhalbh. Oir is e litreachas na Gàidhlig toradh-inntinn ar sinnsir, leis am faod an saoghal fhaicinn ciod e an t-oilean àrd agus inbheach a thug iad a mach le an tuigse féin; ciod e mar a chleachd iad am macmeanmna a thaobh obair Naduir; agus ciod e an eagnaidheachd smuaine, is an grinneas facail air an do ràinig iad gun bhi fo fhiachaibh do oilean sam bith eile.

Tha earann mhór de luach ar litreachais a comhsheasamh anns an loinn leis an deachaidh a chruthachadh air tùs. Feadh iomadh linn anns an robh cinnich na Roinn Eòrpa borb is fineachail, bha litreachas na Gàilig ’g a shaothrachadh aig aos-bhaird is ollamhan. Bu mhór am beud na ’n cailleadhmaid le cion suim an dìleab oirdheirc a dh’fhàg iad againn. Is e éifeachd an t-seann oilean a tha eadhon an diugh a cur eireachdas air modh is beus an Ghàidhil, a dh’aindeoin cho iriseal is gum bi a chrannchur saoghalta. Ach a thuilleadh air an ghliocas a tha air fhilleadh ann ar litreachas, tha aon bhuaidh iomraideach a chaidh ainmeachadh, mar a ta loinn smuaine is cainnte, dlùth cheangailte ri litreachas na Gàidhlig. Tha sin air aideachadh le snas-bhreitheamh litreachais mar a ta Matthew Arnold. Cha’n eil an t-eadar-theangair is fearr comasach air an loinn sinn a ghiulan do chànain eile. Mar nach dealaichear dathan sgiamhach an bhogha frois ó na braonaibh lìonmhor ó am bheil e air a dhealbh le gathan na gréine, cha mho a sgarair an loinn so ó an chruth-bhriathar anns an deachaidh a dealbh an toiseach. Tha an mhaise chomharraichte so mar fhuaran a tha fathast a sruthadh, ó am faod an Gàidheal deoch fhionnuar ól, a gheuraicheas a chàil, agus a dh’ùraicheas a bhuadhan. Bidh am fuaran a sileadh cho fad is a chumar an Ghàidhlig beò. Ach an uair a thig crìoch air beatha na cànain, theid stad air cuisle an fhuarain. Cho luath is a chailleas an Gàidheal a chànain caillidh e móran de a mhisnich. Caillidh e a


[TD 51]

[Leabhar XVIII. Am Faoilteach, 1923. Earrann 4.]

bheachd air an duinealas a bu chòir a bhi aige mar oighreachd. Caillidh e gu h-àraidh an loinn a bha fuaighte ri dòigh smuaine a shinnsir. An uair a sheasas sinn an taobh a muigh de aon de na seann eaglaisean ainmeal, cha mhothaich sinn maise shonruichte sam bith air coltas nan uinneag ó an leth a mach; ach is ann air dhuinn dol a steach air an dorus, agus seasamh an taobh a stigh na h-aitreabh, a chi sinn àillidheachd nan uinneag, air an sgeadachadh le iomadh dath; is ann ó an taobh a stigh a mhainn a ghlacas ar sùilean an t-innleachd leis an do dhealbhadh gach cruth uasal, agus leis an do mheasgaicheadh gach fiamh, is nial oirdhearc. Is ann mar sin a dh’éirich do sgéimh na Gàidhlig; cha ’n fhaicear i gu bràth ó thaobh a muigh na cànain; feumar an Ghàidhlig fhoghlum is a labhairt mum bi neach comasach a bhi ’glacadh na loinn, a tha do-dhealaichte ó an t-seann chànain, agus ’n a aobhar aoibhneis an còmhnuidh.


[TD 52]

[Leabhar XVIII. Am Faoilteach, 1923. Earrann 4.]

BUAIDH NA GAIDHEALTACHD AIR BEATHA NAN GAIDHEAL.

<eng>BY<gai> LACHLAN MACBEAN.

I. – An dà chuid Inntinn agus Com.

Tha aig na Gàidheil mór thoileachas ’nan cànain, ’nam bàrdachd, ’nan gnàth-fhocail, ’nan sgeulachdan agus ’nan ceòl. Tha sin mar bu chòir dha, oir is mór am buannachd o gach aon diubh. Nuair a thréigeas sinn iad tréigidh teòmachd ar deas-lamh, is e


[TD 53]

[Leabhar XVIII. Am Faoilteach, 1923. Earrann 4.]

sin an teòmachd sònruichte a bhuineas duinn fhéin.

Ach air chùl na nithe sin, tha againn oighreachd eile, a tha cheart cho buadhach ann ar beatha, cheart cho loinneach ar litreachas, is e sin a Ghàidhealtachd féin, ar dùthaich màtharachail, a h-aigne bhrìgheil, bhàidheil, a h-aogas aoibhneil, a guth eòlach, càirdeil. Is toigh leinn a Ghàidhealtachd, a beannta, a h-aimhnichean, a monadhan réidh, a gleannta dùbhrach, a lochan, a creagan, a fraoch, a frasan uisge (ann an cuimse), a sneachda tiugh (air uairibh), a gaillionn fhiadhaich, agus blàths na gréine air a cluaintibh agus a h-uisgeacha. Is ann asda sin a fhuair ar muinntir na buadhan a bhuineas daibh, agus a choisinn do ar litreachas móran de a eireachdas agus a lùths.

Oir is sinne fìor-thoradh ar dùthcha, aisde thàinig sinn, eadar cholladh agus inntinn, co-chàramh ar bith agus comas ar deanadais. Is i ar dearbh mhàthair. Ma tha againn boidhig agus inntinn làidir, fhallain, is ann o neart agus fhallaineachd nam beann. Ma gheibhear na Gàidheil gu tric ’nan daoine calma, comasach, thàinig an tairbhe sin, an cuid mhór, o’n dùthaich a dh’àraich iad. Nuair a chì sinn leibidean truagha a snàgadh tre chùilte nam bailtean Gallda, tuigidh sinn nis fhearr ar fiachan fein do ’n Ghàidhealtachd.

Ach tha againn nì ni ’s fhaisge na slàinte ar coluinn. Is ann a réir nàduir ar dùthcha a tha àirneis ar n-inntinn. Cha ’n eil againn smuain no beachd nach d’fhuair a chruth agus a dhreach o na h-àitean is aithne dhuinn.

Is ann a chionn gu’m faca sinn beachdan an t-saoghail o ’n leth a muigh is urrainn duinn beachdan a ghleidheadh ’san leth a stigh. Tha ar smuaintean mar gu’m b’iad iomhaighean nan nithe a ta mu’n cuairt duinn; faileasan inntinneach o chusparan talmhaidh – àirneis an anam, air a chumadh ann am muiltear ar tìre.

Nach math, mata, gu’m bheil am muiltear glan? Nach math gu’r tìr i a tha fallain, breagh? Nach math nach d’rugadh sinn an sràidibh cumhann dorcha, ach gu’n d’fhuair ar n-inntinn a ceud altrum agus uidheam ann am broilleach na Gàidhealtachd?

Is ann innte a dh’ionnsuich sinn a bhi a laimhseachadh agus comas agus càil a bhuineas duinn, agus co diù a smuainicheas sinn air cluainibh glas agus air sruthaibh ciùin na beatha, no air gleann dorcha sgàil a bhàis, ’s e thig fa’r comhair na cluainte, na sruthan agus na glinn a b’aithne dhuinn òg. Tha sinn an eisimeil na dùthcha mu’n cuairt duinn airson gach beart agus inneal inntinneach de’n dean sinn feum.

II. – Aitean agus Eachdraidh.

Tha ceangalan eadar anam an duine agus caochla àite, gu h-àraidh àitean ’s an do thachair gniomhan sònruichte anns na h-amaibh a dh’fhabh. A chionn gu’m bheil na h-àitean so nan cuimhneachan tha teann ghreim aca air ar cridhe. Mar so tha bròn an crochadh ri Gleann Comhainn, cràbhadh ri I Choluim Chille, agus aidhear ri Bail’ Ionaraora. Tha a bhuaidh fein aig gach àite dhiubh so, agus iomadh àit’ eile, ann an inntinn an duine.

Ach tha doigh ni’s leotha na so anns am faicear cruth agus dealbh ar dùthcha a feuchainn an cumhachd ann am beatha nan Gàidheal. Is e sin a h-eadraiginn ann an eachdraidh ar cinnich. Chaidh an eachdraidh fhada sin a stiùireadh a réir cruth ar dùthcha, cheart cho cinnteach agus a tha na h-aimhnichean air an treòrachadh, anns gach car agus tionndadh, a réir claisean nan gleann ’s am bheil iad a sruthadh.

Oir, faicibh, chaidh aite roghnaichte gach comhraig, timchioll Shruidhle, agus Dhun Eideann, agus Pheàirt, a thaghadh a réir uachdair na tìre, a chionn amhainn no allt, no meall no monadh, agus bu tric a b’ann a réir gnè an àite a bha crìoch na comhstri. B’i an dùthaich a bhuadhaich anns a chath.

Seadh, agus is minig a b’i an dùthaich a choisinn anns an t-sìth. Oir chaidh làrach gach baile a thaghadh airson suidheachaidh drochaid no beul-àth, airson goireis rathaid no fasgaidh caladh. Thaghadh gach dìon agus dìdean, gach grianan agus gàradh, a reir neirt no claonaidh nan cnoc, agus lean slighe na malairt fìaraidh na tìre.

An cogadh ’s an sìth, b’i an dùthaich a rinn ar n-eachdraidh, agus mar sin a chruthaich an cinneach.

Bha an eachdraidh sin, air uairibh iongantach, agus air uairibh muladach, a ghnàth a ’m fianuis nam beann, agus bha srann nan eas agus gaoir a chladaich riamh measgaichte ann an ceòl sinnsreachail. Tha ar creagan làn de mactalla ar dream, agus na monadhan làn de làraichean an gniomhara. Fad na h-ùine tha na fianuisean so ri ar taobh, agus is mór am buaidh ann an rùnta agus dòighean a Ghàidheil. Anns gach cuspair dhiubh so chithear na h-ionadan gniomhach ann ar n-eachdraidh.


[TD 54]

[Leabhar XVIII. Am Faoilteach, 1923. Earrann 4.]

III. – Boidhche agus Bochdainn.

Anns an dùthaich a thuit oirnn mar chrannchur fhuair Gàidheil na h-Alba dà thiodhlac ainneamh.

Anns a cheud àite tha i gu buileach àilleach, le àille shònruichte, mì-chumanta, uile gu léir eucoltach ri tìr sam bith eile. Gheibhear innte sgiamh mara agus tire, sgiamh eilein agus mhòr-thir, sgiamh àiteachais agus sgiamh nam frìthean fiadhaich, agus ann an sùilibh nan Gàidheal tha i ’n a tìr iomlan, bòidheach, bàidheil, mùirneach, màthrachail.

B’e an greadhnachas àraidh so o chian sealbh nan Gàidheal, agus bha e a ghnàth re chumhachdach ’n am beatha.

Ach anns an dara àite ma tha ar tìr riomhach cha’n eil i reamhar. Is e tha innte tìr chaol, mhaol, neo-bheartach, neo-thoiceach, neo-thorach; tìr nach meall agus nach mill a luchd-àiteachaidh le àilghios, agus nach geall doibh anns an t-saoghal so sàsuchadh do anam neo-bhàsmhoir.

Ma tha i taitneach cha ’n ann le taitneas na collaidh. Na creagan gràdhach glas, agus na beannta falamh fàsail, is beag an tairbhe airson sògh no socras, airson biadh no brat, airson maoin na malairt. Ach mar is soilleir a chithear am mi-fheum is ro shoilleir dhuinn an luach, an annsachd, oir is e teagasg nan creag agus nam bruaich bhoidheach ud gu’m bheil ann fìor luach nach teid gu bràth ann an leabhraiche a cheannaiche, nithe a tha daor ged nach ann le duais nam marsanta.

Tha na nithean so a sparradh oirnn a cheisd do nach eil freagar ’s an t-saoghal – c’àite ’m faighear tomhas fìor-luach anns a Chruinne? Co dha a tha sinn a reic, uidh air ’n uidh, ar beatha? An ann airson beidh agus aodaich, airson tighean agus toileachais do chorpan uineachail? Ma’s ann cha mhór ar buannachd ’s an tìr bhochd a bhuineas duinn.

Ach ma’s ann o thaobh eile a thig iùl chinnteach na beatha is mór a tha Gàidheil òga ag ionnsuchadh gu dian anns na bailtibh Gallda a dh’fheumas iad fhathasd a chuir air chùl.

Tre shearbh agus tre mhilis fhuair luchd àiteachaidh na Gàidhealtachd dearbhachd air an fhirinn so, nach ann le aran a mhàin a bheathaichear an duine.

Dearbhar an fhirinn so a rithisd ann an dà sgeul nan Gàidheal, an Eireann agus an Albainn. Is iad Gàidheil na h-Eirinn ar dlù luchd-daimh. C’arson, mata, a tha an cor cho eadar-dhealaichte o ar cor-ne?

Tha an deagh Eireannach sin, Beirne Seathach, ag innse dhuinn gu’r ann á fonn beartach agus sìde chaoin na h-Eirinn a fhuair a luchd-àiteachaidh araon an cor agus an dòighean. Ach is ro shearbh is aithne dhuinne gu’m bheil fonn na Gàidhealtachd Albannach cruaidh, agus a h-iarmailt fuar, agus cha bheò dhuinn idir mar ionnsuich sinn subhailcean àraidh m ’an coinneamh. Tha an deagh bheusan fein aig ar luchd-cinne ann an Eireann, beusan a chaill sinne tre chruaidh anshocair, ach fhuair sinn ’nan àite seircean seasmhach eile mar thoradh dualach ar tìre.

IV. – Neart na Maise.

Tha an dùthaich bheag, bhochd, bhòidheach againne ’n a Cinderella am measg nan tìrean eile is peathraichean dì. Chòrdadh leinn mu thràth gu’m b’e a cheud tiodhlac a fhuair sinn uaipe, mór-sgiamhachas. Bha sin ceart, oir tha a h-uachdar breagh le dreach-dhealbhan nach do tharruing làmh cruthaichte, a dearrsadh le dathan ni’s fìnealta na thagh gàradair riamh, sgeadaichte le coilltean gorma, agus iomadh creag agus sgorr air an litreachadh le sanusan oirdheirc, a chaidh a shnaidheadh le ealantachd a chruinn-ché.

Anns a ghrinneas so uile tha againn cuibhrionn ro-bheartach, ionmhas spioradail, ni’s luachmhoire na is urrainn duinn a ghabhail a stigh (ged a ghabhas sinn a stigh ni’s motha na is urrainn duinn a chuir ann am briathran), agus tha e uile cumhachdach ’n ar cridhe.

Gheibhear mór oilean o bhi a dearcadh agus a meòrachadh air maise, gu h-àraidh nuair a thuigeas sinn gu’m bheil air a phaisgeadh anns gach àilneachd smuaintean o’n ghliocas bharraichte, àrd-bhàrdachd a chruthachaidh.

Na sleibhtean aosda, neo-chaochlaideach, ’n an seasamh o bhith-bhuantachd, ’n am mór neart, os cionn nam faichean uaine mu’m bun, tha iad a cur an céil aon fhocal fuaimneach – Siorruidheachd, agus a toirt fianuis mu shaoghal far nach ’eil ùine idir.

Tuiltean garbh a gheamhraidh, a brùchdadh sìos le farum anabarrach tre bheàrnaibh a ghlinne, tha iadsan ag innse mu chumhachdan mu ar timchioll a tha doirbh ri an tuigsinn, ach cunnartach, agus le sin a brosnuchadh daoine gu aire agus gu sgairt.

Srathan farsuing, fialaidh, ’n an sìneadh gu sona an solus na gréine, tha iadsan a cagar gu caomh mu fhois thearruinte, aoibhneach, a lìonadh ar cridhe le sòlas, tuarasdal airson saothair agus tapachd.


[TD 55]

[Leabhar XVIII. Am Faoilteach, 1923. Earrann 4.]

Bloidhean móra carraige, a chaidh a reubadh uair-eigin o shlios na beinne, agus a tha ’nan laidhe, tre iomadh linn, far air astar anns a mhonadh, nach ’eil iadsan leth a cleith agus leth a foillseachadh trom-dhiomhaireachd nan dùl, agus gnìomhara maduinn a chruthachaidh? Cha tuig sinn an sgeul ach tuigidh sinn uatha mór ghliocas na h-irioslachd.

Onfhaidh na fairge, ri sìor bhuaireas anns a chladach, gun deòin, gun smuain, gun sgur, tha a cheòl mar chainnt an amadain, làn gleadhraich mu fearta móra, gun fheum, gun aobhar, ach glé uamhasach duinne, ged is e uamhas a dh’fhaodar a dhearmad.

Seann làraichean, aitean-còmhnuidh nan iomadh ginealach, tha an dàn-sa mu chianalas na h-aimsir a dh’fhalbh, manadh nach fhaod duine beò a sheachnadh.

Guthan sìtheil beatha na tìre, ceileir bhinn nan éun, an columan a ciùcharan ’s a choille, meanbh ghluasad anns an fheur, briseadh nam balg anns a bheallaidh, drann nan seilean thar an fhraoch, osag na gaoith am barr nan craobh, fann ghuth nan sruth am feasgar a ghlinne, tha iad uile làn de cheòl éifeachdach an t-saoghail bheò, ceòl suaimhneach ar cridhe.

Fearta iomadh-chruthach ar dùthcha, tha iad uile buadhach ann am beatha nan Gàidheal.

(Ri leantainn.)


[TD 65]

[Leabhar XVIII. An Gearran, 1923. Earrann 5.]

<eng>GAELIC EDITORIAL.<gai>

Cluich dhuinn aon de phuirt-mhóra Cloinn Domhnuill. Cluich dhuinn Spaidsearachd Dhomhnuill Duibh nan Eilean, Fàilte Dhomhnuill Ghuirm, na Caismeachd Dhomhnuill Ghruamaich. Cha do thàr am piobaire séideadh suas na dh’éirich spioradan nan trì Domhnull fa mo chomhair. Dh’fheòraich mi ciod a bha cur dragh orra. Fhreagair Domhnull Dubh nan Eilean gu ceannsgalach: Tha còig ceud bliadhna ó dh’fhàg mise an saoghal; agus anns an ùine sin cha do thachair ni sam bith a thug ormsa éirigh as m’uaigh, gus an do chuir coigreach a mheur air flaitheas nan eilean agus air Lamh Dhearg Chloinn Domhnuill. An uair a bha mise beò, cha bu dàna le coigreach a shùil a thogail ri inbhe agus sochair mo chineil-sa. Ach an ainm an anraith có e am fearan neònach a chi mi an sud a teannadh dlùth oirnn?

Mun do sheall mi thugam na uam chunnacas duineachan air éideadh ann an trealaich cogaidh nan ceann feadhna a bha uaireigin a’ riaghladh anns na h-eileanan. Tha mi an dùil nach faca mi sealladh riamh cho smaointineach. Bha claidheamh mór Dhomhnuill Duibh air a chrioslachadh mu theis-meadhon an duineachain; ach bha an truaill a’ slaodadh an làir mar is minic a chunnacas claidheamh maide air àmhailteach ann an tigh-cluiche. Chruinnich an truaghan na buill a b’fhearr de dh’éideadh catha nan triath, ge b’e air bith am mi-shealbh leis an d’fhuair e cothrom air an cruinneachadh; agus mar a sgeadaicheas ròcuis i féin le itean sgiamhach an choilich pheucaig, sin mar a nochd an duineachan e féin ann an armachd nan gaisgeach. Chan eil fhios ciamar a fhuair e greim air lùireach Dhomhnuill Ghuirm, ach bha i tuilleadh is fada, agus tuilleadh is farsaing dha. Agus bha osan na briogais ri fhaicinn fo oir na lùirich, a bha ’ruigheachd sios gu aobrannan. Gidheadh is e fhéin a bha pròiseil aisde, an dùil gu robh i tighinn dha gu h-eireachdail. Agus ciod e bha air a cheann ach ad mhollach shioda; oir cha robh de neart ’n a amhaich na ghiùlaineadh clogad Dhomhnuill Ghruamaich.

“Fàilte ort fhéin a dheagh chosgaraich,” arsa Dhomhnull Gorm. “Bu tu fhéin an laoch air raoin catha na air machair bhuana. Có as thug thu an choiseachd le do bhrògan beaga lainnireach, agus le d’aid bhréagha bhoillsgich? Gum bu h-aighearrach dhuit a chaoimhein, an cogadh no an sìth, oir tha thu pailt cho coltach ri fear-sìthe is a tha thu ri fear-cogaidh. Ach eadar dha sgeul, nach innis thu dhuinn ciod e t-ainm, a chosgaraich. Bu mhath linn cuideachd do shloinneadh a chluinntinn, agus c’àite an d’rugadh tu. Innis dhuinn gun dàil cuid de t-euchdan féin, agus na ceil oirnn gniomharan is mórchuis nam flath ó ’n do ghineadh thu.”

Thug an duineachan sgioblachadh beag air fhéin agus thug e gnog do ’n aid gus an robh i air a fiaradh air taobh a chinn. Chuir e car beag ’n a smuig mar is tric a chunnaic thu seann seanachaidh ri oir na luathadh, agus labhair e gun urram gun eisimeil ris na h-uaislean:–

“Is e an t-ainm a tha ormsa – ach nach


[TD 66]

[Leabhar XVIII. An Gearran, 1923. Earrann 5.]

coma sin – na n-innsinn m’ ainm ùr dhuit tha mi deimhin gu ’n gabhadh tu an cuthach dearg, agus chan eil fhios ciod a dh’éireadh dhomh. Ach có dhiù is mi duine cho ainmeil ’s a bha riamh air an talamh. Aithnichear m’ainmsa anns gach ceàrn de an domhain, agus ann an iomadh fàrdaich anns nach cualas riamh mu Alasdair Mór Mhacedon. Ach car son a tha thu a’ faighneachd có mo dhaoine. Is e ogha do mo sheanair a chuir an ceann de Mhac Làmhaich. An robh fhios agad air sin a bhallaich? Is e caraid eile dhomh a mhill an mhuillionn-ghaoithe anns an Spàin. Agus ciod e do ghnothuch-sa c’àite an d’rugadh mi. Chan eil feum sam bith anns na ceistean faoine sin. Ge b’e air bith c’àite an d’rugadh mi tha e ro-choltach nach faigh mi gu bràth an t-urram a tha dligheach do mo leithid mur dean mi greim air cliù an chruadail is na mórchuis a bha uaireigin agaibh fhéin air an talamh. Ma bhios sibhse riaraichte le sin tha fhios agam fhéin gu math ciamar a gheibh mi làmh an uachdar air na tha beò de Chloinn Domhnuill, de Shiol Leòid, is de chineil Dhiarmuid, Sliochd Mhic Cailein. Is e fìor fhear-gnothuich a tha annamsa a laochain. An uair a chluinneas mi bòlaich nan Gàidheal – “lean gu dluth ri cliù do shinnsir” – tha fhios agam gu dearbh nach eil an sud ach ’fhad de bhruidhinn; agus tha fhios agam cuideachd nach eil annta air fad ach daoine a ghabhas ceannsachadh le deagh fhear-gnothuich. Ach ciod e do bharail air mo dheise? Nach math a tha i a tighinn domh? Gabh leth-sgeul na h-aide. Cha tigeadh an dearg bharr na Làimhe Deirge air an chlogad ged a bha mi seach sgìth ’g a shuathadh le mo ghlanadair eugsamhail fhéin. Agus thug mi leam an ad so mar shuaicheantas na dùthcha anns an d’rugadh mi. Thug mi leam an bhriogais cuideachd, air sgàth mo ghràidh do m’ dhùthaich fhéin. Ach mo ghillean matha nach leig sibh leam a nis a bhi mar fhear dibh féin?”

An uair a chuala iad aideachadh-creidimh an duineachain thòisich na h-uaislean air gàireachdaich. Chluinneadh tu an glag gàire a rinn Domhnull Dubh nan Eilean mar cheathramh an mhìle air astar. Cheangladh tu Domhnull Gorm le sop, is e ’n a dhà lùib a’ lasgraich; agus chunnacas braoisg ghàire air aodann Dhomhnuill Ghruamaich, am fear sin nach d’rinn gàire riamh roimhe, agus thubhairt e mar so: “Tog ort cho luath is a rinn thu riamh agus theirig far an togair thu, ach cha bhi thu an so. Foghnadh tu airson ceòl-gàire – ach cha dean thu an chùis mar chompanach.”

Thiunndaidh na trì Domhnuill air an sàil, agus dh’fhàg iad an duineachan ’n a aonar.


[TD 68]

[Leabhar XVIII. An Gearran, 1923. Earrann 5.]

BUAIDH NA GAIDHEALTACHD AIR BEATHA NAN GAIDHEAL.

<eng>BY<gai> LACHLAN MACBEAN.

V. – Dualchas agus Dachaidh.

Is ann ’n ar dùthaich a gheibh sinn ar dualchas agus ar dachaidh, an laghadair dà-fhillte sin ’s am bheil an Gaidheal air a chumadh. Innte-se tha sinn againn fhéin. ’N a companas tha sinn eòlach, agus tha ar dualchas ’g ar ceangal rithe ann an tuigse diomhar. ’N a h-aodann chì sinn iomadh coltas rinn fein. Ann am bathais mhaol na beinne, ann an gualainn chrom a’ chnuic, agus am faobhair na sgeir a chaidh a chaitheamh tana le teanntachd gaoith agus uisge, eigh agus gréine, chì sinn doilghiosan ar crannchuir, ceart mar a chithear an aodainn an duine lorg chinnteach nam bliadhnachan, na claisean domhain a chladhaich tuiltean an fhulangais, trom dhùbhradh a bhròin ’na laighe fhathasd mu lochan samhach nan sùilean, agus fead reòite a chruas ag crìonadh gu bàn nan ciabhan a’ b’àbhaist a bhi dosrach donn. Agus a rithis, ceart mar ann an cor an duine, is luath a thig, thar ghleann agus raon, braoisg an déidh bròin, fiamh-ghàire grianach an déidh gruaim na fraise. Mar so, tre shonas agus tre dheuchainn, tha co-fhaireachadh againn


[TD 69]

[Leabhar XVIII. An Gearran, 1923. Earrann 5.]

ri ar dachaidh agus tha a dualchas ’n ar féithean.

Ach tha eatorrainn ceangal dìomhar ni’s àirde na sud. Oir a cheart spiorad a tha beò an uchd na dùthcha tha e lùthmhor an cridh’an duine. Mar a sheinn bàrd eigin ann an cànain eile–

Ni’s doimhne na ar deur an smuain
A ghluaiseas anns’ a bhlàthan truaigh.

Is aithne dhuinn na smuaintean ud, agus tha togar ar cridhe gu gach taisbeanadh de mothachadh dàimheil ar dùthcha. Gheibh sinn iad anns gach flùr agus faiche, anns gach ceò agus coire – sanasan sàmhach, leth-fholaichte, mu sheòl beatha ni’s aotruime, ni’s saoire, na bhuilicheadh oirnne, sòlasan do-aithnichte, rùintean a chaidh an dì-chuimhne. Le gach tadhall agus gach taisbeanadh dhiùbh so tha ar tìr ag cosnadh di féin miann a fior chloinne, iadsan ’s am bheil a dualchas beothail, iadsan a chì innte ionmhuinneachd nach deachaidh a mhùchadh le obair, le cùram agus le ionmhasan faoine.

Is glé mhoch ann an latha a Ghàidheil a thoisich an gràdh agus co-chomunn so air drùidheadh air. Fada mu ’n do thog Oisean fonn, bha Deirdre a’ seinn àilleachd Ghlinn Da-ruail agus Ghlinn Masain. ’N a dhéidh sin bha Fionn a’ togail cliù na Céitein, agus bha Colum Cille a’ briseadh a chridhe mu chiatas tìr agus tràigh. Sìos tre gach àl bha gaol a dhùthcha cumhachdach am beatha a’ Ghàidheil gus an d’rainig e àirde ann an rann Dhonnchaidh Bhàin–

Urram thar gach beinn aig Beinn Dòrain, ’N a chunnaic mi fo’n ghréin, s i bu bhòidhche leam.

Agus a rithis–

’Se Coire Cheathaich nan aighean siùbhlach
An coire rùnach as ùrar fonn,
Gu lurach, miadh-fheurach, mìn-gheal, sùghar.
Gach lusan flùar bu chùbhraidh leam.

An tarruing diomhar so a dh’aidich na bàird, bha e riamh dèanadach ann am beatha nan Gàidheal. B’e ar gliocas a bhi ’g ar géilleadh dha fhathasd, agus a bhi a faotainn ath-nuadhachadh far an d’fhuair sinn ar ceud-bhith.

VI. – Dà Eucail; dà Leigheas.

Gidheadh cha d’fhuair maise na Gàidhealtachd a ghnàth am meas follaiseach a b’e a dlighe, aon chuid am measg nan coigreach no am measg nan Gàidheal; agus sin airson dà aobhar.

Am measg nan Gall, agus eilthirich eile, bha droch chliù air na fàsaichean leathann gun slighe, na h-aibhnichean domhain gun drochaid, na beannta cas gun dòigh-streap, sluic agus na creagan, far am faodadh iomadh namhaid borb a bhi am falach. iomadh namhaid bhorb a bhi am falach. Cha robh déidh sam bith aig coigrich air cunnart no air mi-ghoireas. Ach mu dheireadh, nuair a theirig gach cosnadh ’n ar rìoghachd, rinneadh drochaidean, rathadan socair agus iomadh tigh-òsd agus tigh-còmhnuidh ri’n taobh, le pailteas bìdh agus goiris. Chuir so gean air luchd turuis; dh’amhairc iad air aghaidh na tìre le toileachas, agus dh’aidich iad ged a bha i garg gun robh i annasach.

Còmhla ri soirbheas dh’éirich misneach nan sluagh agus ruagadh air falbh an t-eagal a bha a’ ceil oirdhearcais na Gàidhealtachd.

Air taobh a Ghàidheil b’e a laigse riamh a bhi socharach, air a shon fein agus airson a dhùthcha. Bha esan agus ise le chéile Gàidhealach, agus mar sin gun fhiù, gun inbhe, ’n a shùilibh féin, agus an sùilibh nan Gall bha iad ’nan cuis mhagaidh.

Ach nuair a’ chuir Seumas Mac-a-Phearsain a mach anns a’ Bheurla Shasunnaich tionndadh air choireigin de Dhàin Oisein, lìonadh an Roinn Eorpa le luaidh na Gàidhealtachd agus nam Fiann. Thàinig Raibeart Burns agus dh’fheuch e mór-mheas do ar tìr agus do a ceòl, agus thàinig <eng>Sir<gai> Walter Scott le cridhe fosgailt do gach tlachd a fhuair e anns a Ghàidheal agus a Ghàidhealtachd. Chunnaic e Loch Ceiteirein “boillsgeadh le glòir na h-àird an iar, ’n a h-aon bhrat brèagh air chrith le òr,” agus b’ann mar sin a chunnaic e a Ghàidhealtachd gu léir. Cha robh crìoch air na mìorbhuiltean a bha ’n a comas. Mar a sheinn e anns a chànain a b’aithne dha–

B’e sud an sealladh grinn do shùil
Easbuig no prionns’ le mòr-chuis àrd;
Tùr air a mhullach so gu treun,
Is bratach éibhinn air a bhàrr;
Sgàil-bhothan air an fhiach ud thall
Do dheagh bhean annsail, uasail, òg;
Tigh-mhanach chràbhach air an raon
O’n éireadh caoin le binneas ceòl.

Sgaoil <eng>Sir<gai> Walter cliù na Gàidhealtachd cho mór ’s gun robh anns gach bliadhna mìltean de uaislean <eng>America<gai> ag greasad ’n an luingeas a dh’ amharc air ar beannta. Cha robh riamh ’s an t-saoghal inneal-tarruing ni bu treasa na aigneadh meanmnach an duine so. Ach rinn e gnìomh iongantach eile. Leighis e saidealtas nan Gàidheal!

Ann am beatha iomadh bhalachain bhig tha àm ’s am bheil nàir airson a mhàthar


[TD 70]

[Leabhar XVIII. An Gearran, 1923. Earrann 5.]

a rug e. Air a ghalar so gheibhear leigheas ma thig neach inbheach a bheir do’n mhàthair sin an spéis a bhuineas di. Airson dùthcha màthrachail nan Gàidheal b’e an duine foghainteach so <eng>Sir<gai> Walter Scott. Bha e ’n a thàmailt do ghill òg gun saoileadh sluagh gun robh e cho Gàidhealach ris an fhraoch, ach rinn <eng>Sir<gai> Walter Scott am fraoch fhéin uasail. Beag air bheag chaill sinn ar fiamh agus thòisich sinn air tuigsinn cho urramach, cho grinn, cho gràdhach ’s a tha tìr nam beann, nan gleann ’s nan gaisgeach. “Fiosaiche an taobh tuath,” a deir iad ris. Cha d’rinn e riamh fiosachd ni b’iongantaiche na gun d’fhuasgail e an Gàidheal o na geasachan fo’n robh e ’n a laighe. C’àit an d’fhuair am bàrd an drùidheachd làidir a rinn a’ mhiorbhuil so? Fhuair ann an seunadh na maise mórail a tha a’ sgeudachadh na Gàidhealtachd.

An sin gheibh an Gàidheal a ghnàth a mhisneach agus an dànadas a chuireas ruaig air an t-sochar is tric a mhill e.

VII. – Sàr Bhuaidh na Gàidhealtachd.

Tha sinn an sealladh ar ceann-uidh. Tha an Gàidheal am fiacha a dhùthcha airson coluinn choimhlionta agus inntinn uidheamaichte; airson cùrsa eachraidh, an cogadh ’s an sìth; airson ceannsachadh o bhochdainn agus meudachadh o mhaise; airson gach ciall agus cobhar a fhuair e o co-fhaireachadh mu’n cuairt da, agus gach samhlachadh ’s an d’fhuair e foghlum; agus ged a thàinig lagachadh anir lùth na nithe so tre eagal nan Gall o chunnart agus eagal nan Gàidheal o thàmailt, tha nis an da gheilt so slànuichte.

Ann an àitean flathail ainmeil breithnichear buadhan a tha neartmhor ann am beatha dhaoine, ’g an treòrachadh gu smuaintean àrda, agus gu gluasad cridhe fiùghail; agus eadhon ann an ionadan aonarach gun ainm chan ’eil an leithid de thogaran neo-aithnichte. B’e so creud Uilleam Wordsmith, aon de na bàrdaibh a thàladh a Ghàidhealtachd ’g a h-ionnsuigh–

Bheir spionnadh earraich as a choill’
’N corr soillseachadh air cridh’ nan daoin’,
Air còir is eucoir amharusach
Na feallsanaich le foghlum faoin.

B’e sin do ghnàth fiosrachadh nan Gàidheal, agus gach neach a chuir a chluas ri cuisle na talmhainn.

Tha e fìor gu bheil na luaisgaidh so luaineach, sgiathach. Tha e fìor nach ’eil guthan a’ chruinne daonnan so-thuigsinneach. Gidheadh ag éisdeachd riutha fàsaidh sinn ni’s faireachail, ni’s doimhne, ni’s àirde, ni’s leotha, ni’s gabhaltaich, ni’s tuigsich, ni’s dìblidh, ni’s àrd-chridheach; agus mar so bithidh ar beatha ni’s làine. A chum na crìche so tha ar dùthaich a’ sìor dhùsgadh annainn iongnadh agus aire, agus ciall a cho-fhreagras ri a taisbeanadh fein.

Chunnaic sibh màthair a’ briodal gu tlà ri a leanabh beag ann an cànain briste nach do thuig sibh, agus maith dh’fhaoidte nach do thuig esan, a bialanachd mar gun robh i gòrach. Ach cha robh i gòrach idir. ’S ann a bha i, le gliocas nan ainglean, a’ briodal ’s a’ briagadh ’s a’ tàladh an leinibh le leth-fhaclan beaga ’s fiamh-ghàire, a’ dùsgadh ’anam. Dìreach mar sin tha an dùthaich as màthair dhuinn, gu balbh ach gu labhar, a’ dùsgadh anam a’ Ghàidheil agus ’g a mhisneachadh le a co-chuideachd. Tha doimhne a’ chruthachaidh ag gairm ris an doimhne tosdach a tha glaiste ann an cridhe gach duine. Uair no uaireigin thig mosgladh agus ath-fhreagar aoibhneach. Aithnichidh sinn ar màthair agus bheir sinn toirt.

Uaireigin, theagamh gun abair sinn – “Tha mi a’ call mo sgoinn; theid mi mach a’ choimhead na dùthcha.” C’arson? A chionn gur math is aithne dhuinn gum faigh sinn an sin cobhar, slàinte, ath-bheothachadh.

Cha robh riamh duine buadhach sam bith – gaisgeach, no foghlumaiche, no naomh, gu ruig an Tì as Airde – nach do shir ann an glacaibh coibhneil nan aitean-tadhail uaigneach, an ùr neart a bha a dhìth air. Cha robh riamh Gàidheal a fhuair e féin aonarach an so. Ma tha àite sam bith ’s am faod e a bhi ’n a dheòraidh tiamhaidh, truagh, is ann an domhlachd sluaigh a’ bhaile mhóir, mar bi aige caraid no eòlach an sud. Ach am measg nan oibre allail a tha fhathasd dealrach le maise nam meòran càirdeach a chruthaich iad, ciamar a b’urrainn dha a bhi ’n a choigreach?

Air mullach àrd na beinne, air tràigh a’ chuain, an tiugh shamhchar na coille thig chugainn am breithneachadh nach ’eil sinn ’n ar n-aonar. Tha làthaireachd eile fa’r còir, agus tha sìochaint a’ sileadh a mach air an àile ’g a mìlseachadh mu’n cuairt duinn, agus a’ dùsgadh annainn dòchais agus treubhantais, a’ beothachadh ar gràidh, a’ glanadh air falbh ar féinealachd, a’ ciùineachadh ar bròin, a’ nàrachadh ar n-eagail, a’ fionnarachadh teasach a’ ghionaich agus an t-sannt, a’ soillearachadh ar n-imcheist, daonnan ag ciallachadh nì ni’s fearr na thuigeas sinn, agus a’ dearbhadh gu bheil sinn ni’s motha na shaoil sinn. Le a’ bhi


[TD 71]

[Leabhar XVIII. An Gearran, 1923. Earrann 5.]

mealadh nan sochair so tha anam a Ghàidheil ’n a làn dhùisg; tha a cho-fhaireachadh fann ach cinnteach; tha aige mu thràth ann am feartaibh a dhùthcha sealbh bheartach agus bhuan, nach teid a chaoidh am mugha no air chall.

Mar is luaithe a theid na bliadhnachan seachad, mar is doimhne theid sinn fodha ann an seirbheas agus sealbhachas an t-saoghail so, is teinne gu mór ar dleasnas gu bhi a’ teàrnadh uath’ ar na-anama le bhi ’g am failceadh ann am maise agus fallaineachd ar dùthcha.

O, théid sinn, théid sinn le sugart agus aoibh,
Théid sinn, théid sinn, gu deònach,
Théid sinn, théid sinn thairis air an t-Srùidh
Gu muinntir ar dàimh is ar ’n eòlais.

(A’ Chrìoch.)


[TD 81]

[Leabhar XVIII. Am Màrt, 1923. Earrann 6.]

NA H-EILTHIRICH.

Chan eil ceàrn de urad anns an rioghachd a choisinn buidheachas Bhreatuinn mar a choisinn Leòdhas. Thug an t-eilean sin còrr is sia mìle fear do sheirbheis an Chrùin anns an Chogadh Mhór. Shaoileadh neach gum biodh e mar fhiachaibh air Uachdaranachd Bhreatuinn a bhi deanamh oirdheirp air sluagh cho duineal agus cho dìleas a chumail anns an rioghachd. Ach an àite sin is ann a tha móran de an t-sluagh air an comh-éigneachadh a bhi cur an aghaidh air dùthchanan céin. Gun teagamh tha cor an t-saoghail aig an cheart am gu h-anshocair. Ach is bochd ri innse nach eileas a deanamh dìcheall sam bith air luchd àiteachaidh ar dùtcha a chumail an taobh a stigh de ar criochaibh féin. Ann an ùine ghoirid tha ochd ceud de dh’òigridh Leòdhais a dol a dh’fhàgail am beannachd le Eilean an Fhraoich gu bhi a gabhail an turuis thar an chuain gu Canada. Agus ged a dh’innseas reusan duinn gur e sin fhéin is buanachdaile dhaibh air an cheann mu dheireadh, gidheadh is mairg do an dùthaich a tha a call a cloinne, agus is duilich dealachadh ris an òigridh air an mhodh so. Tha call ann dhuinne mar Ghaidhil, oir tha tanachadh mór a sìor dhol am meud. Le cogadh is call, air muir is tir, agus a nis le cruadhs an fhortain, tha ar n-àireamh a dol nas lugha, tha an comunn a dol mu sgaoil.

Chan eil ach bliadhna na dhà ó bha dùil aig daoine gun do dh’éirich grian an t-soirbheachais air Eilean Leòdhais. Bha dùil gum faigheadh an sluagh cothrom air an lòn a chosnadh aig an dachaidhean fhéin gun bhi ro fhada an eisimeil neach eile; gum biodh an mhisneach is an teomachd a tha dualach dhaibh ann an alt an iasgaich air an cur gu deagh bhuil; gum biodh margaidhean an taobh-deas air am fosgladh; gum biodh buanachd aimsireil aig sean is òg, agus gu rodh linn an àigh a dol a thighinn mu dheireadh. Chaidh iomadh dòchas a dhùsgadh, agus bha geallaidhean bréagha air an tabhairt. An déidh an chogaidh thill móran air ais do’n Eilean an dùil gum biodh na geallaidhean sin air an coimhlionadh. Ach is ann a bha na fir gu mór air am mealladh. Chaidh na geallaidhean bréagha a chur gu seòlta an dara taobh air leth-sgeul faoin. Fhuair an sluagh a mach air an cosg gur ann a bha an gnothuch ri coigreach, a dh’iarradh a thoil fhéin anns gach puing, ach a bha caoin-shuarach is tur-aineolach mu dhòighean is fearachaidhean nan Gaidheal. Mar thoradh air an ghnothuch mhi-shealbhach air fad, chan eil aig ar comh-Ghaidhil ann an Leòdhas ach seirbhe agus mealladh, an uair a tha am fear a thug na geallaidhean a deanamh greim cho math is a dh’fhaodas e, air urram is glòir dha fhéin.

Ach ciod e an tairbhe dhomhsa bhi a sgriobhadh, na dhuitse bhi a leughadh na duilleig so, mas ann a dol a shilleadh dheur a tha sinn? Is e is còir dhuinn an diugh ach an òigridh ud a leantuinn le ar càirdeas is ar deagh-ghean. Cha dichuimhnich iadsan an Ghaidhlig an uair a théid iad thar an chuain. Tachraidh iad ri iomadh eòlach a labhras riu anns an chainnt mhàtharail. An uair a tha an Gàidheal air ’aineoil tha e fada nas dùthchasaile na tha e ann a dhùthaich féin. Is ann air an stéidh so a leagas sinn ar dòchas gu mair an Ghaidhlig anns gach ceàrn anns an do thog na Gàidhil an tuineachas.


[TD 82]

[Leabhar XVIII. Am Màrt, 1923. Earrann 6.]

Ach feumar am beothachadh is am brosnuchadh aig an cheart am, agus tha sin nas farusda a dheanamh an taobh thall de na cuantan, na tha e eadhon an Alba. Tha iunndrain an cridhe is an cuimhne ’g an treòrachadh air ais gu tìr is cainnt an òige is an gràidh. Cha do ghabh an Comunn beachd farsuing gu leòr air an chùis so fathast. Is e dleasdanas an Chomuinn a bhi ruigheachd gach ceàrn anns am bheil Gaidhil a tàmh. Is beag an anail a bheothaicheas lasair far am bheil an t-sradag bheò is an connadh tioram, sin ri ràdh, far a bheil Gaidhil a cruinneachadh an tìrean céin, agus far a bheil iomadh cuideachda ceangailte le gràdh dùthchasail. Sin far am bu chòir do theachdairean an Chomuinn, maraon do luchd-seinn is do luchd-òraid, a bhi ’neartachadh aobhar na Gàidhlig, agus a bhi ’dearbhadh do Ghaidhil anns na ceàrnaibh iomallach thar chuantan, gu bheil iad ’n am buill a tha a compàrtachadh ann am beatha is an dealas an Chomuinn air feadh an t-saoghail gu léir.


[TD 84]

[Leabhar XVIII. Am Màrt, 1923. Earrann 6.]

AIR IUBHRACH NAM FONN LE COINNEACH MACLEOID.

“Cha’n’eil e na’s fhaide na choigreach ann an tìr chéin; troimh thonnaibh na h-Iar, tha e deanamh air geodha le bàta, far is minic ’na bhalach, a thug e leum-fhailcidh bho’n lamaraig air a’ bheil ainm neo-amasach.”

Thainig mi tarsuinn air na facail so – a’n cànain eile – le Coinneach Mac Leòid ann an oir-shoillse Orain nan Eilean. Cha caill iad, airson sin, am brìgh le’n aithris, no idir an calg le aois. Cha’n ùghdair Mr. MacLeòid tha’n eisimeil cléiteig a’n dearga. Bha thighinn do litreachas mar chuarach bho uchd nan sgleò. Saoileam gu faic mi e, mar thaibhs ann a’n comraich, air Tràigh-na-bìgeil – co-ionnan ris an t-salamadair bho shean – a’ cnuasachd slighe dha fhein. Ag iathadh ma mheanmna thoraich

Bha bàrda nan duan ag aomadh
Thar faoin thoirm an ceud clàrsach.

’Se lunn nan stuadh siar a dh’altrum “claistinn bìnn-sgeul nam bàrd” ’na aigne. Fhuair còmhthràth na h-òig’ e is sùil spioradail ’na ghnùis. Cha ghuth na h-oidhche ’tha luaidh a dhàin, ach ìoc-lus gathan an t-Samhraidh. Buan ri alt na cùimhne, dh’fhosgail e air a’ mhodh sin, slige-fhuaimneach nan cliar le ealain ùir; is

Cluinnidh Goll a cheileir ’sa cheò.

Chunnaic e Gàidhlig ’sa ciabh ri làr: chaislich e ciudha le mheòirean teuma, is thog e a bathais ri osag bheothail Innis-nan-Og. Ma-dh’fhaoidte, nuair bhiodh neòil a’ filleadh currachd-suain mu’n Sgùrr gu’n gabhadh esan fàth air duilleagan dìomhair an duibhre a bhreithneachadh. Dh’aomadh e cluas ri tolm a dh’éisdeachd ciùil-sìthe ’sa bhrutha; ach bha shùil a-ghnàth air maighdean àille nan tonn, is i a’ cìreadh a gruaig air sgeir-mhara.

“Gàir na mara! Gàir na mara!” tha toinnte ’na dhuain. Long a bhruadair tha seòladh siar le gaol is ionndrain. “Iomair do ràmh ri muir-tràigh... Iomair do ràmh ri muir-làn” bheir aidmheil air saoithreachadh ceann-uidhe. Is an uair a bhios am fuadanach ri fadail na aonar air ionaidean coimheach, bi a “bhruadar am fuar-bheinn a’ cheò is fhuaran a’ nuallan” ’na chluais, mar bho mhàthair-ghaoil a’ cumail a sùla air céum-seachrain a pàisde.

Cha’n e mulad no imcheist a bheir Coinneach MacLeòid a dh’ionnsaidh cnon-a’-fhradhairc, ach geasa a’ chuain. Leanaidh a shùil iomain an latha do Thìr-nan-Og. Nuair a dh’uisgicheadh lochan-sgaoilte nan taibhs fa chomhair, bhiodh a chluas a’ feitheamh air co-sheirm na mara. Ma thachras Pythagoras air cala na fìrinn, no gu’n tig cinneas air a chreideamh, bi a sgàile-san ann an Caolas Od-odrum a-measg cadal nan ròn, is “Nighean-an-da-luan-diag” le sonas ’na manadh. Nach dileas a chòir air an comraich?

Is esan toscaire nan tonn ann an da-rìribh. Oir tha gléus a bhriathrachais dligheach do gheasaibh an uideil. Tha duatharachd na mara ’na dhàin, ’na dhuain. ’na cheol ’s ’na fhacail.

Tha drùidheachd eagnaidh anns a’ cheann-pìnn aige. Co-dhiubh bhios e “latha is bliadhna leis na h-eòin” ann an coill no’n ealtainn, no riochdachadh “leannan-cuain” ann an “Tìr-fo-thuinn,” mothaichidh tu gu bheil sìoman spioradail a’ seisreadh siubhail a smuainte. Doimhne ’gairm ri doimhne gheibh thu a’n “Duatharachd na Mara.” “Litreachas na beinne” cha dheilbh e ’na bheairt; oir tha i air a’ gleusadh ri iomairt nan tonn.

Dh’fhàg bàird Ghàidhlig a’ mhuir ’san cuan leotha fhéin – bha iad ’nan cùis-eagail daibh – ach ghabh Coinneach MacLeòid ceann air an gnè-iomairt is rinn e, araon, diubh sgàthan-sgeòil is beò-chreutair. Ghiorraich e ’n t-aiseag duinn do dh’Eilean-uaine-na-h-òige. Is ma bhuilich an Dàn cluas-chiùil ort, togaidh e t-aigne dh’ionnsaidh lasgan nan téud ann an coisir nan nial. Dé cho èasgaidh ’sa laimhsicheas e “carbad cuimir luath Chuchullainn!” Cha luaithe nì e dèoraidh dhiot ’s “An chlachan a bha!” na chumas e “Mac-Connachie” agad a’ leith-sgiathail mar thamhasg a’n sgeòil an Ridire Munchausen.

Nach rùnach a chéilidh a chuireadh e seachad le Hans Andersen air dhaibh an orra-chuain a ghuidhe do dh’allaban duachnaidh chloinn-rìgh fo gheasaibh. Ach ged a tha caochladh an deachd a’ sruthadh as an aona shùil-uisge, tha ciaradh an uidhe leathad na suain bho chéile. Bi na sgàilean aig Tor is Odain a biorachadh a dh’ionnsaidh àros-reòidhte na Tuath, is caithream an gloca a’ dealgadh nan sgurr-dheigheann mu’n cuairt; ach bi triall nan armunn aig Coinneach MacLeòid do Fhlath-innis na h-Iar, far a’ bheil pògan Aenguis Oig a’ tionndadh ’nan eòin cheileireach, is far a’ bheil co-cheirm a’ tùirlin bho sgéith-airgid na h-iarmailt mar earasaid aingeil air foghar suaimhneis.

Bheir e, air uairean, leam-maidne gu Teamhra le Pàdruig; ach gheibh ciaradh na


[TD 85]

[Leabhar XVIII. Am Màrt, 1923. Earrann 6.]

h-oidhch’ e a’ far-chluais air aighear nan eas ’san àiridh, no a’ gléusadh a ribheid ri sumaire nan stuadh mu chòsan Dhun-Sgathaich. Tha chruth-smuainte trang, trang. Ach tha iteachan-deilbh na h-inntinn aige ghnàth bho thoradh an t-Soisgeil. Ged a phaisgeas e crios-neimh, aig àm, mu’n Trianaid, tha barr-guc a dhòchais ann an liosradh na bi-bhuantachd. Chaidh a dheothas am feothas cia obaig ’sa mheomhraich e rùn na cléir-fhilidh.

Cha’n’eil òran no òraid e léugh mi riamh bho’n pheann aige nach do ghearan mi air an giorad. Is mar a thuirt a’ Moraire Mac Aulaidh ma Iain Milton: <eng>The sight of his works, and the sound of his name are pleasant to us.<gai>

Bi sinn uile toigheach air cluaintean Eilean mo chrìdh; is an uair a bhios Long Bhàn a bhruadair a’ fuaradh siar mar bu nòs, cuimhnichidh sinn air Ailleachd Calum-Chille mun toir sinn cùl ri Gleann nan Druidh.... Bi meall ’san ugan nuair a thig dreug ’s an adhar, ’s a chi sinn sealladh-cuain ma dheireadh air ùghdair ar tlachd, tràth mun leagar na siùil-òir bho chrann, ann an cala shuaimhnich Innis-nan-Og.

AONGHAS MAC DHONNACHAIDH.


[TD 97]

[Leabhar XVIII. An Giblein, 1923. Earrann 7.]

AN CLADACH-FEAMUNN.

Tha e coltach gu bheil beanntan teine a’ brùchdadh fo ’n fhairge an Achlais Mhór Mhecsico. Mar thoradh air an teas a tha ag éirigh ó chridhe an t-saoghail tha abhainn uisge meadh-bhlàth a’ srùladh tarsuing na h-<eng>Atlantic<gai>, agus a’ blàthachadh na mara air taobh an iar na h-Alba. Is e so an t-aobhar gu bheil feumainn de iomadh gné a’ fas cho pailt air cladaichean na Gàidhealtachd. Agus an uair a chuimhnicheas sinn cia lionmhór bàgh is rudha a tha air slios a’ chuain, eadar tìr-mór is eileanan, cha bhi iongantas oirnn gu bheil am bàrr feamunn cho trom fo thiùbhra an làin. Tha nàdur an fhearainn, is cruth na dùthcha le chéile freagarrach; cladach corrach cas; creagan is leacan is clachan cruinne, air an greimich an fheamuinn, agus air am fàs i gu tomadach, a’ faotainn beathachadh brioghmhor ó uisgeachan a’ chuain.

O chionn iomadh ginealach bha e mar chleachdadh aig tuathanaich is croiteirean na Gàidhealtachd, aig a’ bheil an comhnuidh an cois na mara, a bhi ’cur feum air feamuinn mar mhaitheachadh do ’n talamh. Mu ’n am so fhéin de ’n bhiadhna bhiodh iad a’ saothrachadh na feamunn. Rachadh buidheann gu cladach ri muir-tràghaidh, aig seòl-mara na reothairt, le an cuid chorran, is ghearradh iad an fheamuinn dubh, no mar theirear an fheamuinn bhuilgein. Chruinnicheadh iad an fheamuinn ’n a h-aon tòrr, is cheangladh iad i gu teann le buill chainbe. An uair dh’éireadh an làn ’s an fheasgar thogadh e an ràth-feamunn air flod; is tharruingeadh na h-oibrichean an ràth ’n a shlaod an déidh an cuid eithrichean gu cala. Tha an fheamuinn dhearg, no an langadal, a’ fàs an iochdar a’ chladaich. Chan fhaighear so ach aig ìsle an tràghaidh. Bhiodh na sgothan air an luchdachadh le feamuinn dheirg, agus air an iomairt le raimh gu port. Is ann ó ’n chala bha an fheamuinn air a giùlan gus an achadh-àitich, far an robh i air a sgaoileadh air an talamh, gus an leaghadh is sios le gréin is uisge; no air a càradh an clais a’ chruinn no na coise-cruime.

Ach a thuilleadh air leasachadh an fhearainn àitich, bha feamuinn air a saothrachadh airson ceilp am measg nan Gàidheal ó chionn ceud bliadhna air ais. Bha gnìomhachas na ceilpe a’ cumail obair ri àireamh mhór de ’n t-sluagh. Tha e coltach gu bheil a’ chuid is mò de na stubhan a bha air an tarruing ó ’n cheilp, ’g am faotainn an diugh ó nithean eile; agus mar sin chan eil saothair na ceilpe cho buannachdail. Is cinnteach gur e sin an t-aobhar nach faighear luchd-fearainn aig a’ bheil an oighreachdan làmh ris a’ mhuir, a’ cur gnìomhachas na ceilpe air aghaidh a nis mar a bha iad a’ deanamh uair-eigin. Faodar fheòrach ciod e an dòigh air an d’ rinneadh ceilp; agus is e so am freagradh. Bhiodh an luchd-oibreach a’ gearradh na feamunn, agus ’g a tiormachadh air na cladaichean os cionn beul an uisge aig muir-làn. An sin chruinnicheadh iad an fheamuinn thioram gu aon àite, agus loisgeadh iad i ann an àmhuinn no slochd domhainn am measg chreagan a’ chladaich. Bhiodh an fheamuinn thioram a’ losgadh anns an teine gus am biodh i air cnàmh gu luaithre. Chruinn-


[TD 98]

[Leabhar XVIII. An Giblein, 1923. Earrann 7.]

icheadh an luchd-oibreach an luath ann am pocanan; agus bhiodh bàtaichean air an luchdachadh leis an luaith, ’g a giùlan gu muilltean an taoibh deas, far an robh an luath air a cur gu feum. Gheibhte iomadh stubh ó luath na ceilpe. Gheibhte glaine; dathan, dearg is gorm is uaine, sòda; <eng>iodine; ammonia<gai>, agus ceithir seòrsachan ola, a thuilleadh air stubhan eile. Bheireadh na feallsanaich ochd puinnd de <eng>iodine<gai> fhior-ghlain a aon tunna ceilpe. Ach comhla ri sin bheireadh iad as tomhas àraidh de <eng>chloride potassium<eng>; deich gallain de ola shiubhlaich; cóig gallain deug de ola mhóir; ceithir gallain de ola <eng>naptha<gai>; agus ceud gu leth punnd le <eng>sulphate ammonia<gai>.

An toiseach na naoidheamh linn deug bha an sluagh fada nas lionmhoire air iomall na mara anns an Ghàidhealtachd na tha iad an diugh. Bha saothair na ceilpe a’ tabhairt cothrom cosnaidh do ’n luchd-oibreach, an uair a bha cosnadh gann gu leòr an déidh cogaidhean Napoleoin. Bha prìs na ceilpe a’ ruith eadar seachd is deich puinnd shasunnach an tunna. Chaidh àrdachadh air luach nan oighreachdan a bha làmh ris a’ mhuir, far an robh an fheamuinn pailt. Tha e air fhàgail againn anns na cunntais gun d’ éirich am màl aig cuid de na h-oighreachdan, ó dhà fhichead gu trì cheud punnd Sasunnach. Bha earann de na cladaichean air an leigeil fo mhàl do choigrich; agus bha iad sin a’ cur an airgid air iomairt, gu bhi ’pàigheadh an luchd-oibreach, agus cosgais an fharaidh gu muilltean na Galltachd. Cha robh na rathaidean iaruinn fathast air an deanamh, agus bha soithichean malairt air an cleachdadh gu bhi ’giùlan na ceilpe air falbh.


[TD 103]

[Leabhar XVIII. An Giblein, 1923. Earrann 7.]

AN GEALBHONN.

<eng>BY DAVID URQUHART, M.A.<gai>

An tug thu riamh an aire cho coltach agus a tha an gealbhonn ’na dhòighean ris a’ chloinn bhig? Ann an àitean anns a’ Ghaidhealtachd theirear an glaisean ris an eun so; an àitean eile is e an sporag no an sporas a tha aca air.

Tha seann chraobh phiaras le meanganan fada caola mu choinneimh uinneige mo sheomair agus thug mi fainear gu tric an tlachd tha aig na creutaran beaga so air a bhi ’g an cluich fhéin air na ceart mheanganan sin. An uair bhios oiteag bheothail a’ fulasgadh nam meangan, chi mi iad gu subhach sòlasach a’ gabhail an àite agus a’ faighinn an luasgaidh a null agus a nall. Agus mar is fhearr a luaisgeas an suidheachan is ann a’s aoibhniche bhios fiamh a’ ghealbhuinn agus as cridheile bhios a’ chuid feadaireachd. Ach saoil thu an cum gach fear dhuibh àite fhéin mar ni baide shaighdearan a’ dol troimh an cleachdadh? Ma tha thu an dùil gur e sin nàdur a’ ghealbhuinn, tha thu cho ceàrr ris a’ phartan-thuathal agus do mheamhair cho eu-dionach ri seana chriathar. Faic am beathach beag riabhach tha sud agus a shùil air coimhearsnach a tha a réir a bheachd-san air meanglan a ’s siùbhlaiche na fhear fhéin; cum d’ aire air agus chi thu e, an uair a gheibh e an cothrom, a’ toirt sithidh dheth a shorchan fhéin agus a leum ri taobh an fhir eile agus ’ga phutadh gu sgiobalta as a’ rathad. Is ann an sud a tha an droch cainnt nam biodh neach ann a thuigeadh i!

An uair nach ’eil gaoth idir ann agus a tha na geugan cho socrach sìtheil ri gàd iaruinn, chan ’eil an gealbhonn idir gun rian air driollaig a sholair dha fhéin. Ged tha e aotrom is math tha fhios aige ciod e an dearbh bhall de ’n ghéig air an seas e chum a chur air siubhal, agus chi thu e ’g a thoinneamh fhéin mar dheanadh thusa na mise an uair bha ar cridhe òg, ar colunn aotrom agus ar n-uilt las. Ma bha thu cho sealbhach agus gun robh craobhan faisg air do dhachaidh, nach iomadh uair a bha thu a’ faighinn toil-inntinn an crochadh ri bàrr meangain agus thu a’ siùdanadh eadar talamh is adhar gun umhail gun eagal? Agus an uair a bhris am meangan, mar is minic a rinn e, sud thu sios le plaids air an làr, agus shaoileadh neach nach robh riamh ’n a bhalach gun robh do chnàmhan ’n an smodal, ach b’fhada bhuaidhe ghabh thu. Ma tha balach air bheag eagail is seachd lugha tha air a’ ghealbhonn; is ann tha esan ’ga thilgeil fhéin dheth an iris agus a cur car-a-mhuiltein dheth ’s an adhar mus leum e air spiris ùir mar gum biodh e a’ toirt dùlan do laghan nàduir. Chan ann an cùil idir a tha an gealbhonn ri a chleasachd, agus is mór a gheibheadh e agus falach a chur air a ghairdeachas.

Mu’n àm so an uiridh bu ghealtannach le iomadh bachag an t-seann chraobh phiaras, agus bu shubhach muinntir an tighe an dùil ri meas a nasgaidh aig deireadh an t-samhraidh, agus ged tha mo chiabhagan a’ tanachadh, ma chreideas mi bean-an-tighe, agus mo dheudach a’ fàs gann, bha uibhir de thogail agam ris na piarais làn abuich agus a bha aig a’ chloinn. Bu togarrach a tharruing agus a sgaoil sinn innear aig bun an t-seann chroinn gus a h-uile ceartas a thoirt di, oir cha robh sinn idir cho mosach agus gun dùraigeadh sinn am meas a mhealtuinn gun saothrachadh air a shon. Goirid an déigh ar saothrach, dhùisg mi maduinn ghrianach a dh’éisdeachd cuirm-chiùil cho cridheil is a chuala mi riamh, agus dh’aithnich mi anns an làthair gun robh rud-eigin sònruichte air chois. Cha robh mi fada a’ cur mo chasan ’nam bhriogais gus am faighinn sealladh sealladh cho math ri éisdeachd ri aobhar-gàirdeachais na còisir. Agus is ann an sud bha an sealladh a bheireadh toileachadh do chridhe aig a bheil toil do chreutaran iteagach an adhair, ach sealladh nach robh idir cho buailteach air fonn aoibhneach a chur am beul fir leis am bu toil piarais abuich. Bha ficheadan


[TD 104]

[Leabhar XVIII. An Giblein, 1923. Earrann 7.]

de ghealbhuinn air na meanganan agus fead aca air buain nam bachlag. Cha robh sgìos na fadal air na seòid ud aig a’ bhuain. Mun abradh tu “Buntàta pronn,” bha bhachlag air a buain, air a sgileadh agus an cochul air a shadadh air an làr. Gun fhios agam gle mhath ciod e theirinn no dheanainn, thoisich mi air cluich air lòsanan na h-uinneige le mo mheòirean air son teicheadh a chur air na mèirlich. Chòrd an ceòl gu math ris na fir riabhach. Air a’ cheud làdaich thionndaidh tri fichead ceann beag biorach, agus dhearc se fichead sùil gheur orm an clàr an aodainn. Air an dara deannal a thug mi air a’ ghloine, mar gum biodh réseimeid air blàr ann, leum leth-cheud air iteig mar gun rachadh peileir anns gach fear dhiubh. Chum an deichnear eile an àite agus chum iad sàmhach stòlda fad deich tiotaidhean gus an robh càch air fad air ais ’n an àiteachan-suidhe. Sheall iad rium a rithist agus labhair an sin thall ’sa bhos agus tha mi cinnteach, nan do chaith mi uiread de ùine ag ionnsachadh am bruidhne agus a chuir mi seachad ri Gréugais, nach do rinn móran feum dhomh fhathast do bhrìgh an seòrsa criathair a tha agam mar mheamhair, gun robh iad ag innseadh dhomh gu snasail, pongail, ged nach can mi gu modhail, iriosal, nach robh iad fhathast deas dheth an ceud-lomaidh, agus gum bu fhaoin do dhuine nach ruigeadh sin a leas a bhi air a chois aig uair cho fìor thràth, agus nam bu dhuine uasal mi gum biodh mo chlaigionn air cluasaig agus srann agam. Dh’fhosgail mi a’ chliath agus thuirt mi riutha iad an casan, chan e ach an sgiathan, a thoirt leo, air neo gun cuirinn an cat as an déigh. Shaoilinn gun tàinig meatadh air aogais gach eòin agus gur ann duilich air son mo leithid de bhurraidh bhi ’san sgìre bha iad an uair a theich iad gu h-ealamh air falbh le port no duan air choir-eiginn nam beul agus chan ’eil fhios nach ann ’gam aoireadh bha na ceatharnaich, ach tha dòchas agam gur ann a’ toirt tainge dhomh bha iad air son nan tròcairean air an do bhlais iad na mo leas. Ach a dh’aindeoin mo throid riu agus maoidheadh a’ chait orra cha d’fhuair mi piaras abuich an uiridh, ach cha do chuir na gealbhuinn cùl rium fhathast agus mur dean mi inbheachd a’s fhearr na droch rùn is guidheachan is mór m’eagal nach fhaigh mi fios blais nam piaras am bliadhna nas mò.


[TD 113]

[Leabhar XVIII. An Céitein, 1923. Earrann 8.]

BOTHAG NA H-AIRIDH.

“Bothag na h-àiridh hì-rì,
Gleannan an fhàsaich ó-hó-ró-éile,
Bothag na h-àraidh hì-ri,
Chunnaic mi gràdh mo chridhe ’s i ann.”

Bu chleachdadh dhuinn riamh an tùs ar n-òige na h-oidhcheanan fada geamhraidh a chaitheamh anns an tigh-chéilidh ri ré-dorcha, agus ri iomain chaman no cleas-na-bonaid an uair a bhiodh gealach gheal air a coinneil. Ach a dh’aindeoin cho cridheil ’s gu’m biodh na h-oidhcheanan geamhraidh bhiodh fadachd oirnn uile gus an tigeadh an t-earrach, agus an cluinnte gu-gùg aig a’ chuthaig air latha buidhe Bealltainn. Cha luaithe chuirte crìoch air an àiteach na thòisicheadh an t-ullachadh airson imrich na h-àiridh. Bu shunndach a dh’fhalbhadh an òigridh a thogail nam bothag; bu mhór an ùpraid a bhiodh aig a’ bhaile; oir bhiodh làn othail air sean is òg a’ dol gu dachaidh ùr anns a’ bheinn ri teas is bròn an t-samhraidh. Cha robh a faide eile de dh’ùine eadar dà cheann na bliadhna cho sona cuideachdail, ris an ùine a chuireadh iad seachad air an àiridh.

Is iomadh linn ó thòisich cleachdadh na h-àiridh am measg ar sinnsir. Mu ’n do theann ar muinntir ri dhol gu Galldachd a chosnadh an lòin, b’àbhaist dhaibh an teachd-an-tìr a chothachadh ’n an dùthaich fhéin. Bha iad an crochadh air toradh an fhearainn agus na fairge. Bha an sluagh gu mór nas pailte na tha iad a nis. Is lìonmhor gleann fàsail an diugh anns a’ bheil iomairean taomaidh fo fhraoch is fo rainich, a tha ’nochdadh gu robh am fearann ’g a’ àiteach ó iochdar nan gleann suas gu uchd nam mullaichean. Cha b’ann leasg ro diomhain a bha na fir a rinn an t-saothair bhliadhnail so. Bha bàrr trom ’g a thogail a chum an spréidh a bheathachadh troimh an gheamhradh. Tha e coltach gu robh an spréidh lìonmhor; agus cho luath ’s a bhiodh iothlann is sabhal falamh, dh’fheumta an crodh-laoigh le ’n cuid àil a thogail ri gleann, agus a shaodachadh do na monaidhean, far am faigheadh iad sult is neart ó fheur sùghmhor an t-samhraidh. Mar sin b’e uallach na spréidhe an t-aobhar sònruichte mu’n robh cleachdadh na h-àiridh cho coitchionn ann ar dùthaich.

Am bitheantas bhiodh na bothagan air an deanamh ann an lagan fasgach, làmh ri sruthan uisge. Bhiodh balla na bothaig de cheapan réisg, agus an tubhadh de mhuran no de luachair. Cha robhas a’ cur feum air bothaig ach am marbh a’ mheadhon oidhche, ri àm tàmha air leapanan eitich agus còinnich. Ri sìde blàth bhiodh luchd na h-àiridh a’ cadal am pàiliunn taobh-fhosgailte fo na spéuran samhraidh. Mu’n tac sin de’n bhliadhna cha robh riatanas air teine ach airson bruich bìdh a mhàin. Dlùth do’n bhothaig ri bruaich an uillt bhiodh gealbhan suilbhearra mònadh eadar dà shòrn chloiche. Bhiodh soithichean air na sùirn gu deasachadh airson feum gach tràtha – aran coirce no eòrna; iasg is feòil is uibhean; càbhruich no sùghan, lite no eanraich, a réir mar bhiodh coitchionn aig an àm. Ach b’e toradh na h-àiridh fhéin bu bhiadh sònruichte – bainne blàth is bainne togalach, uachdar is blàthach, miùg is odhann; is a thuilleadh air sin, slaman is


[TD 114]

[Leabhar XVIII. An Céitein, 1923. Earrann 8.]

Gruth, ìm is gruitheam is càise. A charaid chòir, b’e sud an t-àrach suspainneach. B’e sud am biadh is an t-abhlann a chuir feòil òg mu chnaimh do sheanar.

Thoir fainear obair-latha na h-àiridh. B’e ceud chùram a’ bhuachaille, cho luath is a ghoireadh a’ smeòrach, cabhag a dheanamh, gu bhi ’cur ma sgaoil nan uan-òga as a’ mhainnir, nam meann as a’ chrò, agus nan laogh as a’ bhuailidh. Chruinnicheadh na h-òganaich an crodh-bhainne ó gach innis is glaic gu bleoghan an eadraidh-mhaidne. Chìte a’ bhanarach le a cuman a’ leigeil nam bò. Is ann sin a bhiodh a’ ruith is an ruagadh an àm cur nan laogh fo am màthraichean. Far am biodh an crodh-laoigh lionmhor bhiodh cuinneag is cùdainn làn de bhainne blàth fo chròic. Chuirte imideal chraicinn gu teann mu bheul gach soithich ’g a dhruidheadh, agus ghiulainte am bainne mar sin a dh’ionnsaidh na h-àiridh. Shuidhicheadh a’ bhanarach am bainne blàth am miasan staoine fiodha; agus air an ath latha thogta an t-uachdar bhàrr na meise. Rachadh am bainne togalach a bhinndeachadh le deasgainn, cuid dheth gu slaman airson feum làitheil nan àireach, agus a’ mhór-chuid dheth airson mulachagan càise, a bhithte a’ gleidheadh gu teanntachd na bliadhna. B’e maistreadh an uachdair an ath dhleasdanas a bha an earbsa ris a’ bhanaraich. Dhòirteadh i an t-uachdar am muidhe, no an crannachan; ghabhadh na h-òganaich mu seach greim air an loinid, agus bheireadh iad làmh-chuidichidh aig a’ mhaistreadh. Bu chùbhraidh, ciatach an t-ìm ùr, an àm a bhi ’g a nigheadh ann am fior-uisge an fhuarain, agus ’g a shailleadh ann an crogachan airson abhlann geamhraidh aig baile. An sin ri àirde a’ mheadhon latha dh’iomaineadh na h-àirich gu socair a’ spréidh do’n t-sliabh, far an ionaltradh iad air gach easgann is lèana ghorm a b’fheuraiche na ’chéile. Ri ciaradh an fheasgair dheanta eadradh an anmoich; agus thionailte gach laogh gu a bhuailidh, gach meann gu a chrò, agus gach uan òg gu a mhainnir féin.

Tha e soilleir gu robh an àiridh feumail mar aon de mheadhonan beò-shlainte ar n-athraichean. Ach bha an àbhaist ud mar an ceudna sònruichte air dòigh na dhà eile. Bha cruadal is fallaineachd am measg nan àireach le bhi a’ cadal fo na speuran fosgailte air a’ bhlàr a muigh. Bha càirdeas agus caoimhneas a’ fàs diongmhalta le comh-chomunn cridheil sunndach. Mar dhearbhadh gu robh dòigh-bheatha nan àireach gun fharmad gun fhuath, chan eil againn ach smaoineachadh air iomadach òran a dh’fhàg iad mar chuimhneachan air cleachdadh na h-àiridh. Tha móran de na luinneagan sin a’ nochdadh suairceis agus bàigh. Bhiodh òganaich is maighdeanan a’ cur eòlas air a chéile mar bu dual. Tha na duanagan a’ toirt dhuinn beachd eagnaidh air nòsan na linn a dh’fhalbh; agus tha iomadh òran gaoil is òran-gnìomha ’g an seinn fathast a dhealbhadh an tùs air an àiridh. Ged a chaidh foghlum Gallda am farsuingeachd ann ar measg ’n ar latha féin, gidheadh is duilich ri aideachadh gu’n deachaidh foghlum Gàidhealach an lughad. Agus tha sinn a’ creidsinn nach eil ar muinntir dad nas modhaile no nas glice, no idir idir nas fallaine, no bha ar sinnsir a thig trì mìosan air an àiridh anns na làithean sona samhraidh.


[TD 119]

[Leabhar XVIII. An Céitein, 1923. Earrann 8.]

A’ BHUTH A’S DOCHA LEAM AN GLASCHU.

<eng>BY<gai> J. R. BANNERMAN.

Bidh far-ainm air baile air uairean ceart mar a bhios e air duine. Tha móran dhiubh air baile Ghlaschu, ach ar leam gur h-e Baile nam Bùthan fear cho freagarrach ’s a th’air. ’S eòlach air a chuid bhùthan mi. ’S briagha mar a tha na h-uinneagan aca air an lìonadh leis gach bathar a’s coltaiche na chéile, ’s is seòlta sin a chuireas an cuid solusan is sgàthanan loinn na h-àilleachd air gach nì feuch am buair iad a stigh luchd-ceannach.

Ach tha aon bhùth, co dhiubh, ann is aithne dhòmhsa nach ’eil le ìnnleachd no ìmpidh sam bith dhe’n t-seòrsa sin a buaireadh no a mealladh neach air thalamh. ’Si sin bùth Alasdair Ghriasaiche, agus an neach do’n aithn’ i o’n taobh a stigh cha ghabh e iongantas do m’bhriathran. ’Se Alasdair e fhéin an sean Ghàidheal caoimhneil, ciallach, càirdeil is aon chumhachd-tarruing, do’n bhuth, ’san duine théid aon uair ga ionnsuidh-san a ghabhail tomhas a choise creid nach téid e dh’àit eile tuille a dh’iarraidh bhròg.

Tha suas ri dusan paidhir bhrog is bhòtainnean ’s an uinneig aige, paidhir thall ’s paidhir a bhos dìreach mar a thachair do laimh Alasdair an leigeil as nuair a bha e ’gan cur bhuaidhe an sid ’s iad deiseil. Chì duine sam bith do’n aithne bròg gu bheil iad neo-chumanta math; ach cha leig e leas dol a stigh a cheannach paidhir. Cha’n eil iad sid anns an uinneig ach a’ feitheamh tighinn gan iarraidh leis an fheadhainn a dh’fhasdaidh iad. Ma bhios an t-anmoch ann, ’s dòcha nach téid agad air am faicinn idir, chionn cha bhi tuille ’s aon solus ’s an uinneig nuair a’s loinnreiche i. Air uairean di-chuimhnichear an t-aonan sin fhéin a lasadh.

Cha’n eil a bhùth na broinn ach air réir a h-aghaidh. Cha bhiodh móran feum air aghaidh a bhi oirre idir mur b’e gur h-ann air a sin a tha dorus ’s an rathad a stigh gu’n chùl far am bheil Alasdair ag obair leis fhéin. Tha e an sin ’na shuidhe air bocsa de dh’fhurm a tha deanamh dà fheum – suidheachan dha fhéin agus sgàl airson a chuid uidhim – a dhruim ri taobh a stigh ursainn an doruis chùil far am faod e fhaicinn, le fiaradh a chuir na amhaich, co th’ann nuair a leigeas glagan an doruis aghaidh gliong as.


[TD 120]

[Leabhar XVIII. An Céitein, 1923. Earrann 8.]

Tha’n t-àite cùil so nis na’s coltaiche ri uaimh no ri brugh air chor-eiginn na tha e ri seòmar eile. An latha thòisich a ghriasachd ann, chaidh esan bhuaidhe mar sheòmar. ’S cinnteach mi nach leigeadh an t-àilgheas le coigreach sam bith e fhéin a chromadh a stigh ann – ’s air a shon sin dheth, co bhiodh ’ga iarraidh? – ach cha ’n e sin do’n charaid eòlach. ’S e ghreasas a stigh ann le sunnd ’s le fiughair gus e fhéin a chuir air socair thoilichte air an treasta ìosail a tha ri taobh a bhalla mu choinneimh Alasdair. Mar is tric’ air feasgar, bidh còmhlan beag de luchd-céilidh air an t-suidheachan sin a cumail an t-seanachais a’ dol. ’S iomadh cuspair sin air an tugadh sàr tharruing anns a cheart chùil.

Thadhail mi staigh ann an latha roimhe, mar is gnàth leam gach uair a bhios mi dol seachad, ma bhios mionaid idir agam ri sheachnadh.

“’S mise th’ann,” thubhairt mi, am buileach a dh’fhosgail mi an dorus aghaidh ’s a thug an glagan faireachail beum-rabhaidh as ri Alasdair.

Ann an tiota bha mi stigh ’s a chùil. Bha Alasdair trang a cur spreigeachan ann an leth-bhonn bròige balaich. Bha na dh’fheumadh a bhròg de na tàirngnean na bheul ’s an t-òrd na dhòrn a feitheamh gach té, mar a thigeadh i mach as a bheul ’s a chomharraicheadh e dhi a h-àite. Rinn Alasdair na bha fhathast de thairngnean na bheul oibreachadh gu aon taobh, chas e fhiaclan, ’s thuirt e mar a b’fhearr a dh’fhaodadh e le taobh a bheòil:

“’S tu fhéin a th’ann, a Shonaidh.”

“S mi,” arsa mise; “’s tha sibh fhéin a dol ris gu làidir. ’S gu dé an ìre th’air na brògan agamsa nis.”

“Tha ìre mhath gu leòr,” ars’ esan. “Brògan, brògan!” ’S iomadh rud a bharrachd air brògan a th’anns an t-saoghal. Nan cluinneadh tu esan rium o’n a thàinig e stigh,” ’s e gnogadh a chinn rathad Eoghainn Theàrlaich, a bha na shuidhe air an treasta a cur dheth gu dian ri Alasdair mu dhéighinn Gàidhlig. “Tha e gabhail dhomh mar sud o chionn leth-uair an uaireadair,” arsa Alasdair, “’s fios aige nach b’urrainn dhomh a fhreagairt fhad ’sa bha mo bheul ga chuir gu feum eile. Ach leig thusa uige mi nis, o’n a chuir mi iad sid ’s a bhròig!”

“’S e na tha mise ag ràdh,” ars’ Eòghainn, “’s cha’n eil e ad chomas cur ’na aghaidh, gur h-e dh’fhàg againn a Ghàidhlig gus a so gur h-ann an dùthaich fharsuing astarach iomallach a tha a dachaidh. Nan robh a Ghàidhealtachd cho furasda faighinn air a feadh ’s a tha Ghalldachd, ’s nan robh bailtean is oibrichean cho lìonmhor innte ’s a tha iad eadar so ’s Port Ghlaschu, ’s fhad o’n a chuireadh an teicheadh buileach glan air a Ghàidhlig. Gum a fada bhuam an latha chì mo goireasachd na Galldachd ’nar dùthaich.”

“Am faod mise nis bruidhinn, mata,” ars’ Alasdair. “Feuch thusa, ’Shonaidh, an cum thu rian air Eòghainn gus an innis mise dha an fhìrinn air a ceann. Tha thusa, Eòghainn, furasda gu leòr do riarachadh ma tha thu cho làn thoilichte sin leis mar tha do chànain ’ga tanachadh ’s ga fannachadh air feadh farsuingeachd na dùthcha. Ma tha, cha’n eil mise. ’S e cheart rud a tha thusa moladh a tha mise ’g ràdh a dh’fhàg a’ chànain chòir air cho beag clì is cothroim. B’fhearr am feum a dheanadh aon bhaile do’n Ghàidhlig no na th’aice de dhùthaich air fad, na ged a bhiodh a thrì uiread dheth aice. Smaointich thus air, Eoghainn. ’S ann am bailtean a tha h-uile h-aghartas ’ga chur air dòigh an cainnt is an gniomh a bhios a dhìth air daoine ’n t-saoghail. ’S e beachdan dùthchail a bhios aig daoine dùthchail ’s tha sin mar bu chòir dha bhi. Ach tha rian eile de bheachdan ann a bhios aig muinntir baile, agus cha mhór math a nì sluagh as an aonais. Cha’n eil an Gàidheal ’s a Ghàidhlig mar a tha iad againn an dràsda ach air fìor dhroch chothrom le chéile. Cha’n iongantach e idir ged nach urrainn do’n Ghàidhlig – a chinn ’s an dùthaich a mhàin – amas gu cuimseach air a h-uile puing riamh a bhuineas do dh’eòlas ’s do dh’ealdhain ’s do dh’obair an t-saoghail. Sin rud nach dean cànain sam bith ach té bhios a cinntinn am measg foghluim is ìnnleachdas bhailtean. Dheanadh a Ghàidhlig a h-uile rud riamh dhe sin nam b’fheudar dhith.”

“Cha’n fhóghnadh Gàidhlig do bhaile sam bith,” ars’ Eoghann, ’s e gearradh a stigh an cabhaig; thionndadh iad gu Beurla an leth-bhliadhna.”

“Nis, fhuair thusa do chothrom ormsa. Eòghainn,” ars’ Alasdair; “’s air m’fhacal ghabh thu e. Ach tha mo bheulsa nis aig saorsa a thoile. Dh’fhóghnadh, ’s i dh’fhóghnadh. ’S iomadh té ’s lugha comas a tha fóghnachdainn. ’S bhiodh meas orra da réir. Feuchadh iadsan ris an àit-éigin. Ged nach biodh an oidhirp ach beag, thigeadh e uisge. Bha mise air a bha sud ann an Sasunn ged nach saoileadh tu e – no ’s a Chuimridh, ’s ann a bha mi. Ann


[TD 121]

[Leabhar XVIII. An Céitein, 1923. Earrann 8.]

am baile meadhonach mór, chaidh mi stigh do bhùth a cheannach paipeir-naigheachd. Bha na paipeirean air ùr thighinn, ’s bha naoinear dhaoine ’s a bhùth romham a feitheamh ri’n ceannach. An creid thu gum bu mhise an aon duine bha sin a dh’iarr a phaipeir ann am Beurla. Carson nach urrainn dhuinne ’s a Ghàidhealtachd rud a dheanamh a ghabhas deanamh ann an Sasunn? ’S chaidh ìnnseadh dhòmhsa an raoir fhéin le duine fiosrach fìrinneach gu bheil làithean aca ann an cuid de bhailtean móra Eirinn nuair nach faigh thu fiù greim bithidh ged a bhiodh e dhìth ort mur h-iarr thu’n Gàidhlig e. Ma tha deireas air cànain, thoir cothrom freagarrach a bhaile dhi, agus ri ùine lìonaidh i suas leis gach foghluim – ’s dheanadh a Ghàidhlig sin. Nach cianail na tha de’r muinntir ’gar fàgail air an t-seachdainn so fhéin le cion ’s nach ’eil aca ach dùthaich! Na’n robh bailtean de Ghàidheil againne, cha’n fhairicheamaid bhuainn mìle no dhà an dràsda ’s a rithist.”

“O nach iongantach leam fhéin,” ars’ Eòghainn, “an déigh a th’agad air bailtean, ’Alasdair, ’s gur tu fhéin a cheud aon de d’ dhaoine bha riamh a fuireach ann am baile mór!”

“Tha thusa measail orra cuideachd, Eòghainn,” ars’ Alasdair, ’s e caitheamh bhuaidhe na bròige a bha nis ullamh ’s e toirt laimh’ air a phìob thombaca. “’S àluinn do thigh am muigh an sin seach mar a bhitheadh nan do dh’fhan thu ann an Aird-a-mhurain. ’S tha do Ghàidhlig cho math, ’s na’s fhearr, na bha i riamh.”

“Ma ta, ’Alasdair,” ars’ Eoghainn, “’s iomadh lath sona chuir mi seachad ann – ach dh’fhalbh sin ’s thàinig so. Cha bhi air tuille ach sin fhéin. ’S e am baile bhios ann dhòmhsa tuille.”

“’S math a tha fios agams’ air a sin, Eoghainn, ’s gum a fhearr a théid dhuit ann a h-uile latha. Ach mar a bha mi dol a dh’ìnnseadh dhuit na bu tràighe, nan tug thu’n cothrom dhomh, cheannaich mise air a bhòn-dé fhéin tigh Iain Eachainn agus tha mi cur romham dol dhachaidh do dh’Aird-a-mhurain an ath-bliadhna. Dia na thoiseach, ma bha buine riamh ann sgìth de bhaile, tha mis’ ann. Tha do bhrògan-sa an so, a Shonaidh, ’cheist,” ’s e deanamh air an uinneig.

Agus sin agaibh a’ bhùth as docha leam ann an Glaschu, ’s bu mi innte cho luath ’s a dh’fhaodas mi rithist.


SOP AS GACH SEID.

Is ann mu mheadhon na miosa so chaidh a dh’fhalbh na h-eilthirich. Bha an àireamh mu mhìle pearsa eadar na dh’fhàg Barraidh is Uibhist is Leòdhas. Tha e air innse gu robh seallaidhean muladach ri ’m faicinn an uair a bha an luchd turuis a’ gabhail cead le an càirdean. Cha b’e turus cumanta air an robh iad a’ dol; is ann a bha iad a’ fàgail am beannachd deireannach le dachaidh is dùthaich am breith ’san òige. Thachair nithean a thug ann ar cuimhne “Long Mhór nan Eilthireach” a sgriobh Caraid nan Gàidheal o chionn iomadh bliadhna. Tha an sealladh a cheart cho cianail an diugh ’s a bha e an uair sin. Ged is duilich a bhi dealachadh, gidheadh tha cor na dùthcha aig an àm a’ nochdadh gu bheil na h-eilthirich a’ deanamh gu glic air an son fhéin. Chan eil e comasach dhaibh an diugh am beò-shlainte a sholar anns na h-eileanan Gàidhealach. Feumar cumhachan ùra fhaotainn mus bi an sluagh air an cumail gu socair air an fhearann. Tha prìsean is margaidhean air atharrachadh; agus tha e mar cheist co-dhiù tha fearann nan eilean pailt gu leòr a chum sluagh nan eilean an diugh a bheathachadh le socair.


[TD 129]

[Leabhar XVIII. An t-Og-mhìos, 1923. Earrann 9.]

CALANAS.

Uair de ’n robh an saoghal bhiodh mnathan na Gaidhealtachd a’ cur ri calanas; agus cha robh ar sinnsir an eisimeil choigreach airson aodaich no anairt. Cho luath is a thigeadh lomradh nan caorach gu ceann an àirde an Iuchair chuirte sùrd air nigheadh na cloimhe. Thioramaichte gach rùsg tomadach fo ghathan na gréine samhraidh. Gun dàil shonruicheadh na mnathan na rùisg sin a bu fhreagarraiche airson aodach caitheamh, agus thaghadh iad a’ chloimh bu mhìne airson aodach oidhche. Rachadh an earrann so a dheasachadh anns an datha nadurrach, an geal mar a dh’fhàs e air na caoraich. A bha an t-aodach caitheamh a’ togail na h-earrann bu mhò de’n chloimh. Bha an t-aodach so de dhà sheòrsa, eadhon clò is breacan. B’éigin gu’m biodh dathan a’ bhreacain suidhichte anns a’ cheud dol a mach. Dh’fheumta a’ chloimh a dhath mu’m biodh i air a sniamh; agus na’m biodh ceithir dathan anns an aon chòrn breacain bha e iomchuidh gu’m biodh ceithir poitean datha suidhichte, có dhiù b’iad na dathan sin crotal no seilisdear, roid no gille-guirmein. Agus a thuilleadh air sin cha b’uilear do na dathan sin iar-dath mar a tha iùnnsgach no cairt-leamhna.

Air do’n olainn a bhi daithte bha saothair a’ chalanais a’ tòiseachadh. B’e cìreadh na cloimhe a’ cheud cheum, agus an dara ceum an càrdadh. Mu’n ìre so mheasgaicheadh na mnathan na dathan airson cothlamaidh. Chuireadh iad dath no dhà anns an aon pheàrda. Rachadh na rollagan a shniamh air cuibhil-shniamha. Bhiodh roth na cuibhle air iomairt le seòl-coise. Is minic chuala mi an t-seann mhuinntir ag ainmeachadh gach ball fa leth de’n chuibhle – eadar shéicle is chluaisean eadar fhiaclan is fhuaidean, eadar chìoch is chuileanan. Is tric a chluinnte srann na cuibhle moch is anamoch. Cha robh na mnathan a’ caitheamh nan oidhcheanan geamhraidh an diomhanas. Anns an tigh chéilidh an uair a bhiodh òran ’g a sheinn no sgeulachd ’g a h-innse bhiodh fuaim a’ chalanais ’g an còmhlachadh. Bheireadh na sìthichean fhéin, na’m b’fhìor an naidheachd, cuideachadh do’n chinneadh daonda an gnìomhachas a’ chalanais. Tha e air iomradh gu robh bean chòir aig a’ robh teaghlaich mór, a’ caithris na h-oidhche ri calanas. Sheinn i an t-seann luinneag:

Tha dà dheise dhiag agam
Ri shniamh ’s ri chàrdadh ’s càch ’n an cadal,
Tha dà dheise dhiag agam
Ri shniamh agus ri chàrdadh.

Aig marbh mheadhon na h-oidhche thàinig na coigrich bheaga ’g a cuideachadh, agus bha an calanas crìochnaichte roimh ghairm choileach.

Fada mu’n robhas a’ cleachdadh na cuibhle bha inneal-shniamha eile aig ar sinnsir, agus b’e sin a’ chuigeal. Bha a’ chuigeal air cumadh slaite, mu thrì traighean am faide. Bha gòbhlag air bhàrr na slaite


[TD 130]

[Leabhar XVIII. An t-Og-mhìos, 1923. Earrann 9.]

gu teannachadh an tlàim chloimhe. Chuireadh a’ bhean chalanais a’ chuigeal fo a h-achlais chlì, agus ghabhadh i fearsaid ’n a laimh dheis. Chuireadh i an fhearsaid mu’n cuairt mar ghille-mirean le aon ghailleig de a meòirean, agus an sin leis an dà laimh bhiathadh i an fhearsaid le snàth ó an tlàm. Dheanadh i a’ snàth grinn no calma mur bu mhiann leatha. Is cuimhne leam, mar ann an aisling, seann bhean fhaicinn a’ sniamh air cuigeil. Bha snàth na cuigeil air leth righinn, agus mar sin bha e buan airson osan geàrr fo an fheile bheag. Bha a’ chuigeal glé fheumail air a’ cheart àm, gu sniamh ascart a’ lìn, an deidh a bhualadh is a chìreadh. Bha an t-anart lìn freagarrach airson léintean is thrusgan ghrinne. Is iomadh eireachdail, cho geal ri sneachd na h-aon oidhche, a dheasaich na mnathan le saothair na cuigeil.

An déidh an t-abhras a thabhairt bhàrr na cuibhle, dheanta a chur air crois-iarna. Rachadh gach iarna a chàradh air crann-lionraidh, agus a thachras ’n a cheirslean. An deidh sin dh’fheumta cur an aodaich a dhealbh air crann-deilbhe. Is e an cur a theirir ris a’ chuid sin de’n abhras a tha ruith ó cheann gu ceann de’n chòrn. Agus theirir an dlùth ris a’ chuid a tha toinnte mu’n iteachan an spal a’ bhreabadair. Tha an t-abhras deas a nis airson a bheairteachadh anns a’ bheairt fhighe. Feumaidh am breabadair a bhi faiceallach an àm suidheachaidh a’ bhreacain. Feumaidh e gach snàthnain fa leth a chunntas, agus an àireamh chothromach a thabhairt do gach urchair is roinn anns a’ bhreacan.

Tha e coltach gu bheil alt a’ chalanais air sgeul-thaobh fhathast. Air a’ mhìos so fhéin rinn An Comunn comh-chruinneachadh de nithean a tha nochdadh ealantas nan Gaidheal. Bha calanas air aon de na h-ealdhainean; agus fhuaradh iomadh eisimpleir de dhathan nadurrach, mar a tha roid is crotal, no fraoch is seilisdear. Chaidh duaisean a bhuileachadh air an fheadhainn a thug bàrr am fighe chlòthnan is bhreacan. Gu cinnteach tha na dathan nadurrach grinn; agus tha iad nas tioraile leinne co-dhiù, na dathan a gheibhear ó na muiltean móra. Tha An Comunn a’ deanamh gu math le bhi a’ misneachadh nam mnathan calanais a tha fathast a’ leantuinn ris an eòlas a fhuair iad o na ginealaich nach maireann. Tha e mar dhleasdanas òirnn na h-uile dìchioll a chleachdadh a chum na h-innleachdan a chumail air chuimhne a bha togail àite cho sònruichte ann am beatha ar sinnsir.


[TD 140]

[Leabhar XVIII. An t-Og-mhìos, 1923. Earrann 9.]

DA NI NACH EIL AN COLOSA.

<eng>BY<gai> IAN MOFFERR-PENDER.

Thachair dhomh a bhi a’ bruidhinn an latha roimhe ri Colasach còir. Is ann mu’n Ghàidhlig a bha sinn a’ bruidhinn, agus thuit dhomh a ràdh gur e dòigh fìor Eirionnach a tha aca an Leódhas air son móran fhacal an cainnt choitcheann. Cha robh e tuigsinn gu ro mhath ciod e a bha mi a’ ciallachadh.

“Ma ta,” thuirt mise, “is e ‘mullach na mbeann’ a their iadsan ri ‘mullach nam beann.’ A nis, a Mhurchaidh, ciod a their thu fhéin – nach e ‘bha mi air mullach nam beann’ a their thu?”

“Chan e,” arsa esan; “chan abramaid sin uair sam bith.”

“Innis dhomh, ma ta, ciod a their thu,” thuirt mi.

“Is e ‘bhi air mullach nan cnoc’ a their sinn; chan eil beinn againn an so idir!”

Goirid an déidh sin, cha robh bean-uasal àraidh ’gam thuigsinn an uair a chleachd mi am facal “snaim.”

“Och, och, tha sibh eolach air an fhacal ceart gu leoir,” thuirt mise, “ach is e fuaim eile a chuireas sibh air.”

“Tha mi ’gad thuigsinn a nis,” thuirt i, “ach is e ‘snaom’ a their sinne ris.”

“Sin agaibh a nis,” a deir mise; “agus an e ‘snaim an da rathaid’ no ‘snaom an dà rathaid’ a their sibh an so?”

A rithisd cha robh i ’gam thuigsinn.

“O, ma tha sibh a’ coiseachd air an rathad agus thig sibh air rathad eile–


[TD 141]

[Leabhar XVIII. An t-Og-mhìos, 1923. Earrann 9.]

[Sanas]


[TD 142]

[Leabhar XVIII. An t-Og-mhìos, 1923. Earrann 9.]

rathad tarsuinn – nach e ‘snaim (no “snaom,” ma is fearr leibh) an dà rathaid’ a their sibh ri a leithid sin de àite?”

“Chan e,” arsa ise; “chan eil rathad mar sin againn an Colasa idir!”


[TD 145]

[Leabhar XVIII. An t-Iuchar, 1923. Earrann 10.]

IASGACH NAN GEALAG.

Cha luaithe theannas grian an t-Samhraidh ri dìreadh an uchd nan speur na chuimhnicheas an Gàidheal a tha fuireach anns a’ bhaile mhór air an t-seann dachaidh. Thig na làithean air an ais anns am biodh e feadh nan sruthan a’ tionndadh nan clach an déidh nan caibheanach. Is iomadh latha a bhiomaid cas-ruisgte, ceann-ruisgte, ri taobh nan allt is ar feadh nan glumag, a’ bruachaireachd air na h-iasgan luaineach sin, an dubhthabach agus a’ bhànag. Agus nach taitneach an obair iasgach nan gealag? Is minic a dh’fhalbh mi le sunnd gu abhainn, is mo shlat iasgaich air mo ghualainn. Sud an t-seirbheis anns am faigheadh an inntinn fois ó shaothair nan smuain. Chan eil ceòl air thalamh cho buadhmhor ri torman nan allt, gu bhi a’ ciùineachadh gach bruaillein, agus ag aiseag slàinte is foistinn do’n eanchainn. B’àbhaist dhomhsa bhi cho déidheil air an chleachdadh so is gun do ghabh mi beachd sònruichte air na riaghailtean a dh’fheumar a leantainn ri iasgach nan gealag.

Is còir do’n iasgair dùsgadh aig glasadh nan neul ri fìor bheul na cabhanaich. Is còir dha bhi deas, dlùth air bruaich na linne, dìreach mu an àm anns am bi an t-iasg le acras a’ tòiseachadh air solar a lòn-maidne. Chan eil uair de’n latha cho buileach fàbharach ris an àm anns am bi na cuileagan, romh éirigh na gréine, a’ teannadh ri gluasad ri oir nan glumag, mar gum biodh iad ag altachadh an sgiathan an déidh fois na h-oidhche. Is i sin an uair anns am bi iad air bheag faicinn a’ dol tuilleadh is faisg air an uisge. Tha e farasda gu leòr do’n iasg an ceapadh an uair sin le a ghob corranach crom. Agus is e sin cuideachd an cheart àm anns am bi na gealagan fhéin air am mealladh gu soirbh, le cuileig acfhuinnich an iasgair a’ sìobadh air bhàrr an uisge.

Feumaidh an t-iasgair a bhi socair, seòlta ’n a ghluasad air dha dlùthachadh ri bruaich na h-aibhne. Chan eil fhuaim ri chluinntinn mu’n cuairt ach an fuaim a tha dualach do’n ionad – torman an uillt le gleann, monaghair an t-sruthain a tha air uairibh a leum thar na leacan, is air uairibh ’n a chuinneagan balbha an doimhneachd na linne far nach faicear grunnd. Faodaidh aig àm gun cluinnear osna na gaoithe am measg mheanglan nam preas ri iomall na linne, agus aig àm gun seinn coileach na smeòraich a phong briosg, beothail fhéin. Ach a réir coltais tha an t-iasg eòlach gu leòr air gach fuaim diubh sin, agus cha ghabh e clisgeadh no sgiorradh ó aon seach aon diubh. Tha e mar chleachadh aig an iasg a bhi cumail a chinn ris an t-sruth. Mar sin is iomchuidh gun tilg an t-iasgair a dhriamlach an aghaidh an t-srutha, anns a’ cheart àm a’ bheil e féin a’ seasamh air cùl an éisg. Tha móran an crochadh air an àird ó an séid a’ ghaoth, a chum gum bi an t-àile a’ togail friodhan mireagach air uachdar an uisge. Tha am friodhan a’ cur folach air an dubhan a tha cho dlùth air cuileig an iasgair.

Ach is ann an uair a leumas a’ ghealag air an dubhan a tha a’ chabhag a’ tòiseachadh. Is ann air an mhodh anns an cum e cluich chothromach ris an iasg a


[TD 146]

[Leabhar XVIII. An t-Iuchar, 1923. Earrann 10.]

dh’aithnichear an deagh iasgair. Gu tric air do’n ghealaig a bhi gionaich le acras sluigidh i an dubhan gu tur. Bhiodh e feumail a nis do’n iasgair a bhi eagnaidh, ceanalta ’n a dhòigh, oir ma théid e idir ’n a bhoil tha e buailteach air an t-iasg a chall. Tha cudthrom is beothalachd an éisg a’ lùbadh bàrr na slaite gu uachdar an uisge; agus is e gliocas an iasgair cead a thoirt do’n ghealag i fhéin a chluich air an dubhan. Ma tha farsuingeachd bruaiche is pailteas uisge air gach laimh is còir aitheamhnan de’n driamlaich a leigeil leis an iasg gus am fàs e sgìth; agus an sin tha e móran nas farasda a chàradh air feur glas. Chan eil tiota cho ciogailteach ris an tiota anns am fàg an t-iasg an t-uisge, an uair a tha earball an éisg a’ deanamh greim deireannach air bàrr na linne. Agus ma tha preasan a’ fàs ri oir nam bruach tha cunnart gun greimich an driamlach air na meanglain, agus mar sin gun éirich mì-shealbh do’n iasgair.

Ach air dhàsan soirbheachadh mar bu mhiann leis, agus àireamh de’n iasg a ghlacadh, cluinnidh càch ó bhilean féin cùnntas fileanta air gach caol-theàrnadh a chaidh air an iasg. Tha buireadh fhacal a’ leantainn an fhir a bheir gad math gu baile; oir tha uaill a’ togail a chridhe, agus chan eil sgeul air irisleachd. Ach coma có dhiubh nach bòidheach a’ ghealag air bruaich, le a lannan loinneireach ri gréin; a slios sleamhain, cumadail, le bhallan de iomadh dath – an ruadh air fiamh an òir, is an glas air tuar an airgid. Shiùbhlainn asar an diugh airson aon sealladh de an nì sin a chuir subhachas cho tric air m’aigne; oir is gann gu bheil dad idir a thig gu mo chuimhne cho beothail ùr, ris a’ ghad ghealag air an òg-mhaduinn Shamhraidh.


[TD 161]

[Leabhar XVIII. An Lùnasdal, 1923. Earrann 11.]

AN CHABHLACH SGADAIN.

Tha mi an so ’n am shuidhe aig uinneig, ag amharc air cabhlach sgadain Steòrnabhaidh a’ deanamh aodaich agus a’ togail ri cuan mór. Tha na bàtaichean iasgaich a nis a’ dol air an ais a chum nan seòl, mar b’àbhaist dhaibh ri mo cheud chuimhne. Tha e coltach gu bheil gual is ola tuilleadh is daor an diugh. Tha aobhar eile mar an ceudna gum biodh na bàtaichean a’ cleachdadh nan seòl. O chionn bliadhna no dha tha an sgadan ’g a fhaotainn goirid o laimh, mar astar bheagan mhìltean. Mar sin chan eil an turus cuain cho fada ’s a b’àbhaist; agus tha moran ùine air a caomhnadh leis na h-iasgairean. Théid aca air dol nas trice gus a’ ghrunnd iasgaich; agus mar sin tha iad a’ glacadh, thar a chéile, tuilleadh éisg na bu ghnàth leo an uair a bha iad a’ siubhal fada gu cuan leis na bàtaichean smùide.

Is taitneach an sealladh an chabhlach sgadain a’ seòladh an iar aig beul an anmoich. An uair a ghluaiseas iad a mach o chala, agus a thogar na siùil ri crannaibh, is a chuirear gach ball ’n a àite, suidhidh an stiùramaich aig an ailm, agus cumaidh e a shùil an cridhe an fhuaraidh. Cha bhi an t-astar ach mall ri feasgar ciùin; ach cha luaithe a gheibh gach bàta làn an t-siùil de shoirbheas, na shìneas i a guala ri tonn, agus a dh’fhàgas i caoir de chobhar geal ’n a déidh. Gheibhear an t-aiteal-sùl mu dheireadh dhiu fada air astar far an laidh a’ ghrian ’s an chuan. Is tric a bhitheas na siùil air an òradh le soillse na gréine, agus a chithear neòil dhearga is ghorma is chorcur os an cionn. Tha gach dath fa leth dhiu sin a’ measgachadh le a chéile air dhòigh nach tuigear mur faicear.

Air do ’n chabhlaich an grunnd iasgaich a ruigheachd, teannaidh iad gun dàil ri cur nan lìon. Chan fhada gus am bi sreath dhìreach de bhutaichean air lorg gach bàta. Is aithne do na h-iasgairean na siùil-mhara as freagarraiche airson glacadh an sgadain, agus frithealaidh iad an t-àm ceart gu h-eagnuidh. Mar an ceudna tha gluasad nan eun ’n a chomharradh cinnteach, oir chan fhaicear na h-eòin a’ cruinneachadh ach far am bheil iasg ri fhaotainn. Fàgar na lìn anns an uisge mu cheithir uairean de dh’ùine, a réir cor an t-srutha; agus aig gormadh na maidne tòisichear air togail nan lìon. Cha dean an t-iasgair nì sam bith as mò bheir de thoilinntinn dha na bhi feachainn am bheil sgadan anns na lìn. Aig aitheamh no dhà air doimhneachd chithear coille-bianan an éisg anns a’ mhuir. Ma tha urchair chuims-


[TD 162]

[Leabhar XVIII. An Lùnasdal, 1923. Earrann 11.]

each anns na moguil ullaichear gun dàil gus na lìn a tharruing air bòrd. Is gann gu bheil earrann idir de ’n iasgach a tha cho annasach ri bhi a’ faicinn nan lìon a’ fàgail na mara leis an sgadan a’ sàs anns na moguil, agus a’ breabadaich beò os cionn an uisge. Air uairibh bidh solus an teine-mhara air itean a’ sgadain; agus air uairibh is tlachdmhor a bhi ag amharc air lainnir an éisg, a’ dearrsadh mar an t-airgiod an gathan na gealaich.

Aig briseadh na maidne gabhaidh na bàtaichean an turus air an ais gu cala. Ma chaidh urchair mhath éisg a ghlacadh bidh ùpraid gu leòr car treis de ’n latha anns an phort. Bidh reiceadair ag reic a’ sgadain ris na ceannaichean as mò a thairgeas; agus mar is gainne an t-iasg is ann as àirde a’ phrìs. Chan eil margaidhean na Roinn Eòrpa fosgailte an diugh, oir tha na dùthchanan sin air fàs ro bhochd gus na prìsean riatanach a phàigheadh. Ach tha tomhas àraidh de’n iasg air a thogail le margaidhean Bhreatunn féin. Cho luath ’s a tha an sgadan reicte tha na cutairean ’g a ghlanadh; agus an déidh sin théid a chàradh le salunn am bairillean. Thig luingeis làn de shoithichean falamh, is fàgaidh iad am port air an luchdachadh leis an iasg a chaidh a shailleadh.

Chan eil saothair an iasgach so an diugh glé bhuanachdail. Tha deagh chothrom agus ceartas a dh’easbhuidh air na h-iasgairean. Is tearc maighistir a tha comasach air acfhuinn mhath a cheannach agus luchd-oibreach a phàigheadh. O chionn beagan bhliadhnachan chaidh an grunnd iasgaich a mhilleadh le tràlairean. Tha iadsan a’ glacadh an sgadain mun tig e gu làn mhèud. Chan eileas a’ ceadachadh do’n iasg a bhi ruigheachd na h-ìre a tha riatanach a chum sìolachaidh. Mar thoradh air an tanachadh so tha an t-iasg air fàs gann far am b’àbhaist dha bhi anabarrach lìonmhor. Air an t-seachdainn so shuidh Cùirt Rannsuchaidh o Ard-Uachdaranachd Bhreatunn gu bhi a’ sgrùdadh na cùise; agus tha dòchas gum bi obair mhi-laghail nan tràlairean air a casg, agus na h-iasgairean a ’ faotainn cothrom air saothair an iasgaich a leanntainn, a tha cho feumail dhaibh féin agus do an rìoghachd.


[TD 172]

[Leabhar XVIII. An Lùnasdal, 1923. Earrann 11.]

<eng>AN GALL ’NA GHAEDHEAL.

“Beidh Gaedhil ’na nGallaibh agus Gaill ’na nGaedhil,” aduairt file Eireannach fadó agus is cosmhail go raibh cuid mhaith den cheart aige. Pé sgeul é, bhí daoine ann cupla bliain o shroin, a thug Eireannaigh orra féin, ach a bhi ró-leisgiúil le Gaedhilg ar bith a dh’fhoghluim. Lá amháin, léigheadar (léigh iad) ar a’ bpaipeur go rabh ainm nua – Dún Laoghaire – ar “Khingstown.”

“Och,” ar siad “cha dtig linn é sin a rá – Dun – och, Dun-lay-gaire, nó Dun-le-haire, nó – och, nach cruaidh an teanga an Ghaedhilg?”

Ach, bhí daoine ciallmhara ann, is ba líonmhara iad ná an chuid eile is chrom siad ar an bhfuaim Gaelach dh’foghluim. Orra súd do bhi Sasannaigh. Bhi mé ag dul abhaile, oiche, sa rian-charr (tram) is tháinig beirt saighdiur Gallda isteach. Chuir fear diobh lámh ’na phóca is thug amach raol (6d).

“Dun Laoghaire!” ar séisean, leis an reachtaire (conductor), is ba dhóigh leat air gur i gceart lár na Gaeltachta a rugadh is a tógadh é. Ach, gach focal Beurla dár labhair sé – bhi blas an Cockney air!

Ach, má thig le Sasannach ainm Gaedhil ge rá mar sin, carson nach ndéanfadh Gaedhil é? Agus féach, nár ghábh “Dhoon Layera,” nó rud ar bith mar sin a sgríobha. Bhí an fhuirm Gaelach maith go leor don nGall sin!

DONN PIATT.

<gai>Baile Atha Cliath.


[TD 177]

[Leabhar XVIII. An t-Sultuin, 1923. Earrann 12.]

MOD INBHIRNIS.

Mar is aithne do mhòran de ar luchd-leughaidh bidh Mòd bliadhnail A’ Chomuinn air a chumail an Inbhirnis ann ceann beagan sheachdainean. Tha iomadh comh-fharpuis air a shuidheachadh airson litreachas is ceòl. Is e so aon de na meadhonan a tha An Comunn a’ cleachdadh a chum an cànain a bheothachadh; agus tha dòchas gu bheil am Mòd a’ cuideachadh gu mór gu bhi a’ coimh-lionadh na crìche so. Chithear aig aon am an aon àite còmhlan de luchd na Gàidhlig. Tha an cridheachan a’ lasadh le gràdh do’n aobhar. Tha am briathran dealasach is dùrachdach as leth na seann chainnt. Tha na nithean sin ’n an cuideachadh do’n mhuinntir leis am miann an eòlas air a’ Ghàidhlig a mheudachadh. Ann am bailtean móra na Galldachd, agus an ceàrnaibh iomallach air feadh na Gàidhealtachd, tha luchd-sgrìobhaidh a’ deasachadh an oidheirpean, eadar rosg agus rann; tha còisirean na h-òigridh is nan inbheach ag ullachadh an cuid òran. Oir is e tha anns a’ Mhòd ach latha dearbhaidh, a nochdas ciod e an obair a rinn na comh-fharpuisich fad na h-ùine a bha iad ’g an uidhimeachadh féin airson na strì. Agus mar is trice bheir an luchd-deuchainn làn dearbhadh air am foghainteachd.

Labhraidh cuid mar gum b’e crìoch àraidh A’ Chomuinn – eadhon a bhi cumail coinneamh chiùil aon uair ’s an bhliadhna. Tha cuirm chiùil gu math, ag ùrachadh dealais agus càirdeis. Ach an déidh gach ni chan eil anns a’ Mhòd ach earrann bheag de shaothair A’ Chomuinn. Tha e ro iomchuidh gum biodh buill A’ Chomuinn anns gach ’aite a’ cumail sin air chuimhne. Tha e fàs nas soilleire dhuinn gach latha gur e priomh dhleasdanas A’ Chomuinn a bhi cur uile neart air aon phuing shònruichte – agus is e sin, gum biodh a’ Ghàidhlig air a teagasg do chloinn na Gàidhealtachd. Chuala sinn iomradh air Achd an Fhòghluim. “Chan eil feum am piob mur cluichear i.” Chan eil feum an Achd Parlamaid mur téid a chur an gniomh gu h-éifeachdach. Is e so cnag na cùise. Am bidh sinn riaraichte le Achd air paipeir a mhàin, an uair a tha a’ Ghàidhlig ’g a dearmad gu mi-laghail. Tha moran an crochadh air Ughdarais an Fhòghluim anns a’ Ghàidhealtachd. Am bheil na h-Ughdarais bodhar a thaobh na Gàidhlig. Faiceamaid gum bi deagh gheallaidhean air an coimhlionadh gu h-onarach. O am gu am thachair comh-labhairt is deasbaireachd eadar luchd-stiùiridh an fhòghluim, agus a’ bhuidheann sin de’n Chomunn ris an earbair ceist an fhòghluim. Tha aon ni deimhin. Chan eil sinn a’ dol a ghabhail diùltadh no doichioll. Seasamaid ar grunnd. Seasamaid ar còirichean. Agus ma ni sinn sin, théid an latha leinn.

Aig a’ Mhòd so tighinn tha rud no dhà a tha annasach anns na riaghailtean. A thaobh na seinn tha luchd-dreuchd A’ Chomuinn a’ faireachadh ciod e cho riatanach ’s a tha e, gum biodh iadsan a gheibh urram airson seinn, comasach co dhiu air Gàidhlig a labhairt. Anns na bliadhnachan a dh’fhalbh thachair e ro thric gu’n d’fhuaras duais airson seinn òrain Ghàidhlig le muinntir a bha aineolach air a’ chànain, agus nach do rinn dìchioll riamh air a h-ionnsuchadh. Cha robh sud ceart.


[TD 178]

[Leabhar XVIII. An t-Sultuin, 1923. Earrann 11.]

Bha a leithid sin a’ toirt air falbh misneach an luchd-deuchainn a labhradh Gàidhlig, ged nach robh an cuid seinn cho ealanta. Ach a nis rinneadh riaghailtean ùra, gu h-àraidh a thaobh còisirean nan inbheach. Feumaidh, air a’ chor as lugha, dara leth na feadhnach a tha anns na còisirean, a bhi comasach air Gàidhlig a bhruidheann. Is e so an t-innleachd as feàrr gu fìor spiorad na seinn Ghàidhealaich a chumail beò. Tha an dòigh sheinn sin cho dùthchasail ri ceò nam beann, agus gu tur eadardhealaichte o dhòigh nan Gall. Freagraidh alt a’ Ghoill airson feumalachd a’ Ghoill fhéin; ach cha dean e idir a’ chùis airson òran Gàidhlig a sheinn a réir a’ mhodha shinnsireil.

Air a’ bhliadhna so mar an ceudna tha ceud duais na bàrdachd a’ dol an riochd nuadh. An àite suim airgid is e ceud duais na bàrdachd a nis – fleasg no crùn, a théid a chàradh air ceann a’ bhàird. Saoilidh sinn gu bheil an t-urram ùr so de nàdur a dhùisgeas macmeanmna a’ Ghàidhil. Ged a tha suim airgid glé fheumail, gidheadh is cinnteach nach ann air sgàth airgid a rinneadh a’ bhàrdachd a mhaireas beò, agus a dhrùigheas air a’ chridhe. Tha sinn an diugh ro-bhuailteach air a bhi tuilleadh is fada fo bhuaidh airgid, agus air a bhi a’ meas luach nam bàrd leis a’ cheart chùineadh leis am measar badhar nam marsantan. Gabhamaid beachd air na Cuimrich, ar bràithrean am fuil is an cainnt. Is e crùnadh a’ bhàird tachartas cho eireachdail is a chithear aig Coinneamh Mhór nan Cuimreach. Chan eil an airgiod ach brosnuchadh bochd air inntinn a’ bhàird an coimeas ris an onair a tha leantainn gnàths a’ chrùnaidh.

Gun teagamh sam bith tha sinn mar Ghàidhil anabarrach fada air ais anns na modhan loinneil tha dualach do chinneil aosmhor mar a ta sinne, aig am bheil ar n-eachdraidh a’ ruigheachd air ais gu cian nan cian. Chum na Cuimrich beò An Ghoirseid – is e sin seann chomunn nam bàrd, le sochairean is éideadh fa leth a nuas troimh na ginealaich. Ach tha Cliath-Sheanchainn nan Gàidheal a cheart cho sean is cho eireachdail ri Goirseid nan Cuimreach. Carson nach duisgeadhmaid A’ Chliath-Sheanachainn? Carson nach athbheothaicheamaid an Dàmh – sin ri radh Sgoil nam bàrd Ghàidhlig? Cha leig sinne a leas dad sam bith a ghabhail an iasad o na Cuimrich. Tha na seann chomuinn is na seann ainmeanan againn fhéin. Ghlacadh na nithean sin aigne na linn òige, agus bhiodh an òigridh a’ gabhail tlachd is uaill as an seann chànain. Mar rachadh na bàird a chrùnadh aig na Mòid bhliadhnail bhiodh fear is fear ’g a chur ris an àireamh. Air a’ bhonn sin bhiodh Gàidheil fhoghlumaite a’ toirt aire do shaothrachadh na cànain, agus bhiodh breathnachadh nan linntean deireannach a’ faotainn snas o an loinn a bha air cainnt is smuain ar sinnsir.


LITIR A CANADA.

Inbhirnis, Albainn Nodha,

Ceud la do Lùnasdal, 1923.

A CHARAIDE,

Is fheudar dhomh feuchainn ri facal no dhà a chur ri chéile air son aobhar na Gàidhlig, agus ìnnseadh mu dheighinn féill a bha air a cumail ann a Siorramachd Phictou, air a mhìos a chaidh seachad, gu bhi a’ cumail cuimhne air a cheud luchd soithich a thàinig a mach á Alba a dheanamh dachaidh dhaibh féin ’san àite so. Thàinig a’ bhuidheann iomraiteach so air a’ luing “Hector,” bho chionn ceud gu leth bliadhna air ais; agus bha carragh-cuimhne eireachdail air a chur suas, le ìomhaigh Gàidheil na sheasamh air cloich mhoir, teann air ceithir troidhe fichead a dh’àird, air a sgeudachadh le féileadh beag ’s a’ bhoineid, gunna ’na laimh dheis, is tuagh air a ghuailinn eile. Tha a’ sgrìobhadh a tha air a’ chloich ’sa Bheurla agus an Gàidhlig, mar a leanas:–

“Na chuimhneachan le uaill air misneach, creideamh, agus cruadal nan Albannach gaisgeil sin a sheòl air imrich air a’ luing ‘Hector,’ agus a ràinig Pictou air a’ chóigeamh là deug de <eng>September<gai>, seachd ceud deug trì fichead ’s a trì deug, a cheud chuideachd de’n armailt mhóir á Alba, muinntir, mar an sliochd nan déigh, le’m beachdan àrda, le’m beusan urramach, agus le’n oibrichean buanachdail, a bha na’n sàr chuideachadh ann an deagh riaghladh agus togail suas Chanada. Air a thogail an 1923 agus air a chur fo chùram maireanach Baile Phictou le Comunn Naoimh Aindreais, Glascho Nuadh. Bi leinn, O Dhia air n-aithriche, ’s na dìobair sinn gu bràth.”

Bha cruinneachadh mór ann de Ghàidhil ás gach àite, agus bha a h-uile nì air a chur air adhairt gu h-òrdail, réidh mar a thigeadh do chlann nan Gàidheal, le iomairt a bha duineil, glan mar a tha cur na cloiche, gearadh leum, ruith, tilgeadh a’ chabair, agus a leithidean sin. Bha àireamh mhór de phìobairean ann, is dannsairean, caileagan òga bòidheach bho dheich bliadhna


[TD 179]

[Leabhar XVIII. An t-Sultuin, 1923. Earrann 11.]

suas gu ochd-bliadhna deug agus a dhanns cho loinneal ’s a chunnaic duine riamh. Bha iad uile cho taitneach do ’n t-sùil is gu robh e doirbh do na breitheamhan ìnnse có a bha dligheach air an duais a b’àirde.

A bharrachd air sin, bha òraidean eireachdail air an toirt seachad ’sa chainnt bhriagha sin, a thug a’ luchd-imrich a nall, agus a chluinnear an iomadh ceàrn ’san dùthaich so, an òrain ’sa fearas-chuideachd. Bhruidhinn Ard Uachdaran Eilean Prionns Eideard, an t-Urramach Murachadh MacFhionnghain (<eng>Lieut. Gov.<gai>), a dol thairis air an fheum a rinn na h-Albannaich leis a’ chànain sin, agus cho prìseil ’sa bha i aca, agus a’ toirt earail air muinntir a’ latha an diugh iad a chur am barrachd suim innte air son a togail suas aon uair eile na h-inbhe fhéin. Thug e smàdadh na dunach do’n mhuinntir a leig seachad i gu buileach is a tha gabhail orra fhéin a bhi ’nan Gàidhil.

An déigh sin bhruidhinn an duine-uasal á Glascho, Aonghas MacDhonnachaidh, agus is ann aige fhéin a bha an gnothach a dhol an ceann òraid Ghàidhlig, a thoirt seachad. An uair a bha e labhairt bha na beanntan air an toirt mu choinneamh na cuideachd, is nach mòr nach faiceadh iad an ceò ag iadheadh mu na stùcan, is chluinneadh iad torman nan allt is ceileireadh nan eun an uair a bha e toirt seachad dealbh-fhacal air Tir nam Beann. “Agus,” ars’ esan, “chan eil a’ chànain a bha sibh ag éisdeachd a chiad chuid de’n là ach mar chuileagan a la an dé an coimeas ris a’ Ghàidhlig a bha mìltean do bhliadhnachan a dh’aois mu robh guth idir air a’ Bheurla. Tha ceileireadh nan eun san’ doire, torman nan allt agus langanaich an fhéidh ri’n cluinntinn an diugh a cheart cho ceòlmhor ’s cho taitneach sa bha iad a’ latha a dh’fhàg ar sìnnsear Tìr nam Fiùran is nan Armunn; is tha a’ Ghàidhlig ’ga cumail beò a dh’aindeoin na chaidh a dheanamh air son cur as dhith, anns na linntean a chaidh seachad. Deanadh sibhse air dleasdanas ris an dìleab a dh’fhàgadh agaibh, a thàinig a nuas thugaibh troimh mhìltean de bhliadhnachan gun ghaiseadh, gun mheirig, a chainnt anns an do dh’altrum Alba na gaisgeach sin a tha’n ainm sa’n cliu fad is farsuing anns gach ceàrn dhe’n t-saoghal, is a rinn àite, agus a fhuair urram anns gach rìoghachd fo’n ghréin. Togaibh bratach na Gàidhlig agus cumaibh suas na h-àite fhéin i anns an dachaidh is anns na tighean aoraidh; agus leanaibh an deagh obair air adhart gus am bith i air a teagasg ’sna sgoiltean is anns na tighean-oilidh. Tha e na nì nàr gu bheil feadhainn ri faighinn a bha air am bualadh le pròis amaidich a feuchainn ri Goill a dheanamh dhiu féin, a leig uatha an aon chomharra as fheàrr a ghabhas toirt seachad air an nàistinneachd. Ged a tha Tìr nam Beann na cruthachd mar a bha i ri linn Oisein is Fhinn tha i a’ fàs lag na sean aois, agus tha i a’ cur glaodh a mach a dh’ionnsuidh na cloinne iad a dheanamh cuideachadh leatha anns an oidhirp a tha i deanamh an dràsda air son ath-bheothachadh a thoirt do’n Ghàidhlig, ’sa cur taobh ri taobh ris na cànainean eile. Carson, a chàirdean, nach seas sinne ar son na cainnt mhàtharail sin a bha cho prìseil aig ar sìnnsear, a bha mar phàirt dhiu fhéin, anns an robh an t-anam aca taisgte suas? Ma chumas sibhse, a Chlann nan Gàidheal, ri guaillibh a chéile, cha chùram nach fhaigh i cothrom na Féinne.”

Chaidh gairm air fear de’n chuideachd, ministear a tha ann am Port Hastings an eilean Cheap Breatuinn, an t-Urramach Dòmhnull Dòmhnullach, no mar a thug e a shloinneadh seachad Dòmhnull MacRaonuill ’Ic Iain ’Ic Dhòmhnuill Bhàin ’Ic ’Illeasbuig, á Cille-bhacstair ’n Cill-mhoire an Trodairnis. Is e an duine-uasal so a rinn an t-eadar-theangachadh a tha air a chloich a dh’ainmich mi. Anns a cheud àite chuir e fa chomhair an t-sluaigh an cumadh a tha air Eilean Cheap-Bhreatuinn, mar tha e sgoilte ’na dhà leth gu ìre glé bheag agus an dà thaobh dheth mar dhà làimh mhóir sìnte mach sa chuan a null a dh’ionnsuidh Alba, mar gu’m bitheadh a’ toirt cuireadh dhaibh iad a thighinn a nall an so, far a bheil saorsa fearainn, pailteas oibrichean, agus teachd an tìr mhath, a tha mar thoradh air an obair a rinn na gaisgeach a thàinig sa ghabh àite ’sa “Choille Ghruaimich,” sa dh’fhàg dùthaich fhosgailte aig an cloinn. Tha an t-urramach na dhuine ionnsuichte, agus chaidh e thairis air móran nithean a bha taitneach ri ’n cluinntinn, agus tha sinn an dòchas a bhitheas tarbhach ’san deagh obair.

An déigh na h-òraidean a bhi seachad, bha an t-àm againn sealltuinn air son greim suipear, agus an uair a fhuair sinn sin seachad chaidh sinn do thalla na céilidh, far an robh a chuid a b’fheàrr de’n chuirm air a ghleidheadh gu deireadh. Bha Màiri Nic Mhathain a Steornabhaigh ri bhi seinn, agus tha mise ag ràdh ribh gu robh cuirm an sin a dh’fhoghnadh do na rìghrean, anns an robh Ard-Uachdaran Chanada, Baron Byng, agus móran de dh’uaislean na tìre. Bha mu thri mìle pearsa a stigh, agus sheinn ar bana-charaid mar nach do rinn i riamh roimhe, orain Bheurla agus Ghàidhlig. ’Se a


[TD 180]

[Leabhar XVIII. An t-Sultuin, 1923. Earrann 11.]

Ghàidhlig a bu mhotha sheinn i, agus a’ fonn ga thogail aig an t-sluagh le iollach àrd. Cha robh an sluagh idir toigheach air i a stad, ’s b’fheudar dhi ceithir no coig eile a chaidh iarraidh orra a sheinn. ’Nam measg bha “Horó mo nighean donn bhòidheach,” agus “Oidhche Mhath Leibh.” Tha sinn uile duilich gu bheil ar bana-charaid ri seòladh a null gu Eilean an Fhraoich an ùine ghoirid; ach tha sinn an dòchas gu faigh i gabhail rithe gu math nuair a ruigeas i, mar a thubhairt Bàrd Bharbhais, “Eilean mo ghaoil ’se Eilean ma ghràidh.” Rinn i obair mhath ’san dùthaich so airson na Gàidhlig, agus bithidh sinn an dòchas gu’n tig i nall là air choir-éigin eile. Tha e na nì taitneach tachairt ri leithidean Màiri agus Aonghais ’Ic Dhonnachaidh, a tha cho eudmhor, agus a tha a’ deanamh na h-uiread air son Tìr is Cànain nan Gaisgeach.

Gum bitheadh iadsan agus a h-uile duine eile a thogas suas a bhratach a soirbheachadh ’nan obair, is e dùrachd agus guidhe.

IAIN MHICDHÒMHNUILL.


LOCH GHRABHAIR – CUIMHNEACHAN.

<eng>By<gai> DONALD MATHESON, <eng>M.A.<gai>

Is gann gu robh a’ ghrian air teachd am follais o pàillinn ’san àird an ear ag òradh ceann na Creige Fraoich, na bha mi ullamh air son gluasad air slighe bha na mo shealladh a rannsachadh o laithean mo leanabais. Air leagadh an eithir o h-ionad taimh a dh’ionnsuidh na mara, agus faighinn m’iomadh ghoireasan an òrdugh, thog mi orm triall air an fharsuingeachd de mhuir ciùin air mo thurus a dh’ionnsuidh Creagan na Càbaig. Cha robh dòigh imirt agam ach na dheanadh dà ramh dhomh, ach cha robh sin gu deibhir, oir bha mi ullamh air son uile iarratasan duine ré an latha.

Bho’n àite san robh mi bha’n dealbh a bha sìnte mach fa chomhair mo shùl ’san àite iomallach so gu dearbh iongantach ra fhaicinn is duilich a chuir sìos an cànain. Oir, gu cinnteach, cha robh sùil a chuireadh eadar-dhealachadh eadar dathan nàdurrach na talmhainn is an sealladh bha air a thoirt orra le solus dorcha-bhuidhe na gréine a nis ag éiridh; agus gu cinnteach cha robh feallsan a leughadh na smuaintean a bha an sealladh iongantach so a togail annam.

Bha a’ chuachag gu socrach ach gu h-aoibhneach a’ seinn le a guth tha an còmhnuidh ceòlmhor – saoileam a’ comh-fhreagairt do’n mhaduinn àillidh so, oir gu cinnteach dh’fheumadh i seinn. Aig ceann eile a’ bhàigh bha’n seann tigh-sgoile air a chòmhdachadh ’san cheò bha laighe gu h-ìosal agus a bha sìneadh a mach a sgiathan troimh Ghleann Odhairn cho fada sa dhearcadh sùil. Shaoileam an sgàilean bha so ri còmhdachadh tigh sgoile làithean m-òige bhi nochdadh móran nis modha na sgàilean aimsireil. Thug ni eigin a thaobh


[TD 181]

[Leabhar XVIII. An t-Sultuin, 1923. Earrann 11.]

mi re tamull a choimhead air an t-sealladh neònach so. Rinn sin is a leithid de smuaintean iad féin aithnichte, ach rinn ath-smuainteachadh nochdadh an gliocas a ta ’san ràdh, nach dean tìm no seòl-mara fuireach ri aon duine. Dh’imir mo mo ràmh le spionnadh, oir dh’fhòglum mi gun deanadh beagan mhionaidean coimh-lionadh mo mhiann a mhilleadh orm. Mar so bha mi a’ treabhadh mo rathaid, astar ràimh o thìr a dh’ionnsuidh “Leac a’ Sgrìobhaidh,” mar gum biodh i air a suidheachadh le nàdur air son teagaisg is geur-mhothuchadh thoirt do fhear-turuis ’sam bith air obair iongantach a’ chruthachaidh.

Tha sgeulachd neònach gu minig air a h-ìnnse ann an ceangal ris a mhullach thomadach ud, “Creag na Mulchaig.” Tha cnap càise air a thaisbeanadh le clach chruinn na fhior teis-meadhon. Tha faoin eachdraidhean a’ toirt barail gu robh e air a thilgeadh tarsuinn o thìr mór le seann bhean uasail. Tha’n dath a tha air a’ chlaich tuille no na’s lugha ann an comh-ionnachd, liath-ghlas; ach tha’n cnap càise ann an eu-coslas fior gheal, is a’ laighe an uaigneas, maith dh’fhaoidte an fosgladh deanta leis a’ ghrad dhlùthachadh. Tha na faoin eachdraidhean ud gu dearbha cuideachail ann a bhi meorachadh air obair a’ chruthachaidh; agus, mar so a’ smuaineachadh, dhluthaich mi am fagus do shealladh cho mìorbhuilleach sa tha e nam fhiosrachadh fhaicinn riamh – Leac a’ sgrìobhaidh. Tha sgrìobhadh, gun fhiosachd air mathair aobhair, an so air a leigeadh ris, is air fholach le seòl-mhara an-shocrach a <eng>Mhinch<gai>. Tha’n doilleireachd gu h-àraidh sònruichte anns an t-seadh gu bheil e mhàin ra fhaicinn o’n mhuir, is sin aig astar àraidh o thìr. Ann a’ làithean fad air falbh, tha mi tuigsinn gu’n d’fhuair a chlach so geur-rannsachadh o iomadh foghlumaiche ainmeil, ach, gu mi fhortanach; gun tairbhe no buannachd. Am feum a’ bhrìgh bhi am bitheantas an dubhar? Tha’n sgrìobhadh meadhonach soilleir ach ’sann tha’n trioblaid a laighe ’na lorg gu aobhar ionannachd. Cha’n ann air a ghearradh ’san chloich a tha e, ni mo tha e daithte; an àite sin tha’n comhar de dhath nàdurrach ga chumadh féin na leithid a dhòigh thuigseach, ’s gu bheil e do-thuigsinn e bhi rùnaichte ’san dòigh mhiorbhuileach, gidheadh mhi-chiallach, so. Am feud e bhith gur e sud obair rìomhach cumhachd mhór inntinn, no bheil e ann mar iongantasan eile na cruitheachd air son mealladh eanchainn ìnnleachdach an duine? An urrainn geur-chuiseachd smuaintean ùr bhi air a thoirt gu bhi ag eadar-theangachadh barailean nas lugha, maith dh’fhaoidte, a bhuineas do linn bhorb? Bhitheadh e na dhànadas an tràthsa fàistneachd a dheanamh mu bhreith linntean a leanas mu thimchioll; ach a bhòichead is a shuidheachadh gun choimeas, is gann gun urrainn e bàsachadh ann an eadar-theangachadh. Chaidh mi air tìr, agus, air gabhail aig an eithear dhomh, laigh mi sios a sireadh fois agus beathachadh. Bha m’uireadair a cunntadh uair as déigh uair, a bolgadh a mach doimhne linntean a chaidh seachad am feadh sa bha mise ag éisdeachd, am measg nithibh eile, ri céilearadh neònach iseanan òg ’nan nead air sgor os mo chionn. Bha nuallan domhain nan tonn a beucaich a rathaid troimh ’Gheodha na mnà ri chluintinn fad air falbh a’ deanamh mall fhreagairt cosmhuil ri trom dhubhachas. Ma dh’fhaodas neach eòlas fhaotainn air suidheachadh inntinn a bhàird, is cinnteach gur e cùisean mar so thug dha cuir an céill fhaireachdain ’san doigh so:–

“An aitearachd bhuan cluinn fuam na h-aitearachd àrd,
Tha torunn a chuain mar chualas leamsa e nam phàist,
Gun mhùthadh gun truas a sluaisreadh gainneamh na traghad,
An aitearachd bhuan cluinn fuam na h-aitearachd àrd.”

Air neul ’san doigh so bha mo cheann a snàmh le fàileadh làidir an fhraoich, is iomadh boladh cùbhraidh eile a bhitheas nàdur ri àm blàiths a’ brùchdadh.

Air dhomh a bhi ag amharc ’san dòigh mhór-aoibhnich shubhaich so, dhùisg mi gu geur-mhothachadh air m’aonarachd. “Rinn Dia na h-uile ni maith,” arsa mise. “Am measg beatha tha sinn ann am bàs.” Mar sin a’ briseadh an tosd òidheirc so, thog mi orm a dh’ionnsuidh an eithir. A’ gluasad o thìr choimhead mi aon uair eile na creagan àrda, cas ud, a tha òrduichte gu bhi deanamh faire air an t-sealladh uaigneach so. Leamsa is ceol neamhaidh torman muladach bith-bhuan a’ chuain ga bhualadh féin air na stùcan ud. Air mo shonsa, maise na carraig-se ri lasadh mu dhol fodha na gréine, na tallan mharbhor, no beartas iomadh rìgh.

Bha’n t-slighe air ais fionnar leis an anmoch, ach an so is an sud am fasgadh nan rugha bha fàile cùbhraidh an latha nis gu maireann a’ bàsachadh, ach a’ deanamh moille fathast. Bha’n cladach gu h-iomlan


[TD 182]

[Leabhar XVIII. An t-Sultuin, 1923. Earrann 11.]

ag iadhadh leis gach seòrsa éisg am measg an robh mucan-mara gu furachar a gluasad air ais is air adhart, toilichte a réir coslais ’nan comharadh ùr; am feadh sa bha faoileagan an còmhnaidh a’ tomadh is ag éirigh le caithream, air dhoibh biadh fhaotainn air son an àil acraich anns na mullaich faisg air laimh. Air ruigsinn “Creagan na Ceap” dhomh, bha ghrian a’ deàrrsadh gu sèimh le dealradh neo-thruaillidh thairis air an talamh a bha nis fàs dorcha, am feadh sa bha ise ga h-ìsleachadh féin thairis air na beanntan ’san taobh an iar.
