[TD 145]

[Leabhar VIII. Treas Mìos an t-Samhraidh, 1913. Earrann 10.]

MEURAN A’ CHOMUINN.

Is airidh meuran a’ Chomuinn Ghaidhealaich anns gach cèarn de ’r tìr air taing, cha’n ann a mhàin air son an dìlseachd do rùn agus do oidhirpean a’ Chomuinn ach air son na rinn iad re a’ gheamhraidh ’s an earraich a chaidh seachad a thaobh canain na dùthcha. Tha e soilleir gu’m bheil ar cànain ’s ar cèol na ’s dlùithe ri inntinn an t-sluaigh na bha iad o chionn fhada. Tha ’n t-ath-bheothachadh aithnichte a dh’ aindeoin grùn-sgull an tiolpadair, co dhiù ’s e pears’ eaglais no foirfeach. Tha e taitneach gu ’m bheil a nis na ministearan, agus an dream is farsuinge beachd am measg an t-sluaigh, a’ gabhail tlachd an obair nam meuran. Thug iad gnùis di do bhrigh gu ’m bheil i measail innte fein, agus buadhmhor a thaobh ar cànain. Gidheadh tha sinn a’ cluinntinn gu ’m bheil fuigheall ri fhaotainn an cuid de sgìrean a chrathas an cinn ma theid òrain ghasda Ghàidhlig a sheinn ’nan nàbachd, no ma chriochnaichear céilidh le ruidhle dannsa, mar gu ’m bu mhór an lochd sud! Gu dearbh ’s e ruidhle-thulachain obair is tlachdmhoire no bhi a’ màbadh do chomh-chreutair, do bhrìgh ’s nach ’eil e ag amharc troimh do spéuclairean-sa. Cha ’n ’eil sinn idir miannach air beum a thoirt air muinntir a tha treibhdhireachd ’nan aidmheil fhein, ged nach fhaic cuid eile an gnothuch mar tha iadsan a’ faicinn. Ach ciod è ’their sinn ris an dream fein-spéiseil a tha ’g altrum a’ bheachd gur th’ann orra fhein a chaidh an tomhas is motha de spiorad na treibhdhireachd a thaomadh; gur th’ ann ’san ionad-tasgaidh acasan a gheibhear fiosrachadh dìomhair mu ’n fhior mhodh a bu choir a bhi ’riaghladh caithe-beatha. Fhad ’s a bhios meuran a’ Chomuinn fo riaghladh nan daoine cothromhach a tha a’ gabhail tlachd ’nan obair an dràsda, cha léir dhuinne gu’m bheil dad cèarr.

’S e an cul-sgrìobhaidh a th’ air bratach a’ Chomuinn, “Ar canain ’s ar ceòl.” Tha’n dà ni comh-cheangailte; agus cha bu choir dhuinne ’n ar n-aineolas am bann, leis na cheangail ar n-aithrichean iad ’nan gliocas, fhuasgladh. ’Nuair a dh’ amhairceas sinn thairis air na chaidh air adhart aig gach coinneamh is céilidh, féumar aideachadh nach biodh e soirbh dòigh eile air son oidhche dhorcha gheamhraidh a chur seachad cho neo-lochdach, gu h-àraidh ’nuair a bheirear fainear nach ’eil i a’ cur bacadh air na dleasdanais eile a bhuineas do bheatha chreutairean. Cudthromach mar a tha na dleasdanais sin anns an t-seadh is àirde, tha slàinte inntinn an duine ag iarraidh tomhas de dh’ àbhacas is aighear reusonta, ma ’s e ’s gu ’n siubhail e troimh ’n t-saoghal ann an slàinte cuirp is inntinn. Cha ’n urrainn duinn sunnd agus feala-dhà a thilgeadh a


[TD 146]

[Leabhar VIII. Treas Mìos an t-Samhraidh, 1913. Earrann 10.]

leth-taobh mar ni neo-fhreagarrach do chaithe-beatha. Mar an ceudna cha ’n e faoineas a th’ann a bhi meòrachadh air a’ ghliocas a tha fìllte anns na seann sgeulachdan. Tha na h-òraidean ciatach a chaidh a chur a mach leis na meuran an uiridh a’ foillseachadh nach do chaill na Gaidheil an gràdh do’n chanain mhàthaireil. Ach thugamaid fainear gu ’m bheil móran ri dheanadh fhathast, mu’m faigh i a choir is dligheach dhi ’n ar dùthaich. Is ann ’s an òigridh a tha ar n-earbsa. Feumar àite fhaotainn dhi an cùrsa-teagaisg nan sgoilean, oir ma dh’ éireas òigridh na Gaidhealtachd gu ìre, aineolach air a’ Ghàidhlig, ciod è a shàbhaileas i o dhol a dhìth mu’n tig an ath ghinealach. Deanadh gach meur ullachadh air an ath-gheamhradh a chum agus gu ’m bi iad deiseil, ’nuair a thig àm-taghaidh bùird nan sgoilean a’ s t-earrach so tighinn. Cùmte a’ Bhratach suas a dh’ aindeoin cò theireadh e.


NA H-EAGLAISEAN AGUS A’ GHAIDHLIG.

Saor o na thuirt an t-Urra: Mgr. Russell, agus Mgr. Mac Phàrlain, ministear Chinn a’ Ghiuthsaich, mu thiomcheall cuideachadh oileanaich oga, ’s gann gu ’n d’ fhuair a’ Ghàidhlig na b’ fhaide na cùl na còmhlaidh ’nuair a bha Ard-Sheanadh na h-Eaglais ’nan suidhe an Dun Eideann o chionn ghoirid. ’Nuair a bha a’ bhuidheann uasal a shuidh aig am biadh-maidne Di-ciadain riaraichte, thugadh a cùis fainear le neach no dhà, ach cho robh aon an làthair a labhair cho loinneil ri Bain-tighearn’ Ormadail. Na ’n gabhadh sradag no dhà de ’n éud a tha innte-se a thaobh na Gaidhlig àite-beòthachaidh fhaotainn am buill na h-Ard-Sheanaidh, chluinnte toirm agus crith-ghluasad am measg nan cnàmhan tioram an cuid de cheàrnan de ’n Ghaidhealtachd. Chithear air taobh duilleig eile cho cothromach ’s a labhair a’ Bhain-tighearna chòir. Thug Mgr. Mac Phàrlain cunntas air an deagh obair a tha ’dol air adhart ’na sgìreachd fhéin—oileanachadh ghillean oga a tha ’deanamh deiseil air son dreuchd nam ministreileachd. Tha ainm an Dotair Mhic Choinnich nach maireann comh-cheangailte ris an obair chliuiteach seo. ’S esan a chuir an gnothuch air bonn, agus tha Mgr. Mac Phàrlain a’ dol air adhart ’san cheart ròd. Chaidh tagradh a chur a mach aig a’ choinneamh air son airgid, oir cha ’n urrainn an obair soirbheachadh a chion seo. Is cinnteach nach tréig fialaidheachd luchd nan sporanan móra a’ chùis an àm a h-airc, agus gu ’m faigh Mgr. Mac Phàrlain na dh’ fhóghnas.

Am measg nan òraidean a chuir na Diadhairean a mach aig cruinneachadh nan trì Eaglaisean mu ghainnead frithealaidh theachdairean air feadh na Gaidhealtachd, cha ’n fhiosrach sinn gu’n d’ thuirt iad lideadh mu bhun a’ ghnothuich; ’se sin bacadh na Gàidhlig as na sgoilean eadar àrd is ìosal. ’Se seo an cunnart is motha ’tha ’ga bagradh. Mur a cuir na h-Eaglaisean an taic ri seo, mur a cuidich iad an dream a tha ’strì ri a h-àite dligheach a thoirt do ’n Ghaidhlig, ciod è stà a th’ann a bhi ’teachd do Dhun-Eideann uair ’sa bhliadhna ’s a tuireadh nach ’eil ministearan ann air son na Gaidhealtachd? Féumar an t-allt a ghlanadh aig a thoiseach mu ’m faicear an sruth a’ ruith glan. Seo an sanas a bheireamaid do nam ministearan còir. Gabhadh iad e na thràth. Cha mhisd iad taobh eile na cùise a chluinntin. Tha dà thaobh air bean a’ bhaillidh, ’s dà thaobh air bàta ’n aisig.


AIR AN RATHAD GU AONADH.

Is e aonadh Eaglais na h-Alba ri Eaglais—Shaor Aontaichte na h-Alba a’ phuing, os cionn gach puing, a bha fa chomhair an dà bhuidheann aig àm a’ chruinneachaidh. Cò na ’r measg a chuala mu’n chonnspoid shearbh a bha ’dol air adhart, gun sgur, air feadh Albainn an déidh an Dealachaidh (1843), a chreideadh gu ’n tigeadh an dà Eaglais cho dlùth r’a cheile, agus gu ’m biodh iad a’ réiteachadh an rathaid gu aonadh? Tha cuid de na ministearan is àird’ an inbh a’ deanamh a mach gu’m bheil an t-slighe réidh gu ’deireadh, agus gu’m bith an dà Eaglais aontaichte mu ’n tig deich bliadhna. Gun teagamh tha ’bharail seo urramach d’am miann, ach cha d’ rainig iad fhathast balla-meadhonach an eadar-dhealachaidh, far an tòisichear bun agus stéidh nan eaglaisean a chur an eagan a chéile. Buaidh leo ’nuair a thig sin. Chaidh àm an t-searbhadais a nis seachad, agus dhùisg gradh-bràthrail na àite. Tha obair na ’s cubhaidhe ri ’n laimh no bhi a’ dol an amhaichean a chéile mu phuingean nach buin ri diadhachd no cor sìorruidh an t-sluaigh. Tha beachdan air atharrachadh, tha aire dhaoine na ’s farsuinge, tha spiorad nan seann deasbaireachd marbh do bhrigh nach robh feum no beatha ’ga leantuinn, agus


[TD 147]

[Leabhar VIII. Treas Mìos an t-Samhraidh, 1913. Earrann 10.]

an àite seo uile chithear dearbhadh gu ’n do dh-fhàs spiorad an t-soisgeil, na firinn ’s a’ chomh-chordaidh far an robh fuarachd agus strì mhi-sheirceileachd roimhe seo. Ma theid an trusgan a chaidh a réubadh a charadh a nis, nach bi a’ bhliadhna air an tachair sin ainmeil an eachdraidh Albainn. Cha ’n ’eil móran de ’n ghinealach og a tha eolach air eachdraidh an àm ud; air a shon sin is airidh cuimhne a chumail air na curaidhnean a sheas a mach air son bheachdan nach leigeadh an coguis leo a chur a leth-taobh, agus a thoirmisg dìmeas a dheanamh air an admheil. Soirbheachadh leis an aonadh.


[TD 151]

[Leabhar VIII. Treas Mìos an t-Samhraidh, 1913. Earrann 10.]

COMHRADH NAN CROITEARAN.

LE IAIN MACPHAIDEIN.

Choisinn na beachdan seo a’ cheud duais aig Mod Inbhir-nis, 1912.

Cheannaich e ’m fearann, a chum ’s gu ’m biodh còir aige fein agus aig a shliochd gu bràth air; agus ged nach ’eil an so, a thaobh Eachdraidh, ach iteag bheag a broilleach a’ chalamain, thug an iteag sin, troimh na linntean, ugadsa agus ugamsa, an fhìrinn so; gu ’n robh còir cheannaich air a cumail, ’s air a meas mar ni seunta dìomhair le sluagh de gach fine agus creuda, aig an robh am bith anns an t-saoghal so o chionn na mìltean bliadhna.” “Ach ciod air bith,” arsa Gilleasbuig, “a bha daoine ’deanadh o chionn mìle, no o chionn ceud bliadhna, dh’ fhaodte nach biodh e iomachaidh, no idir freagarrach dhuinne na nithean ceudna, a dheanamh air an latha ’n diugh, ’s cha mho na sin a dh’ fhaodamaid cuid dhiu a dheanamh ged a bhiodh an toil againn; ach coma co dhiù, cha ’n ’eil dad de sin ag atharrachadh na cùis, tha ’n sluagh a creidsinn gu ’n tugadh am fearann saor o Dhia do ’n duine, agus leis a sin, nach ’eil còir aig neach sam bith dol a dh’ iarraidh màil no luach air son fearainn.” “ ’S gann dà,” arsa Lachunn, “ ’S gann gu ’m bheil an sluagh a’ creidsinn gu ’n tugadh am fearann saor do ’n duine, a chionn tha fios aig a mhór chuid de ’n t-sluagh gle mhath, a cheud chrioman fearainn, a chaidh a thoirt saor do ’n duine, nach b’ fhada a ghléidh e ’n crioman sin, agus chaidh a chur a mach as, agus cead a choise a thoirt dha air an talamh choitcheann, as an robh e ri aran a thoirt ann am fallus a ghnùis; ach faodaidh mi aideachadh gu ’m bheil móran de ’n t-sluagh a tha ’creidsinn, agus a’ gluasad a réir an creideimh, agus ’se ’n creideamh sin, gu ’n tug Dia—no cumhachd air choireiginn eile—fearann saor dhoibh fein, agus cha ’n e mhàin am fearann, ach a h-uile rud eile a chì an sùilean ’s air an ruig an làmhan, gun dradh ’sam bith a chur orra fein, ’se crùnadh an sòlais a bhi daonnan a tional as na h-ionadan anns nach do sgaoil iad.” “Tha ’n leithidean sin ann gun teagamh sam bith,” arsa Gilleasbuig, “ach cha ’n ’eil iad aon chuid cho seadhail no cho lìonmhor, ’s gu ’n ruig sinn a leas a bhi tric ’ga ’n àireamh; ach cha ’n e sin an tarrunn air na chrochadh an fhalluinn idir. Cuime nach biodh am fearann saor aig na h-uile a tha ga àiteach?


[TD 152]

[Leabhar VIII. Treas Mìos an t-Samhraidh, 1913. Earrann 10.]

Agus cuime a dh’ fhéumar a bhi ’pàidheadh màil do dh’ fheadhainn eile, aig nach ’eil còir air ach na thug bleid, mèirle, no ceilg dhoibh, no tìodhlachd amharasach air choreiginn a thilg rìgh air fear de ’n sinnsrean o chionn fada?” “Thuirt an rìgh, thug an rìgh, ’s rinn an rìgh a h-uile rud,” arsa Lachunn, nach fada ag éisdeachd nan sgeul sin sinn, ’s ged a tha sinn a nis air fàs sgìth dhiu, bha latha ’s cha bu bheag ar leòir dhiu. Bu taitneach a bhi ’g éisdeachd riu, mar a chaidh an rìgh a shealg ’s mar a bhuail an t-acras e, mar a chaidh e do thigh duine bochd, ’s mar a rinn an duine bochd meadar brothais dha, ’s mar a dh’ith an rìgh a leòir, ’s mar a thug e bhaile fearainn do ’n duine bhochd, le aonta ri bheò, a bhiodh aig a shliochd na dheidh, cho fad ’s a shiùbhlas gudaboc air sgiathan, no ’shiabas bò a h-earball a chur dhith nan cuileagan; nach iomadh uair a thug sinn tacan ag éisdeachd, agus tacan a b’ fhaide, a guidhe, gu’n tachradh rìgh oirnn fein latha-éiginn ’se air acras, ’s gu ’m faigheamaid fuasgladh a dheanadh air na fhéum. Tha sud uile gasda, ach cha robh na rìghrean uile gu léir cho fialaidh sud mu ’n fhearann; an uair a bheireadh iad còirichean do neach sam bith. Cha b’ ann saor a leigeadh iad as an làmhan e; dh’ fheumadh am fear a gheibheadh fearann, a bhi le ’fhichead, le ’cheud, no le ’mhile fear—a reir a sheilbh—air a leithid so de latha, aig a leithid sud de dh’ àite, an uair a dheanadh an rìgh fead. Agus dh’ fhéumadh e féin agus a dhaoine, a bhi armaichte, deas gu ’dol do ’n tuasaid as leith an rìgh; agus ged bhiodh e féin, agus a chuid bu mho de’ dhaoine marbh air an àraich, cha bhiodh aig a’ chòrr dhiu ach tilleadh dhachaidh mar a b’ fheàrr a b’ urrainn iad, cuid dhiu ’nan criplich, fad a chòrr de ’n làithean. Cha robh <eng>pension<gai> ann no a leithid de dh’ fhacal aithnichte am measg an t-sluaigh. Sin agad mar a bha iad a pàidheadh a’ mhàil, anns na làithean glòrmhor ud a dh’ fhalbh, agus mu’m bi sinn uile—a tha na’r ciall—a guidhe nach tìll tuillidh; agus thairis, air a so uile bha còirichean aig daoine anns an Rìoghachd so, mu ’n robh rìgh riamh aca.”

Faodaidh sin uile a bhi mar a tha thu ’g ràdh,” arsa Gilleasbuig, “cha ’n ’eil fhios agamsa, ach tha fios agam, gu ’m faod mi’n deadh thigh a chur a suas, ged nach bi mi a’ togail air a chloich-stéidh a bh’ aig mo sheanair; ach nach coma dhomh de ’n stéidh air an tog mi, cha ’n ’eil sinn a’ dol dad na’s feàrr an déidh a h-uile lagh is achd a tha tighinn a mach g’ ar cómhnadh, ma ’s fìor.”

“Cha dean achd soc, no’m paipear air am bheil e sgrìobhta bord-ùireach do chrann treabhaidh,” arsa Lachunn, “rinn daoine eile an t-achd, ach féumaidh sinne an treabhadh a dheanadh.”

“Nach coma co dhiù ni sinn treabhadh no ruamhar, cho fad ’sa tha ’n dùthaich làn ròcaisean, fhiadh, agus choigreach,” arsa Gilleasbuig.

“A thaobh nan ròcaisean,” arsa Lachunn, “cha’n fhaca mi riamh am math, ged a bhios cuid ag ràdh nach cron uile iad, agus a thaobh nan coigreach, cha ’n fhaca mi riamh an cron, agus a thaobh nam fiadh, a dh’ aindeoin na bhios cuid ag ràdh mu ’n deidhinn, tha iad fein agus ar sìnnsrean fada ’nan coimhearsnaich, ’s ma ’s dona ann iad, bu mhiosa as iad, Cha ’n aithne dhòmhsa de a chuireadh tu air taobh na beinne ud thall mar a cuir thu féidh oirre, ged a bha caoraich oirre, cha robh iad ach a’ dol leis na creagan ’sa ’bristeadh an cnàmhan a h-uile lath ’sa bhliadhna. Agus ged a chuireadh tu gobhair oirre, cha ’n ’eil farraid ’sa mhargadh orra, ’s cha teid a’ chlann-nighean g’ am bleodhann am bliadhna dhuit, b’fhearr leo a Ghalldachd a thoirt orra. Ach dh’ fhaodadh tu seilleinean fheuchainn air taobh deas na beinne, théid iadsan do dh’ iomadh fruchag agus sgor anns nach téid créutair ’sam bith eile ach eun.”

“An e sin do bharail air an fhiadh,” arsa Gilleasbuig, “nach e mollachd na dùthcha? Am fàg e dias no duilleag air achadh nach ith e?” “Nach dean a’ bhò sin ort ma leigeas tu leatha?” arsa Lachunn. “Ni a’ bhò a cheart rud orm ma leigeas mi leatha,” arsa Gilleasbuig, “ach togaidh mi fein callaid a chumas a mach bò, ach cò a thogas callaid a chumas a mach fiadh?”

“Sin agad e,” arsa Lachunn, “mar a thuirt am fear a chaidh anns an t-sùil-chrith:—Bha mo cheann ’s mo chom ’gan snìomh ’s ’gan toinneamh, ach bha mo chasan ann an làrach nam bonn. Ach tha móran againn a th’ann an làrach nam bonn daonnan, ged nach ’eil sinn an suil-chrith idir. Ma ghabhas callaid togail an suil-chrith a chumas a mach bò, gabhaidh callaid togail a chumas a mach fiadh. B’ fhearr leam gu ’n tigeadh e, ’s gu ’n itheadh e ’n crioman coirce sin agam-sa, cha ’n ith e ach an dias dheth; gheibhinn luach mo choirce le làn riadh, agus bhiodh a’ chòmhlach agam fein.”

“ ’S coma leam e fein, ’s gach duais ’us luach a thig na lorg,” arsa Gilleasbuig. “Cuiridh mi geall ’s bheir mi dùbhlan, do


[TD 153]

[Leabhar VIII. Treas Mìos an t-Samhraidh, 1913. Earrann 10.]

neach ’sam bith a thig mu ’m choinneamh, nach ’eil math, ach cron, do ar dùthaich, anns an t-seilg, no anns na h-uaibhrich bheairteach a tha ’ga ceannach ’s ’ga stròiceadh ’s ’ga cur o fhéum.”

“Mu ’n toir thu dùbhlan do neach sam bith,” arsa Lachunn, “feumaidh tu do bheachdan féin a thomhas thairis is thairis, agus thairis a rithis, agus mur a dean thu sin, gheibh do chonnspaidiche iomadh meang ad armachd anns a’ faigh e bàrr a chlaidheimh a shàthadh, gun dol gu achlais na lùirich.”

“Tha thusa ’n greim ris a’ chreig, mar a tha bhàirneach,” arsa Gilleasbuig, “agus cha ’n e putadh de ’n òrdaig a chuireas dhith thu; ach cha toir so a mach dhòmhsa mo cheann uidhe.”

“Tha ’m feasgar fada, ’s cha ’n ’eil a’ chabhag ann,” arsa Lachunn, “ ’s ged nach sgoilear no feallsanach mise, tha mi tuigsinn air dath na toite aig mullach an luidhear, gu ’m bheil am buntàta bruich, ’s théid sinn a stigh.”

A’ Chrioch.

