[TD 161]

[Leabhar VIII. Ceud Mìos an Fhogaraidh, 1913. Earrann 11.]

CRANNCHUR A’ GHAIDHEIL.

Am bheil e uidheamaichte air a shon?

Am measg dhaoine foghluimte a tha geúr am beachd, tha cuid am barail gu’m bheil rùn dìomhair co-cheangailte ri cinnich àraidh, a tha ’ga stiùireadh troimh an deuchainnean gus an t-suidheachadh a tha, mar a theirear, an dàn doibh, agus gu ’n ruig iad an ceann-uidhe fa dheòidh, fada no goirid an t-slighe. Mar a tha gnothuichean na beatha seo a’ fosgladh a suas, gus mar a tha na rudan a bha ’g amharc dorcha a’ toinneamh á filleadh, tha ’n t-slighe a’ fas na’s soilleire; tha eial is gliocas a’ réiteachadh thrioblaidean, agus tha ceartas anns an t-seadh is airde a’ faotainn a’ chòir a bhuineas da an cùrsa an t-saoghail.

Aig an àm seo ’bhliadhna tha muinntir nam bailtean móra a’ teachd ’nan ceudan air tòir tàmh agus ùrachadh beatha ann an gleanntan na Gaidhealtachd, ach saoil cia mheud a ghabhas fainear co dhiù tha na sléibhtean boidheach, a tha ’togail a leithid a thoil-inntinn annta, na ’s freagarraiche air son tuath àrach no air son raointean-seilge. Dh’ fhaodadh gu ’n abair a’ chuid is mò de ’n luchd-seilge gu ’m bheil gnothuichean air sheòl math gu leoir mar a thà iad. Gidheadh tha a’ mhuinntir a’s geúre beachd ’nam measg a’ gabhail a stigh gu ’m bheil atharrachadh do-sheachnadh air tòiseachadh, ach air a shon sin nach ruig e leas a bhith an aghaidh leantainn seilge na h-àite fein. Ma shèolas na rinn Parlamaid aire an t-sluaigh—àrd is iosal—gu ’bhi a’ meòrachadh air na puingean a bhuineas gu sonruichte do ’n Ghaidhealtachd, thig toradh an cois na cùise, ach cha ’n ’eil an Deo-Greine a’ gabhail taobh seach taobh—Athaiseach no Adhartach—anns na deasbudan a tha do-dhealaichte ri innleachdan-riaghlaidh. ’Se math na Gaidhealtachd agus an t-sluaigh a th’ againn ’san amharc, ge bith de’n taobh o’n tig e.

Tha cuid de ’n bheachd nach d’ fhuair na Gaidheil an t-ullachadh a shruthas bho theagasg is oilean freagarrach, a chum a bhuil a dh’ fhaodadh iad a chosnadh mar thoradh air an atharrachadh a tha a’ dol air adhart mu ’n cuairt doibh, agus mar sin gu ’m bheil fada ma ’s ruig iad air na tha an càirdean dian am meas mar an Còir-Bhreth. Co dhiù tha bun ’san bheachd seo no nach ’eil, tha fios aig an t-saoghal gu ’n do dhearbh an Gaidheal gu tric an comas a th’ ann mar ghnè, a chum e fein uidheamachadh an aghaidh nithean neo-chumanta; an teòmachd a dh’ fhoillsich e ’nuair a rachadh a chur thuige. ’S gann gu ’m bheil ceàrn de ’n Rioghachd thar chuan, nach h-eil ainm air dòigh air choreigin co-cheangailte ri stéidheadh bhailtean, is riaghladh thìrean a chum buannachd Bhreatuinn. ’S ann na dhùthaich fhein, ’na ’gleanntan ’s ’na ’srathan a thainig e, ann an seadh, geàrr. Math dh’ fhaodte gu ’n abair


[TD 162]

[Leabhar VIII. Ceud Mìos an Fhogaraidh, 1913. Earrann 11.]

cuid nach do shoirbhich e aig an tigh do bhrigh nach gabhadh e ’dheanamh air fearann neo-thorach. The began de ’n fhìrinn an seo—beagan, cha ’n ’eil an còrr. Gun teagamh féumaidh fear-àiteachaidh fearainn air a Ghaidhealtachd inntinn a dheanamh suas air son aghaidh a chuir ri cruadal. Ach mur a deach leis a’ Ghaidheal na dhùthaich fhéin an coimeas ri muinntir na h-airde deas ’nan ceàrnan-sa, cha bu chòr a choire gu léir a chur air bochduinn an fhearainn is droch shìde, no ma thainig esan geàrr uair no dhà ann an comas-tionnsgnaidh. Ma ghabhas sinn beachd chothromach air a’ ghnothuch, feumar a thoirt fainear gu ’n do bhrùchd cleachdaidhean is nithean nuadh o’n deas timchioll air, a bhrosnuich a chorruich ’nan aghaidh ’nuair a bha e ann an suidheachadh mi-fhreagarrach air an son. Thainig e ’stigh air cho neo-uidheamaichte ’sa bha e mu choinneamh an rian ùir a bha ’g iathadh mu ’n cuairt da, agus a thionndaidh a bheachd mu bheò-shlainte bun os cionn. Olc no math, dh’ fhalbh an t-seann dòigh, ach cha d’ fhuair an Gaidheal fhathast fìor chothrom a chum leigeil fhaicinn do ’n t-saoghal, ciod e ’seòrsa beò-shlainte a tha a’ Ghaidhealtachd comasach air a bhuileachadh air tre atharrachaidh chùisean. Aig àm an sgapaidh chaidh cuid gu tìrean céin, tharruing deàrsadh is ionmhas nam bailtean móra cuid eile, agus tha ’chuid is mò de ’na dh’ fhan anns na cùiltean ’san d’ fhàgadh iad, a cuir umpa an gnàths ùr mar is feàrr a dh’ fhaodas iad—gnàths nach robh riamh gnàthach doibh, agus anns nach ’eil móran féum.

Cha ’n urrainn fear-turuis beachdail a dhol air feadh na Gaidhealtachd an diugh gun dearbhadh fhaotainn air rian na Galltachd am measg an t-sluaigh. Chaill iad barrachd no’n do bhuannaich iad ri bhi a’ toirt géill do dhòighean Gallda mu’n caitheamh beatha. Bha àm ann ’nuair a bu thaitneach do bhean-an-tighe na breacagan blasda coirce, a dh’ fhuin i féin, a chur air a’ bhord-bhìthidh, ach an diugh chuir an cruineachd a’ mhin-bhàn a’ leth taobh, agus tha barrachd tlachd air builionn na Galltachd. Gu dearbh cha b’e an cruineachd a chuir smior anns na laoich a dh’ fhalbh, ni mo a b’e an <eng>tea<gai> dubh o’n a’ phoit ruaidh—banrigh na cagailte! A rithist dhi-chuimhnich muinntir ar làth-ne an t-eòlas a bha aig ar ’n athraichean air féum lusan is mheasan. ’S ann aig a’ chloinn bhige, a mhain, a tha fios mu’n na cùiltean, na coilltean, ’s na glaic far am bheil sùbhagan is dearcagan a’ fas gun chùram mar a bha iad riamh. Nach b’ fhearr a bhi a’ cur féum air nam measan seo, no bhi a’ ceannach truilleis mhilis na Galltachd?

A nis an déidh na thubhairt sinn, cha ’n ’eil sinn idir a’ tagradh air son pilleadh chun na seann dòighean gu h-iomlan. Cha bhiodh sin ach amaideachd, agus cha ghabh e a dheanamh. Ach bhiodh e iomchuidh gu’n gléidhte a’ chuid is feàrr de na dh’ fhalbh. Ciod e a chungaidh-leighis a tha freagarrach do’n Ghaidhealtachd aig an àm seo? Bi plàsdan gu leòir am màileid nan laoch a tha strì air son cathraichean shocrach <eng>Westminster<gai>, agus ceithir cheud punnd Sasunnach ’sa bhliadhna. Ach ’na ’r beachd-ne ’se suidheachadh fearainn dòigheil, agus oilean sònruichte, dà ni o’n sruthadh fìor chuideachadh. Tha am modh-teagaisg ann an sgoilean na Gaidhealtachd air rian gun mhóran féum do ’n t-sluagh choitchionn. Tha ’n clar-ionnsachaidh air a chumadh mar gu ’m b’e ceann-uidhe gach balaich ministear, maighstir-sgoile, no léighe. Cha ’n ’eil ullachadh air a dheanadh air son an fhir aig am bheil rud eile ’san t-sùil—an gille aig am bheil tàlantan air son obair shnasmhor a dheanamh le ’lamhan, no am fear ’san do chinnich ùidh a bhi a’ sgrùdadh nithean a bhuineas do dhìomhaireachd naduir. Bu chor an Gaidheal a bhi air a theagasg mar Ghaidheal na òige; a bhunait a bhi air a stéidheachadh air chor agus gu ’m bi an rathad réidh air son togail an ionnsachaidh eile a bhios glé fhéumail dha—an t-ionnsachadh ud a bhuineas do dh’ ealdhean, obair-laimhe, no mar a theirear ’san Bheurla <eng>Technical Education<gai>. Tha Comhairlean—Siorrachdan a’ deanamh na fhaodas iad a reir an tuigse a thaobh seo, ach cha ’n ’eil e soirbh fhaicinn fhathast a’ bhuannachd a tha sruthadh o’n oidhirpean. Na ’m biodh na Comhairlean seo air an aon ràmh (mar a theirear), agus na ’n còrdadh iad mu ’n dealbh a fhreagarradh an tìr a chum agus gu’m biodh crioch a’ ghnothuich soilleir ’nan sùil, bhiodh fiughair againn ri tairbhe. Ach mur a bi am modh-teagaisg a réir cor na dùthcha, cha bhi ann ach cosd gun móran stà. Ma tha ’n Gaidheal òg gu a bhi air a theagasg a chum a’ chuid is feàrr a dheanamh de dhùthaich fhéin, agus beò-shlainte chuimseach fhaotainn innte, féumaidh e oilean sònruichte a chum na criche sin, agus féumaidh an Rioghachd an cosdas a dhìoladh. ’S airidh e air staid eile na suidheachadh dìlleachdan leth-oireach. Féumaidh e bhi ealanta an eòlas mu thuathanachas; mar ’bu chor am fearann a laimhseachadh a


[TD 163]

[Leabhar VIII. Ceud Mìos an Fhogaraidh, 1913. Earrann 11.]

chum bàrr math a thogail; an leasachadh air am bheil e a’ cur féum; an leasachadh a th’ ann ’san talamh gu nàdurrach; an doigh àiteachaidh is buannachdail, agus nithean eile a bhuineas do’n phuing. Saoraidh eòlas de ’n t-seòrsa seo e o bhi ag obair air thuaiream mar a bha athraichean. Mar a tha cùisean air an suidheachadh a nis, ’s ann na àradair ghabhaltais bhige a chaithe-se a bheatha, agus bu chor na tha fìllte an sin a chur fa chomhair an àm oileanachaidh.

Cha ghabh buil an oileanachaidh mu’m bheil sinn a’ sgriobhadh fhaicinn ann am bliadhna no dhà. ’S dòcha nach fhaicear i gus an ath ghinealach, ach cha ’n aithne dhuinne seòl eile a chum an Gaidheal a dheanamh comhfhurtachail ’n a dhùthaich fhéin, no a dheanadh barrachd féum da a chum an toradh is motha a tharruing as an talamh. Gus am faigh e an t-ionnsachadh seo; gus an tig e stigh air, gu ’m faod e caitheamh-beatha chothromach a chosnadh (eadar-dhealaichte ri straighlich is ùpraid a’ bhaile mhóir), cha bhi e ach mar a bhà e. Cha ’n ’eil a bhi a’ leantuinn seasmhach anns na seann dòighean a thaobh fearainn ach seargadh do-sheachnadh, ’s cha dhùisg e togradh anns an òigridh do bhrigh gu’n d’ fhac iad cheana nach bi a’ chrioch tairbheach. Mar sin shluig na bailtean móra eireachdas nan gleann.


[TD 166]

[Leabhar VIII. Ceud Mìos an Fhogaraidh, 1913. Earrann 11.]

GAOL AIR A DHEARBHADH.

Cluich goirid abhachdach le IAIN MACCORMAIG. Choisinn so a’ cheud duais aig Mòd, 1913.

Dealbh-Chluich na Pearsachan.

Seumas Bàn,…Suiriche.
Dùghall Mór, An Cìobair,…Seann daoine.
Peigi Eachainn,…Leannan Sheumais.
Eóghan Ruadh,…Fear eile an Gaol air Peigi.
Seònaid Mhór,…Cailleach a’ trusadh uighean.
Ruaraidh, Calum,…Gillean Oga.

Bean a’ chiobair, Gillean agus nigheanan.

(Togar am brat).

Seumas Bàn agus Dughall Mòr a’ coinneachadh a chéile.

DUGHALL.—Tha feasgar bòidheach ceòthar ann, a Sheumais. C’àit’ ’eil balaich a’ togail orra an nochd?

SEUMAS.—Do thigh a’ chìobair, a charaid; do thigh a’ chìobair.

D.—Seadh. Am bheil comh-chruinneachadh sònruichte gu bhi agaibh? Chunnaic mi h-aon no dhà deanamh air nuair bha mi tighinn seachad.

S.—O, fearann! Fearann, a dhuine! Sin agad mo phaipear; ’s tha mi falbh dìreach


[TD 167]

[Leabhar VIII. Ceud Mìos an Fhogaraidh, 1913. Earrann 11.]

g’a lionadh. Tha ’m fearann ’ga stialladh; ’s tha mi dìreach a’ smaointinn gu ’m bi mo chuid agam dheth. Thug mi fada gu leòr eadar spàgan croinn-threabhaidh dhaoin’ eile; ’s tha mi smaointinn gu’m feuch mi ris a chòrr de m’ shaoghal a chur seachad as déidh mo sheisrich féin. Nach ’eil mi ceart, a Dhùghaill?

D.—Ceart agus ro cheart, a laochain. Ach creid thusa mise nach e sin an gnothuch soirbh fearann a ghabhail an déidh a h-uile dad a th’ ann. Nach seall thu ciod e ghabhas e g’a stocachadh. Moire! Cha b’e sporan falamh a fhreagradh air.

S.—Tha sin fìor, a Dhùghaill; ach mur a bheil sporan againn féin, math dh’ fhaoidteadh gu’m bheil fios againn c’ àit’ am faigh sinn e. Ha, hà, bhalaich; Tha dà thaobh air a’ Mhaoil!

D.—Tha mi agad, ’ille. Ma ’s fìor an ràdh, tha coltach gu’m bheil <eng>small holding<gai> no dhà am beachd ghillean. Theid mis’ an urras gu ’m bi deagh làn t’ achlais agad ann am Peigi; agus creid thusa: té thug cho fada an deadh chosnadh, nach ’eil i gun tagan math a bhi aice.

S.—Cha ’n ’eil dà theagamh ann; agus ’s ann aice théid air a ceann féin de ’n amull a chumail suas gun sin idir. ’S i boireannach coimhlionta th ’innte.

D.—Ach feucham féin nach teid an t-seilg a chur as ort. Tha Eoghan Ruadh ann an sud agus sùil aige féin innte—ha, hà! Thug iad iomadh latha leannanachd roimh, nuair bha thu’ air Galldachd gus an d’ rinn e eabar mu ’n cuairt an tigh mhóir.

S.—(’S e falbh)—U, tha phìob am mach tuillidh. Slàn leat; feumaidh mise falbh.

D.—Slàn leatsa, ma ta; agus buaidh is piseach ort. Cluinnidh sinn ciod e bhios a’ dol gun dàil.

D.—(Falbhaidh Seumas. Seallaidh Dùghall as a dhéidh agus their e a leth-taobh)—Ha, hà, Sheumais; tha eagal orm nach cuir an teaghlach cùram ort, co-dhiùbh. Tha iomadh eag an adharc na té ud; ’s cha lugha tha na t-adharc féin. Nach b’ i ’n t-seann shuiridh i gu dearbh. Nach fhada o na chuala mi iomradh air uan air beul othaisg; ach cha ’n fhèarr, ’s cha ’n fhèarr uan air beul croig. Ha hà!

Tigh a’ chìobair.

Gillean is nigheanan air chéilidh. An cìobair a’ leughadh paipeir.

CIOBAIR.—Cha ’n ’eil teagamh ’sam bith agam, a bhalach, nach i té dhiubh chunnaic sibh. Theid na sgothan-builg ud cho àrd ’ san athar ’s nach faic thu iad na ’s motha na riabhag; is teurnaidh iad cho cinnteach ris an riabhaig féin.

A’ CHUIDEACHD.—A dhuine, dhuine; dhuine chridhe!

FEAR DE NA GILLEAN.—Chunnaic sinn i, dhaoine, snàmh os cionn an talmhanta a cheart cho so-fhaicsineach ’s a chunnaic mi riamh sgarbh a’ falbh os cionn an uisge. Nach fac, a Chaluim?

CALUM.—Chunnaic.

FEAR DE NA GILLEAN.—Rud mór cruinn dubh. Nach b’e, Chaluim?

CALUM.—’S è; is srannd aige.

FEAR DE NA GILLEAN.—’S e mar gu’m biodh e dìreach a’ sealltuinn c’ àit’ an luigheadh e. Nach robh, a Chaluim?

CALUM.—Bha.

FEAR DE NA GILLEAN.—Tha sin cho cinnteach ’s a tha sibh sibh ann an sin. Nach ’eil a Chaluim? Foighnichibh féin de Chalum.

CALUM.—Tha sud fìor gu leòr.

A’ CHUIDEACHD.—Ma ta, ma ta!

A H-AON DE ’N CHUIDEACHD.—Ciod è tha ’n saoghal a’ dol a thighinn chuige!

A’ CHUIDEACHD.—Cha ’n ’eil sinn a’ cur teagamh ’san rud. Tha e coltach a réir a’ phaipeir gu ’m bheil siubhal iongantach ’nam beachd an ceartair. ’S cha ’n ’eil mi ’g ràdh nach faic sinn fathast na Gearmailtich a’ tighinn oirnn ’nam mìltean as na neòil. ’S iomadh rud cho iongantach. Tha rudan neònach a’ dol.

CALUM.—Nach e <eng>modoblanes<gai> a their iad riutha sud?

FEAR DE NA GILLEAN.—Cha ’n e, ach <eng>blibanes<gai>.

AN CIOBAR.—Nach coma ciod e theirear riutha. Cha ’n ’eil iad cneasda. Thig iad sud oirnn la éiginn as na speuran gorma mar a thig an fheannag air gur èun, agus mu ’n abair sibh ‘bo-chugad-e!’ ’S e’n ceò bhi cho trom a chuir a leithid de dhànachd an nochd innte; no cha ’n fhaca sibhse, fheara, iall dhi.

(Thig Seumas Bàn a steach).

Bean a’ chìobair agus a’ chuideachd air fad á beòil a chéile.—So, so; slàn oirnne!

AN CIOBAIR.—Tha thu air deireadh, a Sheumais. Moire, cha fhreagair so nuair a bhios dà cheann air an aon amhaich.

SEUMAS BAN.—Ma ta, thachair Dùghall Mór orm, ’s chum e greis air m’ ais mi. Tha mi cinnteach gu ’m bheil iad so ’san cuid phaipeirean làn (’s e a’ toirt am mach a phaipear féin).

A’CHUIDEACHD.—Tha sin seachad, a bhalaich.

(Ri leantuinn).


[TD 173]

[Leabhar VIII. Ceud Mìos an Fhogaraidh, 1913. Earrann 11.]

Tòiseach is deireadh na sìne
Clachan mìne meallain.
