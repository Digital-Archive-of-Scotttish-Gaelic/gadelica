[TD 177]

[Leabhar VIII. Darna Mìos an Fhogharaidh, 1913. Earrann 12.]

FEAR-IUIL A’ PHRIONNSA.

Am bheil eisimpleir eile an eachdraidh an t-saoghail a bheir bàrr air dìlsead nan Gaidheal do Phrionnsa Tearlach? Gheibhear na h-uibhir a dhearbhaidhean o sgeulachdan an t-seann t-saoghail air cho seasmhach, daingean, ’sa bha cuid àraidh a thaobh nithean cudthromach a bhuineadh do ’n dùthaich, agus cho neo-chomasach ’sa a bha e an ceannach le tiodhlac-brathaidh. Tha sinn a’ leughadh an eachdraidh nan Ròmanach gu ’n do dh’ fheuch <eng>Pyrrhus<gai> gach ìnnleachd a chum an laoch <eng>Fabricius<gai> a thoirt a thaobh le gealltanas mór airgid. Cha robh na bha de stòras air thalamh comasach air a bhuaireadh a chum a dhùthaich a bhrath, agus thuirt <eng>Pyrrhus<gai> mu dheireadh, gu ’m b’ usa a’ ghrian a thionndadh as a cùrsa ’san iarmailt, na toirt air <eng>Fabricius<gai> rud mi-chiatach a dheanamh. Ged bha móran de na Gaidheil an déidh latha Chuil-Fhodair, eolach air ionadan folaich a’ Phrionnsa, agus ged bha iad cho bochd ris a’ chlobha, mar a theirear, dhiùlt iad am fògarrach truagh a bhrath air son eadhoin deich mìle fichead punnd Sasunnach. Cha ruig sinn a leas a bhi a’ leudachadh mu ’n dìlseachd a tha seo a’ foillseachadh. Mairidh cuimhne oirre cho fad ’sa mhaireas eachdraidh na dùthcha; bithidh i ùr ’nuair a bhios iomad carn-cuimhne na dhuslach.

Bho chionn ghoirid chaidh leabhar a chlo bhualadh an Inbhirnis a tha ’toirt cunntais air na rinn curaidh a mhuinntir an Eilean Sgitheanaich mar fhear-iùil do Phrionnsa Tearlach. ’S fhiach ainm a chumail air chuimhne—Domhnull Mac Leòid a rugadh ’s a thogadh an Galltrigil, taobh loch Dhun-bheagain, diùlnach a dhleas carn-cuimhne cho math ri Fionnaghal Dhomhnullach. B’e <eng>Palinurus<gai> a’ Phrionnsa eadar Arasaig agus Uibhist, ach cha deach e na chadal air an ailm mar a chaidh an seann stiùradair ud a thuit an comhair a chinn ’san fhairge. Thachair do Dhomhull a bhi an Inbhirnis mu àm a’ bhlàir, air tòir luchd mine, agus ged bha a cheann-feadhna, MacLeòid Dhun-beagain air taobh na Hanobherianach, bha esan air taobh buidheann a’ Phrionnsa. Bha Murachadh a mhac, giollan aois chóig bliadhna deug, ann an àrd-sgoil Inbhirnis, agus òg mar a bha e theich e o’n sgoil; chrioslaich e e fein le claidheamh is biodag, agus a mach a ghabh e an aghaidh an airm dheirg cuide ri càch! Nach b’e an laochan e—mac mar an t-athair. Cha d’ amais Domhull féin a bhi ’san tuasaid, ach tha e soirbh a thuigsinn a mhoit a chaidh roimh ’chrè ’nuair a choinnich e ri Murachadh an Arasaig an déidh a’ bhlair. Bha e a’ cur ghnothuichean an ordugh a chum am Prionnsa a thearnadh. ’S ann an coille bhig a thachair e ri Tearlach, a bha nise na


[TD 178]

[Leabhar VIII. Darna Mìos an Fhogharaidh, 1913. Earrann 12.]

fhògarrach bochd agus a cruaidh fheuchainn seòl air chor-eigin fhaotainn gu eileanan Innse Gall a ruigheachd, oir cha robh tearnadh ri fhaicinn air tìr-mór agus an t-arm dearg air a thòir. A thuilleadh air sin bha càbhlach Shasunnach ’s a’ choimhearsnachd air son a ghlacadh. Ars’ am Prionnsa ri Domhull. “Tha mi an teanntachd; thatar ag innse dhomh gur duine onorach thu; tha m’ earbs’ annad, agus tha mi ’gam thilgeil ort air son cobhair.” Fhuaradh bàta ochd-ramhach le sgioba an uidheam. Bha coltas gailbheach air an iarmailt an oidhche Shathuirn’ ud, agus bha oirthir Uibhist tri fichead mìle mara bho Arasaig. Chomhairlich Domhull an oidhche a chur seachad far an robh iad. Ach bha Tearlach misneachail thar tomhais, agus cha ’n fhanadh e ged rachadh e fein ’san sgioba fo ’n doimhne. B’ fhéudar cur rithe, agus Domhull air an stiùir. Am measg nan lann cha d’ fhuair gealtachd aite. Shéid stoirm dhearg, dhoinionnach. Bha ’n oidhche eagalach. Dh’ eirich an cuan Sgith na thonnan béucach, mar gu ’m biodh cumhachdan Naduir suidhichte am Prionnsa ’s na bha còmhladh ris a shlugadh as an t-sealladh ’san cur a dhìth. Cha robh solus no combaiste, no piob-thaosgaidh air bòrd. Ach bu mhath an combaiste Domhull fein, a bha gu tric air ais ’s air adhart eadar a’ mhór-thir ’s na h-eileinean an iar. Chuir an T-Agh iad air tìr ann an Roisinnis ’s a’ Bheinn Mhaol, agus shàbhaileadh am Prionnsa le cuideachadh an Fhreasdail agus stiùradaireachd Dhomhuill ’ic Leòid. Sin agaibh eisimpleir air dìlseachd agus treubhantas nan laoch a ghabh am beatha nan laimh, mar a theirear, air son an smuain dhìomhair ud a chinnicheas ann an cridhe cuid de ’r comh-chreutairean agus a bhios mar iùil do ’m beatha. Sin agaibh a ghnè dhaoine a bha ’s na Gaidheil a dh’ fhalbh. An d’ fhàg iad an samhuil ’nan deidh?

Bha ’m Prionnsa fo chùram an Sgitheanaich mu dhà mhios; an dithis ’nam fògarraich o eilean gu eilean; luingeis na Hanobherianach mu’n coinneamh air a’chuan Sgith; luchd-rannsachaidh air gach bealach a chum greim a dheanamh air fear fuadain air bith. B’ iongantach gu ’n do thàr na fogarraich, a bha iomadh uair air dhroch càradh, as. Mu dheireadh b’ fhéudar a bhi ’dealachadh, agus thug iad an crathadh-laimhe deireannach da chéile le rùchd ’nan amhaich, an sùilean a’ lionadh leis na deòir. ’S e gle bheag a bheir deòir air sùilean cuid, ach ’nuair a chithear dithis laoch ’san sùilean làn, faodar a bhi cinnteach gu ’m bheil fior chràdh ann. Fhuair Domhull gealltanas sgriobhte fo laimh a’ Phrionnsa air son suas ri leth cheud punnd Sasunnach, ach cha d’ fhuair a riamh cothrom air airgead fhaotainn air a shon. ’S ann beagan an déidh an ama seo a thachair Tearlach agus Fionnaghal Dhomhnullach gu fortanach. Ach mur a bhitheadh Domhull agus na rinn e, bha ’chuis air sheòl eile. Air dha dealachadh ri Tearlach bha e fo na choill, ’ga fholach féin mar a b’ fhearr a b’ urrainn da, ’san eilean Fhada fad cho’-la-deug. An sin chaidh a ghlacadh, ach fhuair a mhac, Murachadh an diùlnach òg, dhachaidh air dòigh air choreigin do Ghalltrigil. Thugadh e air beulthaobh ceannard airm air bord luinge do ’m b’ ainm <eng>“Furnace,”<gai> agus gu dearbh is math a dhleas an long a h-ainm—an àmhuinn—oir cha mhòr nach do thacadh Domhull bochd na broinn air a turus gu Lunnainn. Chuir an ceannard seo na chuimhne an t-airgead-brathaidh a bha cho soirbh a nis’ a chosnadh. Ars’ esan, am bheil thu a toirt fainear gu ’m bheil deich mìle fichead punnd Sasunnach ’nad chomas a chosnadh; ionmhas a dheanadh thu féin ’s do ghinealach sona gu brath? Fhreagair an curaidh dìleas mar a leanas: “Ged gheibhinn e cha mhealainn e ceithir uairibh fichead. Thigeadh mo choguis an uachdar; cha b’ urrainn luchd airgid a chumail a sios. Ged thairgte dhomh Sasunn agus Alba, cha leiginn do neach air uachdar an t-saoghail beantainn ri gaoisdean de cheann na ’m b’ urrainn domh a chuideachadh.” Coimeas an Sgitheanach bochd gun fhoghlum no ionnsuchadh ris an Urra: Iain Mac Aulaidh, ministear Uibhist a’ chinn deas, a thuit fo bhuaireadh an airgid-bhrathaidh ged nach deach leis. Seall air an dithis. An t-aon làn de dhuinealas agus spiorad dhùthchail, agus a chuir a bheatha an cunnart; am fear eile, a dh’ aindeoin ionnsuchaidh, na thràill fo chumhachd airgid. Nach fior mar a’ sgriobh Burns, am bard Gallda; <eng>“the hert’s aye the pairt aye.”<gai> Saoil an d’ thainig an riabhag a bha toinnte ann am Macaulaidh an uachdar na ’ogha, <eng>Lord Macaulay<gai>, a sgriobh cho tarchuiseach mu na Gaidheil? Ma ’s ann airson gradh dùthcha a dh’ fheuch am ministear beartas a chosnadh air an doigh seo, nach fhaod sinn a ràdh mar a thuirt sgrìobhadair àraidh; <eng>“patriotism is the last refuge of the scoundrel.”<gai>

Ach leanamaid Domhull na ’amhghair. ’Nuair a rainig e Tilbury air an “Amhuinn,”


[TD 179]

[Leabhar VIII. Darna Mìos an Fhogharaidh, 1913. Earrann 12.]

thuit e maille ri truaghain de sheòrsa ann ann an àmhuinn eile—té de na luingeis a chuireadh air leth air son aite prìosain do dhaoine ceannairceach mar a bha e fein. Bha ’n daingneach oillteil seo—broinn na luinge—fo chùram ceannard cho an-iochd-mhor agus neo-thruacanta ’s a sheas am bròig. Thilgeadh na prìosanaich a sios ’san toll dhubh seo am measg chlachan is shalachar de gach seòrsa, gun stiall aodaich orra ach ablach briogais no sean fhéileadh, agus gun chòmhdach cadail ré na h-oidhche. Am measg a’ bhìdh a bh’ air a thairgse dhaibh, bha mìrean de dh’ fheòil ghrod o chrodh a bhàsaich leis a’ phlàigh! Bhatar ’gan slaodadh suas air uairean le ròp, agus ’gan tumadh ’sa mhuir gus am biodh iad leth-bhàthte, agus an sin ’gan ceangal ris a chrann ’s gan cuipeadh le ròp cainbe. Bha Domhull a deanamh a mach nach robh ’san droch càradh seo ach innleachd air son an cur gu bàs uidh air n’ uidh. Ach ged bha ar laochan trì fichead ’s a h-ochd a dh’aois, agus deich miosan ’sa phriosan oillteil seo, thainig e as beò, agus leigeadh mu sgaoil e an Lunnainn, far an d’ fhuair e aoidheachd agus càradh càirdeil o bhuidheann nan Séumasach. Thugadh adharc shnaoisean airgid da mar chuimhneachan. Air a rathad dhachaidh do Ghalltrigil thaoghail e an Dun-éideann (1747), far an do choinnich e an t-easbuig Forbasach do ’n d’ thug e cunntas air na chaidh e roimhe. Dh’ fhoillsich muinntir a’ bhaile meas air le cuirm mhór ullachadh, agus rainig e Eilean a’ Cheò mu thoiseach a’ gheamhraidh. ’S cinnteach gur h-iomadh aon de ’nàbuidhean, sean is òg, a chruinnich timchioll teallaich taigh Domhuill, ag éisdeachd le sùilean móra an ioghnaidh, is beòil leth-fhosgailte, ri sgeòil nan gàbhadhean ’s nan déuchainnean troimh an deach e air sgàth a’ Phrionnsa. Ceithir bliadhna an déidh seo chunnacas an earrann seo am paipeir àraidh an Dun-eideann. <eng>“Aere perennius. Some time last month died at Galtrigil, Isle of Skye, aged 72, Donald Macleod, of late so well known to the world by the name of the faithful Palinurus. In the decline of his life he gave a strong proof how much he despised the gilded dust, that idol of the times.”…Quantum cedat virtutibus aurum!”<gai>

Ciod e a nis’ a their sinn? Ma ’s fhiach cuimhneachan a thogail air son duinealas, gaisgealachd, dìlseachd is teas-ghradh do dh’ aobhar, tha ainm agus dìlseachd Dhomhuill ’ic Leòid a’ tagradh air na Gaidheil, agus gu h’ àraidh muinntir an Eilean Sgitheanaich carn-cuimhne a chur suas mar a chaidh a thogail do Fhionnaghal Dhomhnullach, ged nach do dh’ fhuiling i an treas cuid de ’n amhghair a thuit airsan. Gheibhear an eachdraidh gu comhlionta ’san leabhar a chaidh a chlo-bhualadh an Inbhirnis. <eng>Prince Charlie’s Pilot. A Record of Loyalty and Devotion. By Evan Macleod Barron. R. Carruthers and Sons. 5s.<gai>


[TD 185]

[Leabhar VIII. Darna Mìos an Fhogharaidh, 1913. Earrann 12.]

Gearain an duine bhochd,
Uachdaran nach faic sinn,
Bàilidh nach dean ceartas,
Ministear nach dean baisteadh,
Dotair nach toir feart oirnn.


[TD 186]

[Leabhar VIII. Darna Mìos an Fhogharaidh, 1913. Earrann 12.]

Bha dròbhair-each aig margadh ann an aite àraidh a chum an t-each dubh a reic. Chaidh aig air seo a dheanamh, ach cheil e na failluingean a bha ’s an ainmhidh. Beagan na dhéigh seo thairg am fear-ceannachaidh siol’ uisge-bheatha do ’n dròbhair na ’n aidicheadh e dè ’bha cearr air an each. Dh’ òl e an siola, agus thuirt e nach robh ach dà chron air an each. ’Nuair a leigte mu sgaoil e, bha e duilich breith air, agus ’nuair a gheibhte greim air, cho robh féum ’sam bith ann!


Cha ’n ionndrainn an loch na dh’ òlas an lach.


Thuirt am Faoileach ris a’ Ghearran
C’ àit an d’ fhàg thu ’n gamhainn bochd?
Chuir mi ’n t-seich’ aig air an fharraidh,
’S chuir mi ’n ceann aig’ air an t-sop.


[TD 188]

[Leabhar VIII. Darna Mìos an Fhogharaidh, 1913. Earrann 12.]

GAOL AIR A DHEARBHADH.

Cluich goirid abhachdach le IAIN MACCORMAIG. Choisinn so a’ cheud duais Mòd, 1913.

Dealbh-Chluich na Pearsachan.

Seumas Bàn,…Suiriche.
Dùghall Mór, An Cìobair,…Seann daoine.
Peigi Eachainn,…Leannan Sheumais.
Eóghan Ruadh,…Fear eile an Gaol air Peigi.
Seònaid Mhór,…Cailleach a’ trusadh uighean.
Ruaraidh, Calum,…Gillean Oga.

Bean a’ chiobair, Gillean agus nigheannan.

(Togar am brat).

Seumas Bàn agus Dughall Mòr a’ coinneachadh a chéile.

SEUMAS BAN.—A’ sìneadh a phaipeir do ’n chìobair.—So dhuibh, ma ta. Cha chum mise fada sibh.

AN CIOBAIR.—A’ sealltainn air a’ phaipear—Tha ceist an so nach ’eil a’ freagradh air balaich, ciod e ’sam bith ciod e dh’ éireas am mach an déidh so. Ha, hà! Ciod e ’n teaghlach a th’ agad, a Sheumais? Ha, hà!

BEAN AN TIGHE:—Coma leatsa, Sheumais.

FEAR DE ’N CHUIDEACHD (a leth-taobh).—Laogh aig seamlaich!

SEUMAS BAN.—O, eudail; am bheil a leithid sin ann?

FEAR EILE DE ’N CHUIDEACHD—(a leth-taobh).—Cha ’n ’eil fhios có bha fada gun tighinn: an t-achd no pòsadh Sheumais!

AN CIOBAIR.—Tha; agus rud eile tha r’a ìnnseadh: ciod e ’n calp a th’ agad. Ach faodaidh tu féin sin a chur sios ann an dìomhaireachd.

SEUMAS BAN.—Calp! Cha chuala mi riamh a leithid. Ciod, e ’n gnothuch a th’ aig an <eng>Land Court<gai> ciod e ’n calpa no ’n gàirdean a th’ aig neach air bith. (Ni a’ chuideachd air fad gàire). Na ’n robh fhiosam gu ’n robh an leithidean de cheistean miobhail r’ an cur cha robh mi aig an dragh cur air son fearainn idir. Ach air son a chuid sin deth, cha bhiodh nàir orm mo chalp no mo ghàirdean a rùsgadh an àit’ air bith (Ni a’ chuideachd gàire a rithist). Seallaibh sin (’s e a’ cur suas mogan na briogais). Seachd oirlich dheùg mu ’n cuairt (gàire eile bho ’n chuideachd). Agus an gàirdean sin—nach ’eil e mar chois-deiridh eich (’Se ’ga crathadh, agus a’ chuideachd a’ gàireachdaich).

AN CIOBAIR.—Cha ’n ’eil thu ’gam thuigsinn, a Sheumais. ’Se ciod e ’n t-airgead a th’ agad a tha so a’ ciallachadh. Cha bhiodh e ceart dol a bhristeadh fearann math chaorach mur biodh dòigh air a thogail. Am bheil thu tuigsinn?

SEUMAS BAN.—A’ sealltainn ’san làr—U; tha mi tuigsinn a nis; (a leth-taobh), cha ’n fheàrr ’s cha ’n fheàrr; ach gur miosa ’s na ’s miosa. (Ris a’chìobair) Seadh, ma tà; cuiridh mi féin sin a sìos.

AN CIOBAIR.—(A’ caogadh)—Dìreach sin, a Sheumais. Cha mhath le luchd an airgid, uair air bith, gu ’m biodh fios aig na coimhearsnaich ciod i a th’ aca. Ha, hà!

BEAN AN TIGHE.—Ceart gu leòr, a Sheumais.

FEAR DE ’N CHUIDEACHD.—Creideadh sibhse gu ’n d’ rinn Seumas maorach am fad ’s a’ bha ’n tràigh ann.

TE DE NA H-INGHEANAN.—’S e rinn sin. Tha farmad agam féin ri Peigi Eachainn.

TE EILE DE NA H-INGHEANAN.—Gu dearbh, tha, agus agam. Nach buidhe do thé a gheibh fear làn airgid.

FEAR DE NA GILLEAN.—Cum suas i, Sheumais. Saoil nach ’eil margadh air balaich a nis. Cha ’n ionnann is lasgairean nach ’eil de bhuinn-a-sè aca a bhuaileas iad r’a chéile, ach aig àm faidhreach. Ni ’n t-airgead a ghnothuch féin daonnan. Nach glan a leumas na caileagan ris: dìreach mar gu ’m faiceadh tu piocach a’ leum ri maghar. Ha, hà!

(Thig Ruaraidh Iain a steach).

RUARAIDH.—Am bheil slàinte dhaoine ’n so an nochd?

BEAN AN TIGHE.—Thig air t’ aghaidh, a Ruaraidh. Faigh cathair.

AN CIOBAIR.—Ciod i do naidheachd an nochd, a Ruaraidh?

RUARAIDH.—Cha ’n ’eil ach gu ’n do shàbhail mi ’n dail bhuntàta agaibhse bho tharbh Iain Bhric, co-dhiùbh.

AN CIOBAIR.—O, eudail, am bheil thu ’g ràdh rium! An ann an ceartair?

RUARAIDH.—O chionn greis.

BEAN AN TIGHE.—Mhoire! Cha ’n ’eil fhiosam nach e so an long-bhuilg, am <eng>modoblane<gai>—no ciod air an t-saoghal an t-ainm a th’ agaibh oirre—a chunnaic sibhse, fheara.

FEAR DE NA GILLEAN.—Ma ’s e, ’s ann, ’sna neòil a bha e.

RUARAIDH.—Bha ’n tarbh an sud, co-dhiùbh; agus thug mise an deagh sgailc air le ploc. Tha mi creidsinn gu ’n do rinn e nead ’san dìg mhóir leis an leum a thug e as, agus b’e sud an ràn.

(Thig Seònaid Mhór a steach).

SEONAID, is cliabh uighean air a druim.—An d’ thàinig duine ’sam bith a steach o chionn greis?

BEAN AN TIGHE.—An duine mu dheireadh a thainig a steach an so, ’s e Ruaraidh Iain. Cha d’ fhuaraich e air a shuidheachan fathast.


[TD 189]

[Leabhar VIII. Darna Mìos an Fhogharaidh, 1913. Earrann 12.]

SEONAID, a’ tionndadh ri Ruaraidh ’s a’ maoidheadh air leis a’ bhata.—A Mhic Iain ’ic Alasdair, leigidh mis’ fhaicinn duit ’s gu’n cuir mise clach is aol mu d’ shròin.

AN CIOBAIR.—Ubh, ùbh! Ciod e tha ’n so?

RUARAIDH.—Ciod e tha cèarr, a bhean?

SEONAID (ann am feirg).—Ciod a tha cèarr! ’S maith a tha fios agad ciod e tha cèarr. Cha deach duine riamh cho dlùth air mo bheatha thoirt dhiom ’s a chaidh thu. An cluinn sibh, a bhean a’ chìobair? Bha mi coiseachd air a’ ghàradh dhroma ’thaobh am feur a bhi cho fliuch gu h-ìosal, ’s gun mo chaiseart ro dhìonach, nuair a fhuair mi sgleog de phloc bog ann an taobh a chinn, a chuir a dh’ aon phlub gu m’ amhaich an glumaig mi. Cha ’n ’eil stiall thioram air mo chorp. Saoil nach e sin an dìol air seana bhean!

BEANN A’ CHIOBAIR.—Ubh, ùbh; nach b’e so e, gu dearbh!

AN CIOBAIR.—Thalla, thalla; dhuine chridhe! Ciod e a th’ agad ri ràdh ri sud, a Ruaraidh!

FEAR DE NA GILLEAN.—An e so tarbh Iain Bhric!

(Ni a’ chuideachd gàire).

RUARAIDH.—Cha ’n ’eil agams’ air no dheth ach gu ’m faca mi tarbh Iain Bhric a’ deanamh air an dail bhuntàt’ agaibhse mar is minic a rinn e. B’ fhurasd a shlabhaicean aithneachadh.

SEONAID.—Tarbh Iain Bhric! Chunnaic thu mise le m’ chliabh uighean air mo dhruim. Saoil nach b’ eu-coltach mi ri tarbh a bhiodh a’ dol a bhùrach bhuntàta. Agus rud eile dheth. Chaidh seachd uighean a bhriseadh orm; agus pàighidh tusa gu laghach a h-uile fear diubh sìos ann an sud (a’ cocadh a boise).

(Ni a’ chuideachd gàire).

Bha mi dìreach air mo cheum do ’n <eng>chobhoporat<gai> aig bean an tàilleir leò; agus mach dhòmhsa pàigheadh m’ uighean. Cha ’n urrainn mise challdachd a sheasamh. So; làmh ort.

RUARAIDH.—A mhic chridhe; am bheil mise dol a phàigheadh nan uighean a bhris sibh féin? Co meud dusan a bh’ agaibh?

SEONAID.—Bha seachd.

RUARAIDH.—Ciod è bha ’n dusan?

SEONAID.—Bha aona sgillinn deug.

RUARAIDH.—Aona sgillinn deug! Tha sin sgillinn an t-ugh, agus ugh gun dad. Cha ’n ’eil call ’sam bith agad anns na h-uighean. Fhuair thu féin gun dad iad.

(Ni a’ chuideachd gàire. Bidh bean an tighe a’ cunntas a corrag, ’s an cìobair ann an glong a’ sealltainn am mullach an tighe).

FEAR DE NA GILLEAN.—Ma tà, cha chreid mi féin nach ’eil Ruaraidh ceart.

SEONAID (am feirg).—Ciod e mar tha e ceart? ’N ann agads’ is fhearr fios na mi féin ciod e a phàigh mi air m’ uighean? Phàigh mise leis an làimh ud an sud sè agus cóig sgillinn orra, agus togaibh de ’r tratan.

RUARAIDH.—Seadh, dìreach! Na ’n robh iad tasdan an dusan, phàigheadh tu seachd tasdain orra. Tha mi ceart fhathast.

SEONAID.—Có tha bruidhinn air tasdan an dusan? Nach duilich a chur a’d chlaigeann. ’N ann a’ smaointinn a tha thu gu ’n robh mise fad sheachd bliadhna air fasdadh aig maighstir sgoil, agus nach aithne dhomh cunntas? Cuiridh mi geall gu ’m bheil am <eng>Baltimalication dable<gai> agam na ’s feàrr na tha e agadsa; agus feuch riut.

RUARAIDH.—Chaidh thu ceàrr am prìs nan uighean, co-dhiubh.

SEONAID.—Ciod e a tha sibh fein ag ràdh, a bhean a’ chìobair?

BEAN A’ CHIOBAIR.—Ma tà, gu cinnteach, ’s ann a tha cunntas Ruaraidh an déidh mo cheann a chur ’na bhrochan (Ni i féin ’s a’ chuideachd gàire). Tha fhiosam ann an dòigh gur tusa a tha ceart; ach saoilidh mi gu ’m bheil rud eiginn ann air a shon sin.

SEONAID.—Ciod è tha fear an tighe féin ag ràdh, bho ’n is duine ciallach socrach e?

AN CIOBAIR.—Ha, hà! Tha toil agadsa, Sheònaid mis’ fhaotainn an iorghuill. Tha eagal orm gu ’n do thog Ruaraidh ceist coltach ri ‘sgadan gu leth air trì buinn a sè; co meud a th’ air sè sgillinn?”

SEONAID.—Biodh sin ’s a roghainn ’s a dhà roghainn da, cha dean e suas mo challdachd-sa. Cha ’n ionann ceist de ’n t-seòrsa sin agus mo sheachd uighean móra-sa bhi briste am chliabh mu choinneamh mo dhà shùil. Agus pàigh iad (’s i a’ tionndadh ri Ruaraidh).

RUARAIDH.—Ha, hà! Nach ann agamsa bhiodh e r’a dheanamh, gu dearbh, na ’m feumainn a h-uile h-ugh a bhristear ortsa phàigheadh—gu sònruichte ’nuair tha thu féin ’gam faotainn gun dad. Dean a suas an cunntas ceart. Ha hà!

(Ni a’chuideachd gàire).

SEONAID (ag éirigh a dh’ fhalbh).—Thalla; thalla, ma tà! Cha chreid mise gu ’n cuir do sgoileireachd a bheag am phòca nuair ruigeas mi <eng>cobhoporat<gai> bean an tàilleir. (Théid Seònaid am mach).

(R’ a leantuinn).
