[TD 65]

[Leabhar VIII. Ceud mìos an Earraich, 1913. Earrann 5.]

AN COMUNN GAIDHEALACH.

EARAIL DO BHUILL A’ CHOMUINN.

A Luchd-Dùthcha,

Tha Buidheann a’ Chraobh-sgaoilidh a’ cur fàilte na teòghalachd oirbh, is ag earbsadh gu ’m bi fàs is feart ’n ur saothair re a’ gheamhraidh so. Is aobhar gàirdeachais dhuinn meud bhur saothrach anns na làithean a dh’ fhalbh, is tha sinn làn-chinnteach nach ann an taisead ach am braisead a bhios ’ur n-oidhirpean a’ dol. Anns a’ Ghaidhealtachd, an uair a thig òganach gu ìreachd duine, is e their càch ris, “Gu ’m meal thu t’ aois, gu ’n cùm thu t’ òige!” is gu ’m b’ ann mar sin a bhitheadh e a thaobh a’ Chomuinn—lùth na h-òige anns a’ chnaimh, ciall na h-aoise anns a’ cheann, dualchas a’ Ghaidheil, sean no òg da, anns a’ chridhe.

A luchd-dùthcha, tha ceithir mìle Gaidheal ceangailte ris a’ Chomunn a nis; is ma ni gach aon, air lughad a chothroim, a dhleasdanas, no eadhon bloigh de a dhleasdanas, theid an gnìomh gun teagamh thar a’ bhruadar. Nach bu bhochd an nì na ’m faodadh ar sliochd, tri chiad bliadhna an déigh so, a ràdh: “Tri chiad bliadhna roimhe so, bhòidich ceithir mìle Gaidheal an cànain a chumail beò, is anns a’ cheart àm bha iomadh fichead mìle de luchd-Gaidhlige an Albainn, is a dh’ aindeoin sin, leig iad an teine as.” Gu ’m bu fada uainn an smal! Cha ’n uallach a’ Ghaidhlig r’ a thilgeadh dhinn, ach cul-taice r’ a chumail teann. Ma ’s cudthrom air a’ Ghaidheal a chànain, is cudthrom air pòr na talmhuinn a’ ghrian; is b’ ionnan, an iomadh dòigh, an dà nì, dìth gréine do ’n phòr is dìth Gaidhlige do ’n Ghaidheal. Ach, a luchd-dùthcha, ged tha fios is cinnt againn gu ’m bheil an t-anabarr bàigh agaibh ri bhur cànain, cha leòir sin idir mur ’eil an gnìomh a reir na dùrachd. Nochdadh bàigh e fhein anns a’ ghuth, anns an laimh, anns a’ chois. Di-Domhnuich, coisicheadh bàigh gus an t-searmoin Ghaidhlig; re na seachduine, gabhadh bàigh gach cothrom a gheibh air a’ Ghaidhlig a bhruidhinn is a leughadh; is ann an cùisean na sgìreachd taghadh bàigh luchd-riaghlaidh a bheir a h-àite fein do ’n Ghaidhlig an sgoil is an coinneamh. Mur feuch bàigh ris na nithe sin a dheanamh, cha ’n ’eil eadar e is naimhdeas ach lìon an damhain-allaidh.

Tha cuid agaibh, a luchd-dùthcha, agus is e bhur gearan gu’m bheil na fìor-Ghaidheil tearc ’n ur sgìreachd, cho tearc is gu ’m faod sibh a ràdh: “Ciamar a sheinneas


[TD 66]

[Leabhar VIII. Ceud mìos an Earraich, 1913. Earrann 5.]

sinn òran ar dùthcha ann an tìr choimhich!” Ràinig is ruigidh an osnadh sin cluas a’ Chomuinn. Ach creidibh so, gu ’m bheil tomhas mór de ’n fharmad ’n ar truas. Is e meud na deuchainne meud na h-urraim Is ma chuireas sibhse ceum làidir is cridhe aotrom ris a’ gharbh, tha sibh a’ cur Ghaidheal eile gu nàire is gu luaths air an réidh. Co-dhiu, air lughad bhur n-àireimh, na leigibh dhìbh a bhi cruinneachadh an ceann a cheile an dràsd is a rithist, a chumail an teine beò, is a chur tuilleadh blàiths anns a’ chridhe. A co-chomunn thig co-sheasmhachd; a co-sheasmhachd thig aiseirigh ar sluaigh is ar cànaine. Os cionn gach nì, dh’ iarramaid oirbh, o dhoimhneachd ar cridhe, a’ Ghaidhlig a chleachdadh anns an dachaidh. Freumhaichibh anns an fhuil òig an smuain so: gu’m bheil ar n-uaisle snaimte ris a’ Ghaidhlig; an Gaidheal aig nach ’eil i, gur coigreach e ’na dhùthaich fein; an Gaidheal a ni tàir oirre, gu ’m bheil e toirt maslaidh air fhein is air a dhaoine nach toir eadhon an cuilean air a mhadraidh.

Tha cuid eile agaibh, a luchd-dùthcha, is theagamh gu ’m bheil sibh anns a’ bheachd, a chionn nach cluinnear an diugh ach Gaidhlig anns an sgìreachd, gur dìomhain, mar sin, a bhi gleac as leth nì nach ’eil idir, a reir coslais, ann an cunnart. Bha sgìreachdan eile anns a’ cheart bheachd ciad bliadhna roimhe so, ach gu bog balbh shnàig an cunnart a steach, is cian mus robh luchd na Gaidhlige ’n an earalas, bha an cànain ri uchd bàis. Cha ’n ’eil sgìreachd air Tir-mór an diugh, cha’n ’eil eilean anns a’ Chuan an Iar, mu ’n urrainnear a radh le fìrinn gu ’m bheil an dorus dùinte an aodann a’ chunnairt. Is gann gu ’m bheil clachan anns an seas an t-each-iaruinn, no caladh anns am buail na soithichean-smùide, anns nach ’eil an cunnart an dà chuid a’ togail a ghutha is a’ sìneadh a cheuma. Dh’ iarramaid oirbh, mata, an dorus a ghrad-dhùnadh—cha ’n ann an aghaidh nan coigreach, no an aghaidh an cuid innleachd, ach an aghaidh a’ chunnairt a ta tighinn ’n an lorg. Ma ’s duine duine, is righ e ’na thigh fein; ma ’s duine an Gaidheal, is righ e ’na dhùthaich fein. Faodaidh neach cuid na h-oidhche thoirt do choigreach, is iomadh nì fhoghlum uaithe, gun an tigh a sparradh air ’n a shaor-thiodhlac; is faodaidh an Gaidheal uile-shochairean na Beurla shealbhachadh gun aon lide de ’n chainnt mhàthaireil a chall. Is a thuilleadh air sin, a luchd-dùthcha, cunnart ann no as, fhad ’s a ta òigridh ’n ar dùthaich nach urrainn an cànain fein a leughadh, gun ghuth air a sgrìobhadh, nach ’eil dleasdanas anns a’ mhasladh sin do gach aon againn? Cha ’n ’eil leanaban, an aois sgoile, air fòid na Gaidhealtachd an diugh, nach rachadh anns an dearg rughadh, na ’m b’ fheudar da aideachadh nach b’ urrainn da a’ Bheurla aon chuid a’ leughadh no a’ sgrìobhadh. Gus am bi an rughadh, mata, ceart cho dearg anns a’ ghruaidh òig, ma their sinn Gaidhlig an àite Beurla, gus a sin cha bhi sinn lan-riaraichte.

A luchd-dùthcha, cha ’n ann le uaill a ta sinn ’g a ràdh, ach cha sgìthich, cha ghéill sinn, anns an aobhar a ghabh sinn os laimh. Tha sinn a’ meas, ma dh’ fhalbhas ar cànain, nach ann ’n a h-aonar, ach le sreath ’na déigh de na nithe sin as caomh leinn. Tha aon tigh anns a’ chlachan as gràin leis na coimhearsnaich. Bha uair da is b’ e cagailt na dùthcha, ach an diugh tha e fuaraidh fàs, gun ghàire, gun teine, is grìs na h-oidhche ’n a mhaoile. B’ e an tigh ud dearbh-shamhailt na Gaidhealtachd, is a cànain fo ’n fhòid. A’ creidsinn an ni a ta sinn a’ creidsinn, mata, is an-aoibhinn duinn mur dean sinn an spàirn as cruaidhe as urrainn do fhuil is do fheòil a dheanamh, chum an nì sin a chumail o thachairt nach còir gu ’n tachradh. C. M.


Am fear a theid do ’n tigh mhór gun ghnothach, gheibh e gnothach as.

C‘ ar son ’tha coltas socharach air an uaireadair? Tha e ’n còmhnuidh a’ cumail a làmhan air ’aodann.
