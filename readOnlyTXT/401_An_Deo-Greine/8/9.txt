[TD 129]

[Leabhar VIII. Darna Mìos an t-Samhraidh, 1913. Earrann 9.]

BORD AN TUATHANACHAIS.

Chuireadh fa chomhair na Parlamaid air a’ mhios a chaidh cunntas mu shaothair Bord an Tuathanachais. Bha ’n t-iomradh a’ gabhail gnothuich ri obair a’ Bhuird o’n earrach gu deireadh na bliadhna (1912). Anns an dol a mach chuir iad sios mar a thachair doibh a thaobh oidheirp suidheachaidh fearainn, agus nam màil a bha ’nam beachd ceart agus cothromach. Mar an ceudna bha na gabhaltais air an socrachadh do ’n tuathanach air a leithid a dhoigh agus gu ’m bi iad ’na dhéidh. Tha ’n t-Achd ùr a’ gabhail iad seasmhach a chum gu ’m meal a shliochd gnothuich ri Albainn air fad, ach o chionn gur math is aithne do na Goill sealltainn as dèidh an cuid féin, buinidh am beagan a their sinn an seo ris a’ Ghaidhealtachd.

Tha cuid a’ deanamh dheth fhathast (ceart no ceàrr cha ’n abair sinn), gu ’m bheil an t-achd na ’s freagarraiche do ’n Ghall no do’n Ghaidheal, agus ma chaidh a dheilbh a chum sluagh na h-àirde tuath, agus nan eileinean a thàladh chun an fhearainn, nach ’eil a’ chrioch mar a shaoil iad. Ach ’s dòcha nach d’ thug an fheadhainn a chruthaich an t-achd fainear buaidh an tàlaidh eile ’tha ’dol air adhart cho buadhmhor—tàladh Chanada. Tha ’m Bord a’ deanamh aithnichte ’nan cunntas gu’n d’rinn na h-uachdarain, ann an cuid de cheàrnan, cùmhnantan ùra ri muinntir shònraichte do thaobh an cuid fearainn, agus mar sin gu ’m b’ fhéudar iarraidh air Cùirt an Fhearainn sèol a dheanamh a chum miann an luchd-iarraidh eile a shàsachadh. Tha ùghdarras aig Cùirt an Fhearainn reachd a chuir a mach a chum seo a’ leasachadh far am meas iad a chùis a bhi riatanach. Am measg tri mìle, tri cheud agus tri fichead ’s a deich a chuir an ainm a stigh airson ghabhaltais ùra, bha sè ceud agus ceithir fichead o shiorrachd Inbhirnis; seachd ceud is dà fhichead ’s a sè deug o shiorrachd Rois agus Chromba; cóig ceud agus a dhà dheug ar fhichead o shiorrachd Earraghaidheal; ceud is tri fichead ’s a sè o dhùthaich Mhic-Aoidh. An cumantas cha robh iarrtasan-meudachaidh ghabhaltais cho tric ri miann air gabhaltais ùra anns na siorrachdan seo. Mar sin cumaidh am Bord ’san t-sùil na ceàrnan ’s am bheil an t-iarrtas seo dian, agus roinnear Albainn na tri roinn air chor agus gu ’m bi an tìr a tha tuath air monadh Dhruim-uachdair cuide ris na h-eileinean an iar fo chùram dithis de bhuill a’ Bhuird, agus na ceàrnan mu dheas fo chùram an treas fir. B’ fhéudar buill shònraichte a thaghadh air son a bhi a’ rannsachadh mu staid nan croitearan an Leòdhas,


[TD 130]

[Leabhar VIII. Darna Mìos an t-Samhraidh, 1913. Earrann 9.]

Tiriodh, agus Colla. Nochdadh miann air gabhaltais ùra le còrr agus tri cheud deug croitear is tuathanach beag ’s an Eilean-fhada, Uidhist, is Barraidh, agus bha ’n dàrna leth dhiubh o Leòdhas. Am measg nam muinntir seo tha tri seòrsa luchd-iarrtais. (1) An t-iasgair air nach ’eil a dhìth ach mu chóig gu h-ochd acraichean fearann-àitiche, a bharrachd air mu dheich acraichean fichead airson fearann-ionaltraidh do spréidh. ’S an o ’n mhuir a tha ’n t-iasgair a faighinn a’ chuid is mòtha de ’bheò-shlainte; cha ’n ’eil e ag amharc air beagan fearainn ach mar ni cuideachail a chum na crìche sin. (2) An croitear a tha ’g amharc ri fearann airson a’ chuid is fearr de theachd an tìr, agus a dh’ fhéumas mu dheich acraichean fichead air son talamh-àitich, agus mu cheud acaire monaidh a chumadh mu shè mairt cuide r’ an àl, deich caora fichead agus each. (3) Fear-fearainn a tha meas gu ’m bheil an gabhaltas, a th’ aige cheana ro bheag, agus a tha miann a mheudachadh. Ged tha earrais muinntir na h-airde deas an cumantas cothromach a chum seilbh fearainn, cha ’n ’eil suidheachadh nan croitearan a thaobh seo ach bochd, agus bi féum air airgead-iasaid o ’n Phàrlamaid. ’S cinnteach gu ’m féum na h-innleachdan a dh’ uidheamaich am Bòrd, a chur fa chomhair Cùirt an fhearainn, cha ’n ann do bhrìgh gu ’m bheil na h-uachdarain an aghaidh na cùise uile, ach do bhrìgh nach deach gach ni mion a dh’ fhéumas a dheanadh fhathast a chum ceann-cordaidh a thoirt gu buil. Mu dheireadh na bliadhn’ a chaidh, bha ’m Bòrd a feuchainn seòl a thoirt mu ’n cuairt air son gnothuichean a’ reiteachadh ris na h-uachdarain. ’S e rùn a th’ aca ’san t-sealladh a thaobh tuathanaich aig am bheil fearann mar thà fo chumhnant, agus a tha ’ga oibreachadh le sgil, gu ’n a bhi a’ cur dragh orra ma’s urrainn iad idir a sheachnadh. B’ fhearr leo feitheamh gus an tig cumhnantan gu crìch, agus gach ni a dheanadh le toil-mhath nan uachdaran ma ghabhas sin a thoirt mu’n chuairt. Ach tha e air innseadh dhuinn anns a’ chunntas nach robh cuid de na h-uachdarain fàbharach an cuid fearainn a’ roinn air son gabhaltais bheaga, do bhrìgh nach robh am fearann ’nam beachd freagarrach air son a roinn air an doigh seo, agus a thuilleadh air sin nach biodh e ceart cumhnantan a bhriseadh. Bha e soilleir (mar a tha ’m Bòrd a cur sios) nach do thuig cuid de na h-uachdarain no an comhairlichean na riaghailtean fo am bheil an obair a’ dol air adhart, agus an t-ùghdarras a tha’n lagh a’ toirt do ’n bhòrd a chum gnothuichean a chur gu buil. ’Nuair a dh’ fhàsas iad na ’s eòlaiche air brìgh an Achd agus na tha fillte ann, bi cùisean na ’s réithe. Cha robh dragh aig a’ Bhòrd a thaobh uachdarain nan eileinean an iar, oir bha iad deiseil fearann a thairgse gun dàil. Am beagan chèarnan thugadh mu ’n cuairt comh-chordadh eadar an dà thaobh, agus chaidh socrachadh a dheanadh. Ach ’nuair a chuireas Bòrd an fhearainn a mach reachd an déidh gearan Bòrd nan tuathanach fhaotainn, féumaidh na h-uachdarain gèilleadh ge b’ oil leo. ’S cinnteach nach gabh seo a sheachnadh, ged bhiodh e na bu taitneiche cùisean a bhi air chor eile. ’Nuair a theid an reachd seo a chur a mach, buinidh e ri iarrtasan ceithir cheud, tri fichead ’s a seachd deug a tha ’g iarraidh gabhaltais ùra, no na gabhaltais a th’ aca a mheudachadh. Am measg nam muinntir seo tha ceud agus a h-aon deug ar fhichead a chomhnuidh an Leòdhas, Uidhist, is Barraidh. Tha iad ag iarraidh faisg air deich mile fichead de dh’-acraichean; ceud an Earraghaidheal ag iarraidh tri mìle, ceithir cheud agus tri fichead ’s a dhà dheug de dh’ acraichean. Chithear bho seo gu ’m bheil còrr agus cóig cheud fear-iarrtais ri bhi air a shàsachadh mu ’m bi cùisean air an reiteachadh.


[TD 134]

[Leabhar VIII. Darna Mìos an t-Samhraidh, 1913. Earrann 9.]

COMHRADH NAN CROITEARAN.

LE IAIN MACPHAIDEIN.

Choisinn na beachdan seo a’ cheud duais aig Mod Inbhir-nis, 1912.

“Sin thu fein ’sa màl,” arsa Lachunn, “ach nach duirt mi cheana riut nach bu mhàl a chuid bu mhò de na bha iad a pàidheadh, ach luach an fhearainn a bha iad a ceannach, agus na ’m biodh iad fo na sean laghannan, anns na sean làithean, nach ’eil cho sean, no cho fada air ais ’s nach faod cuimhne a bhi againn orra, an uair a dh’ fhéumadh iad a màl a chuirte orra a phàidheadh no gabhail a mach air an dorus, na ’m biodh sud mar sud an diugh phàidheadh iad na bha iad a pàidheadh gun ghuth mór, gun droch fhacal ged dh’ fheumadh iad dol tri uairean thar a chuain shiar ’ga chruinneachadh; chuireadh e iongatas ort, na théid agad air a dheanamh, an uair a dh’ fhéumas tu ’dheanamh.” “Cha ’n ’eil mi a cuir teagamh ann an dad de na thuirt thu rium,” arsa Gilleasbuig, “ach tha e anabarrach furasda leis an fheadhainn a tha teòma, air a bhi ’faotainn coire do chàch—agus tha iad lìonar—a bhi ’meudachadh na coire sin, ach na ’m biodh an t-uallach a bh’ aig càch ri ghiùlan, air a chur air guaillean na muinntir a tha faotainn coire dhoibh, bu bhochd a bhiodh an gliug ’san cnàmhan aon uair ’s gu ’m fàsadh iad sgìth dheth; ’s cha bhiodh sin fada.”

“Cha ’n ’eil ann an sin,” arsa Lachunn, ach a bhi ’cuir plàsda riobaig ri ceann robaig, agus a cuma na coise ris a bhròig, ann an àite a bhi cuma na bròige ris a chois; ’suarach leibideach an leisgeul, eadhoin do ’n liobaste, a ràdh—“cha ’n ’eil mise na ’s miosa na càch”; cha ’n i cheisd idir, co ì? co e? no co iad? a bheir béum, na brosnachadh, dhuinn, ach si a cheisd, an d’ rinn sinn ar gnìomh air dhòigh ’s gu ’n cuir onair urram air a ghnìomh sin? Ma rinn, cuiridh ar gnìomh fein urram oirnne. ’S bochd an t-altruman do neach an spiorad o ’n tig na briathran—“ciod is mò leamsa dè their no de ni càch, ni mise mar a thogras mi fein!” Cha d’ thàinig a leithid sud de bhriathran riamh o bheul curaidh.”

“Cha ’n ’eil an sin agad,” arsa Gilleasbuig, “ach buille air cù, ’s buille air cat, ’s buille eile air an làir bhàin.” Ma tha ’n dùthaich agus càirdean nan croitearan cho gean, agus cho géur, ann an cùis nam Barrach, agus gu ’m bu mhath leo a’ faicinn ’nan tighearnan fearainn ann am bliadhna na dhà, c’arson nach do chuidich iad leo gus an sin a dheanamh.”

“Am fear a dh’ fheumas dithis ’ga chumail ’na sheasamh, ’s beag stàth dha a bhi ’cath no a cothachadh,” arsa Lachunn, “ach air a shon sin, tha iad lìonar ’nar measg fein agus cha ’n ’eil teagamh agam nach ’eil iad ri ’m faotainn am measg dhaoine eile cuideachd, a tha creidsinn, no co dhiù a’ gluasad mar ga ’m biodh iad a creidsinn, gur h-e dleasnas na Rìoghachd daltachan a dheanamh diubh fein, agus an altrum ’san cumail gu sochdrach saibhir, le ’n soithichean daonnan làn, ’s iad fein gun dìth, gun deireas.” “Ceart gu leòir,” arsa Gilleasbuig, “agus nach e dleasnas na Rìoghachd fhaicinn, gu’m bheil cuid, còir, ’us cothrom, aig an t-t-sluagh?” “Se, gun teagamh,” arsa Lachunn, “dleasnas luchd-riaghalaidh na Rìoghachd, fhaicinn gu’m bheil cothrom agus sochairean coitcheann, còir nan uile, aig gach neach, agus aig gach roinn de ’n t-sluagh, cho fada ’sa ’s dleas sin dhoibh; ach ma thòisicheas an luchd riaghalaidh air altrum roinn de ’n t-sluagh ’nan uchd, agus roinnean eile dhiu fhàgail a màgran air an ùrlar, bithidh an luchd riaghalaidh sin, cia air bith co iad, ann an cunnart gu ’n teid a bhàirlinn a chur nan dòrn, agus iuchairichean an tigh-mhoir ’sa chaisteil a chur ann an làmhan eile.”

“Faodaidh e bhith gur h-ann mar sin a thachradh,” arsa Gilleasbuig, “ach cha ’n ann air an toillteannach is trice a thuiteas an t-slat, ach c’arson a dh’ fhéumadh neach idir pàidheadh airson an fhearainn a thug Dia saor do ’n t-sluagh?” “Cha ’n aithne dhòmh-sa,” arsa Lachunn, “dòigh, ach an aon dòigh, air a cheisd sin a fhreagairt, agus ’s i so i, ceisd eile fheòrach mu ’coinneamh. C’ arson a bha daoine a reic agus a ceannach fearainn, cho fada air ais ’sa tha Eachdraidh no beul aithris a’ dol, agus tha sin tharais air dà mhìle bliadhna, c’arson a nis, a bha iad a ceannach chòirichean, ma bha iad a creidsinn gu ’n robh am fearann saor o Dhia aca?”

“Cha ’n ’eil móran sgil agamsa,” arsa Gilleasbuig, “air eachdraidh sam bith, agus cha ’n ’eil sgil idir agam, air de bha a tachairt o chionn còrr agus dà mhile bliadhna, agus cha mho a tha mi a’ creidsinn gu ’m bheil fios agadsa, no aig mòran de ’n t-seòrsa dhaoine do ’m buin sin le chéile, air eachdraidh a tha cho sean sin; ach tha iad ag ìnnseadh dhomh, gu’m bi iad a’ deanadh nan uibhean ann an <eng>America<gai>. Ma dh’ fhaodte gu ’n dean iad Eachdraidh


[TD 135]

[Leabhar VIII. Darna Mìos an t-Samhraidh, 1913. Earrann 9.]

an sin cuideachd.” “Na biodh eagal ort,” arsa Lachunn, “gur h-ann a deanabh uaill as na bheil agam de dh’ Eachdraidh a tha mise, a chionn cha ’n ’eil Eachdraidh agam, nach robh aig m’ athair ’s aig mo sheanair, agus se sin an Eachdraidh a tha ri ’fhaotainn anns a Bhìobull; a chionn gu ’n leubhadh iad an aon chànain a b’ aithne dhoibh, bha iad mion eòlach, air na tha eadar da chlàr an Leabhar sin; agus thug iad an aire gu ’m biodh a’ fòghlum ceudna agamsa; sin agad mar as aithne dhòmhsa Eachdraidh a tha còrr agus dà mhìle bliadhna ’dh’ aois.”

“Se mo bheachd,” arsa Gilleasbuig, “nach faic thu bheag mu reic, no mu cheannach fearainn anns an Leabhar sin.”

“Cha ’n e ’m beag idir a chi mi ann,” arsa Lachunn, “ach a’ mór, leis a sin foghnuidh leam am beagan fein a thoirt fo t-aire aig an am so; tha mi cìnnteach gu ’n cuala tu roimhe so, gu ’n do cheannaich Abraham am fearann anns an d’ rinn e ’n uaidh anns na thiodhlaic e ’bhean; ged a chaidh am fearann sin a thairgsinn dha a nasgaidh cha do ghabh e e.”

“Ach an innis thu dhomh,” arsa Gilleasbuig, “c’arson nach do ghabh e ’m fearrann a chaidh a thairgsinn a nasgaidh dha.”

“Bha dà aobhar shònraichte air a sin,” arsa Lachunn, “b’e ’cheud aobhar, neo-eisimeileachd ìnntinn fein, agus b’e an dàrna aobhar gu ’m bu duine faicilleach e da ’m b’ aithne a ghnothach, agus a chleachd a bhi ’sealltainn roimhe; leis a sin thuigeadh e, ged dh’ fhaodadh am fearann a bh’ air a thairgsinn a nasgaidh dha, a bhi ceart gu leòir, fad a bheatha féin, agus fad beatha an fhir a thug dha e, no co dhiù, a bha cho diònach air a thoirt dhà. Co b’ urrain innseadh, ciod a dh’ fhaodadh tachairt as a dheidh sin, leis a so uile fo chomhair, agus fo bhreathnachadh inntinn?

(Ri leantuinn).


[TD 136]

[Leabhar VIII. Darna Mìos an t-Samhraidh, 1913. Earrann 9.]

Cha ’n ’eil eadar an t-amadan ’s an duine glic, ach gu’n ceil an duine glic a rùn, agus gu ’n ìnnis an t-amadan e.


[TD 137]

[Leabhar VIII. Darna Mìos an t-Samhraidh, 1913. Earrann 9.]

POSADH TIGHEARN’ OG RATAMHURCHAIS.

Air an deicheamh là de mhios deireannach an Earraich chaidh ceangal-pòsaidh a dheanamh eadar Iain Peadar Grannd Tighearn’ Og Ratamhurchais agus Marsali, nighean an Urramaich D. H. A. Truell lagus Baintighearna Cornelia Truell, piuthar Iarla Moreibh, Tigh Clonmannon, Siorrachd Uiglo an Eirinn. Ghabh frithealadh sòlaimte a’phòsaidh àite ann an Eaglais Cilluisge, a réir riaghailtean na h-Eaglaise Eirionnach; rinn sagart Eaglais Easbuigeach na h-Alba, an t-urra: Seumas Macpharlain Barrow am frithealadh, agus an t-urra: A. D. Moore pears’ eaglais Cilluisge ’ga chuideachadh. An àite flùran, ghiulain Bean-na-Bainnse Leabhar na h-Urnuigh Choitchionn, (anns a’ Ghàidhlig) tiodhlac fir-na-bainnse.

Cha ’n ’eil e furasda do dhuine de m’ sheòrsa-sa cunntas a thoirt mu éideadh Bean-na-bainnse, ach bha i sgeadaichte gu mìn, rìomhach ’nam bheachd-sa. Airson Fear-na-bainnse, bha esan (mar bu chòir dha ’bhi), sgeudaichte an éideadh a dhùthaich féin—anns an fheileadh, agus Bràist Mhic Alpein, sean Bhràist Ratamhurchuis air a ghualainn. Bha Tighearna Ratamhurchuis e fhéin ann, agus bha esan mar an ceudna sgeadaichte leis an fheileadh. Sheas duine còir laimh ri fear-na-bainnse, is feileadh airsan cuideachd—an duine uasal Imhear Forsàidh Grannd. Bha ’n eaglais làn sluaigh agus rìomhach le flùran. An déidh a’ phòsaidh chaidh a’ chàraid òg do Thigh Chlonmannon—an duine uasal Ailean Gillmoire a cluich air a’ phiob-mhóir fad an rathaid bho ’n Eaglais. Aig an tigh bha cruinneachadh mór de chàirdean an teaghlaich, agus aig cóig uairean dh’ fhalbh a’ chàraid òg. Ach mu ’n d’ fhalbh iad chaidh ruidhle a dhannsadh le ceathrar de na Gaidheil Albannaich, ni a thug mór aoibhneis de ’n chuideachd. Bi buill a’ Chomuinn Ghaidhealaich toilichte gu’n d’fhuair Ratamurchus Og bean a tha cho toigheach air a h-uile ni Gaidhealach, ’s a tha e fhein. Tha fios againn air na rinn e airson a’ Chomuinn ’nuair a chuir e air bonn am bannal-dannsaidh Gaidhealach an Dun-eideann ’s an bhliadhna 1911. Chuidich sud sporan a’ Chomuinn gu mór. Tha ’n t-uasal òg so na phiobair ainmeil, agus am measg a chàirdean tha làn fhios air na rinn e airson piobaireachd. Tha sinn cinnteach gu ’n dean a’ chàraid òg na ’s urrainn doibh a chum a’ Ghaidhlig a chur air adhart cuide ris na h-uile ni Gaidhealach eile. Mar so guidheamaid saoghal fada dhoibh. S. M. B.

