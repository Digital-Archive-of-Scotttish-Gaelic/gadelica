[TD 35]

[Leabhar VIII. Darna Mìos a’ Gheamhraidh, 1912. Earrann 3.]

Tha caraid amaideach móran na ’s trioblaidaiche na mamhaid aig am bheil gliocas.


’Nuair ’bhios am pobull dall,
Ni ’n gille cam ministear.
Cha’n ith thu e, ’s cha’n òl thu e, ’s cha tig thu beò as aonais (an cadal).


[TD 37]

[Leabhar VIII. Darna Mìos a’ Gheamhraidh, 1912. Earrann 3.]

Tha esan nach toir maitheanas do dhaoin’ eile a’ bristeadh na drochaid air an èiginn da féin dol thairis; oir tha feum aig gach neach air maitheanas.

Sgriobh t’ ainm féin le càirdeas, gradh agus tròcair, air cridheachaibh nam muinntir sin uile ris am bheil do ghnothuch; agus cha di-chuimhnichear thu gu brath.


[TD 38]

[Leabhar VIII. Darna Mìos a’ Gheamhraidh, 1912. Earrann 3.]

ORAIN GHAOIL NAN GAIDHEAL,

LE EACHANN MAC DHUGHAILL.

Fhuair a’ Bheachdaireachd so a’ cheud duais aig Mod 1912.

<eng>(Continued from Page 22).<gai>

Tha òran eile de ’n aon seorsa aig mo laimh an ceart uair, ’se sin “ ’S cianail m’ aigne bho na mhaduinn,” le Uilleam Mac Coinnich do nighean Fhir na Comraich, a tha ma dh’ fhaoidte a’ toirt barr air an fhear a tha mi a’ cur sios, ach leis nach e uile gu léir òran-gaoil a th’ ann ach òran-molaidh (faic Sar Obair, duilleag 433) cha ’n e a thagh mi ged is òran e cho tlachdmhor ’s a tha anns a’ chànain Ghàidhealaich. So an t-òran a dh’ ainmich mi.—

An nochd gur faoin mo chadal dhomh, sior acain na bheil bhuam;
Do chomunn le deadh chaoimhnealachd, dh’ fhag mi o ’n raoir fo ghruaim.
Gur tric mi ann an aisling leat, gach uair da ’n dean mi suain;
Trom-osnach ’nuair a dhùisgeas mi, air bhi a’ t’ ionndrainn bhuam.

Air bhi dhomh ’g ionndrainn suairceis bhuam, ’s tu leagh mo shnuagh ’s mo bhlàth;
Bho rinn do ghaol-sa fuarachadh cha dualach dhomh bhi slàn,
’S ann riut a leiginn m’ uireasbhuidh air ghleus nach cluinneadh càch,
Dh’ fhàg t’aogasg mi cho muladach ’s gur cunnart dhomh am bàs.

Is mór a ta de ghibhtean ort, a ta gun fhios do chàch;
Corp seang gun fheall gun fhalachd ann, gur cas thu mhealladh gràidh.
’S a liughad òigear furanach, a thuilleadh orm-sa ’n sàs,
D’ an tugadh t’ aodan faothachadh, ’s an t-aog ’g an cur gu bàs.

Cha chuireadh gaol gu geilte mi na’m freagradh tu mo ghlòir,
Gur h-e do chòmhradh maighdeanail mo roghainn de gach ceól,
’S gur h-iomadh oidhch’ neo-aoibhneach chum do chaoimhneas mi fo león;
Is bidh mi nochd a’ m’ aonaran a’ smaointeach bean do neoil.

Tha bean do neoil am bràithreachas ri eala bhàn nan spéur;
Gur binne leam bhi mànran riut na clàrsaichean nan téud.
Is tha do thlachd is t’ àillidheachd a’ cur do ghràidh an ceill;
Gur cosmhuil thu ri àilleagan d’ an geilleadh càch gu léir.

Is beairt a chlaoidh mo shochair thu, ’s a shocraich ort mo ghaol;
Is gur e mheudaich tùrsa dhomh, gun thu bhi dhomh mar shaoil.
Sgeul fior a dh’ fheudar aireamh leam, gur leir a bhlàth ’s a’ chaoin;
Gu ’n d’ fhàg gach speis a th’ agam dhuit an nochd mo chadal faoin.

Gu ’n d’ rinn mi Alb’a chuartachadh, bho Chluaidh gu uisge Spé;
Is bean do neoil cha chualas, bu neo-luainiche ’na béus.
Is corrach gorm do shùilean; gur geal ’s gur dlùth do dhéud,
Falt buidhe ’s e ’na chuachaibh ort, ’s a shnuagh air dhreach nan téud.

Thug mise gaol da rìreadh dhuit, ’nuair bha thu d’ nionaig òig;
Is air mo laimh nach dibrinn e air mile punnd de ’n òr:
Ged gheabhainn fein ’na chrùintean e, ’ga chùnntadh dhomh air bord;
Cha treiginn gaol na rìbhinne tha ’n Ile ghlas an fheoir.

Cha ’n ’eil ach na h-ochd ruinn so an Sar Obair nam Bàrd, ach tha tri ruinn eile, a h-aon deug uile gu leir, an leabhar Mhie Ghill’ Iosa. Dh’ fhaodainn còmhla ris na rannan so da rann eile chur sios mar shamhlachas air òran òigmhna a’ moladh a leannain; dh’ fhaodainn mar an ceudna a thoirt fainear an so gur e riamh am fear a shiubhladh garbhlach a’ sealg an fheidh, no òig-fhear donn a dheanadh long a stiù adh a b’ ionmhainn le mnaoi mar leannan. Bha mòran againn mi-fhortanach anns an t-seadh so, ’nuair a thagh sinn ar ciuird, oir co a’ chruinneag a rachadh gu bàrdachd no a dheanadh òran-gaoil do—, ach cha ’n abair mi an còrr. So an da rann air do bheachdaich mi:—

Tha beul an òigfhir mar bhilibh ròsan, ’s a ghuth mar smeòraich no ceòl nan téud,
Da bhlàth-shuil mhìogaich ’na aghaidh mhìn-ghil, mar it’ an fhìreun a mhala réidh,
Fear foinnidh dealbhach a shiubhal garbhlaich, am beul an anamoich ri sealg an fhéidh,
’S e caoidh do chòmhraidh a dh’ fhàg fo bhròn mi, ’s mi bhi gun chòir ort dh’ fhàg trom mo chéum.


[TD 39]

[Leabhar VIII. Darna Mìos a’ Gheamhraidh, 1912. Earrann 3.]

Tha sùil mo rùin-sa gu meallach ciùine, ’s mar dhearcaig dhù-ghuirm fo dhriùchd a’ fàs,
Mar ghréin ag éirigh moch maduinn chéitein tha sealladh m’ éudail gu h-éibhinn tlàth;
Do dhéud geal dìreach fo d’ bhilibh mìn-dhearg, a’m beul na fìrinn bho ’m milse fàilt,
Cha ’n iarraiun sùgradh ach pòg bho d’ chùr-bheul. Co riamh thug sùil ort, ’s a dhiùlt dhuit gràdh?

Anns an òran so a chuir mi sios, “Moladh òigfhir air a leannan,” tha e ag ràdh, “Tha bean do neoil am bràithreachas ri eala bhàn nan speur.” Mar a thubhairt mi mar tha, bha na bàird daonnan a’ coimeas an leannain ris an eala no ris an fhaoilinn, cha b’ iad a mhàin bàird na Gàidhealtachd ach mar an céudna bàird dhùth-channan eile. ’Nuair a mhol an Dùghlasach Anna Laurie thug e an aon choimeas dhi, oir “bha a muineal mar eala” ’na shùil-san mar an céudna. Cha ’n ’eil àireamh air gach òran anns am bheil an coimeas so a’ togail cinn, ach so cuid de na coimeasan air an toirt a òrain an sud ’s an so:—

“Gur gile mo leannan na ’n eala air an t-snàmh.”

“Do sheang shlios fallain mar an eala.”

“Slios mar eal’ air chuantan.”

“Is thu mar eala bhàn-ghil, a bhiodh air lochan fàsail.”

“Do shlios mar fhaoilinn mhara, no mar chanach geal nam beann.”

“Do shlios mar fhaoilinn ri taobh na fairge.”

“Do sheang-chorp sàr-gheal fallain nuadh mar eal’ a’ chuain an spòrsaileachd” agus iomad aon eile.

Cha ’n e mhàin gu ’n robh ògbhean an àm am molaidh air a coimeas ris an eala, ach ghabhadh a’ mhaighdean a thréigeadh a leannan i an t-èun sin mar choimeas d’ a staid aonaranach féin.

“Mar eala bhàn tròm éislinneach, a’ caoidh air lochan sleibhe mi,” tha aon ògbhean a bhristeadh a cridhe ag ràdh.

“Bidh mi tuille gu tùrsach, déurach,
Mar eala bhàn ’s i an déidh a réubadh;
Guileag bàis aic’ air lochan féurach,
Is càch gu léir an déidh a tréigsinn,”

tha an ògbhean a tha a’ caoidh “fear a bhàta” ag ràdh. Tha an rann so a’ gabhail a stigh a’ bheachd gu ’m fàg a companaich an eala ’nuair a leonar i agus gu ’m bi guileag bàis aice leatha féin, gus an toir am bàs faochadh dhi.

Cha b’ urrainn do bhàrd sònraichte coimeas a b’ fhearr fhaotainn d’a leannan a thaobh eireachdais is glòire, na a’ ghrian ag éirigh. “Aotrom mar an samhradh”; “a snuadh air dhreach an t-samhraidh” tha dithis eile ag ràdh, ach “dh’ éisdeadh eunlaith na coille ’nuair a sheinneadh i ceol,” tha an treas fear ag ràdh, no mar a thubhairt ùghdair an òrain ghrinn “Mairi Bhòidheach,”—

“Cha dean eala air slios nam mòr-thonn,
Cha dean smeorach am badan bòidheach,
Cha dean gach inneal ciùil ach crònan,
’Nuair a sheinneas mo Mhairi bhòidheach.”

Tha Eoghan Mac Colla, bàrd tàlantach Loch Fìnne ag ràdh a rithist—

’S binn an seomar ceol nan téud,
’S binn ’san fhàs-choill bàird nan géug;
’S binne na sud uile ’m béul
Bu mhiann leam féin bhi pògadh.

Cha toireadh an samhradh fein barr air leannan a’ bhàird chéudna ’s e caoidh bhi air Galldachd,

“ ’Nuair tha ’n Samhradh is mo chéud run,
A ’stri co ’s grinne dheàrsas
Nis air àiridhean Ghlinn-créran.”

Ach thug MacAmhlaidh céum na b’ fhaide, oir bheireadh a leannan-san bàrr eadhon air na mnathan-sìth, ainmeil g’ an robh iad air ceol.

“Fuaim òrghain na fìdhle,
Ceol toraghain nam piob is nan téud
Cha do sheinneadh an sì-bhruth,
Ceòl is binne na pìoban do chléibh.”

“Bu thrian de m’ lòn do bhriathran beoil, a’ teachd mar cheol á sì-bhruth,” tha Uilleam Mac Coinnich ag ràdh a rithist anns an òran a dh’ ainmich mi mar tha.

Tha e annasach mar a chi sinn na h-aon smuaintean a’ bualadh a stigh an inntinnean nam bàrd, bàird Ghàidhleach is bàird eile, ged a bhiodh iad cho fada bho cheile an da chuid an astar ’s an ùine is nach b’ urrainn còmhradh no co-chomunn a bhi eatorra. Tha Gray, am bàrd Sasunnach ag radh, ged nach ann gun teagamh air a’ ghaol a tha e a’ beachdachadh anns an dàn ionmholta anns am bheil na ruinn—

<eng>“Full many a gem of purest ray serene,
The dark un-fathomed caves of ocean bear”<gai>

agus mar sin air aghaidh, ach grinn g’ am bheil na briathran sin, cha ’n ’eil an t-Urr. Ailein Mac ’Illeathain, a rinn an t-oran “A


[TD 40]

[Leabhar VIII. Darna Mìos a’ Gheamhraidh, 1912. Earrann 3.]

Mhairi aoidheil” fada air deireadh air ’nuair a tha e ag ràdh,—

“Tha séudan luachmhor an grunnd nan cuantan
Nach deach a bhuannachd le luasgadh thonn,
’S tha géugan buadhach ann mu nach cualas
Bbo luchd nan duanag is uallach fonn.”

(Ri leantuinn).
