[TD 31]

[Leabhar IV. Darna Mìos a’ Gheamhraidh 1908 Earrann 3.]

COMUNNAN GAIDHEALACH. 

THA gach Comunn Gaidhealach, beag ’us mór, am baile ’s an dùthaich, a nis an sàs ann an obair a’ gheamhraidh. Tha cuiridhean agus sanasan gu leòir air an cur a mach leis gach cléireach Comuinn, a chum an luchd-dùthcha a bhrosnachadh gu bhi ’gabhail cuid agus pàirt anns an obair sin; agus tha sinn an dòchas gu’n toir obair na bliadhna so barrachd air na chaidh seachad. Tha e ’na thoil-inntinn duinn a bhi ’faicinn gu ’m bheil Ceilidhean, agus Comunnan Gaidhealach eile ag éiridh a suas thall ’s a bhos, agus a’ toirt àite nach beag do ’n Ghaidhlig aosda. Tha sin gu cinnteach, mar is còir; ach tha móran Chomunnan Gaidhealach—agus is mór an nàire—a tha toirt àite gle bheag do ’n Ghaidhlig ’n an cùisean-frithealaidh. Gheibhear sin am measg Chomunnan a tha cumail a mach gur e bhi ’cumail a suas aobhar na Gaidhlig an rùn sònraichte. Le bhi toirt àite-cùil do’n Ghaidhlig tha iad ag am mealladh fhéin, chionn cha ’n ’eil iad a coimhlionadh nan rùntan airson an deachaidh an stéidheachadh.

Cha ’n ’eil sinn ag iarraidh orra a’ chànain eile a chuir air chùl gu buileach; ach tha sinn ’g an earalachadh nach ’eil iad a coimhlionadh an dleasdanais dhaibh fhéin no d’ an luchd-dùthcha, mur an toir iad air a lughad, “Cothrom na Féinne” do ’n Ghaidhlig.

Cha’n’eil móran diubh Gaidhealach ach an ainm; agus uime sin, cuireamaid a’ cheist, Ciamar chuirear aobhar na Gaidhlig air aghaidh leó-san, mur an cleachdar i beag no mór ’n an cùisean-frithealaidh?

Cha ’n ’eil sinn ag ràdh nach eil iad sin a’ deanamh deagh oibre air dòigh, ach bu mhath leinn an fhìrinn so a sparradh orra—nach ’eil toradh an saothrach cho coimhlionta no cho iomlan, le bhi dearmadach air a cheart aobhar sin airson am bheil iad ann am bith. Tha sinn a’ cur romhainn a bhi tagradh, bho àm gu h-àm, aobhar na Gaidhlig, agus a bhi comharrachadh a mach cuid de na dòighean a’s fheàrr, agus is còir a chleachdadh, a réir ar barail, a chum Cànain na Gaidhealtachd a leasachadh, agus a litreachas a mheudachadh; agus anns a’ chùis so tha sinn a toirt cuiridh dhaibh-san a tha ionann-inntinneach ruinn fhéin lamh-chuideachaidh a shìneadh dhuinn.


[TD 34]

[Leabhar IV. Darna Mìos a’ Gheamhraidh 1908 Earrann 3.]

NA SEANA CHLARSAIREAN GAIDHEALACH.

LE FIONN.

(Aig Mòd na bliadhna so thugadh a’ cheud àite do’n sgrìobhadh a leanas.)

Earrann I.

BHA na Gàidheil riamh toigheach air ceòl agus teóm air cuideachd, agus am measg nan seann innealan ciùil bha a’ chruit no chlàrsach. Tha cuid ann am beachd nach b’ionann cruit agus clàrsach, ach’s e’m beachd coitcheann an diugh gur aon inneal a bh’ ann le dà ainm. Tha an t-ainm clàrsach ag éirigh o’n fhacal clàr—bòrd, oir is e an clàr, no an Lamh-chrann, a theirear ris an earrann a’s motha de ’n chlàrsach. Tha an t-ainm cruit (cruit-chiùil) ag éirigh o’n fhacal cruit—lùb no croit, oir is inneal crotach a’ chruit no ’chlàrsach. Tha ainmean air leth air gach earrann de ’n chlàrsach, mar a tha (1) An amhach, (<eng>neck<gai>), (2) Cnagan, (<eng>pins<gai>), (3) Com, no Broilleach, (<eng>chest<gai>), (4) Clàr, no Làmh-chrann (<eng>tree<gai>), (5) Teudan, (<eng>strings<gai>), (6) Crann, (<eng>key<gai>).

CLARSACH, NO CRUIT.

<eng>Key for tuning. <gai>Crann. 

Aig aon àm bha a’ chlàrsach ri faotainn gu coitcheann anns na trì rioghachdan. Tha Bede ag innseadh dhuinn gu’n robh daoine cho teóma air a’ chlàrsach anns an t-seachdamh linn ’s gu’n robh i air a sìneadh mu’n cuairt anns gach cuideachd, agus gu ’m biodh nàire orrasan nach b’ urrainn a cliuch. Is i a’ chlàrsach suaicheantas Eirinn, agus bha muinntir na h-Eireann barraichte air a cluich. Tha a’ chlàrsach fhathasd fo mhiadh mór ann an <eng>Wales<gai>, agus gheibh i cheud àite aig an cuirmean-ciùil. Gabhaidh e dearbhadh air dòigh no dhà gu’n robh a’ chlàrsach measail ann an Alba—seadh ann an Gaidhealtachd na h-Alba, fada mu ’n cualas feadan ’ga ghleusadh. Bha i measail ann an cùirt an Righ agus bha clàrsair agus gille-clàrsair am measg “Luchd-tighe” nan cinn-cinnidh. Cha ’n e mhàin sin, ach bha e ’na chleachdadh aig a’ cheann-cinnidh a chlàrsair a thoirt leis ’nuair a rachadh e bho’n tigh—agus mar a’s tric b’e an clàrsair a Ghille-cuim, (<eng>body servant<gai>) aig an robh làn chead dol a mach ’sa stigh do sheòmar a mhaighstir, a dh’ oidhche no latha. Mar dhearbhadh air a so tha am fear-eachdraidh Mac-a’-Chananaich (<eng>Buchanan<gai>) ag innseadh dhuinn gu’n deachaidh Eochaidh, Righ Alba a mhort le a chlàrsair féin a bha cadal ’san aon t-seòmar ris an righ. Thachair so mu’n ochdamh linn. A reir Seann-sgriobhadh (<eng>MSS.<gai>) chaidh “Tighearna nan Eilean” a mhort le’ chlàrsair fhéin ann an Inbhirnis ’sa bhlidhna 1385. Anns a’ bhliadhna 1278 thuit do Rìgh Shasuinn—Eideard, no Iomhar I. sgrìob a thoirt do dh’ Alba agus tha e air a sgrìobhadh ann an cunntas a Ghille-Sporain gu’n do phàigh an Rìgh trì fichead tasdan do “Elye, Rìgh nan clàrsairean Albannach. <eng>[..“to Elye, the King of Scotch Harpers, as a gift of Edward I., 60s.]<gai> Thug Rìgh Seumas IV. air latha na Bliadhn’ ùire, 1505, do Raonull Mac-a’-Bhreatunnaich clarsair, sè meirg fearainn ’sa Chnocan, an Gallaibh mu Dheas. <eng>[“James IV. on 1st January, 1505, granted to Ronald Makbretun clarschawner (harper) six marks worth of land of Knockan in Wigtonshire for his fee, as one of the king’s musicians, during his life.”—Privy Seal Reg., III. 65.]

<gai>Cha b’e so an aon tiodhlac a fhuair na clàrsairean air son an teómachd mar luchd-ciùil, oir gheibhear “Baile ’Chlàrsair” ’san Eilean Sgitheanach; “Cnoc a’ Chlàrsair” an Cuil-coille, an sgìreachd Chill-iùnain; <eng>(Kilcoy, Parish of Killearnan)<gai> ann am Muile tha àite ris an abrar “Fàn mór nan Clàrsairean;” tha “Achadh a’ Chlàrsair” ann an Tarradale, sgìreach Urrath, siorramachd Rois. Tha an t-iomradh a leanas ri fhaotainn ann an cunntais Ionmhasair an Righ—

<eng>“May 10th, 1503. Item to Makberty, the clairsha, to pass to the Isles, iijb. xs.

“Sept. 3d, 1506. Item to Maklain’s clairsha, ixs.

“Sept. 4th,—.To Earl of Argyll’s clairsha, xiiijs. and to Duncan Campbell’s bard, vs.”

<gai>Ann an Tiomnadh Iain Chaimbeil, Easbuig nan Eilean a chaidh a sgriobhadh ’sa bhliadhna 1585 tha’n dìleab so mar a leanas—

<eng>“I laif to David Macfeye, harper. by (besides) his hundred pounds I awcht him with the fye (fee) Sax lib.
(Signed) lo. B. of Ihyles.”<gai>

B’e Iain so a bha na Easbaig an déigh Carsallach Mór Charnàrsaraidh.

Tha aithris chinnteach againn gu ’n deachaidh, eadar 1436 agus 1548, còrr agus leth-chiad duais a phàigheadh do chlàrsairean Albannach á sporan an Rìgh. Am measg nan uaislean a bha cumail clàrsair—bho chionn trì cheud bliadhna bha Diuc Earra-ghaidheal (1503), Fear Bhaile-nan-gobhann (1502), Fear Chaladair (1502), Bha dithis an Srath-Fhaolain agus aon aig Eaglais Bho-chuidir (1502), Fear ann an Srath-pheofhair (1506), aon aig Mac Ghilleathain Lochabuidhe (1506), Fear aig Easbuig Ghallaoibh mo


[TD 35]

[Leabhar IV. Darna Mìos a’ Gheamhraidh 1908 Earrann 3.]

thuath (1506), Fear aig Iarla Chataibh (1507), d’am b’ainm Dòmhnull Mac Gilleathain.

Bha teaghlach Mhic-Coinnich, Ghruineard, an Siorramachd Rois barraichte air a chlàrsaich re iomadh linn. Cha ’n e mhàin gu’n robh teaghlach Mhic Coinnich na Comraich <eng>(Applecross)<gai> teóma air a’ chruit-chiùil ach bha iad nam fìor chàirdean do na clàrsairean. Anns an t-seachdamh linn deug ’nuair a bha ’chlàrsach a dol à cleachdamh ann an Alba, bha cuid de chlàrsairean na h-Eireann a tighinn air chuairt do ’n Ghaidhealtachd. Thainig fear dhiu so air chéilidh gu Fear na Comraich, a bha cho riaraichte le grinneas laimh a’ chlarsair gu’n tug e dha làn a dhùirn deis de dh’ òr agus as a laimh chlì làn an dùirn de dh’ airgiod. Air do ’n chlàrsair tilleadh g’a dhuthhich féin—Eirinn, chaidh fheòraich dheth—“Có an lamh a b’fhialaidh a fhuair thu an Alba,” agus ’se fhreagair e “Deas lamh Fear na Comraich,” agus air dhaibh fheòraich có an ath te?” b’ e so a fhreagairt—“Làmh chlì Fear na Comraich.”

Bha cuid mhath de na Cinn-chinnidh teóma air a chruit-chiùil mar a bha teaghlach Mhic Leòid an Dùin agus teaghlach Rose Chill-rabhoch, aig a bheil a’ chlàrsach mar shuaicheantas, nì tha dearbhach gu’n robh an t-inneal ciùil so fo mhór mheas aca ré iomadh linn.

Ged a tha làn chinnt againn gu ’n robh móran chlàrsairean barraichte anns a’ Ghaidhealtachd is e beagan dhiubh a dh’ fhag eachdraidh as an déigh agus mar sin cha’n’eil e comasach do neach móran de dh’ eachdraidh nan clàrsairean a sgrìobhadh—dh’ fhàs iad mar an luachair is chrion iad mar an raineach.

Bha Lachann dall Mac Fhionghain ainmeil na latha ’s na linn mar chlàrsair ’san Eilean Sgitheanach. Bha Murchadh Dòmhnullach a chaidh a theagasg le Ruairidh Dall, ’na chlàrsair an teaghlach Thighearna Cholla gus a bhliadhna 1734. Bha Iain Garbh Mac Gilleathain (Tighearna Cholla, 1642), e féin ainmeil mar chlàrsair. Rinn e port ris an abrar “Caoineadh Rìoghail” a tha fhathast air mhaireann. Bha teaghlach Chlann Nèill ’nan clàrsairean aig Mac ’Illeathain Dhubhairt ginealach an déigh ginealaich.

Mu’n bhliadhna 1640 tha e coltach gu’n do phòs bain-tighearna á teaghlach Mhic Laomainn, Chòmhaill, Mac Dhonnachaidh, Leòid <eng>(Robertson of Lude)<gai>, agus thug i leatha a clàrsach—a bha fo mhór mheas na sean dachaidh, oir bha a’ chruit so air a cluich le clàrsairean bho linn gu linn. Bha dhà-dheug air fhichead teud anns a’ chlàrsaich so. Bha a’ chlàrsach so ann an tigh Fear Leòid ’sa bhliadhna 1650, an uair a thuit do Ruairidh Dall taghal. Chaidh iarraidh air grinneas a laimh a leigeil fhaicinn, agus is ann a sin a rinn e am port ainmeil sin “Suipear cuirm an Leòid”—no “Suipear Thighearna Leòid,” a tha fhathasd air mhaireann. Bha Fear Leòid e fhéin barraichte air a’ chlàrsaich.

Tha an sean-fhacal ag ràdh “Am port a’s feàrr a ghabh Ruairidh riamh ghabhteadh seirbhe dheth.” Bha Ruairidh so ainmeil na latha ’s na linn agus thig e dhuinn aithris a dheanamh air.

(Ri leantuinn.)

