[TD 125]

[Leabhar IV. Darna Mìos an t-samhraidh 1909. Earrann 9.]

GAIDHLIG ANNS NA SGOILTEAN.

THA taghadh luchd-riaghlaidh nan sgoiltean a nis air tarruing gu crìch, agus tha e ’na aobhar gàirdeachais do chàirdean na Gaidhlig gu’m bheil coltas air toradh an taghaidh a bhi fàbharach do aobhar na Gaidhlig. Cha’n urrainnear dùil a bhi againn gu’n tionndadh cùisean a mach anns na h-uile cearna d’an Ghaidhealtachd direach mar b’àill leinn, ach tha e taitneach a bhi faicinn gu’m bheil càirdean na seann chànain air Bùird-riaghlaidh nan sgoiltean na ’s lìonmhoire a nis na bha iad fo’n t-seann riaghladh. Tha geallaidhean againn uapa-san co dhiu, gu’m faigh teagasg na Gaidhlig àite cothromach air clàr-oileineachaidh nan sgoiltean, agus tha sinn a’ cur làn earbsa ann an tréibhdhireas na muinntir a thug na geallaidhean sin seachad, gu’n seas iad gu dìleas air taobh na Gaidhlig.

Cha’n ’eil sinn ag agairt airson na Gaidhlig ach an t-àite bhuineas dhi gu dligheach air clàr-oileineachaidh na rioghachd—faigheadh i sin agus tha sinn cinnteach gu’m bi an toradh a chum mór bhuannachd na cloinne Gaidhealaich, agus a’ leantuinn sin, a chum buannachd coitchionn na Gaidhealtachd. Tha sinn fiosrach gu’m bheil an sluagh Gaidhealach deònach gu’m bi cànain an dùthcha air a sìneadh a sìos gu slàn, fallain d’ an cloinn, agus uime sin, faiceadh iadsan nach dean a’ mhuinntir sin a roghnaich iad gu bhi ’g amharc as déigh teagasg na cloinne dearmad air an dleasdanas, ach gu’n coimhlion iad gu tréibhdhireach gach gealladh a thugadh seachad gu còirichean na Gaidhlig a dhìon.

Tha muinntir ann a tha maoth-bhlath agus caoin-shuarach mu chor na Gaidhlig, agus tha muinntir eile a tha naimhdeil rithe, agus a chuireas cnap-starraidh ’na rathad aig a’ h-uile cothrom—gheibhear an dà bhuidheann sin fhathast air Buìrd nan sgoiltean Gaidhealach, ged is ann an luthad a tha iad a dol—ach cuimhnicheadh iad sin gu’m bheil guth an t-sluaigh Ghaidhealaich air taobh na Gaidhlig, agus is dall, dalma an neach sin a theid an aghaidh guth an t-sluaigh. Tha sinn an dòchas g’um faicear an tuilleadh comh-aonachd am measg luchd-riaghlaidh nan sgoiltean Gaidhealach anns a chùis so, agus gu’m bi iad a co-oibreachadh le chéile chum aobhar na Gaidhlig agus na Gaidhealtachd a neartachadh.


[TD 127]

[Leabhar IV. Darna Mìos an t-samhraidh 1909. Earrann 9.]

COMHRADH NAN CROITEARAN.

DUGHALL—Tha mise a’ so mar is àbhaist, Alastair, a dh’ fhaotainn do naigheachd. An do chuir do mhac am paipeir thugad?

Alastair—Bha mi direach ’ga leughadh nuair chuala mi do cheum cabhagach seachad na h-uinneig.

Dughall—Agus an do fhreagair an Diùc Macpharlan?

Alastair—Gu dearbh, ’s esan a rinn sin. Cha’n’eil an Diùc furasda a chur ’na thàmh.

Dughall—Shaoil leam fhéin gu’n do chuir iad a ghlas-ghuib air a sheachdain gus an diugh.

Alastair—Tha e coltach ri fear a chunnaic mi ann an Glaschu air a ribeadh le cainneab laidir. Ged a cheangail seoladair e gu seòlta teann, bha gille nan cár ma sgaoil mu’n sealladh thu thugad no bhuait.

Niall—Na robh cainneab mu amhaich, cha chuireadh e tuilleadh dragh air an t-saoghal.

Alastair—A dhuine an-iochdmhor, bu tu fhéin a dheanadh an crochadair.

Dughall—De math dhuit freagairt a thoirt air Niall? Is e a tha dhìth ormsa chluintinn, cia mar a dhìon an Diùc e féin?

Alastair—Tha an Diùc a’ toirt a’ m’ chuimhne an dobhran donn a mharbh Niall ’sa chor-eilean di-haoine. Chuir e air a dhruim e an dùil gu’n do thilg e an deò, ach ’s ann a chuir a bhéist fhiaclan troimh ’n chòta, ’s troimh ’n bhriogais agus mur an robh a chùirinn ìochdar air a luadhadh tiugh, bha feòil ùr na ghreim deireannach aig an dobhran.

Niall—Gu dearbh, ged a bha mo bhean diombach aig an àm, ’s mise a tha buidheach do na mnathan luadhaidh, nuair a thog speuran an cinn agus a luadh iad a’ chuirinn cho tiugh ri cluas laoigh. ’Se ’n ’obair a chaidh a chronachadh a thearuinn mi o fhiaclan biorach na béist.

Dughall—Ged a bheireadh e criomag asad, a Nèill, ’s e a dh’ abradh na coimhearsnaich gur iomadh call a bu mhò a bh’ aig Cuilfhodair. Tha thu car trom mu’n cheathramh dheireadh, cha bu mhisde thu d’eutromachadh.

Niall—Sin thusa, a Dhughaill, le d’àbhachd. Cha’n e h-uile fear a tha cho eutrom riutsa.

Alastair—Cha dean na daolan gàirdeachas nuair a chuirear Dughall ’san uaigh; cha’n ionnan sin seach a chuirm a bhitheas aca air Niall agus ormsa.

Dughall—Faodaidh mise a bhi sàmhach nuair a chuireas sibhse ur feachdan ri chéile. Ach cha chuala sinn fhathast ’de a tha Macpharlan agus an Diùc ag radh ri chéile. Leugh am paipeir gu socrach, Alastair, cha’n eil e furasda dhomhsa a leantuinn nuair a theid na gaisgich gu beurla mhór.

Niall—’Se eadar-theangar a dh’ fheumas tusa. Ma tha gach sgeul fior, caillidh thu do dhoimhneachd ann an tainealachd na beurla. Bha am balach gallda agad ag radh gu’n d’ thubhairt thu ris an la roimhe—“spìon <eng>that<gai> cuiseag, Tommy.”

Dughall—Am peasan, gun urram, gun ùmhlachd, gun mhodh! Ma tha mo bheurla-sa mabach ’s miosa esan ’sa Ghaidhlig. Ach, a Nèill, na cluinneam facal tuilleadh bhuaitse—Alastair, leugh am paipeir. Cha deachaidh an leughadh fada an aghaidh, nuair a chaidh stad air.

Dughall—Gu ’de an t-ainm a tha sin air an Diùc?

Alastair—Tha Macpharlan ag radh ris—<eng>“weasel of the West”<gai>—’se sin, neas na h-àirde ’n iar.

Dughall—An e gu bheil e a coimeas Diùc Earraghaidheal, MacCailein Mór, ris a chreutair sgreataidh, sgriosach—an neas! Nach sinne a chunnaic an t-atharrachadh, nuair dh’ fhaodas neach far-ainm a thoirt air Diùc!


[TD 128]

[Leabhar IV. Darna Mìos an t-samhraidh 1909. Earrann 9.]

Alastair—Am fear a’s fhaide beò, ’se ’s mò chì!

Dughall—<eng>“A weasel of the West! A weasel of the West!”<gai> an creutair gionach, millteach! nach e a chuir an tàmailt air: rinn e Mac-Cailein na’s suaraiche na radan! Gabh romhad, Alastair.

Alastair—<eng>“Landlords have their privileges, but privileges have their reciprocal obligtions.”<gai>

Dughall—Stad, stad! air do shocair, a charaid. Mìnich a’ bheurla mhór dhuinn.

Alastair—Nach eil thusa’ paigheadh màil do’n Diùc?

Dughall—’S mi tha—fichead punnd sasunnach ’sa bhliadhna.

Alastair—Agus nach eil sin math do’n Diùc? se sin <eng>“privilege.”<gai>

Dughall—Cha’n eil fhios agam, ach bhiodh fichead punnd sasunnach math dhomhsa.

Alastair—Agus nach tu fhéin a thog an tigh agus na saibhlean? Cha d’fhuair thu cuideachadh on Diùc?

Dughall—’S goirt a dh’ oibrich mi—a trusadh nan clach, mi fhéin agus an t-each donn, agus s’ iomadh maduinn mhoch a shuibhail mi an cladach ’sa gheamhradh airson cobhartaich, agus cha d’ thubhairt an Diùc no neach air a shon “taing dhuit, a Dhughaill.”

Alastair—Na’n d’ rinn esan a dhleasdanas agus cuideachadh a thoirt dhuit, bhiodh agad na <eng>“reciprocal obligations”<gai> airson a mhail a tha thusa a paigheadh.

Dughall—Tha mi ’g ad thuigsinn. Rinn thu soilleir an nì a bha doilleir. An urram do’n sgoil! móran taing dhuit, a charaid ghaolaich.

(Dughall—air a cheum)—Tha mi falbh agus nach ann agamsa a tha sgeul—de am far-ainm a thug Macpharlan air an Diùc? Tha agam—<eng>Weasel of the West! Weasel of the West!<gai> Ach tha leam gu bheil Macpharlan gle throm air MacCailein. Am bheil e fior, Alastair, gur ann do chreidimh a phapa, Macpharlan?

Alastair—Tha eagal orm gu bheil, ach an cuala thusa, a Dhughaill, an sean-fhacal—an rud nach buin dhuit, na buin dha. Ma sheasas Macpharlan còirichean an fhearainn, ciod an gnothacha tha agadsa no agamsa ri’chreidimh?

Dughall—Tha sin fìor, ach tha leam gu’m b’fhearr gu’n robh e d’ar creidimh fallain fhéin. Slàn leat, Alastair!

COLLA. G. MACDHOMHNUILL,
ARROCHAR.


[TD 135]

[Leabhar IV. Darna Mìos an t-samhraidh 1909. Earrann 9.]

MOD COMUNN GAIDHEALACH CHILLEMHOADHAIN.

Fo chuireadh Bhaintighearna Ormadail bha cruinneachadh mór de bhuill Comunn Gaidhealach Chillemhaodhain, ’s an cairdean, aig Mòd ann an Ormadail air an treas-latha-deug de mhios deireannach an Earraich. Ged tha móran de uine na Baintighearna ghrinn air a thoirt a suas leis na gnothaichean cudthromach a tha an earbsa rithe mar cheann-suidhe a’ Chomuinn Ghaidhealaich, gidheadh cha’n’eil i idir a deanamh dearmaid air meur Chillemhaodhain. Feumar a radh gur i priomh chul-taice a Chomuinn so, ’s gur ann dhi a bhuineas urram an t-soirbheachaidh a th’ aige. Nochd i às ùr agus ann an dòigh shonraichte, a caoimhneas do’n Chomunn anns an ullachadh shuairceil a chaidh a dheanamh air an son air an fheasgar sin.

Mu shè uairean—an t-àm a bha air a chuir a mach gu tòisheachd—bha cuideachd mhór cruinn, bha iad a sin às gach cearn de ’n ghleann ’s às a choimhearsnachd thar monadh ’us srath. Air ceann na cuideachd bha an Còirneal calma e fhéin, a Bhaintighearna agus Neoinein Chaimbeul, agus comhlath riutha bha an oigh-uasal ghrinn, Una Nic-a-Phàircear <eng>(Miss Parker)<gai> a h-uile ceum a Sasunn. Bha am bòrd-cuirme luchdaichte le itheannach de iomadh seorsa, agus an déigh a chuideachd a riarachadh gu làn am miann ’chaidh gnothaichean a chur air bonn le port air a phiob-mhóir ’o Chailein B. Caimbeul, agus Alasdair Mac-a-Phearsainn (piobaire Ormadail). Thug e móran toileachaidh do na bha a lathair an t-uasal og Cailein Caimbeul <eng>(Mr. Colin B. Campbell)<gai> fhaicinn air son na ceud uair fa-chomhair sluaigh, mar phiobaire, agus tha e cliùiteach dha cho ealanta ’s a chluich e, air son na h-uine ’o na thoisich e air a’ phìob. Chaidh an sin, oran-brosnachaidh a’ Chomuinn Ghaidhealaich, “Suas leis a Ghaidhlig,” a sheinn le foirm le Coisir-Chiùil Ormadail. An déigh briathran fosglaidh freagarrach ’o fhear-na-cathrach—an t-Urr Iain Maclachainn, Ceann-Suidhe a Mheòir—chaidh dealbh-chluiche aighearrach—“Alasdair Sgiobalta taillear Lag-an-droighinn” a thoirt seachad, air a deagh chuir a mach leis an luchd-cluich agus neo-ar-thaing mur an do chòrd i ris a’ chuideachd uile. B’ iad Fiùrein na cluiche:

Alasdair Sgiobalta—Alasdair Mac-a-Phearsainn, Ormadail.

Am Ministeir—Iain Maclachainn, Ormadail.

Fear an Tigh-osda—Donnachadh lasgair, Ormadail.

Searbhanta an Tigh-òsda—Mòrag Chamashron, Ormadail.

Bean Alasdair—Bean Mhic Dhomhnuill ’s an t-Sligeach.

Air do chrioch tighinn air so chaidhtear an greim nan co-dheuchainnean.

B’ iad na Breitheamhan an t-Urr T. Mac-a-Phearsainn às an Tairbeirt agus a Bhan-uasal-Nic-a-Channanaich-Tuairnear <eng>(Miss Buchanan Turner)<gai>, Aird-a-Cheirean beag, ’s a Bhan-uasal-Nic Dhughaill a’ Grianaig. Bha na co-dheuchainnean agus ainmean luchd cosnaidh nan duais mar a leanas.

Clann fo thri bliadhna-deug (Luchd ionnsachaidh)—Leughadh an “Treoraiche”—

1, Peigi Nic-ille-Bhàin.

Fichead sreath de Shalm air Mheomhair—

1, Peigi Nic-ille-Bhàin.

Clann fo thri bliadhna deug (Luchd labhairt Gaidhlig)—Fichead sreath de Shalm air Mheomhair—1, Siusaidh Dhomhnullach; 2, Aonghas Domhnullach.

Mu ochd-sreathan-fichead de dhàn—Air mheomhair—1, Siusaidh Dhomhnullach. Duais Sonraichte, Alasdair Domhnullach.

Fir agus Mnathan (Luchd-ionnsachaidh) mu ochd sreathan-fichead de Dhàn air mheomhair—1, Neoinein Nic-Laomuinn.

Fir agus Mnathan (Luchd-labhairt Gaidhlig)—Leughadh leth-taobh duilleig de Ghaidhlig—1, Bean Mhic-an-t-Saoir.

Mu ochd-sreathan-fichead de dhàn air mheomhair—1, Bean Domhnuill Domhnullaich; 2, Donnachadh Iasgair; 3, Iain Mac-Fhearghais.

Sgeulachd—1, Iain MacLachainn; 2, Bean Mhic-an-t-Saoir; 3, Anna Nic-Fhearchair.

Seinn—Clann fo shè bliadhna-deug—1, Marsali Nic-an-Uidheir; 2, Catriona Dhomhnullach. Duais Sonraichte—Gilleasbuig Bacasdair.

Seinn—Fir agus Mnathan—1, Domhnull Camashron; 2, Lachann Mac-ille-Iosa; 3,


[TD 136]

[Leabhar IV. Darna Mìos an t-samhraidh 1909. Earrann 9.]

Mórag Nic-an-t-Saoir agus Seonaid Nic-Bheathainn, co-ionnan.

Snìomh—1, Marsali Nic-an-Uidheir; 2, Iseabal Nic Ellair.

’Nuair a thainig gach Farpuis gu crich ghairm an ceann-suidhe air a chuideachd am buidheachas a thaisbeanadh do ’n Chòirneal agus do’n Bhaintighearna airson an fhialaidheachd agus an chaoimhneis a nochd iad dhaibh air an fheasgar sin. Thubhairt e gu ’n robh eòlas air ainm Baintighearna Ormadail, cha ’n e a mhàin ann am Breatunn ’s Eirinn, ach mar an ceudna anns gach cearna de’n t-saoghal far am bheil Gaidheil a tuineachadh agus gu h-araidh ann an Gaidhealtachd na h-Alba; gu’m bheil a h-ainm air a luaidh le gràdh aig ceann gach teallaich. Bha e de ’n bheachd nuair a rachadh eachdraidh a’ Chomuinn a sgriobhadh gu ’m biodh a h-ainm air a shìneadh a sìos gus na ginealaich ri teachd le urram agus mór-chliù airson a saothrach as leth na Gaidhlig agus math na Gaidhealtachd. Chaidh mar an ceudna taing cridheil a thoirt do na Breitheimhean, do’n Cheann-Suidhe, agus an luchd-ciùil. An deigh do’n chuideachd a bhi air an riarachadh le biadh ’s deoch, chaidh an t-àite a réiteachadh agus thoisich an dannsadh. Le tri Fidhleirean agus Piobaire ’ga sgailceadh, cha robh dìth air ceol a chur nan òganach ’nan deannaibh.

Mu mheadhon oidhche chaidh na duaisean a shìneadh dhaibhsan a bhuidhinn iad leis a Bhaintighearna i-fhéin. Faodar a radh gu’n robh costas nan duaisean ’s gach ni eile air an giulan le Baintighearna Ormadail. Chaidh an sin toirt am bad an dannsaidh gu sunndach car greis eile. Ach ’s e deireadh gach cogaidh sìth, is e crìoch gach Comuinn dealachadh; agus cha robh air ach gur e dealachadh a b’ fheudar. Chaidh laoidh na Rioghachd a sheinn leis a chuideachd uile agus sgaoil iad a guidheadh buaidh is piseach leis gach neach a bha ag amharc thairis air a Mhòd.

