[TD 181]

[Leabhar IV. Darna Mìos an Fhogharaidh 1909. Earrann 12.]

AN SGOIL SHAMHRAIDH GHAIDHLIG.

THA e ’na aobhar gàirdeachais do luchd-togalach na Sgoile Gaidhlig ’s an Drochaid Ruaidh, agus ’na thoil-inntinn do gach neach aig am bheil spéis do ’n Ghaidhlig, gu ’n robh a cheud oidhirp so soirbheachail, agus gu ’n do choimhlionadh gu pailt na rùntan airson an do chuirear an Sgoil Ghaidhlig air bonn.

Tha àireamh agus eud nan oileanach a’ dearbhadh gu ’m bheil iarrtus agus feum air aitean-fòghluim de ’n t-seòrsa so, agus a’ taisbeanadh cho mór agus cho farsuing ’s a tha an dùsgadh a thaobh nithean Gaidhealach. Is lìonmhor iad, eadhon an taobh a muigh na Gaidhealtachd, a tha deònach air cainnt mhilis, bhrìghmhor ar duthcha ’fhoghlum, agus ’s e na tha dhìth—aitean-coinneachaidh freagarrach agus teagasgairean comasach. Gu ’n do thaghadh àite freagarrach airson na ceud oidhirp so anns an Drochaid Ruaidh thatar cinnteach, chionn, ann an eachdraidh agus ann am bàrdachd tha Lochabar iomraiteach am fad ’s am fagus. Bho na lìnntean o shean air am bheil sgeul-dùthcha againn, bha luchd-àiteachaidh Lochabair ri ’m faotainn anns gach cath agus strì airson leas agus urram na rìoghachd, agus tha e ceart agus iomchuidh gu ’m biodh iad aig an àm so a’ toirt fianuis airson còir agus cainnt ar cinnidh. Bruidhnear an deagh Ghaidhlig an Lochabar, agus tha e feumail gu ’n roghnaichear airson sgoil de ’n t-seorsa so ceàrnan far am bi a’ Ghaidhlig air a labhairt gu glan, fallain. Bha an Sgoil Ghaidhlig so fìor fhortanach gu ’n robh fear-teagaisg comasach air ceann a’ ghnothuich. Tha Aonghas L. Dòmhnullach, Steòrnabhagh, ’na sgoilear Gaidhlig ainmeil, agus ’na mhaighstir-sgoile ealanta, aig am bheil farsuingeachd eòlais agus cleachdaidh, agus fo a làimh-stiùraidh thugadh an oidhirp so gu crìch shoirbheachail. Bha cùisean eile, gun teagamh, a bha comh-chuideachadh a chum math na Sgoile; bha òraidean air an toirt seachad le uaislean a tha ainmeil ann an Sgoilearachd Ghaidhlig; bha ceòl ’us dannsadh, turusan-dùthcha, fearas-chuideachd, agus aoidheachd am pailteas, a chuir fonn agus cridhealas air gach neach, a bha neartachadh a’ chuirp agus a geurachadh na h-inntinn gu bhi greimeachadh as ùr air cùisean na Gaidhlig. Tha sinn an dòchas gu ’m bi a’ cheud oidhirp so air a leantuinn le dùrachd anns na bliadhnachan ri teachd, agus gu’m bi soirbheachadh mór agus toradh pailt an lorg gach oidhirp a chum aobhar na Gaidhlig agus math na Gaidhealtachd a chur air aghaidh.
