[TD 41]

[Leabhar I. An dara mìos dheug 1, 1905. Earrann 3.]

A’ GHAIDHLIG ANNS NA SGOILEAN.

THUG Baintighearn Ormadail òraid seachad o chionn ghoirid mu choinneimh muinntir Chéilidh nan Gaidheal am Baile Ghlascho, anns am bheil teagasg nach misde a chur am farsuingeachd. Is ann le làn deòin a tha sinn a’ toirt àite do ’n òraid anns An Deo-ghréine; cha ’n e a mhàin air sgàth an teagaisg fhallain a tha innte, ach le sùil ri misneach a thoirt doibhsan a tha ag ionnsachadh na Gàidhlig gun i bhi aca gu nàdurra—suidheachadh anns an d’ fhuair a’ bhaintighearn cheanalta i féin uair, mar a tha i ag ìnnseadh dhuinn anns a’ Bheurla Shasunnaich air duilleig eile ’na dhéigh so.

Mo chàirdean,

’S ann le mòr thoil-inntinn a tha mi aon uair eile a’ coinneachadh buill Chéilidh nan Gaidheal, a tha uile, tha fhios agam, ’nan Gaidheil mhaithe agus làn eud mu dheighinn cànain an dùthcha. Tha mi a’ toirt mìle taing dhuibh air son an urraim a chuir sibh orm, le ceann-suidhe a dheanamh dhìom air a’ bhliadhna so. Tha mi làn-chinnteach gu ’m bi an comunn so, le deasboireachdan agus òraidean Gàidhlig, ’na chuideachadh mòr do ’n ghinealach Ghaidhealach a tha nis ag éirigh suas ann am Baile Ghlascho. Bheir so cothrom dhoibh a bhi ’g éisdeachd agus a’ bruidhinn na Gàidhlig; agus, mar an ceudna, a’ toirt orra thuigsinn ciod e cho luachmhor ’s a tha gràdh dùthcha agus cànain mar mheadhon air sluagh a dheanamh àrd-inntinneach agus mòralta. A bhàrr air a sin, nach ceangail e iad ri chéile gu daingeann, agus nach neartaich e iad ann an aobhar cuspair na rìoghachd!

’Nam bheachd-sa—agus cha ’n eil teagamh ’sam bith agam mu ’n chùis—’s e ’n ni bu chòir, aig an àm so, do gach fìor Ghaidheal bhi sireadh: gu ’m bi cothrom air a thoirt anns na sgoilean do gach balach agus caileig a labhras Gàidhlig, a bhi air an teagasg gu bhi leughadh agus a sgrìobhadh cànain am màthar.

Cha tuig duine ’s am bith ach iadsan d’ an aithne na h-ionadan sin de’n Ghaidhealtachd anns am bheil a’ Ghàidhlig a mhàin ’ga labhairt, an t-ana-ceartas a tha air a dheanamh air na Gaidheil leis an t-seòrsa teagaisg a tha air a thoirt do ’n chloinn le achd Pàrlamaid anns na làithean so. S gann a chreideas daoine anns an taobh deas mi nuair a dh’ ìnnseas mi dhoibh mar a tha luchd-teagaisg gun fhacal Gàidhlig ’nan ceann, air an cur gu tric a dh’ ionnsachadh cloinne aig nach eil facal Beurla. Tha a’ bhuil ’sa bhlàth! cho fad ’s a bhuineas e ri ionnsachadh na cloinne, cha ’n eil an t-eòlas ann.

Nach eil e tàmailteach agus iongantach gu ’m biodh na pàrantan, cha mhòr, gu neo-shuimeil a’ giùlan leis an eucoir so! Tha mise a’ smaointinn, ma tha an sluagh a’ pàigheadh a’ chiùil, gu ’m bheil còir aca air a’ phort ainmeachadh.

Nis, a bhuill Chéilidh nan Gaidheal, tha mi


[TD 42]

[Leabhar I. An dara mìos dheug 1, 1905. Earrann 3.]

cur impidh oirbhse—sibhse a labhras a’ Ghàidhlig gu fileanta—deanamh na ’s urrainn duibh a dhùsgadh bhur Comh-ghaidheil a chum gu ’n iarr iad air gach bòrd-sgoil, buill nan siorramachdan agus buill Phàrlamaid, an cur air an aon stéidh ris a’ chuid eile de Impireachd Bhreatuinn: gu ’m bi iad a’ faotainn an clann a theagasg ’nan cànain féin.

Thoiribh leibh so, gach aon agaibh, mar ghuth cogaidh: “Ni mi na h-uile ni ’nam chomas gu bhi cuideachadh, gu bhi greasad, an àm anns am bi a’ Ghàidhlig air a teagasg anns gach sgoil anns a’ Ghaidhealtachd.” An neach a dhiùltas so a dheanamh, cha ’n airidh e air Gaidheal a ràdh ris!

Nuair a bha mi còmhla ruibh o chionn bliadhna, dh’ innis mi dhuibh ciamar a choisneadh an luchd-teagaisg ann an Eirinn, deich tasdain de airgead bho ’m Phàrlamaid, air son a h-uile leanaibh d’ an robh Gàidhlig air a teagasg. O chionn ghoirid bha an tuarasdal so air a thoirt uapa; agus tha a nis fearg mhòr air a lasadh am measg a’ phobuill uile. Bha coinneamh uamhasach mhòr ann am Bail-ath-cliath air an t-seachdain so chaidh, agus tha muinntir na h-Eireann a’ ciallachadh an cath a chur air son teagasg na Gàidhlig gus a’ cheann mu dheireadh.

Tha mi cho dàn ’s gu ’n dean mi fàidheadaireachd gu’ m buidhinn iad, agus gu ’m bi iad na ’s làidire an déigh na còmhstri, do bhrìgh—mar a chuala mi Eireannach ag ràdh aig Mod Ionbhar-pheabharain, air an t-seachdain so chaidh—tha làmh Dhé anns a’ chùis; agus bithidh làmh Dhé, mar an ceudna, còmhla ruinne ma dh’ oibricheas sinn gu dùrachdach agus gu neo-fhéineil air son TIR AGUS TEANGA.


[TD 45]

[Leabhar I. An dara mìos dheug 1, 1905. Earrann 3.]

NA CUNNARTAN A THA ’BAGRADH NA GAIDHLIG

’S a maoidheadh a labhairt a chur air cùl; na meadhonan a tha ri ’n gnàthachadh gu a cumail beò; agus dleasnas nan Gàidheal d’ a taobh aig an àm so.

LE CATRIONA W. GRANND.

EARRANN III.

AIR so aithnicheadh, ma ta, ciod e dleasnas nan Gàidheal aig an àm so a thaobh na Gàidhlig? Tha mi’n dòchas gu ’n d’ rinn mi so soilleir gu leòir do gach neach a leugh na thuirt mi cheana. Ach air eagal gu ’n abair cuid agaibh: “Tha so uile gasda na ’n gabhadh e deanamh; ach an gabh,” their mi na ’s urrainn domh gu fheuchainn duibh gu’n gabh.

Seallaibh air Gàidheil Nova Scotia an diugh. Ma leugh sibh riamh an Teachdaire Gàidhealach. (1829-1836) chìtheadh sibh mar a bha na Gàidheil sin a’ grìosadh air Gàidheil Albann ministeirean a chur am mach d’ an ionnsuidh. Feuchaibh a nis iad! Tha àite clùmhor taobh an teallaich aig a’ Ghàidhlig fathast, agus pàipear-naigheachd Gàidhlig aca ’ga chumail air adhart.* Cha robh pàipear de ’n t-seòrsa aig Gàidheil Albann riamh o’n a shiubhail an Teachdaire, agus Cuairtear nan Gleann. Faicibh ar bràithrean, na Breatannaich, aig lethcheann Shasuinn, ’nan dùthaich féin, le pàipeirean ’nan teanga féin, agus a’ cleach ladh litir a sgrìobhadh ’s a’ chainnt Bhreatannaich, gu caraid a tha bho’n tigh. Faicibh na Hunnaich, mar an ceudna. Tha a’ chànain Ghearmailteach air a dinneadh annta ’sna sgoilean, eadhon mar a tha a’ Bheurla ’nar tìr-ne. Ach labhair timchioll air a chànain ri Hunnach air bith a choinnicheas tu, agus lasaidh a shùil, agus gheibh thu am mach an ealachd nach géill e gu bràth gu a chànain féin a chur air chùl, a dh’ aindeoin gach càis; tha i aige mar ubhal a shùla. Their mi so, ged tha: tha triathan nan Hunnach air taobh an luchd-dùthcha; tha na triathan againne air taobh nan Sasunnach, mur tionndaidh iad a nis.

Ach, a Ghàidheil na h-Alba, feumaidh tu trusadh riut, agus atharrachadh spioraid tighinn thairis ort. Fhuair thu, tha mi ’g aideachadh, do losgadh beò an déigh Chuil-fhodair, agus cha’n eil thu ach gann as a’ bhreathal fathast. Ma tha agad ri dol an caramh nàmhaid cholgarra, fhosgailtich, théid thu ’na dhàil gu fearail, tapaidh, agus gheibh thu a’ bhuaidh. Ach ma nithear aoir ort, teichidh tu, crìonaidh tu, seacaidh tu ás gu tur, a chionn gu ’m bheil thu mothachail, féin-spéiseil. A nis, an uair a’ dh’ fhàg an Sasunnach rùisgte, gun earradh thu, agus a rinn e ùmaidh dhiot, ann do sparradh an casaig, agus briogais nam bodach Gallda, ciod a bha sin ach t’ aoireadh gu h-iomlan, maille ri d’ shluagh! O’n àm sin cha ’n fhuilingeadh tu ni ainneamh no éibhinn a bhi air fhaighinn, no air fhaicinn mu d’ thimchioll; oir cha seas thu tàir. Tha thu fein-spéiseil, agus thug sin ort na Goill aithris, gus am bheil thu air fàs cho Gallda riu fhéin. Cha robh de mhisneach agad am féile-beag a chur ort gus an do thòisich na Goill air a chaitheamh, an uair a thug Sir Ualter uallach


*Dh’ eug am paipear-naigheachd sin an déigh na briathran so bhi sgrìobhte.


[TD 46]

[Leabhar I. An dara mìos dheug 1, 1905. Earrann 3.]

tilleadh air sruth na spìd, agus trìd a leabhraichean grinne, a thug e caochladh air Goill agus Sasunnaich do d’ thaobh. Cha robh de mhisneach agad do shean chànain a labhairt an làthair nan coigreach gus an d’ rinn Gearmailteach a cliù a thogail am measg nan àrd-fhòghlumaichte.

Tha a’ Ghàidhlig air fàs fasanta. Tha na Sasunnaich a’ toirt ainmean Gàidhlig air an cloinn. Tha na Goill a’ gabhail uibhir chòir air ar cleasan,—gu sònruichte an tìrean céin— air a’ phìob, ’s air a’ bhreacan, ’s a tha sinn féin, a chionn gur Albannach gach ni Gàidhealach. Gu dearbh, is iad nithean Gàidhealach a ghoirear a nis le coigrich, nithean Albannach. Mar sin, tha e tèaruinte dhuit a nis do dhùthaich ’s do chinneadh a leigeadh ris.

Mur eil spiorad na ’s feàrr na sin agad cha dean thu mòran feum. Théid do theine ás an ùine ghoirid. Cho luath ’s a dh’ éireas duilgheadas tuitidh tu air falbh. Tilg uait gach féin-spéis neo-fhiachail, tog do cheann, agus biodh duinealas nach gabh meatachadh tre bharail aon duine air thalamh, a’ lìonadh do bhroillich. Bidh tu nis deas gu do dhleasnas a dheanamh.

Theirinn gur e a’ cheud dleasnas sinn féin aonadh ri Comunn air bith a tha dlùth dhuinn. Mur eil sin comasach, ri caraid, no leabhar a chuidicheas ar Gàidhlig a chumail suas. Ma ghabhas e bhi, seachnamaid uile beagan d’ ar maoin gu an t-aobhar coitcheann a chòmhnadh. Faodaidh nach eil mòran againn ri thoirt seachad, ach ìobramaid leabhraichean faoine Beurla nach dean maith dhuinn, agus iomadh rud beag nach dean e coire dhuinn dol ás eugmhais, a chum gu ’n ruig sinn air a’ bhall-cuimse a tha air thoiseach oirnn. Ma ’s pàrantan sinn, labhramaid a’ Ghàidhlig leis a’ chloinn. B’ aithne dhomh sean iasgair, am baile beag dùthchail. Fhuair mi e, aon uair, a’ leughadh litir Ghàidhlig o mhac dha a bha ’n Glascho. “Ciamar,” dh’ fharraid mi, “a dh’ amais sibh toirt air a’ chloinn a’ Ghàidhlig a chumail suas?” Fhreagair e; “A’ cheud latha a rachadh aon diu do ’n sgoil, ghairm mi’n leanabh, agus thuirt mi ris, ‘Tha thu nis a’ dol do ’n sgoil gu Beurla ionnsuchadh; ach ’s i a’ Ghàidhlig a tha ri bhi air a bruidhinn ’san tigh so; agus ma chluinneas mise facal Beurla, ach aig na leasain, sud an rud a gheibh thu!’—agus sheòl mi dha an iall an crochadh air a’ bhalla. Cha robh tuilleadh dragh agamsa mu ’n Ghàidhlig.” Sin agaibh mar a rinn aon Ghàidheal, far an robh Maighstir-sgoil Gallda. ’S aithne dhomh aon eile nach do thòisich air leabhraichean Gàidhlig a leughadh gus an robh e mu cheithir air fhichead bliadhna dh’ aois. Cinnteach gu leòir, chual e a’ Ghàidhlig air a labhairt an uair a bha e ’na leanabh, agus bha aoradh-teaghlaich air a ghleidheadh an tigh ’athar, ’sa mhadainn am Beurla, ach ’san fheasgar an Gàidhlig, agus chleachd a’ chlann an rann a leughadh mu seach ás an Tiomnadh Nuadh. Ach cha robh mòran suim deth, no tuigse aca air na leugh iad. B’ ann an déigh dol gu Galldachd a thuit “Oisean” an làmhan an aoin so. Bha e mar fhuaran na beinne d’ a bhilean. Thuirt e ris féin, “Cha ’n eil ach cunntas cuimseach de bhriathran anns an leabhar, gabhaidh mi ’m Foclair làimh rium, agus ri ùine tuigidh mi e uile.” Agus chaidh aige air, ged a ghabh e bliadhnachan de ’n ùine bhig a gheibheadh e ’n déigh ’obair latha a bhi réidh. An sin fhuair e ’n Teachdaire, Sàr Obair nam Bàrd, agus iomadh leabhar eile a bhiadh a chridhe mar le mil agus bainne. ’Na dhéigh sin chaidh e air adhart gu sgrìobhadh na Gàidhlig, agus chunnaic mi anns na pàipeirean gu ’n do bhuidhinn e duais aig a’ mhòd tuilleadh na aon uair. Gu so a ruigheachd dh’ fheum e iomadh uair dhùrachdach a chaitheainh thairis air a leabhraichean, gun duine làimh ris, agus gun ach glé bheag cuideachaidh. Gus an d’ amais e air na chuir e roimhe dhùin e a shùil air gach ni a chumadh air ais e. Bha e dall, bodhar an aghaidh gach sòlais fhaoin a bheireadh a thaoibh e: bha e ’m feum caomhnadh a dheanamh an iomadh dòigh, agus e féin àicheamh gu minig, ach tha e comasach an diugh air a’ Ghàidhlig a labhairt, a leughadh, agus a sgrìobhadh, ach beag cho deas ’s a ni e a’ Bheurla. Tha sin agaibh dà eisimpleir fhìrinneach de Ghàidheil a dh’ fhaodainn ainmeachadh. Leigidh iad ris ciod a ghabhas deanamh le dream a tha ’n da-rìreadh.

Tha ’n cuspair air thoiseach oirnn airidh air gu ’n toireamaid iomadh ni nach ’eil feumail a suas air a sgàth. Cuiribh air chùl na ròisgeulan Beurla a tha ’goid iomadh uair an uaireadair uaibh. Thugaibh suas ur tombaca ma ’s fheudar e, gu leabhar Gàidhlig a cheannachadh a chuireas neart ’nur spiorad. Coma leibh tigh nan cleas, no ni faoin air bith nach biadh; agus fòghluimibh cliù ar sinnsir gus an cruthaichear annaibhse mar an ceudna an smior a bh’ annta-san.

Tha cuid ag ràdh—“Ciod am maith a th’ anns a’ Ghàidhlig? ’Si a’ Bheurla a tha ’cur arain air a’ bhòrd, agus airgid ’san sporan, agus is ann a mhàin tre ’n Bheurla theid againn air streap gu meas, agus gu inbhe shaoghalta. ’S i faireachdainn a’ chridhe a mhàin a tha ’san eadraiginn an so, agus is laige neo-dhuineil strìochdadh do ar faireachdainnean. O ’n is éiginn an roghainn a dheanamh, ’s e ar dleasnas leigeadh leis na sean nithean dol air chùl, agus gramachadh ris na nithean nuadha, a chumas duine féin, agus a theaghlach an


[TD 47]

[Leabhar I. An dara mìos dheug 1, 1905. Earrann 3.]

comhfhurtachd.” Cagar’ nad chluais, a bhobaig! Nach ’eil fhios agad gu ’m bheil an gille aig am bheil an dà chuid Gàidhlig is Beurla fichead uair na ’s fhaide air adhart na esan aig am bheil Beurla a mhàin. Tha a’ Bheurla uil-fheumail; cha ’n ’eil mi idir ag iarraidh ort dìmeas a dheanamh oirre. Ach tha fhios agam air so; nach eil e idir furasda do luchd na Beurla cànain eile ionnsuchadh, a chionn nach ionann modh-labhairt dìthse agus do gach teanga eile ’san Roinn-Eòrpa, am feadh a tha ’n aon ghnè dhòigh labhairt agus litreachais anns a’ Ghàidhlig agus a th’ anns na cànainean eile. Mar sin, co-dhiu is cléireach tigh-malairt, no sgoilear a tha a dhìth ort a dheanamh de d’ mhac, thoir a’ Ghàidhlig dha agus théid e air toiseach na réis le glé bheag saothair seach càch.

A thaobh airgid: bidh feum air, ach is beag eagail gu ’m bi dìth sin oirnn aon uair ’s gu ’m bheil sinn aointe, toileach. Ma tha gu leòir againn gu ar tighean agus ar teaghlaichean a dheanamh rìomhach, tha gu leòir ri sheachnadh air son na h-obair a th’ air thoiseach air a’ Chomunn Ghàidhealach.

Labhradh iad ri cridhe nan Gàidheal mar a tha iad air a dheanamh o ’n toiseach. Thoireadh iad an cuireadh do na comuinn eile Co-bhann mhòr a stéidheachadh gu fòghlum nan Gàidheal, am bàrdachd agus seinn nan òran a chumail beò. Thoireadh iad deas làmh an co-chomunn do chomunn ’sam bith a tha saoithreachadh gu ni maith no airidh a bhuineas dhuinn mar shluagh a ghleidheadh suas. Bithidh cuid aca co-dhiù, deas gu freagairt fhàbharach a thilleadh; rachadh iad air an adhart.

Tha ’n Fhéinn air a h-uilinn!

“GUTH NA BLIADHNA” has discovered for many who did not seem to know it, the correct translation of An Comunn Gaidhealach. It is: The Gaelic Association. Now that it is known, we trust it will be remembered.

