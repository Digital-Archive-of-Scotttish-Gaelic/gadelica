[TD 173]

[Leabhar I. Liunasdal, 1906. Earrann 11.]

EADARAINN FHIN.

’S e farmad a ni treabhadh. Faodaidh nach’ eil a h-uile sean-fhacal firinneach, ach ’s cinnteach mi nach cuir sinn teagamh anns an fhear-sa. Tha na Gàidheil ann an seilbh air dà raoinn cho àluinn ’s air ’na dhealraich grian—Gàidhealtachd na h-Alba agus na h-Eireann—agus cha dona an t-saothair a tha iad fhéin a’ cur air gach raoinn. ’S breagha an t-àiteach a tha ar càirdean ann an Eirinn a’ deanamh o chionn dusan bliadhna a nis, agus cha mhiosa na sin an toradh a tha e cur a steach dhaibh.

Tha ceatharnach cruadalach tùrail air ceann a’ ghnothuich aca—an t-Ollamh Douglas Hyde —agus sgiobadh easgaidh ealanta ag obair fo a riaghladh. ’S mòr an obair a tha an duine uasal ud a’ cur as a dheigh, agus tha meas aig a luchd-dùthcha air a réir sin. Thill e dhachaidh á America bho chionn ghoirid, agus cha ’n e h-uile prionnsa a gheibheadh an di-bheatha a fhuair e air feadh Eirinn. Chuir e litreachas Eirinn fo chomain nach ’eil beag le chuid sgriobhaidhean, agus leis gach saothair eile a rinn e air son Eirinn. Agus cha’n’eil e fhathast ach a’ blàthachadh ris an obair. Nach tug e nall leis á America cho maith ri deich mìle air son na h-oibreach!

Chuir an Comunn air am bheil e ’na cheann-suidhe—Connradh na Gaidhilge—Gàidhealtachd na h-Eireann fo chomain leis ’na chuir i de sgoiltean Gàidhlig air chois, agus na chuir i mach de leabhraichean Gaidhlig. Bho chionn beagan bhliadhnachan cha robh Ghàidhlig air a teagasg ach ann am beagan sgoiltean. Tha i nis air a teagasg anns na ceudan ’s anns na miltean sgoil—iosal agus aird. Reic iad seachd mìle leabhar Gàidhlig ann an aon mhios am bliadhna—mios na Bealtainn! Tha i ri moladh cuideachd air son an tomhais anns am bheil i misneachadh ’s a’ cuideachadh oibrichean-làmh de iomadh seòrsa air feadh Eirinn, oibrichean as am bheil cur-a-steach maith aig an fheadhainn a tha sàs annta.

Tha daoine dha’n aithne a’ togail fianuis air an deagh fhuil a tha saothair Connradh na Gaidhilge a’ cur anns na h-Eirionnaich, agus a’ bhuaidh mhaith a tha aice air beusan modhannail, mar a tha cùisean stuaimeachd, agus a’ leithid sin.

Tha sinn ag aideachadh gu’m bheil farmad againn ri ar càirdean an taobh thall de’n chaolas. Tha sinn a’ deanamh gàirdeachas ’nan saothair agus their sinn, “Tuilleadh buaidh leis na seoid.” Tha sinn ag aideachadh mar an ceudna gu’m bheil an cath buadhmhor a tha iad a’ cur a’ cur gluasad ann an cuisil cuid ’nar measg, agus a’ cur spionnadh annta air son an cath a chosnadh air an taobh-sa de’n chaolas.

Is e ar barail gur h-ann leinn a tha dol, agus gu’m bheil a’ dol leinn mòran na’s fhearr no tha sinn fhìn a’ smaointeachadh. An uair a thòisicheas feadhainn nach ’eil na’n càirdean da ’n aobhar a’ leughadh an eagail faodaidh sinn a bhi cinnteach gu’m bheil sinn a’ cosnadh. Bha feadhainn ann a roimhe a fhuair air lagh a dheanamh a bha dol a chur as do’n Ghàidhlig, agus a’ dol a choireachach a h-uile fear a chuireadh suas féileadh, ach fhuair iad a mach


[TD 174]

[Leabhar I. Liunasdal, 1906. Earrann 11.]

nach robh e cho furasd. Faodaidh nach ’eil sinn fhìn cho umhail ’s bu chòir dhuinn do ar màthair, ach mo thruaighe fear eile, biodh e uasal no iosal, a ghabhas air a lamh a chur innte! Bidh peirceal goirt aige an ùin gun a bhi fada!

Tha fear do ’n ainm Tearlach Stiùbhard—gu’m meal e ainm—a’ sgriobhadh a dh’ ionnsuidh an “Times” agus a’ deanamh casaid air aobhar na Gàidhlig. Tha e cumail a mach gur e call mòr a tha ann a bhi teagasg na Gàidhlig anns a’ sgoil! Agus tha e ’g radh gur h-ann a chum leas clann agus paranntan Gaidhealach a tha e sgriobhadh! An cluinn sibh? A chum leas agus buannachd clann agus paranntan na Gaidhealtachd an teanga chur fo an crios! Dé air an t-saoghal a bhuannachd a bhi ’g ionnsachadh Gàidhlig, tha e faighneachd? Cha deanar reic no ceannachd leatha. Cha gheuraich e inntinn neach a bhi ’g a h-ionnsachadh mar a ni a bhi ’g ionnsachadh Gréigis is Laidinn, cànain na Gearmailt na Fraing na h-Eadailt! Agus c’ arson, uime sin, a bhithear a’ cosg tìm na sgoile, agus neart na cloinne, ri leithid a rud gun bhrigh?

Sin an doigh anns am bheil an duine ud a’ sgriobhadh, ’na ainm fhéin agus feadhainn eile nach ’eil “tearc, no gorach, no an an-fhios.” Mur a canadh e fhéin e, cha chreideadh sinn gu’n reusonaicheadh duine sam bith air an doigh ud, co dhiù duine ciallach sam bith.

Air son na tha aig na Gàidheil ri reic no ri cheannach cha mhòr a’ chainnt a ni ’n gnothuich. Gus an tig atharrachadh air cùisean cha ruigear a leas mòran dragh a ghabhail a’ teagasg do chlann nan Gàidheal cus Gréigis no Laidinn, no air son sin dheth Fraingis no Gearmailt, a chum gu ’m bi iad sgiobalt air margadh. Ach, fhir chridhe, ’s fhada bho sguir sinne a dheanamh malairt ri muinntir na Gréig ’s na h-Eadailt, agus an uair a thoisicheas sinn a’ dol leis a’ chrodh gu féillean na Fraing ’s na Gearmailt theid sinn an urras gu’n seall sinn dhaibh co mheud car a tha ann an adhairc an daimh.


Tha an duine ud ag radh, ’s cha chan sinne gu’m bheil e ’gorach’, nach coisinn Gàidhlig tasdan ’s an t-seachduin do bhalach no do nighean sam bith. Tha balach ann an sud agus choisinn eòlas air Gàidhlig dha cho maith ri punnd Sasunnach ’s an t-seachduin. Bheir sinn do’n duin uasal, ma tha e ’g a iarraidh, ainm ceithir cheud balach a tha cosnadh barrachd air tasdan ’s an t-seachduin le ’n cuid Gàidhlig.

An uair a tha an duine ud a’ sgriobhadh mu litreachas na Gàidhlig, agus mu chomasan na Gàidhlig tha aobhar eagail gur h-ann a tha e sgriobhadh air thuaims. Tha e fada gu leòir air seacharan air a’ phuinc sin. Cha do chuir e chomhairle ri daoine foghlumaichte an uair a sgriobh e cho tàrmusach mu ar cànan—a comas, a maise, no a feumalachd.

Ach ’s ann a tha an argumaid is neònaiche aig deireadh a sgeòil. Tha e cur an t-saoghail ’na rabhainn gur h-e a tha anns a’ mhuinntir a tha cur aobhar na Gàidhlig air adhairt feadhainn a tha tolladh fo bhunaitean na rioghachd, luchd millidh, a tha deanamh an dichill air sgaradh a chur eadar buill na rioghachd-sa. Tha e faicinn gur e a tha annta feadhainn a tha ’g iarraidh Alba, Wales, agus Eirinn, a sgaradh bho ’n rioghachd, agus cead a thoirt do gach dùthaich an toil fhéin a bhi aca.

Cha ’n ionnan sin ’s mar a thà. Cha ’n ’eil sinn a’ gabhail gnothuich thall no bhos ri càil a bhuineas do riaghladh rioghachd. Biodh am beachd a thogras e aig gach fear air na nithean sin, ach ann an gnothuichean a bhuineas do ar Comuinn cha ’n ’eil am facal bochd ud <eng>Politics<gai> uiread ’s air ainmeachadh.

A dh’ aindeon na their Mr. Tearlach Stiubhard cumaidh sinn romhainn, agus bidh sinn a’ misneachadh a chéile le bhi ’g radh, “Suas Leis A’ Ghaidhlig, Sios Leis A’ Bhrochan.”

Bha a’ bhan-tighearn uasal ud, Mrs. Burnley-Campbell, Ormadale, ann an Ardrishaig bho chionn ghoirid a’ fosgladh féill a bha air a cur air chois le buidheann de mhnathan Eaglais na sgire. An deigh dhith an fhéill fhosgladh, agus obair na mnathan agus crioch carthannach na féille a mholadh, thug i òraid chiatach seachad air aobhar na Gàidhlig. Tha uaill oirn air son a leithid de bhan-tighearna chridheil a bhi ’g ar dùsgadh gu dian shaothair as leith ar dùthcha ’s ar cànan. Tha sinn an dòchas nach fhada gus am bi gach fear is té an sàs anns a’ ghréim, agus a’ cur an uile neart, mar le aon chridhe, anns a’ ghniomh. ’S ann an sin a bhitheas an gàirdeachas.

Tha an òraid ri moladh air son cho làn ’s a tha i de dh’ uaill ion-mholta as a’ Ghaidheal, agus cho làn ’s a tha i de dh’ eòlas air na tha càirdean a’ deanamh as leith nan cananan Ceilteach thall ’s a bhos. Tha sinn a’ cur ar làn aonta ris a’ ni a thuirt a’ bhan-uasal, gur h-e luchd-teagasg is mo tha dhith oirn an drasda, agus nach e luchd-foghluim. Seall cho lionmhor ’s a tha luchd-foghluim na Gàidhlig ’nuair a chruinnicheas ceud timchioll air ministeir aig Tighnabruaich gus leughadh na Gàidhlig ionnsachadh, agus tri cheud ann an Inbhirnis a’ cruinneachadh air a’ cheud fhideadh. Nach coimhlionta am freagradh sin do Mhr. Tearlach Stiubhard, a ghabh air a radh, nach robh e fhéin agus a chuideachd a’ creidsinn gu’n robh fior mhiann sam bith air pàranntan gu ’n ionnsaicheadh an clann a’ Ghàidhlig! Ann an àite sin, ’s e tha fior,


[TD 175]

[Leabhar I. Liunasdal, 1906. Earrann 11.]

nach ’eil a dhith air pàrantan is clann ach an cothrom a thoirt daibh. Eireadh luchd-teagasg suas anns gach cearnaidh de ’n Ghàidhealtachd agus theid sinn an urras nach bi gainne sgolairean orra.

’S ann falamh gu leòr a tha chuil mhònadh againn. Cha deanar teine gun chonnadh. Cha ’n ann gun chosguis a chumar an Deo Ghreine dol. Tha an luchd-deasachaidh deònach a bhi sparradh so air an luchd-leughaidh a chionn nach ’eil iad fhéin a’ gabhail duais sam bith air son an saothair, no eadhon air son cosguis sam bith a tha orra. Bho thoiseach gu deireadh cha do chosg an deasachadh sgillig. Agus an deigh sin ’s ann gann a tha ’n t-ionmhas. Ma tha tasdan no òr fuasgailte agad fiach an cur thu e a dh’ ionnsuidh fear-gleidhidh an ionmhais, Mr. Mac an Toisich, <eng>17 Oueensgate, Inverness<gai>. Dean, agus cuiridh sinn clach ’na do charn.

Thug sinn cuireadh air a’ mhios mu dheireadh do neach sam bith leis ’m bu mhaith cuideachadh ann a bhi ’g ionnsachadh Gàidhlig a sgriobhadh. Fhuair sinn sgiàla beag breagha, air a sgriobhadh ann an deagh Ghàidhlig, bho fhear a tha ’g ionnsachadh leughadh agus sgriobhadh. Chuireadh e toileachadh air fear duilich a riarachadh fhaicinn cho maith ’s a bha an sgiàla air a sgriobhadh, agus cho beag ’s a bha de dh’ iomrallan ann. Chuir sinn ceart am beagan iomrallan a bha ann, agus chuir sinn air ais e a chum ’s gu ’m faiceadh e fhéin iad. Bidh sùil againn ri tuilleadh bho’n fhear ud.

Ma tha duine no té sam bith eile leis ’m bu mhaith an cuideachadh ceudna, air an doigh cheudna, ’s e am beatha sgriobhadh gus an Urr. Calum Macghillinein, 6 Polwarth Terrace, Edinburgh.


[TD 177]

[Leabhar I. Liunasdal 1906. Earrann 11.]

TURUS EOGHAIN BHAIN DO’N ROINN EORPA.

LE CATRIONA WHYTE GRANND.

MAR A CHAIDHTEAR MU’N GHNOTHUCH.

AN FHAIRGE CHLOICHE.

CHAIDH sinn troimh àite no dhà de na ceàrnaibh a b’ ainmeala ’s a Ghearmailt, a’ gabhail seallaidh air na fìon-liosan, agus na seana chaistealan a bha ri taobh sruth briagha na Rhein. Ràinig sinn cho fada deas ri Munchen, baìle-mòr Bavaria. An déigh càraid laithean a chaitheamh an so, ghabh sinn carbad-na-deathach gu Salsburg. Gu ruig Ròsenheim bha’n dùthaich réidh, fosgailteach; ach aig a’ cheann-uidhe sin tha meur de’n t-slighe iaruinn a’ dol deas gu Innsbruck, agus a’ mheur eile ’tionndadh ris an ear. Ghabh sinne ris an taobh an ear. An déigh Ròsenheim fhàgail, ruith an carbad a stigh gu garbh-chrìochan beanntach. Chaidh sinn, a’ snìomh am mach ’s a stigh, troimh ghleanntaibh cumhann, aig ìochdar nam beann, a bha ’g éirigh mar bhallachan corrach, àrd os ar ceann. Air gach sgeilp agus sgoltadh ’s a chreig air an robh e comasach do dhuslach trusadh, bha giubhas air freumhachadh, agus a’ tilgeadh sgàile cho tiugh gu’n robh solus latha os ar ceann mar eadar-sholus dùbhrach uaine. Dh’ fhàs an dùbhra na bu truime air dhuinn tionndadh a stigh gu bealach cumhann lùbar mu fhreumh nan sliabh. Bha abhainn bhras a’ ruidhleadh ’n a caoir làimh ri taobh na slighe iaruinn. Tuilleadh leud cha robh anns a’ bhealach lùbar chaol, ach na dh’ fhoghainn do’n t-sruth agus do’n t-slighe iaruinn. Bha toirm nan uisgeachan agus fuaim nan carbad cho àrd, agus bha’n sgàile ’thilg na craobhan cho trom gu’n do chuir e gaoir tromhainn amharc sìos do’n amar ghoileach, agus a suas do’n ghlòmanaich dhoilleir uaine. “Is eagalach an àilleachd so!” arsa sean Ghearmailteach còir, a bha ’g amharc am mach air an uinneig còmhla ruinn. An so bha mar gu’n robh ar slighe air a druideadh suas gu buileach. Fosgladh cha robh ri fhaicinn, an uair a thug an t-each-iaruinn cuibhle air mu’n cuairt; leum e gu drochaid ghoirid a bha thairis air an tuil bheucaich, agus le sgread thàr e stigh air dorus dorcha gu cridhe na beinne ’bha fa ’r comhair. An déigh dol ’n ar deannaibh troimh an dubh dhorchadas fad chòig mionaidean, leum sinn am mach gu soillse geal an là, air còmhnard farsuing réidh, agus sheas sinn aig ceann-uidhe Salsburg.

Bha tigh-òsda dlùth làimh cho briagha ri àros tighearna. Bha Dòmhnull air fios a chur a dh’ ionnsuidh an tighe so gu’n robh sinn a’ tighinn; agus chuireadh neach ’n ar còmhail aig an robh Beurla. Fhuair esan ar màileidean


[TD 178]

[Leabhar I. Liunasdal 1906. Earrann 11.]

troimh ’n tigh-chuspainn gun dragh; agus dh’ innis e dhuinn gu’n robh seòmraichean cheana air an cur air leth air ar son air an treas ùrlar.

Bha fòr-sheòmar taitneach air a’ bhalla air beulaibh nan seòmraichean againn. Bha sealladh grinn ri fhaotainn uaith, air an dùthaich mu’n cuairt. Bha uinneag seòmar Ciorstain a’ fosgladh mar dhorsan dà dhuilleig, gu ùrlar an fhòr-sheòmair; agus shuidh sinn uile còmhla an sin a’ lìonadh ar sùilean leis an àilleachd a bha fà’r comhair. Bha sinn a nis an Austria, tìr monadail, far an cluinnear na h-uillt a’ tuiteam o’n bhruaich mar aig an tigh. Air taobh eile ’n rathaid-mhòir uainn, bha dail bhuntàta. Air cùlaibh sin bha bruthaichean feurach, air an robh crodh ag ionaltradh. Bha doire beag air uchdan, anns an robh tigh aoibheil, geal, le lios de chraobhan meas mu thimchioll an tighe.

A’ sineadh am mach seach gualainn a’ bhruthaich, cho fada ’s a chitheadh an t-sùil, bha na beanntan troimh’n d’ thàinig sinn. B’ainm dhaibh, “An Fhairge Chloiche.” Bha iad uile mu’n aon àirde, agus cho teann air aon a chéile gu’n robh iad an riochd muir ghlais chloiche, a dh’ éirich ’n a tonnan borba, agus, am feadh a bha na tonnan aig an àirde, a sheas bìth, mar fo òrdugh Guth, a reòdh iad gu sìorruidh anns a’ chruth sin anns an robh iad. Fuar, glas, fàsail mar a bha’n Fhairge Chloiche ri coimhead oirre o chéin, bha i do-ìnnseadh glòrmhor ri fhaicinn air an fheasgar sin fo òradh na gréine, aig àm dhi dol fodha air chùl nan tonnan tiamhaidh, neo-ghluasadach.

“Theireadh duine gu’n robh sinn ’sa Ghàidhealtachd an so, a Chiorstan,” arse mise, a’ tionndadh ri’m mhnaoi a bha ’dearcadh le aoibh air an dùthaich mhaisich mu’n cuairt.

“Ma tà,” fhreagair i gu socrach, “’s e ’cheud àite chuirinn an coimeas rithe o’n a dh’ fhag sinn an Tairbeart. Theirinn gu’m b’e mìr dhe Albainn a bh’ ann, ach gu’m bheil còmhnard mòr an so an àite loch.”

MEINN AN T-SALAINN.

Air dhuinn teannadh am mach air an ath mhaduinn cha robh ar toileachadh air a lughdachadh. Bha’m baile cho coltach ri Dùn-éideann ’s a tha aon bhloigh ubhail ris a’ bhloigh eile. Bha ’chreag an sin, Iris an Dùn air a mullach; ach, an àite gàraidhean Sràid a’ Phrionnsa, bha sruth na Saltsa a’ ruith aig a bun geal le sneachd nan eigh-shléibhte reòidhte. Bha e mòr aig na caileagan an tigh fhaicinn ’s an d’ rugadh Mozart. Air mo shon-sa dheth, cha robh suim agam d’ a leithid; ach rinn e math dhomh iadsan fhaicinn cho toilichte. Chaidh sinn do’n Dùn, a’ dol an toiseach troimh ’n rathad a rinn na sean Ròmanaich, tre ’n chreag a tholladh o aon taobh gus an taobh eile. Chaidh sinn, mar an ceudna, do’n chladh aig ìochdar an dùin, taobh na h-aibhne. Bha anns a’ chladh sin seachd uaighean, le seachd stuib iaruinn, air an robh leacan beaga cuimhneachaidh aig ceann gach uaigh. B’ iad seachd mnathan aon duine bha ’nan laidhe ’s na h-uaighean sin. Dh’ innseadh dhuinn gu’n do mharbh e iad, air ghaol an airgead oighreachadh. A chum nach faighteadh brath air gu’m b’esan a mharbh iad, no an dòigh air an do mharbh e iad, chuir e gu bàs iad le ciogailt a chur ’n an casan! Mar sin cha robh aile air an cuirp. An aghaidh ni cho sgreamhail, bha, air an gearradh air clach-chuimhne eile, briathran cho freagarrach, tha leam, ’s a chunnaic mi riamh, thairis air uaigh màthar:—“Maith bha thu, a Mhàthair, maith; mòr bha’n gaol a thug thu dhuinne.”

Bha’n dùthaich cho taitneach ris a’ bhaile. An àite gàradh cloiche eadar na dailtean, bha ann sreath de chraobhan ubhal. Bha na daimh ’nam beothaichean briagha, slìogte; anns a’ chulaidh a b’ fheàrr agus air an cìreadh cho mìn ri steud-each.

Ach bha sealladh ris an deas a chuir smior annainn, agus a dhùisg dian thogradh gu dol na bu tinne air. B’e sin an Watsmann; beinn a bha ’g éirigh àrd os ceann guailne a comh-aoisean. Bha ceud sneachd na bliadhna air tuiteam cheana oirre, agus air a ceann a liathadh, ged nach robh againn fhathast ach an t-ochdamh latha de cheud mhìos an fhogharaidh. Ghabh Dòmhnull forfhais air an rathad a bu ghoireasaiche gu dol sgrìob am measg nam beann agus bha carbad ri bhi deas aig seachd uairean air an ath mhaduinn gu ar toirt gu Loch-an-Rìgh, cùl an Watsmann. Air sin bha sinn ri gabhail a suas taobh na beinne, gu tigh-òsda beag far am faigheamaid fuireach car oidhche. Thilleamaid mu’n cuairt air sligh’ eile, a bheireadh sealladh dhuinn air an dùthaich air taobh eile na beinne.

Chaidh sinn an uidheam tràthail ’s a mhaduinn, agus air falbh ghabh sinn gu sùrdail, air buille nan seachd uairean. Air dhuinn an còmhnard fhàgail, agus astar ochd mìle dheanamh air rathad réidh ri cliathaich monaidh, thàinig sinn an sealladh lagan bòidheach, le ùrlar gorm de fheur lom, agus le tigh beag aig gach ceann deth. Bha ’n carbad againn air tighinn air aghart dìreach os ceann an rathaid a bha dol a sìos do’n lagan, an uair a bhrùchd am mach air dorus am bruach na beinne air taobh thall an lagain, buidheann de shluagh cho éibhinn ’s a chunnaic mi riamh. Chaidh roinn de’n chuideachd a stigh do’n tigh bheag a bu dlùithe orra, thàinig an còrr dhiubh a dh’ ionnsuidh an tighe bu tinne oirnne. Rinn an carbadair air a shocair am feadh a ghabh sinn beachd orra. Thug mi aire shònruichte do’n dream bu dlùithe làimh. Thug iad a’m chuimhne dealbh nan Escimòthach. Bha iad


[TD 179]

[Leabhar I. Liunasdal 1906. Earrann 11.]

beag, cuideil, ach aig a’ cheart àm neònach.

“Ma tà,” arsa mise rium fhéin, “’s iomadh earradh annasach a chunnaic mi o’n a dh’ fhag mi’n tigh; ach tha na daoine so cho àbhachdach ri muinntir a chunnaic mi fhathast. Bha boineid mhaol ghorm orra. Bha briogaisean bùcail, geala orra. Bha còta goirid gorm orra, le crios leathair m’am meadhon, agus aparan an crochadh o’n chrios: cha b’ann air am beulaibh, ach air an cùlaibh. Mar a thubhairt mi, bha bùc ’s na briogaisean, a thug air na daoine sealltainn geanntach, goirid. Air do’n fhear mu dheireadh dhiubh dol as ar fradharc, dh’ fheòraich sinn de’n charbadair cò b’ iad na daoine bha’n sin. “Tha cuideachd a bha stigh ’s a Mheinn Shalainn a th’ anns a’ bheinn sin thall. Ma’s math leibh fuireach gu dol troimpe, tha ùine gu leòir agaibh air a shon;” fheagair an carbadair.

Cha bu luaithe ’thuig Mairearad is Màisi ciod a bu chiall do’n t-sealladh, na ghrìos iad oirnn feitheamh, agus, aidichidh mi ’n fhìrinn gu’n robh mi fhéin, mar an ceudna, glé dheònach air a’ mheinn fhaicinn. Sheòl an carbadair dhuinn an tigh a b’ fhaide thall mar an t-àite ’s an deanteadh còrdadh mu’n fharadh. Mar sin dh’ fhalbh Dòmhnull agus mise gu amharc as déigh gach ni feumail, am feadh a chaidh na mnathan a ghairm a stigh do’n tigh bheag aig a’ cheann a bhos. Cha bu luaithe ’thuig muinntir na meinn gu’n robh toil againn dol troimpe, na chuireadh dà mheinneadair a dh’ ullachadh na slighe air ar son; agus thugadh deise meinneadair an t-aon dhuinn g’a cur oirnn, a chaomhnadh ar n-aodaich.

Am feadh a bha sinn ’n ar seasamh taobh-mach an tighe, a’ feitheamh Ciorstain ’s nan caileagan, thàinig g’ am chòir fhéin, bodachan crìon, leibideach, seargte. Cha ’n fhaca mi riamh abhag de dhuine coltach ris. Dìreach aig a shàilean thàinig da ghiollan cho bòidheach gu’n do ghabh mi iongantas. Bha’n triùir anns an t-seòrs éideadh ’s an robh a cheud chuideachd a chunnaic sinn; agus coinnlear an làimh gach aoin.

Chlisg mi nuair a thuirt an duineachan, an Gàidhlig,—“Tha eagal orm fhéin, Eòghain, nach aithnich thu mi ’s an earradh so!” ’S e guth Ciorstain a bh’ ann. Spleuchd mi oirre, ’s an sin air an dà ghiollan, a bha ’call an lùth le gàireachdaich.

“A bhiasdan!” arsa mise, a’ maoidheadh orra le’m dhòrn; “na’n robh mis’ air a thuigsinn gu’m b’ann air a’ mhodh so a rachteadh ris a’ ghnothuch, cha’n’eil fhios agam am bithinn air aontachadh tighinn an so leibh! Ciod a theireadh am ministeir na’m faiceadh e sibh!”

“So, so,” arsa Dòmhnull, “sguir de’n bhruidhinn ghòraich sin, ’s na fir a’ feitheamh”—agus lean sinn e chun an doruis a bh’ air taobh a’ bhruthaich.

Thàinig dà mheinneadair eile gu ar treòrachadh, aon air thoiseach, agus aon air deireadh oirnn. Bha coinnlear an t-aon againn le coinneal bheag chéir. Chaidh na coinnlean a lasadh air dhuinn dol taobh stigh an doruis, far an d’ fhuair sinn sinn fhéin aig bun staidhreach aimh-leathain chloiche, air a gearradh ás a’ charraig bheò. Bha dath na creige meirgeach, ruadh; bha i uile gu léir a’ drillseadh le salann. An dìreadh na staidhreach, thachradh oirnn, an so air an làimh dheis, agus a rithis an sud, air an làimh chlì, fosgladh anns a’ bhalla le trannsa dubh, dorcha a’ treòrachadh fada stigh, gu cha’n’eil fhios ciod an t-astar—cho fada stigh ’s a chaidh a’ chreag a tholladh. Thug e crith uamhais thairis orm smuainteachadh air a’ chunnart a bhiodh ann dà-san a chailleadh a rathad, agus a rachadh air seachran am measg nan toll dìomhair sin a bha ruith gach rathad troimh ’n bheinn. A suas, agus a suas streap sinn, mar nach robh crìoch a’ dol a bhi air an staidhir. An ceann deich mionaidean, no uime sin, thàinig stad oirnn. Bha misneach Ciorstain uidh-air-n-uidh a’ toirt géill anns an duibhre thiamhaidh, thosdaich. Shuidh i sìos air an staidhir.

“Ciod a th’ ort, m’eudail?” dh’ fheòraich mi, le iomagain.

“Tha e uamhasach,” ars ise, “’bhi air ar glasadh a stigh an creig mar a tha sinn. Tha na facail a’ tighinn a stigh orm a dh’ aindeoin—

“Cha till, cha till, cha till mi tuilleadh.”

“Tha eagal orm nach tig mi beò as an àite so, ’s cha’n fhaic sinn an Tairbeart gu bràth tuilleadh.” Agus thug an dùile bhochd a neapaicinn as a pòca, ’s thoisich i ri gal ’s rì caoineadh.

“Tillidh sinn! Tillidh sinn a nis fhéin!” arsa mise; ach air dhomh ospagail eile ’chluinntinn air mo chùlaibh, thionndaidh mi. Bha’n sin Màisi, ’s na deòir a’ sileadh gu frasach, agus i gun anail a’ gàireachdaich. Dhearc mi le mì-chiatadh oirre.

“O!” bhris i mach, “na bithibh diombach rium! Tha e cho neònach bodachan fhaicinn a’ caoineadh, agus a’ suathadh a shùilean le neapaicinn bheag ghrinn!”

Agus, air m’ fhacal fhéin, air dhomh amharc a rithis an rathad a bha Ciorstan, cha b’ urrainn domh trod ris a’ chaileig. Ach chuir mi rithis ri Ciorstan gu’m b’ fheàrr dhuinn tilleadh. Stad i d’a gul; agus dh’ éirich i le cabhaig, ag ràdh. “Rachamaid air adhart. Théid dhòmhsa mar a théid do chàch, agus is leòir sin.”

Mar sin thòisich sinn às ùr air an staidhir a dhìreadh. Mu thuaiream deich mionaidean eile ràinig sinn am mullach. Bha trannsa math a’ ruith am mach air gach làimh. Ghabh am meinneadair a bh’ air thoiseach, chun na làimhe deise, lean sinn e gus am faca sinn


[TD 180]

[Leabhar I. Liunasdal 1906. Earrann 11.]

gath fann soluis astar air thoiseach oirnn. Air an t-solus a ruigheachd, chunnaic sinn gu’n d’ thàinig e a seòmar soillseach a bha ris an deas. Bha trannsa goirid a’ treòrachadh g’a ionnsuidh. Bha sreath de cholbhan snaidhte air gach taobh de’n trannsa, le bogha cloiche tarsuing eadar gach paidhir. Bha na boghachan so greadhnaichte le mìrean gloinne ioma-shlisneach, agus de ioma dath, mar an uinneagan Eaglais-Mhòir Ghlascho; agus bha maise air a thilgeadh air gach ni tre dhealradh an t-soluis trompa. Chaidh sinn air adhart do’n dorus. Bha’n seòmar air a chladhach as a’ charraig, a bha’n so cho geal ri marmor fìor-ghlan. agus a’ dèarrsadh fo sholus ceud coinneal bheag chéir, a bh’ an coinnlear mòr, an crochadh bho’n mhullach. Am meadhon an t-seòmair bha coslas altair ceithir-oisnich, de’n aon seòrsa cloiche ris a’ chuid eile. ’Na shuidhe air bha crùn na h-Austria, leis an dà litir, F.I. mu throidh air fad, os ceann a’ chrùin air son Fraing Ioseph, Iompaire na h-Austria. Bha’n crùn agus na litrichean air an grinneachadh le seudan dealrach, mar anns an fhìor chrùn. Ciod an t-iongantas a chuir e oirnn an uair a chaidh ìnnseadh dhuinn gu’m b’ ann de chlachan salainn a bha na seudan uile, agus na mìrean gloinne òirdheirc air an gearradh. Bha iad an sin de dhearg, de phurpur, de uaine, de ghorm agus de bhuidhe; am feadh a bha’n seòmar, bho ùrlar gu mullach, geal mar an sneachd.


[TD 181]

[Leabhar I. Liunasdal 1906. Earrann 11.]

<eng>GAELIC TECHNICAL TERMS.

LAND.

<gai>Gabhaltas<eng>, a rented farm, holding.

<gai>Gabhail<eng>, idem; properly a lease, tack.

<gai>Treabhachas, treabhachd<eng>, an arable farm, agriculture.

<gai>Aiteach, àiteachas, àiteachd<eng>, tillage, delving, ploughing, agriculture.

<gai>Ar<eng>, ploughing, tillage, agriculture.

<gai>Aireanachd<eng>, agriculture.

<gai>Grainnseach<eng>, a grange or corn-farm; <gai>grainnsearachd<eng>, agriculture, occupation of an agriculturist.

<gai>Mànas<eng>, mains, home-farm, large or level farm.

<gai>Sgot, sgotan<eng>, a small farm.

<gai>Dòid<eng>, idem, a croft, a pendicle; <gai>dòidire<eng>, a crofter.

<gai>Croit<eng>, a croft; <gai>croitear<eng>, crofter.

<gai>Fearann<eng>, land.

<gai>Talamh<eng>, earth, soil, land; <gai>na talmhannan<eng>, the lands or cultivated lots of a crofting township.

<gai>Uir<eng>, soil, earth.

<gai>Machair<eng>, low and level part of a farm.

<gai>Baile-geamhraidh<eng>, an infield, low grounds of a farm.

<gai>Gearraidh<eng>, enclosed grazing between the arable land and the open moor.

<gai>Riasglach<eng>, land that cannot be cultivated.

<gai>Talamh-treabhaidh<eng>, arable land.

<gai>Earghalt<eng>, idem.

<gai>Talamh-treabhta<eng>, idem; rather tilled land in Scottish Gaelic.

<gai>Gnàithseach<eng>, arable land under crop, Macalpine, who has also <gai> “grainnseach<eng>, a granary; confounded with <gai>gnàithseach<eng>, land under cultivation” The word is only another spelling of <gai>grainnseach<eng>, supra, with assimilation as usual of nn to s; <gai>gnàithsear<eng>, husbandman (M‘A.) i.e. <gai>grainnsear.

Màg<eng>, an arable field, field that can be ploughed; a lazy-bed. According to MacAlpine it means arable land in the North, and a very broad ridge of land in the West.

<gai>Geòtan<eng>, a spot of arable ground, a pendicle.

<gai>Gead, geadag<eng>, a spot, is used of a spot or plot of land, a small ridge, a lazy-bed, a garden bed, etc.


[TD 182]

[Leabhar I. Liunasdal 1906. Earrann 11.]

<gai>Pliad, pliadan<eng>, a plot of ground.

<gai>Ceann-ràcain<eng>, a small portion of land, lit. a rake-head.

<gai>Ceapach<eng>, a tillage plot, common in names of places.

<gai>Seisreinn<eng>, a carucate, plough-land, as much land as can be tilled with one plough in the year.

<gai>Dabhach<eng>, a measure of land of variable extent according to locality. It may extend to four carucates or to one only, and may support 60 cows only, or in the Hebrides 320. According to Mr. W. J. Watson’s Place Names of Ross-shire (p.lxxxi) Lewis was divided into fifteen davochs. Borrowed into Scottish as daugh, davoch, etc., it is defined as an extent of land sufficient to produce forty-eight bolls, and when divided has given place names like Haddach, Haddo, i.e. half-davoch.

<gai>Leth-dabhach<eng>, half-davoch, in place names Lettoch.

<gai>Ceathramh<eng>, a quarter or fourth part of anything; in denominations of land the fourth of a davoch usually; in place names Kerrow, etc.

<gai>Ochdamh<eng>, an eighth; in place names Octo, Octow.

<gai>Cóige<eng>, a fifth, appears in the names of five places in Strathdearn.

FISCAL DENOMINATIONS.

<gai>Cionag,cianog<eng>,one eighth of a farthing-land.

<gai>Cleitinn, cleitig, clitinn<eng>, etc., half of a farthing-land; one cow’s grass; a croft.

<gai>Feoirlinn, feòirlig<eng>, a farthing-land; fourth part of any farm. MacAlpine says a mite, twelfth part of a penny for which he gives as another name <gai>‘turn-odhar’<eng>(‘turn’ in Eng.=Gael. part), Scot, turner, a bodle, Fr. turnois.

<gai>Leth-pheighinn<eng>, a half-penny land.

<gai>Peighinn<eng>, a penny-land. Multiples occur e.g. <gai>Na Coig Peighinnean<eng>, the Five Pennies, a holding in Eigg now absorbed in another farm. MacAlpine says <gai>peighinn<eng> is equal to a groat-land—<gai>cota-bàn<eng> in Mull. The word appears to mean a share (of land) in some of the islands and consequently to vary in such cases according to the value of the particular shares.

<gai>Duipeighinn<eng> two-penny land, occurs once or twice. Dippin in Arran, in 1405 Dupenny-landis, is in Gaelic <gai>An Duipeighinn<eng>(‘Duipeinn’).

<gai>Cota-bàn<eng>, a four-penny-land, groat-land; “<gai>leirtheas<eng>, two of them; <gai>ochdamh<eng>, four; <gai>ceithreamh<eng>, eight,” says MacAlpine, but he explains <gai>ochdamh<eng> as “eight groats land.” The unit here should be the mark and in that case the <gai>ceithreamh<eng> (fourth) and the <gai>ochdamh<eng> (eighth) would be respectively ten groats and five groats.

<gai>Sgillinn<eng>, a shilling land. The word meant a shilling in Scots money when this system of denominating land was instituted, but when English money came into use, it was found that the English penny was of the same value as the Scottish shilling and so <gai>sgillinn<eng> came to mean in modern Gaelic a penny sterling. So <gai>bonn-a-sè<eng> which meant a sixpence now means a halfpenny, and a shilling sterling is often called <gai>sgillinn Shasunnach<eng> or an English shilling (penny.) In denominations of land <gai>sgillinn<eng> retains its old meaning. For example the forty-shilling land at Acharn Kenmore, mentioned in Mr. J. Christie’s “Lairds and Lands of Loch Tayside,” is in Gaelic, <gai>An dà fhichead sgillinn.”

Unga<eng>, an ounce-land, twenty-penny land, or one eighth of a mark-land.

<gai>Marg<eng>, a markland, thirteen shillings and four pence.

The extent of those respective denominations of land no doubt varied greatly. Pennant in his description of the island of Canna says: “Pennylands are named from some old valuation. The sum necessary to stock one is £30. It maintains seven cows and two horses. The tenant can raise on it eight bolls of small black oats, the produce of two; four bolls of bear from half a boll, and seven bolls of potatoes from one.” Tour, vol. I. p. 315. The markland should be 160 times the size of the pennyland, but the known marklands are nothing like so many times the size of Pennant’s pennyland. Can it be that the converse of what took place in the case of the word <gai>sgillinn<eng>, has happened to the word <gai>peighinn<eng> and that the latter means in land denominations not the Scots but the English penny which in value means a Scots shilling? Probably there is evidence, not available here, to decide the question. In any case the proportion of a markland to a <gai>peighinn<eng>-land is more like that of a mark to a shilling than that of a mark to a penny.

According to Skene (Celtic Scotland) the davoch was divided into four ploughgates to the east of the central watershed of the country, and into twenty pennylands to the west where the davoch was called also a <gai>tirung<eng> or oumeland. In place-names the davoch which according to Mr. Watson was “The old standard measure of land in Pictland,” is much in evidence about the Moray Firth—Sutherland, Ross, Inverness and on to Aberdeen,—and the <gai>peighinn<eng> or pennyland in Argyll and the Hebrides including Bute and Arran. In Perthshire and some other districts the marg or markland predominates; there are sixteen place-names containing the word on the sides of Loch Tay.

FIELDS.

<gai>Achadh<eng>, a field, meadow, plain; <gai>raon<eng>, idem.

<gai>Cliatan, cliathdan<eng>, a level plot of ground, ‘harrowed place’ from <gai>cliath<eng>, harrow; <gai>cliata, a meadow, (M,A.)

<gai>Geadhail<eng>, a ploughed field, a park.


[TD 183]

[Leabhar I. Liunasdal 1906. Earrann 11.]

<gai>Cuidh, cuith<eng>, an enclosure, fenced field.

<gai>Gort, gart, goirtean<eng>, a field, corn-field, field of standing corn.

<gai>Atharnach<eng>, land that has been cleared of ‘green crop’ (potatoes, turnips, etc.) and that will be or used to be, sown next with barley, i.e. ‘red land,’ North Argyll, West Ross-shire and Badenoch. In Badenoch <gai>athairneach<eng> pronounced there <gai> ‘athainneach’<eng>; in West Rossshire <gai> ‘athurnach’<eng> as though the word were <gai>abharnach<eng>. It is given variedly as to form and meaning by the authorities.

<gai>Atharnach<eng>, second crop, M‘L. & D. etc.

<gai>Aitheornach<eng>, land where barley has been the last crop, M‘A.

