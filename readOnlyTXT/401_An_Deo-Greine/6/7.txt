[TD 101]

[Leabhar VI. Mìos Deireannach an Earraich, 1911. Earrann 7.]

ATH-BHEOTHACHADH NA GAIDHLIG.

Air gach taobh tha cùisean a’ comharrachadh a mach gu’m bheil a’ Ghaidhlig air an là ’n diugh a’ faotainn an tuilleadh aire na bha i. Tha dùsgadh am measg nan seana chnàmhan, tha beatha agus beothalachd a’ gabhail greim orra, agus tha a’ Ghaidhlig a togail a cinn agus a’ sìneadh a gutha ann an cearnan far an do shaoileadh gu’n d’ thug i suas an deò. Aig baile ’s air duthaich tha coinneimhean Gaidhlig na’s lìonmhoire agus na’s eudmhoire na bha iad, agus tha cor na Gaidhlig an diugh na ’s fallaine na chunnacas bho chionn iomadh bliadhna. Tha an oigridh Ghaidhealach air an teagasg gu spéis a ghabhail do chanain an duthcha, agus tha iad a faotainn chothroman nach robh idir aig an athraichean. Tha e taitneach r’a fhaicinn gu’m bheil na h-oidheirpean a thatar a’ cleachdadh a’ giùlan toraidh, agus gu’m bheil an sluagh Gaidhealach a’ dùsgadh a suas gus an tuilleadh spéis’ a bhi aca airson an cànain. Faodaidh e bhi nach ’eil an toradh a réir na saothrach, ach mur ’eil, thatar cinnteach co dhiù gu’m bheil ath-bheothachadh na Gaidhlig anns na làithean so ’na chomharra diongmhalta nach ’eil saothar an luchd-oibre an dìomhain, ach gu’m bheil na Gaidheil a’ cur rompa gu’m bi iad dìleas d’an cànain agus d’an dùthaich.

Aig an àm so tha taghadh luchd-riaghlaidh nan sgoiltean a’ dol air aghaidh, agus tha sinn earbsach gu’n cuir ar luchd-dùthcha anns a’ Ghaidhealtachd ann an ughdarras na daoine a tha fàbharrach do’n Ghaidhlig, agus do theagasg na Gaidhlig anns na sgoiltean fo an cùram. A réir a’ chunntais a tha sinn a’ faotainn o na teachdairean a chuireadh a mach air feadh na Gaidhealtachd leis a’ Chomunn Ghaidhealach as leth teagasg na Gaidhlig, tha e taitneach a chluinntinn gu’m bheil a mhór chuid de ’n t-sluagh deònach gu’m faigh an clann teagasg ’nan cànain fhéin, agus gu’m bheil móran a bha roimh so caoin-shuarach mu’n chùis, a nis gu buileach air taobh na Gaidhlig. Tha e duilich a chreidsinn gu’m bheil Gaidheal idir ann a tha cho neo-mhothachail, no cho caoin-shuarach mu ’chànain ’s gu’n deanadh e dearmad air na meadhonan a chleachdadh a chum teagasg diongmhalta a thoirt d’ a chloinn. Aig àm an taghaidh so, seasadh gach Gaidheal a mach as leth teagasg na Gaidhlig anns na sgoiltean, agus diùltadh e gu tur a ghuth no a chuideachadh a thoirt do fhear-iarraidh sam bi—uasal no iosal—nach toir gealladh iomlan gu’m faigh a’ Ghaidhlig àite cothromach air clàr-teagaisg na sgoile.


[TD 111]

[Leabhar VI. Mìos Deireannach an Earraich, 1911. Earrann 7.]

DUAN DO’N GHAOL.

Le Donnachadh MacNaomhain, Cillchamaig, Ile.

Choisinn an Duan so a’ cheud duais aig Mod, 1910.

Air feasgar boidheach samhraidh ciùin,
An ceò air lubadh thar nam beann,
Air dhomh bhi ’g imeachd troimh an raon,
Is mi fo iomaguin faoin ’s an àm;
Ar leam gu’n cual’ mi guth cho caomh,
Mar inneal ciùil bu lughmhor fonn,
’Sann thubhairt e rium—“ ’Se m’ ainms’ an Gaol,”
’As m’eugmhais cha bhiodh saoghal ann.

Gur tric a lìon mi thu le gràdh,
Le aoibh, le gairdeachas is ceol,
Gur tric a dhùisg mi fonn do dhàin,
’Am maduinn aluinn ait na h-òig;
’N do dhi-chuimhnich thu féin an là,
A thachair sinn an gleann a’ cheò,
Bi agad rium comh.cheangal blàth,
Thug mi air tus do Bhardachd beo.

Nach tric a dh’éisd thu ri mo cheòl,
Teachd bho na h-eoin air maduinn chéit,
A chuthag ghorm an coill’ nan cnò,
An smeorach ann an luths nan geug,
Is chi thu mi ’san duilleach òg,
’S nam fluran do gach seorsa gnè,
O chi thu m’ iomhaigh anns an ròs,
Oir ’samhla orms’ iad sin gu 1éir.

’Sann tha mo chumhachdsa ro-mhóir,
Co e nach comhdaich mi le m’ sgéith?
Is bheir mi air na leannain òg,
Gu ’m bi iad pògadh beul ri beul;
Air feadh gach tìr, am measg gach slòigh,
Gach ceangal posaidh ’s mis’ am freumh,
Oir cridhe cruaidh an ardain mhóir,
Grad taisichidh aig m’ ordugh féin.

Bi mi am pailluinean nan Righ,
Feadh storas ionmhas agus maoin,
Is anns na h-ionadaibh as ìls’
Cha dean mi dimeas air a h-aon;
Gur tric a thog mi anam sgìth,
Toirt treoir is clì do’n chridhe bhrùit’,
Gur tric san streup a rinn mi sìth,
’S a chuir mi ’n strì an darna taobh.

Gur tric a nochd mi iochd is baigh,
Cur cìs air amhghar agus leòn,
Gur tric thug mise fois bho chràdh,
’S mi ’n léigh a’s airde airson bròin;
Is cridh’ sam bith bheir dhomhsa àit’,
Bi sonas caomh gu brath na chòir,
’S mo dhoimhneachd féin cha tuig a mhain,
Na h-ainglean ’s airde t’ ann an gloir.

’Sann ann an Neamh a fhuair mi ’n tùs,
Seadh, mu ’n robh ’n saoghal ann ni ’s mò,
Oir dhealbhadh mi le Righ nan Dùl,
Is chrunadh mise le a ghlòir;
Is mise ’n solus ’s an reul iùil,
A threoraicheas gach uile shloigh,
A dh’ ionnsaidh slainte ’s sonas caomh,
Is gheibhtear mi gun mhaoin gun òr.

’Sann air mo shon-sa thainig Criosd,
A dh’ aisig slàinte ’s sìth bith bhuan,
Mar sin ’sann leig e bheatha sios,
Mar iobairt do gach peacach truagh;
Bha mis’ leis ’n <eng>Getsemane<gai>,
Is chuala mi e gul gu cruaidh,
Ce bha mi leis air Calvari,
’N uair threigeadh e le Righ nam Buadh.

’S ann gheibhtear mi air fonn is cuan,
Bho’n uachdaran gu ruig an tràill,
Cia àit ’gam bi mi, cha bhi fuath,
No gamhlas fuar a gabhail taimh;
Oir teichidh naimhdeas roimh mo shnuagh,
Tha cumhachd ’s buaidh agam air nàmh,
Cha dh’ iobair mi do bhàs no uaigh,
’S mar so bi ’dh mise buan gu bràth.


