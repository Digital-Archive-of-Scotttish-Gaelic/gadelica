[TD 185]

[Leabhar VI. Darna Mìos an Fhogharaidh, 1911. Earrann 12.]

MOD NA BLIADHNA SO.

Tha am Mòd a’ tarruinn dlùth oirnn, agus tha cùisean gu math air an aghaidh. Is taitneach leinn a ràdh gu ’m bheil airgiod nan duais a tighinn a staigh gu math, agus gu ’m bheil a nis suas ri dà chiad gu leth punnd Sassunnach an làimh. Tha àireamh an luchd-strì os ceann Mòid nam bliadhnachan a chaidh seachad, agus air gach dòigh tha dùil againn gu ’n toir Mòd na bliadhna so barrachd air na Mòid roimh so.

Tha e ‘fìor thaitneach gu ’m bheil àireamh nan oigridh a’ dol an lìonmhorachd, agus tha so ’na chomharra fallain gu ’m bheil obair a’ Chomuinn Ghaidhealaich a’ gabhail gréim air an inntinnean, agus gu ’m bheil iad an comh-fhaireachduin dlùth ris an aobhar mhór sin.

A chum an tuilleadh soirbheachaidh, tha e feumail agus iomchuidh gu’ n gabh pàrantan agus luchd-teagaisg anns a’ Ghaidhealtachd cùram ’us spéis ann a’ bhi ag oileineachadh nan oigridh agus a’ toirt misnich dhaibh a bhi faotainn eolais ’us fiosrachaidh air cànain, litreachas, ceòl ’us eachdraidh an dùthcha fhéin. Tha pàrantan ’us luchd-teagaisg gu sònraichte freagairteach airson oilein na cloinne, agus is e an dleasdanas gu ’m faic iad gu ’m bi an oigridh Ghaidhealach a tha fo an cùram a’ co-pàirteachadh anns an oilein sin a bhuineas dhaibh mar an còir-bhreith, a tha nadurra dhaibh, agus a tha aig an làimh. Tha sinn an dòchas gu ’m faic gach bliadhna àireamh na muinntir sin a’ dol am meud, agus gu ’m bi aobhar na Gaidhlig a’ faotainn dachaidh bhàigheil anns gach ceàrn de ’n Ghaidhealtachd.


AM FOGHARADH.

Cluinnear fuaim nan lann-buana ann an iomadh achadh aig an àm so. Tha obair an fhogharaidh aig an àm anns am bheil sinn a’ sgrìobhadh—meadhon a’ mhìos chaidh seachad—a’ dol air aghaidh gu sùrdail, sunndach. Tha na h-achaidhean arbhair le ’m bàrr òr-bhuidhe, lìontach, abuich, a’ toirt cuiridh do ’n tuathanach na lainn-bhuana ’chur an gréim, tha an aimsir freagarrach airson na buana agus tha an luchd-fogharaidh o mhoch gu h-ana-moch, le sùrd ’us ùinich a’ dol an sàs anns an obair. Tha teas ’us tiormachd ’n am fàbhar, agus ma mhaireas an aimsir neo-bhristeach, bithidh am bàrr arbhair air a thional gu teàruinte do ’n iodhlainn mu dheireadh a’ mhìosa ’tha nis seachad. An cumantas tha bàrr de gach seòrsa math agus lìontach, agus tha fiughair gu ’m bi toradh an talaimh air a’ bhliadhna so saoibhir agus buannachdail. Am measg gach còmh-stri agus aimhreit a tha aig an àm so ’dol air aghaidh anns na bailtean móra am measg luchd-oibre, tha e ’na thoil-inntinn agus ’na aobhar taingealachd gu ’m bheil coltas toraidh ’us pailteis anns an tìr.
