[TD 53]

[Leabhar VI. Treas Mìos a’ Gheamhraidh, 1911. Earrann 4.]

OBAIR A’ CHOMUINN GHAIDHEALAICH.

BLIADHNA MHATH UR do ar leughadairean, do ar sgrìobhadairean, agus do ar luchd-dùthcha anus gach ceàrn aig an taigh ’us thairis.

Aig toiseach bliadhn’ ùir tha e iomchuidh gu’n toir sinn ioraradh ghoirid air obair a’ Chomuinn Ghaidhealaich anns a’ bhliadhna chaidh seachad.

Anns a’ cheud aite is e ar dleasdanas ar taingealachd a nochdadh do ’n mhuinntir sin a thug cuideachadh dhuinn “An Deo-Gréine” a chumail air aghaidh. Do ar luchd-leughaidh tha sinn a’ toirt buidheachais airson an cuideachaidh, agus thatar an dòchas gu ’m meudaichear an àireamh anns an àm a tha ri teachd. Dhaibh-san a bha ’n an cul-taice do ’n “Deo-Gréine” le an tabhartais-sgrìobhaidh o àm gu h-àm, tha sinn a’ toirt buidheachais shònraichte airson an cuideachaidh, agus a’ guidhe saoghal fada dhaibh uile, agus an tuilleadh comais gu bhi ’gleusadh am peànn as ùr.

Faodar a ràdh gu’m bheil deagh theis-teannas a tighinn g’ ar làimh à iomadh ceàrna airson móran de na sgrìobhaidhean ealanta a tha air am foillseachadh ann an leabhran mìosail a’ Chomuinn. Tha sin a’ toirt misnich dhuinn ar n-oidhirpean a mheudachadh, agus a bhi ’g iarraidh air a’ mhuinntir sin aig am bheil comas agus ùine gu ’m bi iad a’ co-oibreachadh leinn ni ’s mò agus ni ’s mò “An Deo-Gréine” a thogail a suas gu inbhe a’s àirde, agus gu bhi ’na mheadhon sònraichte air rùntan a’ Chomuinn a ghiùlan air aghaidh.

Bliadhna an déigh bliadhna, tha obair a’ Chomuinn a’ fàs ni ’s motha agus ni ’s motha; agus mar a tha an obair a’ meudachadh tha feum gu ’m bi na meadhonan cuideachaidh air am meudachadh mar an ceudna. Air an aobhar sin, dhiarramaid air buill a’ Chomuinn an còmhnadh a thoirt seachad anns gach dòigh is urrainn daibh a chum a bhi cur air aghaidh na h-obaire ’tha romhainn.

Air a’ bhliadhna a tha nis aig crìch choinnich Ard Chomhairle a’ Chomuinn sè uairean, agus bha mu dhà-fhichead coinneamh aig na Comuinn-Riaghlaidh. ’S ann air na Buidheannan-Riaghlaidh sin a tha cudthrom na h-obaire a’ laidhe, agus tha toradh an saothrach air a chur fa chomhair na h-Ard Chomhairle o àm gu h-àm gu bhi air a dhaingeachadh.

Chuireadh seachd Roinnean ris a’ Chomunn, agus tha a dhà eile gu bhi air an cur air bonn. Tha a nis ceithear Roinnean thar fhichead co-cheangailte ris a’ Chomunn, agus a dhà-dheug thar fhichead de Chomuinn


[TD 54]

[Leabhar VI. Treas Mìos a’ Gheamhraidh, 1911. Earrann 4.]

Aonaichte eile. Bha deich ’us tri-fichead ball-beatha, agus ciad, tri-fichead ’s a’ deich de bhuill eile air an cur ri àireamh a’ Chomuinn. Tha neart àireamhail a’ Chomuinn aig an àm so os cionn dà mhìle, le bhi ’gabhail a staigh àireamh nan Roinnean. Tha na fioghairean sin a nochdadh gu soilleir gu ’m bheil An Comunn a’ fàs, agus gu ’m bheil, an obair co-cheangailte ris a’ fàs a réir sin. Tha obair a Mhòid a’ dol am meud gach bliadhna, agus aig a’ Mhòd an Duneideann ann an àireamh an luchd-strì thug e bàrr air na chaidh roimhe. Thugar cheana mion-chunntas air a’ Mhòd, agus cha ruigear a leas an tuilleadh a ràdh aig an àm so.

Thatar a’ faicinn toradh obair A’ Chomuinn anns a’ Mhòd, na ceàirdean Gaidhealach, na sgoiltean Gaidhlig, agus na coisirean-ciùil a tha air an stéidheachadh air feadh na dùthcha. Is e feàirdeachd na Gaidhealtachd rùn sònraichte a’ Chomuinn Ghaidhealaich, agus cha ’n urrainnear a ràdh gu ’n d’ rinneadh dearmad air oidhirpean a chleachdadh a chum nan rùntan sin a choimhlionadh. Ach mór agus math ’s mar tha an obair a thatar a’ deanadh, cha ’n ’eil sinn ach aig a toiseach. Ma tha an sluagh Gaidhealach da rìreadh deònach gu ’m bi staid an dùthcha air a dheanadh ni ’s fheàrr, feumaidh iad gluasad à an sàmhchair, agus làmh-chuideachaidh a thoirt do na meadhonan a thatar a cleachdadh a chum feàirdeachd na Gaidhealtachd. Tha math no milleadh ’nan làmhan fhéin, tha cothrom agus comas aca cùisean a dheanadh ni ’s cothromaiche; agus an e gu ’n dean iad dearmad air na cothroman sin a ghlacadh, agus air cuideachadh a thoirt do ’n mhuinntir sin a tha cheana ’saothrachadh as leth na Gaidhealtachd?

Dh-iarramaid air ar luchd-leughaidh rùntan a’ Chomuinn a thoirt fa chomhair na muinntir sin nach ’eil fhathast aonaichte ris a’ Chomunn, mar bhios cothrom aca, agus impidh a chur orra cuid ’us pàirt a ghabhail anns an obair a tha dol air aghaidh chum cor na Gaidhealtachd a leasachadh.

Is e aon de rùntan a’ Chomuinn teagasg na Gaidhlig anns na sgoiltean a chur air suidheachadh cothromach, agus mar dh-ainmich sinn air a’ mhìos a chaidh seachad, bithidh An Comunn a’ deanadh gairme air sluagh na Gaidhealtachd an uine ghoirid brath-ghabhalach a dheanadh as leth an canain aig am taghaidh buill-riaghlaidh nan sgoiltean. Tha sinn a’ cur earbsa ann an tuigse an t-sluaigh gu ’n dean iad ullachadh airson an taghaidh sin, ’s gu ’n toir iad an guth-taghaidh do ’n luchd-iarraidh sin a mhàin a bheir dearbh-ghealladh gu ’m bi iad air taobh na Gaidhlig, agus gu ’m faigh i aite cothromach air cùrsa-teagaisg nan sgoiltean.

