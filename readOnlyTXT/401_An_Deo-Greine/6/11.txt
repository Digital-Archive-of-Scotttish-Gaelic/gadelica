[TD 165]

[Leabhar VI. Ceud Mìos an Fhogharaidh, 1911. Earrann 11.]

SEANACHAS MU ’N CHLACHAN.

Cha ’n fhiosrach dhuinn dòigh a ’s fhearr gu bhi ’toirt Clanna nan Gaidheal an cuideachd a’ chéile na an Clachan so a chuireadh suas air bruachan na Caoil-abhainne an Glascho. Tha e ’na àite-coinneimh a tha fìor thaitneach do na Gaidheil, agus gheibhear grunnain dhiubh thall ’s a bhos gach feasgar a’ cur seachad na h-ùine an cuideachd a’ chéile. An so tha sean chàirdeas air ath-nuadhachadh, agus càirdeas ur air a dhealbh; an so tha cothrom aig Gaidheil baile ’us dùthcha a bhi tighinn an taice a’ chéile o àm gu àm ann an conaltradh càirdeil, a’ faotainn agus a’ tabhairt naigheachdan na tìre. Tha Gaidheil ’us coigrich as gach ceàrna air an tarruing a dh-ionnsuidh a’ Chlachain so, agus tha iad uile làn riaraichte leis na chì ’s na chluinneas iad. Tha taighean-céilidh gu leòir anns a’ Chlachan far am bheil fir agus mnathan Gaidhealach fiosrach, tuigseach a’ frithealadh, agus far am faigh an luchd-tadhail fàilte, furan, furmailt agus aoidhealachd air gach taobh.

Anns an taigh-fhighidh agus shnìomha gheibhear Cairistiona agus Fionnghall, gach té dhiubh gu h-ealanta ri cìreadh na h-olainn, ri càrdadh, ri snìomh, ’s ri fìgheadh a’ chlò; anns an t-sean taigh-tubha gheibhear Seonaid gu gnìomhach le ceirsle ’na dòrn a’ tachrais an t-snàtha, no le laimh ’us cois air cuibhill ri abhras, no ri biadhadh nan cearc ’s an àl; an ceann eile an taighe gheibhear an greusaich còir a’ càradh nam bròg; anns an taigh-gheal tha boirionnach gleusd a’ reic leabhraichean agus ri obair an taighe; anns a cheardaich cluinnear gliong an ùird air an innein aig gobha a’ Chlachain (Bàrd Bharbhais) a deanamh chrùisgean ’us chrùidhean, agus obair-iaruinn de sheorsaichean eile; an ath dhorus tha oibrean shlat agus ghréis; aig bràigh a’ bhaile tha Iain òg Macleoid gu grinn a’ snaidheadh agus a’ dealbhadh Marmoir as an eilean Sgiathanach; agus fa’ chomhair, air taobh eile an rathaid tha talla marsantachd far am bheil clò agus bathar Gaidhealach eile air an reic.

Tha bùth-leabhraichean, taigh-litrichean, agus taigh-òsda anns a’ Chlachan, ach cha’n fhaighear boinne de shùgh na-bracha anns an taigh-òsda, ged a tha ’phoit-dhubh suidhichte faisg dha—is fada o’n chaidh i an dìosgadh.

Tha seinn òran, pìobaireachd, dannsadh agus fearas-chuideachd eile air an giùlan air aghaidh ann an talla mór a’ Chlachain gach feasgar agus tha ’n sluagh ’nan ciadan a’ dol g’ am faicinn ’s g’ an éisdeachd. Tha ceithir pìobairean o mhaduinn gu h-oidhche a’ cumail ciùil ris a’ Chlachan, agus cluinnear fuaim nam pìob fada mu ’n faicear iad, chionn tha an Clachan neadaichte ann an oisein fasgach de ’n phàirc fo dhùbhradh nan craobh ri taobh na h-abhainne.

Gu cinnteach is àite bòidheach, cridheil, Clachan na Caoil-abhainne, agus is mór am beud an ceann mìos no dhà gu’n cuirear gu leathad e; ach tha sinn an dòchas, ged is gearr a linn gu’m bi buannachdan maireannach a’ leantuinn lorg na h-oidhirp so, agus an déigh na h-uile cosdais a phaigheadh, gu’m bi suim mhath airgid thairis a chum aobhar na Gaidhealtachd agus na Gaidhlig a chuideachadh.


[TD 175]

[Leabhar VI. Ceud Mìos an Fhogharaidh, 1911. Earrann 11.]

DEALBH-CHLUICH.

An Gaidheal a leig air gu’n do chaill e a Ghàidhlig.

LE IAIN MAC CORMAIG, GLASCHO.

<eng>[As arranged by the <gai>Mòd<eng> and Music Committee, and as reported in our last month’s issue, Competition No. 28 (a short Gaelic play) of this year’s Mod was adjudicated upon earlier than usual in the expectation that it might be acted at the <gai>Mòd<eng>. The judges awarded first place to Mr. John MacCormick for this play, and its publication now gives the opportunity of getting it up in time for the <gai>Mòd<eng>, should arrangements be made for including it in the programme.]

<gai>AN T-AITE, TIGH CHOINNICH MHÓIR.

<eng>DRAMATIS PERSONAE.

<gai>COINNEACH MÓR, Fear an tighe.
MAIRI, Bean Choinnich.
IAIN, Fear a bha air a’ Ghalldachd, <eng>seal<gai>.
PEIGI, EILIDH AGUS CEIT, Nighneagan òga.

BANA CHOIMHEARSNACH.

COINNEACH a’ leughadh. Chi mi gu’m bheil prìs na clòimhe nuas am bliadhna, Mhàiri. Tha mi dìreach a’ leughadh mu fhaighir an Obain an so. Stad thusa nis [’S e sealltainn air a’ phaipear a rithis]. <eng>Blackface.<gai> Tha’n dubh-cheannach air dusan tasdan a’ chlach. A ghràidh, a ghràidh! Nach i thuit a dh’ aon phlub.

MAIRI a’ figheadh stocainn. Dusan tasdan, an d’ thubhairt thu!

COINNEACH. Seadh, dusan tasdan. Seall féin air. Seall sin: <eng>twelve shillings.<gai>

MAIRI a’ sealltainn air a phaipear. An dà; saoil nach ’eil! ’S ann a tha ’n sin naidheachd mhath: gnothuichean a bhi fàs saor. Leòra! Feumaidh mi dol a’m ghleus agus tuilleadh phlaideachan a dheanamh mu ’n tog i a rithis. Agus cha b’ uilear domh beagan clò a dheanamh cuideachd. Tha ’n deise ghlas agad air fàs lom.

COINNEACH. Nach fhad o ’n a chualas nach robh bàs duine gun ghràs duine. Ach ma tha prìs na clòimhe a’ freagairt ortsa, saoil nach e Fear an t-Srath-bhàin a chuir sgiab air, agus gun aige ach dubh-cheannaich air fad. Cuiridh mi ’n geall nuair a ruigeas tu e a cheannach na clòimhe, gu’n dean e ort a cheart chleas a rinn e ort an uiridh mu ’n bhuntàta Gabhaidh e air gu’n robh margadh am bliadhna ann cho math ’s a bha riamh ann. Ach biodh agadsa do phaipear ann ad achlais, agus dìreach cuir na prìsean roimh a shròin—prìs a h-uile clòimh a th’ ann.

MAIRI. Ach stad ort, a Choinnich. Ciod è a tha a’ chlòimh Shasunnach?

COINNEACH. Stad, ma tà. <eng>C-H-E-V<gai>—ciod e air thalamh am facal tha ’n sin?

MAIRI. <eng>Cheviots<gai>, a Choinnich.

COINNEACH. ’S e dìreach: caoraich an Lagain. Stad, ma tà. <eng>Cheviots, fourteen shillings<gai>. Dà thasdan os cionn nan dubh-cheannach. Bheir sud sgailc air Fear an t-Srath. Biodh agadsa na prìsean air do theangaidh mu’n ruig thu’n Sràth-bàn, agus taom am mach do’n bhéisd iad mar gu’m biodh agad ann, an Caraitse. So agad té eile <eng>L E-I-C<gai>—. Tha driamlaichean a’ slaodadh ris an fhear so mar gu’m biodh ann giobairneach.

MAIRI. Abair fathast e, a Choinnich.

COINNEACH. <eng>L-E-I-C-E—<gai>.

MAIRI. <eng>Leicesters<gai>, cuiridh mi ’n geall.

COINNEACH. Cha ’n ’eil mi ’g ràdh nach è <eng>Leicesters<gai>, ma tà, ochd deug a chlach Cha tig Fear a’ Chaolais gu dona idir dheth. ’S iad na caoraich bhoga, mhaola so a th’ aige air fad. Tha coltach leamsa gu ’n d’ thug e deich puinnd Shasunnach air son reithe <eng>Leicester<gai> an uiridh. Tha caoraich mhatha aige.

[Thig gnog do’n dorus, agus thig Iain Mhàrtainn a steach gu spaideil, an déidh tighinn á Galldachd].

COINNEACH. Ho hó! Iain, a laochain; an tu th’ agam?

MAIRI. Do bheatha do’n dùthaich, Iain. Nach ann leam is math t’ fhaicinn anns a’ bhaltaig anns am bheil thu. [Agus iad ’ga fhàilteachadh.]

COINNEACH. Bha fios a’m cho luath ’s a chuala mi gu’n d’thàinig thu, nach biodh tu fada gun tighinn g’ am fhaicinn, a charaid. Dìreach crathadh eile de d’ làimh. Suidh, agus dean thu féin dìreach aig an tigh, an tigh Choinnich. So nis; saoil nach d’thug a’ Ghalldachd atharrachadh ort, a bhalaich. Cha bhi nighean òg ’san dùthaich nach bi cocadh a dosain; agus na seann lasgairean air an tilgeil do chùil na mòna. ’S an robh thu gu math bho ’n a chunnaic sinn a chéile mu dheireadh?

MAIRI Moire! ’S esan a bha sin; ’s air am bheil a choltas.

IAIN a’ freagairt anns a Bheurla Shasunnaich, agus Coinneach is Màiri mar gu’m b’ann an ceò. <eng>Oh, Ahm A1. Ahm champion. First Class.

<gai>COINNEACH. An dà, charaid, bha thu riamh gaolach air buntàta; agus cha ’n ’eil seòrs ann an diugh a bheir bàrr air an <eng>Champion<gai> bho ’n a dh’ fhalbh am buntàta ruadh.

MAIRI. ’S am buntàta liath. Cha b’ è bu mhiosa.

IAIN. <eng>Man, Ahm gled tae see ye baith. But great sticks, Kenny, ye hae a whusker on ye since Ah went awa’. I wad hardly ken ye if I didn’t ken it was yourself. By jings! Ye are looking a wheen years aulder than me, though we are of an age. Great sticks! But the mustress is keeping to it weel.<gai>

COINNEACH. Ciod a tha ’n so, Iain? An è gu’n do chaill thu do Ghàidhlig?


[TD 176]

[Leabhar VI. Ceud Mìos an Fhogharaidh, 1911. Earrann 11.]

MAIRI. A luaidh, a luaidh! Nach éibhinn e! Tha fios nach ’eil e ach ri fearas-chuideachd ’s a’ gabhail air.

IAIN. <eng>Na, na; Ahm no swankin’ a but. See you the big long years ah was away in the Low Country hearing nossing but English all day. The Gaelic went away out of me and the English come in its place.<gai>

COINNEACH. Tha fios gu’n tuig thu fathast i, ged thà. ’S i Beurla nan Sasunnach a bhios mi bruidhinn ris a’ chù, agus tuigidh e h-uile facal ged nach bruidhinn e i. Tha fios gu’n tuig thusa a’ Ghàidhlig ged nach bruidhinn thu i.

MAIRI. Nach ’eil fios gu’n tuig ’s gu’m bruidhinn. Cha ’n ’eil e cho beag mothachadh.

IAIN. <eng>I am understanding every word. I had a fine crack wis my mother yesterday when I come home, though she was talking the auld language all the time.<gai>

Coinneach. Agus stad so ort. Am bheil thu ’g ràdh rium gu’m bheil do cheann mar gu ’m biodh an gunna sgailc, agus gu’n do chuir an dara cànain am mach an té eile, mar a chuireas an dara ciufean am mach an cuifean eile á gunna sgailc. An ann mar sud a tha?

IAIN. <eng>That’s shust about the size of it.

<gai>COINNEACH<eng>. And what will you be—what work—what—what—<gai>Hoch, ’s ann a tha mi cho dona riut féin. Ciod a bha thu ris bho ’n a dh’ fhalbh thu? Tha thu air do dheagh chur umad, co-dhiùbh.

MAIRI. An dà, gu dearbh, ’s esan a tha sin. Tha e fàs coltach ri Eóghan bràthair a mhàthar. Nach math na brògan a th’ air.

IAIN. <eng>Weel, Ah was workin’ on deeferent sings; but Ah was the most of the time workin’ at the fermars.<gai>

COINNEACH. Aig na bodaich, a Mhàiri.

MAIRI. Tha mi tuigsinn.

IAIN, a’ leantainn. <eng>Ah had a fine world among them, especially in the wunter. Almost every day in wunter there would be a dancing ball at night. It was splendid, splendid, and the work wasna heavy neither in the wunter, for the day was so short, and sometimes it would be night in the daytime.

<gai>MAIRI. Chuala mi sud aig mo mhàthair. B’ eòlach air na bodaich Ghallda i.

COINNEACH. <eng>And, and would you be a—<gai>Droch fàs air a’ Bheurla Shasunnaich! Cha ’n ’eil thu idir fada cèarr, Iain, tha dùil a ’m féin. ’S ann a tha i brath dol an sàs ann am amhaich mar gu’m biodh ann cartan Ach ’s e bha mi dol a radh: an ann a’d threabhaiche bha thu; no ciod e?

IAIN. <eng>Weel, Kenny, Ah was a plooman at last; but at furst Ah was a hauflin. Weel, sometimes they called me a ‘skyte,’and sometimes a ‘galute,’ and sometimes a ‘ned,’ for Ah could do everything

<gai>[Thig a dhà no trì nigheanan a steach, cuiridh iad fàilte air Iain.]

PEIGI. Chuala mi gu’n d’thàinig thu. Ciod è mar a tha thu?

EILIDH. IAIN Mhàrtainn! Tha cuimhne agam air an latha dh’ fhalbh e.

CEIT. Cha’n aithnichinn iall dheth. Nach e dh’ atharraich!

MAIRI. Dh’ atharraich e ’na chruth ’s ’na chànain. Cha ’n ’eil facal Gàidhlig ’na cheann.

PEIGI, EILIDH is CEIT comhla. A chiall, a chiall!

IAIN. <eng>Man, man! Isn’t it strange too. I am not knowing wan of these lassies though I knowed them before. Everything here is deeferent. Great sticks! It is putting a wunder on me to see Kenny himself growing grey; and see these lassies yourself, Mary, they were shust kids when I went away. And now I can be courting on them! What wan is thus? She’s like her mother, anyhow.<gai>

PEIGI. Tha fios, Iain, gu’n aithnich thu mise. Am bheil cuimhne agad nuair thug thu chugam an leabhar ùr as a’ chlachan? Peigi bheag?

IAIN. <eng>I have mind on it; but man alive, Peigi, how you’ve growed. I would never ken you. I ken thus wan right enough: the tailor’s lassie. Many a kilt he made to me.<gai>

COINNEACH. Hud, a dhuine, nach beag math a th’ ort. Sin agad Eilidh a’ chùbair.

IAIN. <eng>Did Ah no tell you now? Ahm bate again. But I will let thus wan on me.<gai>

MAIRI Ceit a’ ghreusaiche. Nach coltach ri té a h-ainm i? Ceit piuthar a màthar.

IAIN. <eng>I was sure on it: as like as two herrings. But I never saw Kate. She was out in the Low Country. Man, man, the world is strange, too. So she is like her auntie. [<gai>Ni a’ chuideachd gàire<eng>]. Man, lassies, if you was down in the Low Country wan six months itself, it’s you that would grow to be the fine lassies. I am telling you it would make a man of you; and you would come home in a year or two just like leddies, and plenty English. Look; shust look at myself, the change that’s on me for a few years; and I was reading ‘Robinson Crusoe’ and ‘Sharespeare’ every day.<gai>

[Ni na h-inghneagan gàire; agus their iad “Shake-speare.”]

IAIN. A’ leantainn. <eng>Well, that’s what I’m saying.<gai>

MAIRI. O, eudail, nach cuala mi naidheachd air ‘Robinson Crusoe’ aig Alasdair Bàn; agus cha chuala mi sgeulachd riamh a b’ àill leam na i. Saoil thusa am bheil i fìor?

IAIN. Cho fìor—<eng>as true as I am telling you. Man, woman, it’s in prent!<gai>

COINNEACH. Cha chuala mi riamh iomradh air an té eile ged thà. Ciod ainm so th’ agad oirre?


[TD 177]

[Leabhar VI. Ceud Mìos an Fhogharaidh, 1911. Earrann 11.]

IAIN, ’S gun e féin cinnteach as an ainm. Ha ha! <eng>Try it now, Kenny, try it.<gai>

COINNEACH. Hud! Droch fàs air a nis. Bidh e aig na saoir. [Agus e ’g obair le làmhan.] Nach ’eil; nach ’eil—<eng>Spokeshave<gai>! Nach sleamhainn urball! ’S duilich greim a deanamh air.

IAIN [E féin ’s na h-inghneagan a’ gàireachdaich]. A hà, <eng>Kenny, it’s easily kent you’re Heelan. Try again.

<gai>MAIRI. <eng>Spearshake<gai>. Tha mi féin na ’s fèarr na thusa.

IAIN [Agus dùil aige gu’m bheil Màiri ceart]. <eng>It is yourself that’s clever Mary, and you never left the glen.<gai>

[Na h-inghneagan a’ gàireachdaich.]

COINNEACH. Nach neònach an t-ainm a th’air: <eng>Spearshake!<gai>

[Na h-inghneagan a’ gàireachdaich.]

IAIN <eng>Ha, ha, Kenny, Mary bate you. You could not say Spakesheare till you heard her But your right this time.<gai>

[Ni na h-inghneagan gàire agus their iad “Shakespeare, Shakespeare.”]

IAIN. <eng>Ho! And the girls too have it!<gai>

MAIRI. Cha ’n ’eil dùil a’m féin nach ’eil <eng>‘Shapesheare’<gai> cho duilich r’a ràdh ri ‘Sibolet ’ aig Cloinn Ephraim féin.

COINNEACH. Cha téid mo theanga fèin mu’n cuairt air co dhiùbh. ’S ann a dh’ fheumas mi car-a’-mhuiltein a chur dhith ann am bheul, mar a bhithinn a’ deanamh ann am bhalach nuair a bhithinn ag itheadh nam bàirneach ròiste bharr nan éibhleag, agus dearrasan aca ann am sheile [Ni a’ chuideachd gàire]. Am bheile cuimhne agad air an sud, Iain?

IAIN. <eng>No; I have no mind on it; and I was near no minding my mackintosh that I left outside on the dyke. She is so warm; and I am sorry I took it wis me; and I am going down to the Clachan before I turn back. I want to see if I will get otterskins from <gai>Niall Ruadh<eng>. Two of them would mak’ a fine fine sealskin vest for the town. If Neil will not put them too dear on me, I will buy them at wanst. I sink seven bob, or seven and a tanner for the one each will be plenty.<gai>

MAIRI. Ciod è th’ anns a’ <eng>bhob?<gai> [Iain a’ gàireachdaich].

COINNEACH. <eng>‘Bob.’<gai> Sin agad tasdan; agus <eng>‘tanner’<gai> sè sgillin gheal. Chuala mi cheart rud aig an Eireannach ruadh a cheannaich craicinn nan othaisgean bhuam san earrach so chaidh. Faodaidh gur h-ann mu’n cuairt ceannach is reic chraiceann is motha tha na facail ’gan cleachdadh. Ciod è do bheachd, Iain?

IAIN. <eng>Ah, but you wouldn’t get an otterskin for a bob or a tanner, Kenny. That’s the rub.<gai>

COINNEACH. <eng>But, man, you will—<gai>Ach, a dhuine, nach fhaigh thu air seachd ‘bobaichean’ e, mu’n d’thubhairt thu féin e?

Mairi [I féin ’s na h-inghneagan a’ gàireachdaich]. Cha ’n ’eil dùil a’m féin nach ’eil thu féin a’ call na Gàidhlig cuideachd, a Choinnich. Cha ’n ’eil iongantas idir muinntir Ghlascho ’ga call.

COINNEACH. Droch fàs oirre. ’S ann a tha i tighinn a steach orm a dh’ aindeoin m’ amhaich. Tha i mar gu ’m biodh ann plàigh. Mar is motha tha de eagal agad roimhpe, ’s ann is dòch thu ’ga gabhail; gu sònruichte ma tha greis de ghaoith deas ann. Bho ’n a thàinig Iain a steach ’s ann a tha i a’ dol an sàs annam mar a ni calg an eòrna nuair a bhitheas mi bualadh. Saoil, Iain, an deanadh e feum dhomh a’ bhreac a chur orm g’ a cumail bhuam? Seadh, mu’n caill mi Ghàidhlig.

IAIN. <eng>You’re far better wisout the Gaelic like me You’ll get far better on wis the fermars. Did you ken what an’ auld fermar told me wanst. When I feed wis him I had no English; and when I met him in the Buchts in the head of two years again, he said, ‘Weel, weel, Jock, I never thocht that ye was sich a gowk as to lose a’ your Gaelic in twa years.’ You see, Kenny, he did not think I was so clever.<gai>

MAIRI. So nis! Nach bu ghleusd e! Ghabh e beachd math ort! <eng>‘Gowk’<gai>: so nis! [I féin ’s na h-inghneagan a’ gàireachdaich].

COINNEACH. Thalla, thalla! Cha ’n fhaca mi fear riamh nach tàirninn sùisde cho sgairteil ris, nach deanainn sgrìob cho dìreach ris, ’s nach tàirninn stadh cho farsuinn ris, gun facal Sasunnach a labhairt bho ’n a thòisich nn gus an sguirinn. ’S ann a their iad rium féin gun cum a’ Ghàidhlig na Gaidheil air an ais; agus ɯòran a tha de’n bheachd sin a’ falbh air na sràidean ’s na bailtean móra ’s gur gann is urrainn daibh am beul fhosgladh a’ meunanaich le laigse agus le cion a’ bhidh. Nach iad a fhuair air an aghaidh gu dearbh! ’S gun facal Gàidhlig ’nan ceann: agus ’s math nach ’eil. Cha chuala mi fear riamh ag ràdh gu’n cum a’ Ghàidhlig duine air ais nach fhaighteadh fear an inbhe os a chionn, agus Gàidhlig gu leòr aige. Ciod è mar a bha daoine tighinn troimh ’n t saoghal mu’n robh Beurla Shasunnach ’san dùthaich idir. Agus cha ’n ’eil fhios a’m am biodh i fathast an Alba mur a bhi an spolaire spad chluasach Calum a’ chinn mhóir, a phòs a bhan Shasunnach, agus a lean a h-uile bleidear an Sasunn i, a’ pòsadh ar bann-aighreacha Gaidhealach air son dachaidh is tighinn beò dhaibh féin, a cheart dòigh mar a tha na prionnsachan bochda Gearmailteach a’ deanamh oirnn an diugh fathast. Cuimhnich, ’ille, nach ’eil agad ach cànain nam bleidearan!


[TD 178]

[Leabhar VI. Ceud Mìos an Fhogharaidh, 1911. Earrann 11.]

MAIRI. Tha thu ceart, a Choinnich. Tha moit agam asad.

AN TRIUIR NIGHEAN. Gasda, gasda!

PEIGI. Suas i, Choinnich:—

COINNEACH, a’ seinn:

Hóro, ’illean, hù o ’illean,
Hóre, ’illean, gu ma slàn duibh;
Na’n robh tuilleadh dhibh ’nar dùthaich,
Cha do mhùch iad oirnn a’ Ghàidhlig.

PEIGI. Suas i, Iain!

CEIT. Cha dean thu suiridh ’sa ghleann air an turus so, ma tha thu gun Ghàidhlig.

EILIDH. Cha ’n ’eil e ach a’ leigeil air. Ach tha h-uile cànain aig a’ ghaol!

MAIRI. Leòra, cha ’n ’eil! Cha chreid mi féin gu’n gabh dad cneasda dheanamh anns a’ Bheurla Shasunnaich, ach seòrsa de mhalairt. Leòra! Cha do thòisich daoine air an teaghlaichean a thogail air an t-slige gus an d’ thàinig a’ Bheurla Shasunnach. Cha ’n ionghnadh idir aodainn muinntir Ghlascho bhi cho bàn, nuair tha ’m biadh air a thomhas daibh mar gu ’m biodh ann cungaidhnean lighiche O, mo chreach, mo chreach! An t-sean aimsir, nuair nach robh tomhas no cunntas air sìon, ach dìurn a’ chlò, lùb na stocainn, agus clòimh na caora.

IAIN. <eng>Weel a gentleman was telling me waust—weel, he was no a gentleman, neither, for he had plenty of Gaelic—he was telling me there was a name for all the measures in Gaelic—for selling whusky, anyhow. I canna mind the Gaelic for ‘half-mutchkin’; but it’s very strange—

<gai>NA H-INGHNEAGAN. <eng>Half-mutchkin, half-mutchkin!<gai>

MAIRI O, chuideachd, a chuideachd! Ciod è an t-ainm cearbach a tha ’n sud?

COINNEACH. <eng>Half-mutchkin?<gai> Stad ort. ’S e tomhas trom air choireiginn a th’ ann. Rud a dh’ fheumteadh a chur an cairt mar gu’n abradh tu. <eng>Half-mutchkin?<gai> Stad thusa nis. <eng>Half-mutchkin?<gai> Saoil nach e tosgaid a th’ ann. Co dhiùbh ’s e rudeiginn cudthromach a th’ ann.

NA H-INGHNEAGAN, a’ gàireachdaich, Leth-bhodach, a Choinnich! Ahà, leth-bhodach!

IAIN <eng>The very thing. That’s hit noo. I knowed there was something about an old man in it; but I had no mind how much.

COINNEACH. O, ghràidh, a ghràidh, a Mhàiri! Leth-bhodach! <eng>‘Half-mutchkin’<gai> a’ Bheurla Shasunnach air ‘leth bhodach’! Nach eu-coltach an dà ainm r’a chéile. Cha ’n ’eil fios idir ciod e a’ Bheurla Shasunnach a th’ air bodach. Cha ’n e Bodach a’ phuirt no bodach Peigi Mhóir, ach bodach uisge bheatha, mar gu ’n abradh tu ‘botal bodaich.’

IAIN [A’ toirt am mach an uaireadair]. <eng>Weel, it will be time for me to be going. I’ll call again when I am returning.<gai>

MAIRI. Tud; dean do chéil—

PEIGI. Fuirich gus an gabh sinn òran math Gàidhlig. Bheir thu féin duinn òran Beurla Sasunnach.

CEIT [A’ bualadh a basan]. Sin e; sin e. Gabhaidh Peigi an t-òran a ghabh i aig a’ Mhòd.

EILIDH. Gabh: ‘’S toigh leam an cìobair,’ a Pheigi.

MAIRI. Sin e dìreach! Sean òran grinn blasda.

COINNEACH. Tha sibh dìreach a’ cordadh rium gasda. Sin agaibh céilidh a nis Sin agaibh céilidh. Agus is fèarr dhuibh iarraidh air a’ ghille eile tighinn a steach. Na fàgaibh coigreach bochd taobh am muigh an tighe.

MAIRI. Có ’n gille?

PEIGI. Am bheil fear am muigh?

EILIDH. Cha ’n fhaca mi duine am muigh nuair thàinig mi féin a steach.

COINNEACH. Tud! Nach ’eil am fear a tha le Iain. C’ àite ’n d’ fhàg thu e, Iain?

IAIN. <eng>There was no wan at all wis me.<gai>

COINNEACH. Nach do shaoil mi gu ’n d’ fhàg thu Mac-an tòisich am muigh aig a’ ghàradh. Nach e sud a thubhairt thu? An duine bochd.

IAIN [A’ bualadh a bhasan air a chéile]. <eng>Ha, hà, Kenny! It is easy to see you are Heelan. It was no a man I left. Ho, hó! Guess it. It’s for keeping your outside dry when it is wet. Try it now.<gai>

[Na h-inghneagan a’ gàireachdaich].

MAIRI. Sin agad a nis! Nach bochd cion na Beurla Shasunnaich an déidh ’s gu léir. Mac-an tòisich! Ciod e bhochdainn a th’ ann? No’m b’ urrainn a bhi ann ach cuideiginn?

COINNEACH. Gu do chumail tioram nuair bhios tu fliuch? ’S e searbhadair a bhios ann. Sin searbhadair. ’S ann air an taobh am muigh a bhios sinn ’ga uisneachadh co-dhiùbh, an àm sinn féin a thiormachadh. An e sud e, Iain?

IAIN. <eng>Not yet, Kenny; but you are coming on it. Ha, ha; yourself is the boy too, Kenny. Try it wan time more now, before you let it on you.<gai>

MAIRI. Tha e agamsa, cuiridh mi ’n geall.

PEIGI. Tha, is agamsa.

EILIDH. Agus agamsa.

CEIT. Tha e agamsa, cuideachd. An abair mi e Iain?

IAIN. <eng>Don’t say it till Kenny lets it on him. Ha, hà, Kenny, if the girls beat you now! Dugald, the joiner, has it. I sawed it wis him coming from the Clachan yesterday. Now, that’s a good sign for you, and if you will guess it you’re no worse.<eng>

[Ni Màiri ’s na h-ìnghneagan gàire, agus bidh Coinneach a’ sraidimeachd air feadh an tighe].

COINNEACH. Aig Dùghall Saor. Ha hà! Tha e agam mu dheireadh. Ciod è mar air


[TD 179]

[Leabhar VI. Ceud Mìos an Fhogharaidh, 1911. Earrann 11.]

thalamh nach d’ amais mi ’n toiseach air, ’s a liuthad uair ’s a chuala mi e. Ha hà, Mac an-tòisich; agus sean Mhac-an-tòisich! [Ni càch glagail ghàireachdaich] Ha hà; faodaidh sibh a bhi gàireachdaich. Thuig mise cho math ribh féin e. Nach iomadh uair a chuir e Dùghall saor bochd an comhair mullach a chinn an dìg an rathaid mhóir nuair a bhiodh e tighinn as a’ Chlachan. Falbhadh té agaibh am mach, agus thugaibh a steach an cliabhanach bòtuil ud. Ha hà! Nach robh fios a’m, a charaid, nach tigeadh tu g’ am fhaicinn an déidh tighinn á Glascho, gun fliuchadh mo rùchain a thoirt domh; agus ann an sud i, charaid [Bidh Iain ’s na mnathan a’ sgàineadh an cridhe a’ gàireachdaich].

IAIN. <eng>O, well done; well done, Kenny! You are giving on me to be laughing, and you’re wronger now than before. The thing I mean is for keeping you dry outside when it is wet. But what you are saying is for keeping you wet inside when you are dry. Ha, hà! And I am tee tee, too, besides; and I wouldna have whuskey.<gai>

COINNEACH. Tha mise <eng>tea-tea<gai> mi féin; agus <eng>coffee-coffee<gai>, cuideachd. Ach ged tha, cha robh mi latha riamh nach còrdadh smèarsadh math de Mhac-an tòisich rium. Ach, co dhiùbh, leigidh mi orm e—

MAIRI. Tha sinn féin na ’s feàrr na thusa, Choinnich.

NA H-INGHNEAGAN còmhla. Gu dearbh, tha [Agus gàire].

COINNEACH. Cha ’n ’eil aig Coinneach oirbh, ma tà.

IAIN. <eng>It’s a waterproof, Kenny.<gai>

MAIRI. Nach d’ thubhairt mi ribh a nis?

PEIGI. Is mise.

CEIT. Is mise.

EILIDH. Is mise, mar a h aon ’s mar a dhà—

COINNEACH. O, chuideachd, a chuideachd! An e <eng>‘Mackintosh’<gai> a’ Bheurla Shasunnach air <eng>waterproof<gai>? Ach tha’n deagh ainm air. B’fhada ’s a cheann am fear a thug air e. Bha Clann-an-tòisich riamh ri aghaidh bualaidh. ’S e, mar gu ’n abradh tu, coimeas a tha ’n so. Ciod è do bharail?

BANA CHOIMHEARSNACH [A’ tighinn a steach ’na cabhaig]. A Choinnich, a Choinnich, eudail! Seall am mach ciod è th’ air a’ mhart dubh agad. Tha i suas am monadh a’ leum ’s a’ geumnaich ’s a’ beucaich air inneal dearg a’ chuthaich, is rud mór glas coltach ri leth-phlaide dh’ fhàg cuideiginn air a’ ghàradh ud am muigh, m’ a ceann ’s m’ a h-adhaircean. ’S mur a dean am fortan e, bidh i as an amhaich leis na creagan. Tha i an déidh toirt air a h-uile mart ’sa bhaile bhi bùraich ’s a’ tilgeil ùir le ’n adhaircean. Eiribh, ma tà, am mach gu luath feuch dé tha ceàrr!

MAIRI. A Choinnich, a Choinnich, seall am mach. Cha ’n ’eil mart ’sa bhaile nach bi an cliathaichean a chéile Ciod è an aon driodart a thàinig orra an diugh seach latha ’s am bith.

[Coinneach fad na h-ùine a’ cur air a bhrògan].

COINNEACH. Ach ciod e an aon mi-fhortan a th’ ann? Nach fheàrr sealltainn as a déidh. C’ àite ’m bheil am bata. Cha n ’eil fios fo na speuran càite ’n d’ fhuair i greim air an lùireach a chaidh m’ a ceann mar sin.

[Théid Coinneach am mach, agus leanaidh Màiri e].

IAIN [’S’ e ’g éiridh ’na sheasamh, ’s a shùilean air lasadh ’na cheann]. Lùireach; lùireach! Tha ma chall-sa dèante. Mo chòta ùr nodha, air a stialladh. Nach b’ e turus na bochduinne dhomh e, chuideachd, eudail? Mo chòta ’na ribeanan a g mart dubh Choinnich, ’s nach robh e dà uair air mo dhruim riamh. Mach mi; mach mi!

[Théid Iain ’na leum am mach.]

[Eiridh na h-ìnghneagan ’nan seasamh.]

PEIGI. Ciod è tha cèarr air a’ mhart?

EILIDH. Tha, gu’n deach còt uisge Iain m’ a ceann, ’s i ’ga tachas féin ris a’ ghàradh. Ha hà! Tha Gàidhlig gu leòr a nis aige!

CEIT Gu dearbh, faodaidh e bhi toilichte mur am bheil càrd no dha dheth ’na broinn! Mart nach fhàg sean bhròg air dùnan, nach ith i, eadar chrùidhean is thacaidean.

[Ni an triùir gàire].

PEIGI. Tha feum agad a’ chluas nach ’eil ’gad chluinntinn—Their Màiri nach ’eil creutair air a’ mhonadh cho sìobhalta rithe.

CEIT. Moladh straic Iain Mhàrtainn sin. Nach bochd ma dh’ fheumas e tilleadh dachaidh do Ghlascho leis a’ chòta rìomhach, ’s gun druim idir ann. Ha hà!

AN TRIUIR còmhla. Uist; uist! So iad air tilleadh! So iad air tilleadh!

[Thig an triùir eile a steach, ’s an còta aca eatorra].

IAIN. Fhuair mi greim aon uair eile air, agus cha ’n earb mi a rithis ri ceann gàraidh e. Stadaibh, feuch an seall mi am bheil sracadh air.

MAIRI. O, mo mhart, mo mhart! Mo nàire, mo nàire! Seall, a rùin, an do mhill i do chòta ur math.

COINNEACH. Bó dhubh mo dhunach! Bó dhubh mo dhùnach! Ma rinn i call mo charaid, a thàinig gu h-uasal g’ am fhaicinn. Seall, a laochain, am bheil e r’a chéile. Bú mhór am beud e bhi air a mhilleadh.

IAIN, a’ sgaoileadh a chòta, ’s e féin is Coinneach is Màiri ’ga thionndadh ’s ’ga rùrach còmhla. Coinneach air cùlaibh Iain, aon làmh air a bheul a’ cumail a soigh na gàireachdaich, e sealltainn air na h-ìnghneagan, ’s a’ cocadh na làimh eile ri Iain ’s e bruidhinn na Gàidhlig. Na h ìnghneagan a’ pluchadh na gàireachdaich


[TD 180]

[Leabhar VI. Ceud Mìos an Fhogharaidh, 1911. Earrann 11.]

cuideachd. Cha ’n ’eil dad. Tha e mar a dh’ fhàg mi e [’S e daonnan a’ tionndadh ’s a’ crathadh a’ chòta]; agus theid mise ’n urras nach fhàg mi ’n urra ri mart a rithis e. As a dhéidh so, far am bi mise bithidh esan [E ’ga chur ’na achlais ’s a’ suidhe]. Cha robh fear eile de ’n t-seòrsa anns a’ bhùth ’san do cheannaich mi e. ’S e <eng>job lot<gai> a bh’ ann. Cha tuig thusa sud, a Mhàiri.

COINNEACH, a’ briseadh am mach ’s a lùbadh leis a’ ghàireachdaich. Ho hó Iain, Iain, nach e ’n ùpraid ’s an aramach a bh’ ann a rinn am feum duit a b’ fheàrr a chuala mi riamh. Thàinig do dheagh Ghàidhlig air a h-ais riut a dh’ aon phlub, mar a thuit similear Eóghain Mhóir; agus cha ’n aithnich mi nis gu ’n robh thu latha riamh air falbh as a’ bhaile. Ha ha hà! [Ni iad gàire air fad].

IAIN. An dà, thàinig i orm leis an <eng>excitement<gai>.

MAIRI. Nach fhaodadh e bhi?

COINNEACH. Tha iad ag ràdh gu ’m bheil preathall mar sud anabarrach math air leigheas na lòinidh; ach gu dearbh, gus an cuala mi féin le mo dhà chluais e, cha chuala mi riamh gu ’n robh e math air cànain aiseag dhaibh san a chaill i. Nach tu dh’ fhaodas a bhi an comaine a’ mhairt duibh agamsa. Mu ’n d’ thubhairt an sean mhaighstir sgoil e: Nach i m <eng>professor<gai> i!

MAIRI. Tud! Nach fanadh tu sàmhach. Nach bochd nach rachadh preathall orm féin agus ort féin, feuch an tigeadh Beurla Shasunnach oirnn.

COINNEACH. Beurla Shasunnach! Cha’n’eil fhios ciod i chànain a dh’ fhaodadh tighinn oirnn idir na’n rachadh preathall mar sud oirnn, no, math dh’ fhaidteadh nach i ’n aon chànain a thigeadh idir oirnn. Tha feum aig Iain gu ’m b’ i Ghàidhlig a b’ fhaisge do ’n ursainn an uair ud, no cha ’n ’eil fhios a’m nach robh e an dràsd a’ siubhal na dùthcha a’ ceileireadh air dhòigh ’s nach tuigeadh duine aon fhacal a bhiodh e ’g ràdh. ’S nach bu bhochd an gnothuch, a Mhàiri, na ’n tigeadh Eabhra ortsa agus Greugais ormsa agus nach tuigeadh an dara h-aon aon fhacal a theireadh an t-aon eile. Ho hó, Mhàiri, cha bhiodh againn ach sgaoileadh air feadh an t saoghail mar a rinn an fheadhainn a bha togail Tùr Bhabeil. Tha mi buidheach do Ghàidhlig a bhi agad air a h-ais, Iain, agus ann an sud i.

IAIN. Ho hó, tapadh leat!

COINNEACH. Leòra! Na’n robh Eòghan fìdhlear againn, dhannsainn féin ’s tu féin ‘Ruidhle Thulaichean’ air a thàilleamh—’s na caileagan laghach againn an so, co dhuìbh. [Ni iad gàire air fad]. Leòra! cha chuala tu riamh cho togarach ri Eoghan nuair leigeas e pheirceall air an fhidhill ’s a chluicheas e:—

A shean chailleach ghrànda,
Cum bhuam do luideagan;
A shean chailleach ghranda,
Cum do luideagan o m’ bhiadh, [Aithris an rann so].
Teann a nunn, fuirich thall;
Cum bhuam do luideagan;
Teann a nunn, fuirich thall;
Cum do luideagan o m’ bhiadh. [Aithris an rann so].

[Agus e mar gu’m biodh e cluich na fìdhle].

MAIRI. Bheir na caileagan duinn òran math, bho nach ’eil Eóghan faisg oirnn

IAIN, a’ bualadh a bhasan. Gasda, gasda! ’S fhada o nach cuala mi òran Gàidhlig roimhe.

COINNEACH. So a nis, a ghalaidean! Dhuinn òran math sgiobalta. Togaidh sinn féin am fonn.

[Gabhaidh na Caileagan ‘Mo roghainn a’ Ghàidhlig’ (Coisir a’ Mhòid, 30). Faodaidh cuid de choisir tighinn an làthair a sheinn cuideachd].

MAIRI. An dà, mo bheannachd ’nur cuideachd, a chlann. Cha ’n ’eil dùil a’m gu’m bheil e fo’n ghréin neach nach togadh cànain anns am bheil a leithid de cheòl.

COINNEACH. Ciod è do bharail féin air an sud, a nis, Iain? Saoil nach ’eil boinne beò ’sa Ghàidhlig bhinn, bhlasda, mhilis againn féin fathast? Nach beag de choltas a’ bhàis a tha ’na gnùis? Ha hà, bhalaich, Iain, ’s ann a tha i air trusadh rithe na’s feàrr na bha i o chionn ceud bliadhna; agus air an dol sin dhith.

MAIRI [a’ bualadh a basan] Suas i! Suas i!

IAIN [ag éirigh ’na sheasamh, an déidh a chòta chur air]. <eng>It is not the want of the Gaelic that is on me, but—<gai>

COINNEACH. Stad a nis; stad a nis, Iain. Cuimhnich ort féin. Cuimhnich air a’ bhò dhuibh. Cuimhnich c’ àite ’m bheil thu.

IAIN. Gabhaibh mo leisgeul. ’S e bha mi dol a ràdh nach b’ urrainn mi smaointinn, eadhon ann am bruadar, gu’m bheil a leithid de loinnealas ann an cànain mo dhùthcha no gu’m biodh e comasach a’ Ghàidhlig a thighinn gu leithid de dh’ inbhe ’s gu ’n gabhadh e ceòl a liùbhairt air dhòigh cho àluinn. B’ e ’n coireall e dairìreadh. Mu’n d’ fhàg mise mo dhùthaich, bha Seònaid Bhàn air a meas mar a’ bhan-sheinneadair a b’ fheàrr ’san sgìreachd; ach chuala mi ’n diugh na chuireadh fo phràmh i

MAIRI. Bha Seònaid math r’a latha, gu dearbh.

COINNEACH. Seònaid Bhàn! Cha robh, eudail, seinn Seònaid bhochd ach mar gu ’n cluinneadh tu srann ’sa ghaoith aig sean phige taobh dorus sabhail, làmh ris na caileagan so. Agus cuimhnich nach e idir an aon rud a tha iad a’ seinn. Na ’n cluinneadh tu cuid diubh air leth, shaoileadh tu gur h-e dùdail Eachann na Coille bhiodh ann, ’s e figheadh cléibh, agus rud cho neònach ’s a chuala tu riamh, mar is cèarra iad ’s ann is cearta iad nuair théid na guthan an eagaibh a chéile. Am feadan ’s na duis air an deagh ghleusadh. Am bheil thu faicinn? Co sheirm.


[TD 181]

[Leabhar VI. Ceud Mìos an Fhogharaidh, 1911. Earrann 11.]

IAIN. Cha chuala mi riamh a leithid [Agus e dol dh’ionnsuidh an doruis a dh’ fhalbh). Ach their mi so a thaobh na Gàidhlig, gu ’n do thionndaidh mi duilleag mhór leathann. Agus rud eile dheth am fad ’s a bhios Iain Mhàrtainn beò), cha’n fhaigh a’ Ghàidhlig bàs.

ΜΑΙRI ’S NA H-INGHNEAGAN. Ho ré!

COINNEACH. Gu ma fada ’sa bheachd sin thu, ma tà. ’S mur an urrainn duit dad idir a dhèanamh, seinn a h-òrain ged a chuireadh tu a h-uile searrach ’sa Ghalldachd bho dheothal a’ seinn:—

Sud mar chaidh an càl a dholaidh [Aithris tri uairean].
Air na bodaich Ghallda.
Sud mar chaidh an càl a dholaidh [Aithris dà uair].
Laigh a’ mhin air màs a choire,
’S bean an tighe dannsadh.

IAIN. Slàn leibh, ma tà.

CACH uile. Mar sin leatsa.

COINEEACH [Agus Càch a’ deanamh gu falbh]. Nach beag a bheir a’ Ghàidhlig gu bàrr an uisge, cuideachd, ged a bheir cion a’ mhothachaidh oirre an grunnd a ghabhail còrr uair. Ach fad ’s a bhios an anail innte, thig i ’n uachdar an àiteiginn.

[Leigear sìos am brat.]

