[TD 149]

[Leabhar VI. Treas Mìos an t-Samhraidh, 1911. Earrann 10.]

CRUNADH AN RIGH AGUS NA BAN-RIGH.

Air an darna-la-fichead de ’n mhìos chaidh seachad chrùnadh Rìgh Deòrsa V., agus a Chéile Rioghail, Màiri. Aig an taigh agus thairis tha mór-shluagh Bhreatuinn ri comh-ghàirdeachas aig an àm àghmhor so, agus tha Maithean ’us Uachdarain rìoghachdan eile a’ gabhail cuid agus pàirt anns an aoibhneas choitchionn. Bha na slòighean a brùchdadh a staigh do bhaile mór na rìoghachd ’nam mìltean a chum ’s gu’m faigheadh iad sealladh air greadhnachas a’ Chrùnaidh. Air baile ’s air dùthaich am fad ’s am farsuingeachd na tìre, bha latha mór a’ Chrùnaidh air a ghleidheadh mar latha féile,—gach aon a’ toirt barrachd air a’ chéile ann a bhi nochdadh dìlseachd agus deagh-ghean do’n Chrùn. Bha taighean-còmhnuidh, bùthan-oibre, bùthan-marsanachd, loingeas agus carbadan air an sgeadachadh le brataichean ’us aodaichean rìomhach de iomadh dath, agus gu cinnteach bu ghreadhnach na seallaidhean a bha tighinn fa chomhair na sùla air gach taobh. Anns a’ chomh-ghàirdeachas choitchionn so bha sean ’us og, àrd ’us ìosal, bochd ’us beairteach, a’ co-pàirteachadh. Ann am baile mór Ghlascho chaidh ullachadh fialaidh a dheanamh le uachdarain a’ bhaile. Bha seachduin air a cur air leth a chum ’s gu ’m faigheadh a’ chlann-sgoile cothrom air an t-Sealladh Mhór Albannach (<eng>Exhibition<gai>) fhaicinn, agus ré na h-ùine sin chruinnicheadh còrr ’us ciad mìle de ’n chloinn an taobh a staigh bhallachan an <eng>Exhibition<gai>.

Chaidh iad uile air turus do ’n Chlachan, agus cha dhi-chuimhnich muinntir a’ Chlachain an dà latha so, an cruinneachadh cloinne a chunnaic iad. Bha sean Seonaid ag radh nach do shaoil i gu ’n robh àireamh cho mhór de chloinn air an t-saoghal bho linn Noah gus a so, ’s a chunnaic i anns a’ Chlachan air an t-seachduin sin. Gu cinnteach bu shealladh e nach fhaicear a leithid ach gle ainneamh.

Gu ma fada beò an Rìgh agus a’ Bhan-Rìgh.


[TD 157]

[Leabhar VI. Treas Mìos an t-Samhraidh, 1911. Earrann 10.]

CLUICH GOIRID GAIDHLIG.

Freagarrach airson Cloinne Sgoile.

LE IAIN MAC CORMAIG, GLASCHO.

Fhuair an Cluich so a’ cheud duais aig Mòd, 1910.

COMHAIRLE CLAG SGAIN.

“An rud nach buin duit, na buin dà.”

AN LUCHD-CLUICHE.

Giullain òga-AONGHAS, CALUM, DOMHNULL, DONNACHADH is DUGHALL,,

Caileagan òga-ANABLA, FIONNGHAL, MORAG, SILE is UNA.

OIGRIDH eile <eng>ad lib.<gai> BEAN-SHITH.

Fear, no té, a thoirt seirm air <eng>dulcimer<gai>, is air clag staoin.

Air cul a’ bhrait, OIGRIDH, mar gu’m b’ ann air faotainn mu sgaoil as an sgoil. Iomairt is mireag aca. Thig an fheadhainn is òige a steach ’nan sgaoth, air dorus air laimh clì an àrd-ùrlair.

GIULLAN. So leànag bhòidheach. Thallamaid a chliuch “Tha mi air do chrìch, a bhodaich.”

CAILEAG. Cha ’n è; cha ’n e; Deanamaid “Heapagan Dannsaidh.”

A’ CHUIDEACHD air fad. Heapagan Dannsaidh! Heapagan Dannsaidh! Nall sibh; nall sibh! Ho ré; Ho ré!

(Beiridh GIULLAN is caileag air laimh dheis air a chéile.)

CAILEAG. An robh thu air an fhaidhir?

GIULLAN. Bhà.

CAILEAG. Am fac thu ’n duin’ agamsa?

GIULLAN. Chunnaic.

CAILEAG. An do reic e a’ bhó odhar?

GIULLAN. Reic.

CAILEAG. Ciod è fhuair e oirre?

GIULLAN. Ochd buinn odhar is feòirlinn.

(A’ CHUIDEACHD air fad a’ dol troimh ruidhle nan guraban, a’ gabhail a’ phuirt ’s a’ bualadh am bas, buille air bois agus buttle air cruachainn.)

AM PORT.

Cruinn, gèarr, sgiobalta,
Cruinn, sgiobalta, gleusda,
Am fac thu nighean Alasdair?
Chunnaic ’s nighean Sheumais.
Cruinn, gèarr, sgiobalta; Cruinn, sgiobalta, gleusda;
Cruinn. gèarr, sgiobalta, ’S iad a’ mireadh ri chéile.

O, gill’ i, gill’ odhar;
Gill’ odhar nan caorach;
O, gill’ ì, gill’ odhar;
Mèirleach odhar nan caorach.
Cruinn, gèarr, sgiobalta; Cruinn, sgiobalta, gleusda;
Cruinn, gèarr, sgiobalta; ’S iad a’ mireadh ri chéile.

Eiridh iad ’nan seasamh, agus beiridh GIULLAN eile is CAILEAG eile air làmhan a chéile; agus théid troimh ’n cheart rud. Am fad ’s a bhios iad a’ dannsadh, thig an fheadhainn is sine a steach aon an déidh aoin, le ’m màileidean leabhar aca—pasgan an-mhór air Calum. Tilgidh iad an cùil iad; agus abraidh CALUM: “Fan thus ’an sin gus an tig feum ort.” An déidh so seasaidh iad uile a tharruing an analach ’s a chòmhradh ri chéile.

FIONN. A’ tighinn a steach. Cuisdibh; cuisdibh! Sud thall am brugh! Cluinnidh na sìthichean sinn, is bidh iad a nall chugainn air a’ chnaig.

DONN. Thigeadh na bheil de dhaoine beaga ’san t-sìthean mhór, is cuiridh sinn ruaig orra (’s e maoidheadh ris an t-sìthean).

CALUM. Gabh thusa comhairle Clag Sgàin: “An rud nach buin duit, na buin dà.” Cha ’n ’eil fios nach ’eil iad a’ sealltainn oirnn troimh na fruchagan.

SILE. Ma bhitheas ar freagairt deas againn daibh, cha ’n urrainn daibh dad a dheanamh oirnn.

DOMH. Cha ’n urrainn daibh dad a dheanamh oirnn ma bhitheas an t-iarunn air ar siubhal. Seall an lann ud (’s e taisbeanadh cuirce).

DUGH. Seall an té ud, cuideachd. Na ’n


[TD 158]

[Leabhar VI. Treas Mìos an t-Samhraidh, 1911. Earrann 10.]

tigeadh aon diubh g’ am chòir, dheanainn <eng>pease meal<gai> dheth an tri <eng>seconds.<gai> ’S e <eng>warrior<gai> a sheasadh rithe sud, ’s i cho geur ri <eng>lance<gai> (Buailear air clag garbh staoin air cùl a’ bhrait, is teichidh a’ chlann mar gu ’m b’ann le eagal).

Thig A’ BHEAN-SHITH am mach air dorus na h-uamha air làimh dheis an àrd-ùrlair, ’s i seinn “Dheoghail na laoigh.” (An Deo-Gréine, Leabh. 1; taobh-duilleig 142).

Thig UNA a steach air an dorus air taobh eile an àrd-ùrlair a’ giùlan leanaibh ’s i gabhail crònain: “Horo chaidil m’ eudail” (An Deo-Gréine, Leabh. 1.; taobh-duilleig 48).

A’ BHEAN-SHITH. ’S mise bhean-shìth th’ anns an Dùn; is bheir mi leam do ’n talla an t-aon nach bi freagairt aige dhomh.

UNA. ’S mise bean an tighe ud shìos, ’s mi gabhail sràid ’s a’ toirt cìch do m’ leanabh. Cha toir thusa, a bhean-shìth, e féin no mi féin do ’n talla.

A’ BHEAN-SHITH. Cia as a thug thu a’ choiseachd, a bheanag mo ghràidh?

UNA, ’s i coiseachd seachad. Thug as mo chasan, a bheanag bheag an trusgain uaine.

A’ BHEAN-SHITH. Nach trom do leanabh, a bheanag mo chrìdhe? Tha fios gu ’m bheil thu sgìth ’ga ghiùlan.

UNA. Cha ’n ’eil trom nach ’eil tarbhach, ach clachan ’s daoine marbha, a bheanag bheag an trusgain uaine.

A’ BHEAN-SHITH. Nach uaine do leanabh, a bheanag mo ghràidh?

UNA. Is uaine am feur is cinnidh e, a bheanag bheag an trusgain uaine.

A’ BHEAN-SHITH. Nach glas do choltas, a bheanag mo ghràidh?

UNA. Glaise nam ban: maise nam ban, a bheanag bheag an trusgain uaine.

A’ BHEAN-SHITH. Is math do fhreagairt, a bheanag mo ghràidh; no bha thu leamsa ’san Dùn an nochd. Tha mise deich mìle bliadhna dh’ aois, is cha do thachair riamh bean do fhreagairt orm. (An sin leumaidh i air falbh, is théid i steach air dorus a’ bhrugh a’ seinn “Dheoghail na laoigh”).

Leanaidh UNA air seinn “Hó ró chaidil m’ eudail.” An sin thig càch a steach).

UNA. A chuideachd, a chuidheachd mo ghaoil, is mi thànig caol o’n Dùn! Mur biodh mo theanga cho deas, cha ’n fhacas am feasda mo ghnùis.

CACH air fad. O, ciod è bh’ ann? Am fac thu bhean-shìth air tì do leanabh?

UNA. Chunnaic. Ach shenn mo mhàthair mi bho dhaoine beaga nan cnoc leis na facail gheura, dheas a labhair ar seanair nuair a bha a’ Ghàidhlig ’na làn chomas.

Seinnear *“Tàladh na mna-sìth” air cùl a’ bhrait.

A’ CHUIDEACHD air fad. Na sìthichean! Na sìthichean! Teicheamaid!

Bheir a’ chuid is mò ceum no dhà gu falbh, mar gu’m b’ ann le eagal.

DONN. Cha teich. An t-aon aig nach ’eil a fhreagairt geur, tha snàthad mhór ’na aodach is seunaidh sin e.

DOMHN. Mur a téich a’ bhean-shìth roimh ghéiread mo loinne (’s e toirt am mach na cuirce). Ged thigeadh deich mìle sìthiche, chuirinn ruaig orra leam féin, ’s i sud agam (a’ taisbeanadh na sgìne). Thigeadh a nis (a’ maoidheadh na sgìne) na bheil de shìthichean ’san dùn, le ’n còtaichean fada uaine, is stiallaidh mi iad.

MORAG. ’S e ’n diugh Latha Samhna, is bidh na <eng>Fairies<gai> am mach an nochd (Buailear an clag garbh).

Teichidh a’ chlann, is fear na sgìne air thoiseach a’ glaodhaich: “Am fear a bhios air deireadh, beiridh a’ bhéist air. Am fear a bhios, &c.”

Seasaidh an sin a’ chlann is abraidh,

SILE. Sud fuaim Clag Sgàin. Sin a chionn bhi bruidhinn air na daoine beaga. Chuala mise mo sheanmhair ag ràdh gu’m b’ e comhairle Clag Sgàin: “An rud nach buin, duit, na buin dà” (Buailear ah clag binn).

A’ CHLANN air fad. An cluinn sibh sin! O, ciod è ’s ciall da?

CALUM. ’S iad na sìthichean a th’ ann gun teagamh. Cha dean sgian no snathad mhór an gnothuch, ma thig iad am mach. C’ àite ’m bheil saighdear na sgìne móire a nis?

DOMHN. Tha e an so; is ged thigeadh am <eng>fairy<gai> aig Cinderella, cha teichinn roimhpe (Buailear an clag garbh, is bheir DOMHN. leum air falbh).

SILE. Tha mise nis a’ toirt an aire gu’m bheil an clag a’ bualadh nuair a chluinneas e an t-sean Ghàidhlig bhlàth, mheasail air a truailleadh le facail shuarach Shasunnach (Ruith ciùil air a’ chlag bhinn).

DONN. Sin thu, Shìle; ’s tu tha còrdadh ris. Tha thu deanamh <eng>complete<gai>—(Buailear an clag garbh).

SILE. Gabh thusa, cuideachd, comhairle Clag Sgàin; ’s an rud nach buin duit, na buin dà (Ruith ciùil air a’ chlag bhinn). Chunnaic Clag Sgàin làithean anns an robh a’ Ghàidhlig a labhair Calum Cille caomh, am beul gach duine (Ruith ciùil air a’ chlag


* Tha ’n ceòl anns “An Smeòrach.”


[TD 159]

[Leabhar VI. Treas Mìos an t-Samhraidh, 1911. Earrann 10.]

bhinn); nuair a bha meas aig rìghrean is prionnsachan oirre (Ruith ciùil air a’ chlag bhinn); agus nuair nach robh a’ Chànain Shasunnach ach an cùil na mòna. Anns na linntean sin bha i gu h-àrd an Clogtheach Sgàin, ag ìnnseadh triall na h-aimsir do rìghrean is uaislean. Ach bho ’n là a dh’ imrich a’ chùirt rìoghail gu Dùn-Eideann, thòisich an Clog-theach air dol a dholaidh le cion cùraim, gus an do thuit e gu làr, is a laigh e ’na thòrr mór chlach air muin a’ chluig. An sin thug an sìth-bhean air am bheil cùram cliù na h-Albann, an aire, do chor a’ chluig. Rùraich i mach e, is chuir i ’san Dùn e far am bheil ie a’ feitheamh gus an aisigear uachdranachd do Ghaidheil ’san dùthaich so (Ruith ciùil air a’ chlag bhinn); gus an ruig, a rithis, a’ Ghàidhlig chòir an inbhe àrd ’san robh i o chian, ’s a tha an dàn dith fathast (Ruith ciùil air a chlag bhinn).

A’ CHUIDEACHD air fad. Gu ’n robh buaidh leis a’ Ghàidhlig (Ruith ciùil air a’ chlag bhinn).

MORAG. Seadh; gu ’n robh buaidh leis a’ Ghàidhlig; agus beul sìos air luchd-an-uaill nach labhair i (Ruith ciùil air a’ chlag bhinn). Gu ’n robh buaidh leis a’ chànain air am bheil dreach urramach na h-aoise, is aig am bheil aigne ’s loinn na h-òige (Ruith ciùil air a chlag bhinn): a’ chànain a mhaireas beò fhad ’s a laigheas ceò air a’ bheinn bhòidhich ud shuas, ’s a thriallas uisge troimh ’n ghleannan àillidh ud shìos (Ruith ciùil air a’ chlag bhinn).

A’ CHUIDEACHD air fad. Ar dùthaich ’s ar cànain! Tìr is teanga! Buaidh leo; buaidh leo!

Seinnear an sin *“Dùisg suas a’ Ghàidhlig,” agus an clag binn ri co-sheirm do ’n t-seinn.

DOMHN. Thallamaid a nis, feuch c’àit ’eil an fhuaim ud.

CALUM. Gabh mo chomhairle-sa, is comhairle Clag Sgàin: “An rud nach buin duit, na buin dà.”

DUGHALL. Dh’ fhaoidteadh gur i so an uaimh ’sam bheil an Fhéinn ’na cadal (Dùrdan air cùl a’ bhrait, leis na pongan is ìsle so, chlàr-theud).

FIONNGHAL. Is neònach an fhuaim a tha tighinn o’n chreig.

DUGHALL. Srann aig an Fhéinn ’na cadal.

FIONN. Feuch nach iad na sìthichean a tha ’gar mealladh do ’n Dùn.

DOMHN. Cha ’n iad. So uaimh nam Fiann. Ma shéidear trompaid tri uairean, bithidh iad air am bonn.

CALUM. Shéideadh an trompaid dà uair cheana, is foghnaidh a nis aon sgal gu an cur air an casan. Cha chuala an Fhéinn a’ Bheurla Shasunnach riamh; agus nuair thig iad air an ais gheibh a’ Ghàidhlig a h-àite féin a rithis.

ANABLA. A’ Ghàidhlig!. Dé ’m feum a th’ innte, ach a chur droch bhlas air a’ Bheurla, leis am feum sinn féin a chothachadh (Buillean an-trom air a’ chlag gharbh leis an oilltichear a’ chlann).

MORAG. Sin thu féin ’s do Bheurla. Dùisgidh tu ’n Fhéinn gun trompaid idir.

CALUM. Cha ’n ’eil an tilleadh na Féinne ach samhladh air tilleadh na Gàidhlig gus an staid ’san robh i o chian nan cian. ’S iomadh cànain a bhàsaich o’n rugadh ise. ’S iomadh té thug oidhirp air a cur as. Is fada bho ’n a bha i dol a bhàsachadh. Ach tha i beò fathast, agus bithidh (Ruith ciùil air a’ chlag bhinn; is glaodhaidh a’ chlann “Gu ma buan dith). Thug i ainm air na cnuic ’s air na raointean; air na coilltean ’s air na lochain ’s air na h-aibhnichean, is bidh i cho buan riutha féin. Ciod è chuir gu’m bàsaicheadh i, ’s an anail ruith cho slàn na h-uchd (Ruith ciùil air a’ chlag bhinn).

Seinnear an sin, *“Buaidh is piseach air na laoich.”

MORAG. Ciod è is bòidhche do ’n t-sùil a chì, na ar tìr? Ciod è is binne do’n chluais ’sam bheil claistneachd, na ar teanga? Ciod iad is mò a théid an cridhe a’ Ghàidheil, na Tìr is Teanga?

SILE. Seadh. Ciod is ceutaiche le Gaidheal na faileas nam beann air an loch; no srann òrain Ghàidhlig ’ga ghiùlan air an oiteig ’sa mhaduinn Chéitein. Ciod è is drùightiche leinn na a’ chànain anns an do chuir ar màthraichean crònan cadail ’nar cluais. ’S e nis an t-àm ’san còir dhuinn uile Tìr is Teanga a chumail suas. ’S e dleas na h-òigridh an oighreachd a shìn ar sìnnsear dhuinn a shìneadh a sìos do ’n ghineal a thig ’nar déidh. Ar Tìr ’s ar Teanga! .Na glinn an seilbh nan Gaidheal, ’s a’ Ghàidhlig ’nam beòil gu bràth! (Ruith ciùil air a’ chlag bhinn. Ho ré is éigheachd mhór aig a’ chloinn).

Theid a’ chlann an eagar siubhail is coisichidh iad am mach a’ seinn. 1“ ’S e nis an t-àm, a chlann mo ghaoil,” gus an


* Tha ’n ceòl s an “Lon-Dubh I’
* Tha ’n ceòl ’s an “Lon-Dubh I.”
1 Tha ’n ceòl ’s “Bhru-dhearg.”



[TD 160]

[Leabhar VI. Treas Mìos an t-Samhraidh, 1911. Earrann 10.]

caillear an fhuaim anns an astar mar gu’m b’ ann.

Thig A’ BHEAN-SHITH gu dorus a’ bhrugh, a toirt sùl an déidh na cloinne; air dhaibh bhi mach, leanaidh ’si iad gus an dorus eile; éisdidh si tacan agus tillidh si air a h-ais. Seasaidh si am meadhon an àrd-ùrlair agus labhraidh si.

A’ BHEAN-SHITH. ’S iomadh aon de chloinn nan daoin, a thug mi bho thaobh a mhàthar anns an leabaidh-shiùbhla, a’ fàgail sean sgriotachain ’na àite, nuair nach biodh an corran os cionn an doruis, no bròg ’ga losgadh air an teine. ’S iomadh aon a mheall mi do ’n bhrugh le binneas mo chiùil. So iad a’ tighinn. Cuiridh mi teud ùr am ghuth is tàlaidh mi iad so a steach do ’n bhrugh, cuideachd. Miann na mnà-sìth, Clann dhaonnda.

NA CAILEAGAN a’ tighinn a steach. A’ bhean-shìth! A’ bhean-shìth! Seasaidh iad le fiamh ag amharc oirre.

A’ BHEAN-SHITH a’ seinn. Am fad ’s a bhios i a’ seinn bidh i dol ceum air cheum air a h-ais do’n bhrugh a’ smèideadh air a’ chloinn a theachd air an aghaidh. Théid a’ chlann gu dorus a’ bhrugh; seallaidh iad a stigh tacain is théid iad mu dheireadh a steach anns a’ bhrugh.

ORAN NA MNA-SITHE.

GLEUS C. NO D.

Faill ill o horo, leanaibh mì
Nall do’n t-sìthean cois a’ bhruthaich;
Hithill ù ’s na ho ro ì,
Miann bhur crìdh ’san t-sìthean lurach.
Sìos agus sròl air sean is òg;
Fàinneachan òir air meòir gach duine;
Danns agus ceòl a dh’ fhuadach bròin,
’S gu’m bi, ri ’r beò, sibh sòghail, subhach.

MORAG. O, nach lurach an talla!

FIONN. O, nach innich an ceòl!

ANABLA. Thallamaid a steach. Tha ’n sealladh ’s an ceòl gun choimeas grinn. Thallamaid a steach. (Theid na caileagan uile a steach).

An ceann tacain cluinnear seinn nan giullan, mar gu’m b’ann air astar, ’s iad a’ tighinn na ’s dlùithe air dorus an àrd-ùrlair. Thigear a steach a’ seinn an òrain a bh’ aca dol am mach; ach nuair chithear nach ’eil na caileagan rompa, stadar an seinn gu h-obann.

CALUM. C’ àit’ ’eil a’ chlann?

DOMHN. Anns an Dùn! Anns a’ bhrugh! Anns an Dùn! Anns an Dùn! Sin e lorg an coiseachd. O, cha till iad gu bràth!

AONGHAS. Nach till? An e sin a thubhairt thu? Stad thusa. Bheir mise nach iad a dh’ aindeoin na bheil de shìthichean ’san Dùn; agus faicibh. (Theid Aonghas am mach)

DOMHN. O, ciod è mar théid mi dhachaidh gun mo phiuthar?

DONN. O, ciod è their mo mhàthair nuair a chluinneas i gu’m bheil Mórag ’san Dùn?

DUGHALL. Ochan; ochan! Cha ’n fhaic sinn ar peathraichean gu bràth. Mheall a’ bhean-shìth iad. Ciod è idir a thug an so sinn? Nach iomadh uair a dh’ iarr mo mhàthair orm fuireach o’n Dùn. C’ àite ’n deach Aonghas?

AONGHAS, a’ tilleadh le *“coileach an fhàsaich” (<eng>“Prairie chicken”<gai>) ’na achlais. Tiormaichibh bhur deòir, a chuideachd mo ghràidh. Tha ’n so na bheir fuasgladh do na caileagan (Bheir e srann as a’ choileach). Ni mi cleas bràthair Màiri Bhàn air na sìthichean. Mur a leig iad ma sgaoil na h-inghneagan, bheir mi air an fhear so glaodhaich (a’ toirt srann as a’ choileach), is cha ’n fhaigh iad dorus a’ bhrugh a dhùnadh gu ceann bliadhna. Is cha mhath leotha sin (Rachar air amas an doruis).

DUGHALL. O, na falbh; na falbh, Aonghais. Ma dh’ fhalbhas tusa, cha till na ’s mò na iad féin!

AONGHAS, a’ dol a steach air dorus na h-uamha. Cha ’n eagal domh (a’ toirt srann as a’ choileach).

Am feadh a bhios Aonghas ’sa bhrugh, seasaidh na giullain a fàsgadh an làmhan ’s a’ sileadh dheur, mar gu’m b’ ann. An ceann tacain, tilleadh Aonghas as a bhrugh,


* <eng>A tin box with a resined string attached to it which can be made to cluck like a fowl.<gai>


[TD 161]

[Leabhar VI. Treas Mìos an t-Samhraidh, 1911. Earrann 10.]

agus na caileagan ’na dhéidh. Nuair bhios an té mu dheireadh am mach bheir Aonghas gog as a’ choileach, cuiridh ’se e féin air ceann na cuideachd agus siùbhlaidh iad àm mach a’ seinn “ ’S e nis an t-àm,” agus Aonghas a’ gog-gog-gog air a’ choileach a réir feum a’ phuirt-shiubhail.

LEIGEAR SIOS AM BRAT.
