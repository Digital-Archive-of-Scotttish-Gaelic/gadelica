[TD 133]

[Leabhar VI. Darna Mhìos an t-Samhraidh, 1911. Earrann 9.]

AN CLACHAN.

AIG AN T-SEALLADH-MHÓR ALBANNACH, GLASCHO.

Chunnaic sinn Clachan no dhà ’ nar latha, ach fìor Chlachan Gaidhealach an teas meadhoin baile-mór Ghlascho!—nach e ’n t-ìoghnadh e? Thachair sinn air Calum Figheadair aon là bho chionn ghoirid, agus ars’ esan, “Cha ruig muinntir Ghlascho a leas turus a dheanamh do ’n Ghaidhealtachd air a’ bhliadhna so, chionn tha baile beag Gaidhealach aca aig an dorsan far am faod iad cuid làithean a chur seachad gu sunndach,” “Tha sin fìor, a Chaluim,” fhreagair sinn, “Gu cinnteach tha fàileadh toit na mòine laidir gu leòir, agus tha pailteas de dheagh Ghaidhlig ri cluinntinn ann an Clachan a’ bhaile-mhóir so, ach tha sinn ag ionndrainn àileadh cùbhraidh nam beann—cha ’n urrainnear sin a tharruing do ’n bhaile-mhór—airson a’ chòrr, tha an Clachan so iomlan.” Dh-aontaich Calum leinn gu ’n robh sin mar sin, agus ghabh e a rathad gus a’ Chlachan.

Air bruachan na Caoil-abhainne chuireadh sìos taighean a tha ’nan samhlaidhean anabarrach math air cuid de na taighean a chithear anns a’ Ghaidhealtachd, eadhoin air an là an diugh. Tha cuid dhiù a’ comharrachadh a mach nan seorsaichean thaighean a bh’ ann agus a th’ ann. Rinn fear-deilbh nan togailean ’obair gu math, agus is airidh e air cliù airson na h-ealantachd a nochd e. Chì am fear-turuis do ’n Chlachan so iomadh nì a bheir eolas, agus toilinntinn da, agus ma tha comas Gaidhlig aige tha a thlachd air a mheudachadh. Gheibh Gaidheal ’us Gall fàilt ’us furan an so bho luchd-riaghlaidh agus luchd-frithealaidh; gheibh iad cairdeas ’us aoidhealachd air gach taobh; direach mar gheibheadh iad an teas meadhoin na Gaidhealtachd.

Air a mhìos so cha ’n ’eil cothrom againn air mìn-chunntas a thoirt air na tha’ dol air aghaidh anns a’ Chlachan, ach nì sinn oidheirp air cunntas ath-ghearr a thoirt d’ar luchd-leughaidh air an ath mhìos.


[TD 139]

[Leabhar VI. Darna Mhìos an t-Samhraidh, 1911. Earrann 9.]

TURUS DO ’N GHAIDHEALTACHD AS LETH TEAGASG NA GAIDHLIG ANNS NA SGOILTEAN.

LEIS AN URRAMACH UILLEAM MACPHAIL, CILLEBHRANDAIN.

Do réir rùintean a’ Chomuinn Ghaidhealaich le miann a bhi faicinn na Gaidhlig a’ togail a cinn, ghabh mise turas do ’n Ghaidhealtachd gu bhi sparradh air an t-sluagh dealas sonruichte ’nochdadh ann a bhi taghadh chum suidhe ann am bòrd nan Sgoiltean buill aig am bheil tlachd ann an Canain na Gaidhealtachd agus a gheallas cothrom na Feinne a thabhairt dhi anns na sgoiltean Gaidhealach.

Ghleidh mi cheud choinneamh ann an Arisaig ann an talla chiatach a bha mòr gu leoir gu thri uiread a ghleidheadh agus a bha ’lathair. Bha choinneamh sin air 21mh do’n Mhàrt agus bha ’n t-Urramach Mgr. Siosal, Sagairt Arisaig anns a’Chathair. Ged nach robh an aireamh cho mhór ’s bu mhaith leinn i, gidheadh cha robh dìth luchd labhairt oirnn; bha chuideachd uile ro dhurachdach agus làn mhothachail air na beannachdan a tha air aicheadh air an cloinn ’nuair nach ’eil a’ Ghaidhlig air a teagasg ’san sgoil. Thainig e air bonn anns ’sa


[TD 140]

[Leabhar VI. Darna Mhìos an t-Samhraidh, 1911. Earrann 9.]

choinneimh so nach robh taghadh ann air son Bòrd na Sgoil o chionn choig bliadhn’ deug. An àit a bhi cur dhaoine do Bhord na Sgoile, bha iad a leigeil leo dol ann, ach a nis gheall iad tuilleadh suim a ghabhail do chòraichean an cànain agus gach fear-iarraidh a cheasnachadh do thaobh a bheachdan mu theagasg na Gaidhlig agus an taghadh a dheanamh do réir a chreidimh a bhiodh air fhaotainn annta.

MALLAIG.

Bha ’n ath choinneamh ann am Mallaig air an 22mh ’nuair a ghabh an t-Urramach Mgr. MacIlleathain a chathair, a’ toirt air aghaidh argumaidean math agus cudthromach ann an fabhar na Gaidhlig. Cha robh aireamh an so cho mhór ’s a bha fiubhair orm a bhiodh ann, ach am beagan a bha ’lathair bha coltas orra a bhi dìleas gu leoir.

Thug am Maighstir-sgoil ann an Glasnacardoch air aghaidh aireamh nan sgoileirean anns an sgoil aige fein do’n robh dha agus da fhichead nach labhradh ach Beurla agus sia-diag thar fhichead a bha comasach air Gaidhlig a labhairt. Eadhoin ann am meadhon Mhòrar tha ’n aireamh is motha do na Goill anns an sgoil. Labhradh mu dhleasdanas an t-sluaigh air tagradh dheanamh gu Gaidhlig a bhi air a teagasg anns na sgoilean air reir cothrom agus suidheachadh gach sgoil fa leth agus dh’ aontaicheadh ri so gu aonsgeulach. Mar an ceudna leigeadh ris iarrtus moran anns an aite air a bhi g’ ionnsachadh na canain agus dh’ fhaodadh fear-teagaisg cainnt agus ciùil obair gle mhaith a dheanamh anns a’ chearn sin air a gheamhradh so tighinn.

GLEANNURCHUDAIN.

B’e so an ath aite anns an d’ rinn mi iomradh air còraichean ar canain. Ghleidh mi da choinneamh an so air an 23mh—h-aon ann an ceann shuas na sgireachd agus h-aon eile anns an tigh-sgoile anns a bhaile. Ghabh mi an latha so airson Ghleannurchudain chum ’s gum bitheadh m’ aghaidh air mo dhachaidh ann an deireadh na seachduinn ’s gum bithinn mar so a gabhail gach aite romham ag oibreachadh mu dheas. Cha robh na coinneamhan mòr an so; agus tha mi toileach a chreidsinn gu bheil aobhar no dha air sin. An toiseach bha ’n t-am do’n bhliadhna mi-fhreagarrach air tuath tha trang le obair an earraich. Cuiridh an tuathanach drìp an earraich air thoiseach air cànain. A bharr air sin fhuair am beachd greim air daoin’ an sin gu ’n robh An Comunn Gaidhealach gu oidhirp neo-chumanta a thoirt gu Gaidhlig a sparradh sios an amhachan an t-siuaigh; agus mar sin bha tearuinteachd shonruichte air a chleachdadh gus am fac’ iad gun robh e reusanta gu leoir gu ’m biodh cothrom air a thoirt do’n Ghaidhlig mar gach cànain eile agus gu seachd-sonruichte anns a Ghaidhealtachd far am bheil e fior nadurra dhaibh a bhi da-chainnteach. Bha daoin’ uaisle a lathair a bha ro fhabharach do’n Ghaidhlig nam biodh tìm agus cothrom air a son anns na sgoilean, agus a chum an dìsleachd a nochdadh thug iad deagh ghealladh seachad gu’m biodh am Bòrd fabharach do thoiseachadh a bhi air a dheanamh le teagasg na Gaidhlig anns an Sgoil-oidhche.

IONMHARMOIREASTAN.

Ghleidh mi coinneamh an so air an 24mh ’nuair a bha ministeir na sgireachd anns a’ chathair. Cha ’n ’eil a’ Ghaidhlig marbh an so na rud coltach ris, agus tha nàir agus duilichinn air pàrantan an sin nach ’eil cothrom air a chainnt a theagasg anns na sgoilean. Cha robh an comhlan a bha cruinn an so mor ach bha iad fior eudmhor agus bha na bha lathair do luchd-iarraidh air a Bhòrd ùr deas gu dol cho fada sa gheall iad ann an Gleannurchudain. Gus o chionn ghoirid bha bean-theagaisg Gaidhlig ann am priomh sgoil na sgìreachd so.

CILL-A-MHANAIDH.

Ged tha aireamh mhór sluaigh anns a bhaile so, agus moran dhiubh cho Gaidhealach ’sa tha e comasach a bhith ann am baile-mor beag, cha ’n ’eil moran meas no cothrom aig a Ghaidhlig ann. Aig a choinneamh so bha Mgr. Aindreas as a Mhanachain anns a chathair agus shaoileadh duine gu’n deanadh durachd agus dilseachd Gaidheil cho teo-chridheach ris taiseachadh a dheanamh air coimheachas na muinntir a tha leigeil an cànain bàs. Bha aireamh bheag de dhaoine dileas gu leoir an so, ach thuig mi gu’n robh am Maighstir-sgoil an so na chnap-starra. Co-dhiu tha ’m Bòrd ùr airson a bhaile so agus Ionmhar-gharraidh coltach ri bhi co-fhaireachdail. Tha co-dhiu tri air a Bhòrd a labhras Gaidhlig agus bi’dh dochas againn ri còir a bhi air a chumail ris a’ chànain an sin.

Do bhrigh agus na robh <eng>Captain<gai> Ellice aig an tigh ’san am a thachair dhomhsa bhi ’n Ionmhargharradh cha robh cead air a thoirt seachad gu coinneamh a ghleidheadh san tigh-sgoil. Do bhrigh nach robh deasachadh sam bith air a dheanamh, agus


[TD 141]

[Leabhar VI. Darna Mhìos an t-Samhraidh, 1911. Earrann 9.]

gu’n robh Bòrd ùr cheana air a thaghadh cha do ghleidh mi coinneamh an sin.

LOCHABAR.

Bha da choinneamh thaitneach agus ghealltanach air an gleidheadh an Lochabar, h-aon aig Drochaid-Ruadh agus h-aon eile aig Drochaid-Spean (na Aonachan). Bha ’n t-Urramach Mgr. MacDhughaill, Mgr. Mac an-t-Saoir, ministeir na sgìreachd, agus Mgr. MacAn Aba ro dhileas anns an aobhar so. Tha deagh obair air a dheanamh cheana an sin, agus cha bu chòir gu’m biodh feum air brosnachadh sam bith ann an teis-meadhon Lochabar airson teagasg Gaidhlig. Co-dhiu fhuair mi mheud do bhuill a Bhùird ’sa chunnaic mi eudmhor gu leoir mu ’n chanain agus bha eadhoin na Goill a thuinnich ’s an duthaich deas gu ’còir a ghleidheadh ri cainnt nam beann.

Fad mo chuairt uile mhothaich mi gu ’n robh am beachd laidir am measg an t-sluaigh nach robh e furasda cothrom ’thoirt do ’n Ghaidhlig gus am faigheadh na Gaidheil làn sheilbh air an fhearann agus am bitheadh sluagh na Gaidhealtachd air an gleidheadh bho iomraic dheanamh do dhuthchannaibh cèin. Cha ’n ’eil teagamh nach ’eil ceangail maireannach eadar tir agus teanga. Ma bhios ar tir ann an seilbh nan coimheach bithidh am fuigheall a dh’ fhagar do shliochd nan Gaidheal buailteach gu bhi ’mhàin a cleachdadh cainnt na muinntir a tha toirt dhaibh cosnaidh. Gun Ghaidhlig cha bhi fior Ghaidheil ann, agus cha ’n fhan Gaidheal duineil sam bith anns an tir a dhiultas lòn dha. Tha obair mhor agus chliuiteach air thoiseach air A’ Chomunn ann a bhi tagradh do ’n Ghaidhealtachd a còirichean duthchasail. Tha ’n sean-fhacal ag radh “ ’Nuair a dh’ fhagas na duthchasaich Ile beannachd le sith Albainn.” Nach faod so a bhi fior mu ’n Ghaidhealtachd uile.

