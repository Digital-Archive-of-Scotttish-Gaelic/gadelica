[TD 97]

[Leabhar XI. Treas Mìos an Earraich, 1916. Earrann 7.]

AN DEALACHADH MU DHEIREADH.

Chuala Tormod Mac Alasdair a’ ghairm. Air feasgar ciùin Luain ghabh e céum air a shocair sios gu iochdar an Lag-Bhuidhe; a dha laimh am pòcan na briogais, agus e ’g imeachd mar gu ’m biodh e a’ tomhas nan ceumannan. Sios a ghabh e air fhiaradh, tarsuing air buaile nan gamhna gus an d’ ràinig e sgòr creige mu choinneamh Loch—. Shuidh e air oir na creige mar a rinn e iomadh uair beagan bhliadhnachan roimhe seo. Ach cha b’ ionnan a staid-inntinn air an fheasgar ud, agus a shuidheachadh anns na laithean a thréig lé ’n aoibhneas ’nan cois. ’S ann ri taobh a’ cheart loch a fhuair e bho Sheonaid an gealladh diòmhair ud a mhair gus an deach an ceanglachadh am bannaibh pòsda. Ach a nis bha a thasgaidh fo ’n fhòid ’san chill ud thall agus a h-aon phàisde lurach sinnte r’a taobh. Thainig tuar eile air an t-saoghal ’s na bha ann am beachd Thormoid. Dh’ fhalbh ’ionmhas roimh ’n àm, agus bha mar gu ’m b’ eadh glas is iuchair air an t-seòmar ud ’na chridhe air an do ghabh ise seilbh, mar gu’n robh eagal air gu ’n cailleadh e a h-iomhaigh. Cha tuig neach nach deach troimh ’n àmhuinn na faireachduinnean a bha ’ruith a cheile an cridhe Thormoid. Mar sin cha ruigear a leas a bhi a’ leudachadh orra. An uair a thachras briste-cridhe is gann gu ’m bi leigheas air a shon. Gu tric cumaidh an inntinn an lot fosgailte—thig am fàsgadh an uair nach bi dùil ris.

Shuidh e mar seo; uilnean air a ghlùnaibh, agus a dhà dhòrn mar gu’m biodh iad a’ cur taic r’a dhà leth-cheann. Bha a smuain cho dion air an aon chuspair ’s nach do ghabh e suim do cheileireadh binn nan eunlaith a bha a’ cluich a’ phuirt a b’ aill leò mu ’n rachadh iad mu thàmh anns na preasan. Mu ’n robh fios aige c’ àite an robh e, bha ’n t-anmoch a’ ciaradh timcheall air—an uair anns am bi an là a’ dol a’ falach am broinn na h-oidhche, no mar a theireadh na sean Ghaidheil fhein, cho brìoghmhor, eadar-dà-sholus. Dh’ eirich e gu grad; sheall e mu ’n cuairt; bha ’n gleann uile fo thàmh. Cha chluinnt’ ach géum na dhà bho chrodh Sheumais Bhàin, agus té de na caileagan a’ tàladh na bà-ruaidhe le “pruishi, pruishi bheag”—facail tha ’toirt ’nar cùimhne an t-sean chàirdeis a bha eadar Albainn agus an Fhraing móran bhliadhnachan roimhe seo. Cha ’n ’eil anns an fhacal “pruishi” ach atharrach air an fhacal Fhrangach <eng>“approchez;”<gai> a’ciallachadh “thig air adhart.” Ach ciod e am fios a bh’ aig Tormod air an t-seadh sin, ged a bha ’n Fhlandrais ag éubhach ris, “thig air adhart.” Is e bha a’ dol roimh inntinn gu ’m b’ ann aig a cheart àm seo ann an laithean eile—eadar-da-sholus—agus anns a’ cheart bhad a b’ àbhaist d’a fhein agus Seonaid a bhi ’coinneachadh a cheile, agus a’ beadradh mar gu ’m fanadh grian an t-sòlais an còmhnaidh air an iarmailt’ acasan, gun aon neul a’ snàmh tarsuinn oirre.

Air sealltuinn mn ’n cuairt da ’s ann a shaoil leis gu ’m fac e iomhaidh Sheonaid eadar e ’s a


[TD 98]

[Leabhar XI. Treas Mìos an Earraich, 1916. Earrann 7.]

leus! An uair a bhios mac-meanmna a’ Ghaidheil air a ghléusadh teann agus an t-srian mu sgaoil, ’s iomadh rud a chi e nach bi idir ann, gu h-àraidh an dubhar bial na h-oidhche. Thig faoin bheachdan is samhlaidhean ’nan ruith as deidh a cheile air chor agus gu ’m fàs gaisde fraoich, no bun craoibhe, ’na nadur de bhòcan, no theagamh cuideigin bho ’n t-saoghal eile. Ma bheir thu barrachd sréine do ’d mheanmna, bheir e ’chreidsinn ort nach ’eil ann an srann nan cuileagan is meanbh bhiastagan eile, ach an gliong a tha na sìthichean a’ deanamh am measg na rainich agus nan lus, am feadh a bhios iad ri fleadh cuirme. Cha ’n ’eil sinn ag radh gu ’n d’ thainig Tormod gu faoin-smuain de ’n t-seòrsa, ach mur a fac e cruth Sheonaid gu corporra, bha a dealbh cho riochdail ’na inntinn agus ged bhiodh i mu choinneimh ’san fheòil. Is miorbhuileach feartan na h-inntinn fein. Có thuig fhathast an toiseach no ’n deireadh?

Ach bha sac eile air inntinn Thormoid. B’e seo am feasgar mu dheireadh a bha ’n dàn da chaitheamh ri taobh an loch—nam bruachan ’s nan sgòran mu ’n robh e a’ cleasachd ’nuair a bha e ’na bhrogach. An lath ’r na mhàireach dh’ fhéumte togail air gu Galltachd, oir ghabh e an t-saighdearachd mar a ghabh gillean tapaidh eile. Cha bu ghealtaire idir e, ach bha chridhe ’ga fhàsgadh leis na bha ’dol troimh inntinn. An robh e a’ dealachadh gu bràth r’a chàirdean taobh thall na h aibhne? Am b’ e seo an sealladh mu dheireadh air an ionad far an do thairg e fein agus Seonaid am bòidean d’a cheile—an t-ionad a rinn a bhòid ud coisrigte? A thuilleadh air sin, bha e ’dol a dh’ fhàgail na dachaidh far an d’ rugadh ’s a thogadh e. Bochd ’s mar a bha ’chroit, bha dhachaidh oirre. Dh’ oibrich e gu goirt a’ feuchainn teachd-an-tìr chùibhiseach a thoirt aisde. Cha ghabhadh e deanamh. Bha gnothuichean a’ fàs na bu mhiosa agus na bu mhiosa. Ged bha ’n t-uachdaran caoimhneil ris, bha amharus aige gu ’n robh rud eile ’na shùil na ’n gabhadh e dheanamh gun trioblaid. Bha clòimhe a’ dol an daorad, agus na ’n cuirte fearann Thormoid ri Pairc-a-Chléirich, air dòigh laghail, bhiodh rùm do thuilleadh chabrach. Ach cha robh ùin’ ann aig an àm airson na h-ìnnleachd a chur gu buil.

Cha robh ann ach a chead a ghabhail do chàirdean, agus an dleasnas a chreid e bha mar fhiachaibh air a choimhlionadh—a bheatha ìobradh air son a dhùthcha. Bha e deònach gu leòr, is thog e air, ach ’s e an dealachadh agus na bha fillte ann a bha ’cur dragh air. Aon oidhch’ eile fo na sean chabair; beagan uairean fhathast ’na shineadh ’s an t-seann leabaidh. Thilg se e fein air uachdar a’ chuibhrige, ach cha tigeadh norra cadail. Ciamar a thigeadh, agus cùibhlichean na h-inntinn ’nan deannaibh! Bha e air a chois mu mheadhon oidhche—deiseil air son an turuis gus a’ phuirt o ’m biodh bàta-na-smùid a’ leigeil mu sgaoil aig seachd uairean ’s a mhaduinn. Ghabh e mach agus rinn e dìreach air an loch mar gu ’m biodh cumhachd dìomhair ’ga éigneachadh, no ’ga threòrachadh chuige. Bha sin ann, is dòcha—Seonaid! Dh’ fhan e mu na bruachan agus na preasan gus a’ chabhanaich. Dh’ fhaodadh e, na ’n togradh e, céum a thoirt a null far an robh Seonaid ’na laidhe fo dhubhar na craoibh-fheàrna, oir cha robh an t-astar ach mu leth-mhìle. Ach cha robh feum air. Cha sgar astar no tim an ceangal a rinn an dà spiorad ud mar aon, oir tha e na ’s treise na ’n uaigh fhein. Bha rud eile ’na shùil. Bha e ’dol a ghabhail cead de ’n loch!—an cead deireannach, ged nach do shaoil se e. Agus nach robh an t-ionad coisrigte an sud, le boladh cùbhraidh a’ chùimhneachain ag ealadh mu ’n cuairt? Am b’ ioghnadh gu ’n d’ thainig smuairean air inntinn; gu ’n robh e fo nadur de bhreislich? Bha ’n oidhche ciùin; an loch cho mìn is ged bhiodh e air iarnaigeadh. Bha ’n cruthachadh naduir uile aig fois ach—Tormod fein. Shuidh e ag amharc mar gu ’m b’ ann fada bhuaithe, a’ feitheamh air bristeadh na fàire. Mu dheireadh thòisich sgàile na h-oidhche ri sìoladh air falbh, agus bha soilleireachd a’ brùchdadh suas mean air mhean air cùl nan cnoc. Dh’ fhairich e àileadh de dheò gaoithe a crith duilleach nam preasan. Chual’ e bìg lag bho ribheid eòin air choreigin, mar gu ’m biodh e an-shocrach ’na nead; an sin bha h-uile rud tosdach a rithist. An dara h-uair thainig osag a thug crith air an duilleach. Bha Nadur ’na leth-dhuisg a nise. An ceann tiotain thainig snuadh eile air aodann an loch le osnadh na h-òg-mhaduinn. Bha ’n t-soilleireachd a’ fàs, agus thòisich na neòil air sgapadh roimh eirigh na greine. Dhùisg ceòlraidh nam preasan, agus shaoileadh tù gu ’n robh an iarmailt air chrith le ’n ceilearadh. Dh’ eirich a’ghrian fhein’na glòir, agus chuir i rughadh air na cnuic mu ’n cuairt. Fhuair Tormod faochadh spioraid, agus cha mhór nach do ghlaodh e mach le toilinntinn. Ach chùimhnich e. Thainig gath greine mar phladhadh tarsuinn air an loch. Dh’ amhairc e air, agus thar leis gu ’n robh e coltach ri claidheamh a bha ’ga òrduchadh a bhi ’g eiridh agus a bhi ’falbh. Dh’ eirich e gu grad. Na ’n deanadh e dàil, thigeadh, ’s dòcha, cunnart na h-iargain. Cha ’n ’eil fios ciod e ’thachradh, agus an loch mu choinneamh. Bha ’n t-àm ann a bhi bogadh nan gad. Sios gu oir an loch ghabh e; chaidh e air a leth-ghlùn; bhuin e ris an uisge le bhilean; chuir e boiseag air a bhathais. Suas am bruthach ghabh e gun amharc ’na dhéidh, gus an d’ ràinig e lùb de ’n rathad. Na ’n rachadh e na b’ fhaide chailleadh e sealladh air an loch, agus an t-ionad ’s an robh Seonaid ’s am pàisde ’nan sìneadh, Thionndaidh


[TD 99]

[Leabhar XI. Treas Mìos an Earraich, 1916. Earrann 7.]

e air a shàil. Bha ’n loch an sud samhach, bòidheach fo lainnir na gréine; bha na h-eòin a sior cheileireadh, agus shaoil leis gu ’n robh boladh nan craobh na bu chùbhraidh. Bha gach nì làn beatha agus dòchais ach—e fhein! Bha ’ghrian a’ deàrrsadh gu h-òirdheirc air reidhlic Sheonaid. Thog e a lamh agus chrath e i mar gu ’m biodh e ag radh; “slàn leat a loch mo chridhe, mo mhìle beannachd leat.” An sin laidh a shùil air ionad eile—an t-ionad ’s an robh ionmhas a chridhe an tasgadh. Sheas e car tiotain, shiab e bhois air a shocair tarsuinn air a shùilean; is gann gu ’m bu “leir dha am bealach le sileadh nan déur.” Co dhiùbh bha fios aige no nach robh, thug e a chead deireannach do ’n loch; do ’n dithis a bha fo ’n fhòid, agus do ’n dachaidh anns an deach àrach òg, far an do chaith e iomadh là sona. Bha sin uile air a chùl a nis agus bha e ’dol ’ga uidheamachadh fein air son seirbhis do dhùthaich air raointean na Flandrais.

Air maduinn àraidh bha reisimeid Lochiall am bad nan Gearmailteach, agus chaidh móran a leòn air gach taobh. Am measg nan curaidhnean a leagadh gu làr bha Tormod. Bha luchd-giùlain nan sìneadairean trang ’gan tional gu aite tearuinte fo chùram nan lighichean. Chualas sanas gu robh Tormod air a dhroch leòn, agus an uair a chrath an lighiche a cheann, bha chompanaich làn mulaid, oir bha meas mór ac’ air; bha e cho duineil agus cho uasal ’na dhòigh. Bha shuidheachadh cho cunnartach ’s gu’n robh bean-eiridnidh an còmhnaidh r’ a thaobh. Rinneadh air a shon gach ni a b’ urrainn sgil a dheanamh, ach bha deireadh a réise faisg. Tiotan mu ’n d’ thainig an anail mu dheireadh, dhùin e ’dhà dhòrn, agus sheall e gu dion mu choinneamh. Bha e mar gu ’m biodh e air a chruth atharrachadh. Leis a’ bheagan anail a bha ’na chom, is fiamh a’ ghàire air a ghnùis dh’ éubh e, “A Sheonaid!” Cha robh an còrr ann; ghearradh snàithnean na beatha. Nach fhac e i? Chunnaic!


[TD 101]

[Leabhar XI. Treas Mìos an Earraich, 1916. Earrann 7.]

LUADH BANTRACH SHEÒRAIS.

Le IAIN N. MACLEOID, Sratharagaig, Inbhirnis.

EARRANN II.

AN T-AITE—SABHULL BANTRACH SHEÒRAIS ANNS A’ GHEARRA-MHÓR AN CILLEMHOIRE.

NA MNATHAN-LUAIDH—

Anna Mhurchaidh á Cille-bhacastair.
Mairi Ruadh á Peighinn-ora.
Sile Niciain as an Loch.
Peigi Chaluim á Cnoc-ó.
Marslli Bhàn as á Bhaile-shios.
Una Thormoid ,, ,,
Fionnaghal ’Ic Uilleim á Feaull.
Mór Alasdair, Seonaid an Fhìdhleir agus Mairi Chrotach as a’ Ghearra-mhór.

Bantrach Sheòrais, Mór Alasdair agus Seonaid an Fhìdhleir ’s an t-sabhull a’ deanamh deiseil airson an luaidh.

MÓR ALASDAIR—C’ uin’ a chuir sibh an cló am bogadh?

BANTRACH SHEÒRAIS—O chuir tràth ’s a’ mhaduinn an diugh. Cha chreid mi nach fhearr dhuibh tòiseachadh air a thoirt as an ùradh. Cha ’n fhada gus an tig na mnathan-luaidh a nise—agus seall cho gasda ’s a chuir Somhairle Sheoc a’ chliath-luaidh an òrdugh dhomh feasgar, ’s tha mi làn-chreidsinn gu ’n tig e air cuibean té-eigin agaibh a nochd. Mo bheannachd aige—b’ e fhéin an deagh nàbuidh.

MÓR—’S fhearr dhuinn teannadh ri fàsgadh ma tha, Sheonaid.

Na nigheanan le aparain phoca, agus na muilicheanan air an truiseadh a’ fàsgadh a’ chlò ’s ’g a chur air a’ chliath-luaidh.

SEONAID—’S garg an t-ùradh a tha so—cha mhór nach ’eil e toirt m’ anail uam.

MÓR—O tha mo shùilean dìreach gu sileadh as mo cheann. Cha ’n ’eil fhios agam dé chanadh ‘Gruaigean,’ (far-ainm a bh’ air a leannan) na faiceadh e mi ’n dràsda.

SEONAID—O gu dearbh fhéine, chanadh mar a thuirt Domhnull Bàn a bha ’s an Eileach mu ’bhean, ged nach robh innte ach an luid, “gu’m b’ aithne dhith an glan agus an salach.”

BANTRACH SHEÒRAIS—Sin sibh fhéin, a chlann-nighean. Tha sin dìreach gasda—cha ’n ’eil beatadh air an deagh ùradh—bha e agam bho chionn seachduin. Cha mhór an loinn a bhitheas air a’ chlò ’s fhearr a leagadh riamh am beairt mur h-eil e air a thoirt as an ùradh ceart.

Na mnathan-luaidh eile tighinn a stigh do ’n t-sabhull agus a’ cur an òrdugh airson a’ luaidh.

MAIRI RUADH (a’ fiachainn a’ chlò)—N e so fighe Una?”—’s ann greòsgach a tha e.

BANTRACH SHEÒRAIS—O ’s e Una bhochd a rinn e. Tha i fàs lapach a nise, ach is iomadh còrn math clò a leag i as a’ bheairt bho na thòisich i ri deilbh an toiseach.

PEIGI CHALUIM—O ’s e Una bhochd leis an Sgriobtur air ceann gach facail. Nach cuala mi ’n Dìleasta ’raoir gu ’n deachaidh i dh’ amharc air bantrach Uilleam chrùbaich an la a chaochail Uilleam agus so an Sgriobtur a thug i dhith air an starsaich:—

“Ach feith gu fòil ré uine bhig,
’S an droch dhuin’ cha bhi ann;
’S cha ’n fhaicear e ’s an ionad ud,
An robh e fàs gu teann.”

BANTRACH SHEÒRAIS—O, brònag, chuir i cas mu sheach an Salm sin, mar a bhiodh Murchadh Og a’ deanamh ’n uair a bhitheadh e ’g eigheach nam pòsaidhean ann an Eaglais an Druime-bhuidhe. ’S fhearr dhuibh tòiseachadh a nise. ’S mór an luadh a dh’ fheumas an clò, agus ’s fhearr dhuibh an oidhche ghabhail as a toiseach.

MAIRI CHROTACH—’S fhearr dhuibh an clò thomhas ma tha.

Na mnathan-luaidh a’ gabhail an àite aig a’ chliath-luaidh—coignear air gach taobh, agus Bantrach Sheòrais aig ceann na cleithe a’ tomhas a’ chlò.

MAIRI—Tilgibh na cuibeinean, a Mhòr agus a Sheonaid, bho ’n is sibh a bha fàsgadh.

MÓR—Siuthad thusa ’Sheonaid, ’s tu ’s fhaisge air na cuibeinean.

Seonaid, a’ toirt deich snaithnean as na cuibeinean—aon mu choinneamh gach nighinn a bha air a’ chléith—agus ’g an tilgeadh air an ùrlar, s’ ag ràdh.

“Sud thusa Anna, sud Mairi, sud Sile, sud Peigi, sud Marsili, sud Una, sud Fionnaghal, sud Mór, sud Seonaid agus sud Mairi.”

BANTRACH SHEÒRAIS—Tha mi ’n dòchas a nise,’nigheanan gasda, gu ’m bi balach tapaidh air ceann gach cuibein a thilgeadh a nochd, agus cha ’n ’eil fhios de dh’ fhaodadh leantuinn bho luadh bantrach Sheòrais. ’S ann aig luadh Alasdair Sheumais ann a’ Mìmeig a choinnich mi fhìn agus Seòras nach maireann an toiseach.

MÓR ALASDAIR—Siuthad, a Mharsili, ’s tu ’s fhearr air na h-òrain luaidh a tha so—air t-adhart.

MARSILI, a’ seinn gach ceathraimh dà uair, agus na mnathan-luaidh uile togail an fhuinn—

“Hùg o laill o ho ro,
Hùg o rò nàill leibh
Hùg o laill o ho ro,
Seinn o ho ro nàill leibh.

Gràinne mullaich gach rìgh thu,
Slàn gu ’n till thusa, Thearlaich;
’S ann tha ’n fhior-fhuil gun truailleadh,
Anns a’ ghruaidh is mór nàire.


[TD 102]

[Leabhar XI. Treas Mìos an Earraich, 1916. Earrann 7.]

Mar ri barrachd na h-uaisle,
’G èirigh suas le deagh nàdur;
’S na ’n tigeadh tu rithist,
Bhiodh gach tighearn’ ’n a àite.

’S na ’n càiricht an crùn ort,
Bu mhùirneach do chàirdean,
Bhiodh Lochiall mar bu chòir dha,
’Cur an òrdugh nan Gàidheal.”

Iain Uisdean a’ tighinn a stigh do ’n t-sabhull.

ANNA MHURCHAIDH (a’ chiad nighean airson an do thilgeadh cuibean, ag ràdh). Có tha sud air ceann mo chuibean!

Iain Uisdean.

Na mna-luaidh uile ’deanamh sùrd mór ri Iain.

BANTRACH SHEÒRAIS—Do bheatha gu luadh bantrach Sheòrais, Iain. C’ arson nach tug thu tuilleadh leat. Tha naoidh cuibeinean air an làr fhathast gun aon ghille air an ceann.

IAIN—O thig iad, thig iad, “ ’S fhad’ an oidbche gu latha aig fear na droch mhnatha.”

PEIGI—Cha bhi thusa ’faireachadh mar sin gu ta ’nuair a gheibh thu do thasgaidh fhéin.

IAIN—O mar a thuirt an dall, “Ma bhitheas sinn beò chi sinn,” ach tha ’m buntàta ro ghann am bliadhna ’n Cillemhoire airson duine bochd sam bith a bhi smaoineachadh air pòsadh.

PEIGI—Hud, a dhuine, nach ’eil iasg gu leòr ’s a’ Chamusmhór, gearran am Mogustobht agus min aig a’ mhuillear, agus dé tuilleadh a dh’ iarradh tu.

IAIN—O, seadh dìreach, a Pheigi, “am peic air an sgillinn gun an sgillinn ann,” ach cha mhór is d’ fhiach tigh gun bhuntàta.

BANTRACH SHEÒRAIS—Rinn na boirionnaich an gnothuch air Samson roimhe, Iain, ach cum thusa ceann an amuill riutha. ’S fhearr dhomh ’n clò thomhas.

(Bantrach Sheòrais a’ tomhas a’ chlò.)

Chaidh e dìreach leth oirleach a stigh ’s a’ luadh—feumaidh e suathadh math fhathast.

Murchadh Eachuinn, Padruig Mór, Alasdair Bàn, agus Niall Iain, a’ tighinn a stigh.

MAIRI RUADH—Có tha sud air ceann mo chuibean? Na mnatha-luaidh: Murchadh Eachuinn.

SILE—Có tha sud air ceann mo chuibean?

NA MNATHA-LUAIDH—Padruig Mòr.

PEIGI—Có tha sud air ceann mo chuibean?

NA MNATHA-LUAIDH—Alasdair Bàn.

MARSILI—Có tha sud air ceann mo chuibean?

NA MNATHA-LUAIDH—Niall Iain.

BANTRACH SHEÒRAIS—Tha sibh a’ deanamh gu math. ’S ann a thilgeas mi fhéin cuibean gun fhios dé dh’ fhaodadh tighinn an rathad roimh latha. Cha tug mi na seachd dùilean fhathast nach fhaighinn seòrsa de bhraisiche ’bheireadh dhachaidh an cliabh-mònadh dhomh. Siuthad, Fhionnaghal, suas duanag; Fionnaghal a’ seinn—

Hò mo leannan, hé mo leannan,
’S e mo leannan am fear ùr,
Hò mo leannan, hé mo leannan.

’S e mo leannan Gille Calum,
Stiùramaich na daraich thu.

S e mo leannan am fear dàna,
Dhìreas suas gu bàrr an t-siùil.

’S e mo leannan fear na h-àbhachd,
’S doirbh dhomh ’ghràdh a chur air cùl.

Marbhaisg air na gillean òga,
Tha cuid dhiubh gu seòlta diùid.

Comhairle bheirinn fhéin air caileig,
Leannain a bhi aice triuir.

’S ged a dheanadh fear a fàgail,
Bhiodh a dhà aic’ air a cùl.

Na mnatha-luaidh a’ cur Iain Uisdean ’s an ùradh. Rug iad air agus shuainn iad e cruinn cothrom ’s a’ chlò air a’ chléith-luaidh. A’ chuideachd uile ’g éigheach le toileachas.

BANTRACH SHEÒRAIS—Nach d’ thuirt mi riut, Iain, gu ’n d’ rinn na boirionnaich an gnothuch air Samson roimhe. Cha mhisd’ thu an riasladh ud. Bithidh cuimhn’ agad-sa, có dhiù, air luadh bantrach Sheòrais.

IAIN—O, stadaibh-se, bi’ latha ri cunntas ’s latha ri pàigheadh—obair Mharsili mhiogaich—’s math a chunnaic mi i ’deanamh na sùile bige air càch.

BANTRACH SHEÒRAIS (a’ tomhas a’ chlò a rìs): Dìreach aon òran eile, ’chlann-nighean, ’s tha mi smaoineachadh an déidh sin gu faod sinn an clò a chur air a’ choinnil.

UNA—A’ seinn—

Théid i ’s gu ’n téid i leam,
Leam-sa gu ’n téid mo leannan,
Théid i ’s gu ’n téid i leam.

Chionn ’s gu bheil gach gleann ’n a fhàsach,
Théid mi fhéin ’s mo Mhairi thairis.

Seolaidh sinn á tìr ar dùthchais,
Cur ar cùlaobh ris na beannaibh.

Seoras a’ mhinisteir, Ailean Ciobair, Lachluinn Anna agus seann bhodach còir, Domhnull Saighdear, nàbuidh, a’ tighinn a stigh. Dh’ fhuirich còrr math agus dusan balach a muigh mu ’n t-sabhull—bha nàire orra nochdadh a stigh, agus eagal air cuid aca gu ’n cuirte ’s an ùradh iad. An triuir mhnathan-luaidh nach d’ fhuair gille “air an cuibean” fhathast ag èigheach, “Có tha sud air ceann mo chuibean”—té an déidh té, anns an òrdugh ’s an deachaidh na cuibeanan a thilgeadh air an son, agus na mnathan-luaidh eile ’g am freagairt le ainm nam balach mar a bha iad a nochdadh an dorus an t-sabhuill.

BANTRACH SHEÒRAIS, air ais do ’n t-sabhull


[TD 103]

[Leabhar XI. Treas Mìos an Earraich, 1916. Earrann 7.]

agus a’ dearcadh do Dhomhnull Saighdear—Có tha sud air ceann mo chuibean?

A’ CHUIDEACHD GU LEIR; ag éigheach àird an claiginn—Domhnull Saighdear.

BANTRACH SHEÒRAIS—Nàch d’ thuirt mi ruibh nach bithinn fhéin falamh, a chlann-nighean. Cha bu dona chàraid a dheanamaid fhéin fhathast ged a tha sinn sean a Dhomhnuill!

DOMHNULL—O chunnaic mi na bu lapaiche air a’ stòl-phòsaidh ann an Eaglais an Druime-bhuidhe gun teagamh. Tha mise cho fallain ’s a bha mi riamh, ged tha mi crùbach, agus làn siataig—ach dé tha sin ach athadach Bhalaclabha.

UNA—A’ leantuinn an òrain—

Theid i leam a null thar sàile,
Far an dean an Gàidheal beartas.

’S ged a bhiodh gach latha ’n a shamhradh,
Chaoidh bi’ tìr nam beann air m’ aire.

BANTRACH SHEÒRAIS, a’ tomhas a’ chlò—Chaidh e dìreach leth-chromadh a stigh. Tha e ciatach. Cha chreid mi nach fhaod sibh a chur air a’ choinnil gun dàil. Fuirichibh gus am faigh mi lorg-shùisde—ni e ’n gnothuch ciatach airson an clò chur air a’ choinnil.

Na mnatha-luaidh a’ suainneadh a’ chlò timchioll air an lorg-shùisde, ’g a theannachadh gu math ’s ’g a ruigheadh air chor ’s nach bi crios anns a’ chòrn. Mar a tha filleadh agus filleadh a’ dol air a’ chòrn, tha na mnatha-luaidh ’g a bhualadh gu cruaidh le ’m boisean, agus a’ toirt buille bharrachd do bhad sam bith dheth nach ’eil air a luadh cho math ris a’ chuid eile. ’N uair a tha na mnathan-luaidh a’ bualadh a’ chlò mar so, tha iad a’ seinn—

Hé ’n clò dubh, hò ’n clò dubh,
Hé ’n clò dubh, b’ fhearr am breacan,
Hé ’n clò dubh, hò ’n clò dubh,
Hé ’n clò dubh, b’ fhearr am breacan.

Féileadh cruinn nan cuachan,
Gur buadhach an t-earradh gaisgich;
Shiubhlainn leat na fuarain,
Feadh fhuar-bheann; ’s bu ghasd’ air faich’ thu.

BANTRACH SHEÒRAIS—Mòran taing dhuibh uile ma tha, ’s gu ma fada bhitheas sibh comasach air luadh a dheanamh; agus ur rogha gille ’n còmhnuidh air ’ur cuibean. Rachaibh a stigh a nise do ’n tigh ’s gu ’n glan sibh sibh fhéin. Stigh sibh-se ’illean gu leir—agus a Dhomhnull, lean thusa mise, ’s bithidh càbhruich agus sùthan againn ann an oisean leinn fhéin. Fiachaibh a nis, ’illean, nach dealaich sibh ris na boirionnaich chòire gus am faic sibh iad aig teine am màthar fhéin. Stigh sibh, stigh sibh, càbhruich ’us sùthan gu leòr deiseil agam-sa nochd, ’s ma thogras sibh faodaidh sibh ruidhle ’bhi agaibh a rìs air an ùrlar bhualaidh an ceann shuas an t-sabhuill.


Is feàrr eòlas math na droch chàirdeas.
