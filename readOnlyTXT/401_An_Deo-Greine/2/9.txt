[TD 137]

[Leabhar II. An t-Og Mhios 1907. Earrann 9.]

EADARAINN FHIN.

THA sinn toilichte fhaicinn gu’m beil maighistirean-sgoile na Gaidhealtachd a’ deanamh dichioll ris a’ Ghaidhlig. Mar a tha fhios aig na h-uile, tha a’ <eng>“Highland Trust”<gai> a’ toirt duais air son a h-uile sgoileir a dh’ionnsuicheas am Biobull Gaidhlig a leughadh. Chuir tri fichead sgoil ’s a seachd deug a steach air son so an uiridh. Ach am bliadhna chuir ceithir fichead sgoil ’s a h-ochd a steach air a shon. Tha sin a h-aon-deug a bharrachd air na chuir a steach an uiridh. Bu mhaith leinn gu ’n cuireadh a h-uile maighistir anns a’ Ghaidhealtachd roimhe nach fàgadh balach na nighean Gaidhealach a sgoil gun a bhi làn chomasach air leabhar furasda Gaidhlig a leughadh.

Tha sinn a’ toiseachadh anns an aireamh-sa air seanachas breagha, “Nighean Fear na Leitrich.” Chaidh a sgriobhadh le Mr. Iain MacPhaidein, Ghlaschu. Tha e cho fada ’s gu’m feum sinn a rinn air iomadh aireamh. Ach tha sinn cinnteach gur h-ann a bhitheas fadachd air ar luchd-leughaidh air son gach aireamh mar a bhitheas a tighinn gus an lean iad an eachdraidh mhaiseach—eachdraidh na bain-tighearn uasail.

Bha Cuirm-chiùil mhór againn ann an Dun-Eideann an oidhche roimhe. Bha i air a cur air adhairt air son cuideachadh Buth Dhun-Eideann.

Bha Mòd Dhun-Eideann air a chumail air Di-sathuirn, an ochdamh la deug de ’n Chéitein Bha e ’na Mhòd maith agus soirbheachail.


[TD 144]

[Leabhar II. An t-Og Mhios 1907. Earrann 9.]

AIRIGHEAN LEODHAIS.

LE IAIN M. MACLEOID.

THA na h-uile neach dripeil a pasgadh suas earnais na h-àirigh, agus a cur ann an òrdugh na h-uile ni airson na h-imrich. Cha ’n ’eil cadal na suain do na caileagan an oidhche sin. Tha ’n ceol, agus ’s dòcha ’n dannsa, tòiseachadh ’nuair a tha ’n imrich uile air a ceangal suas, agus tha ’n cridhealas so air a chumail suas gu bial an latha. Anns an t-seann aimsir bha e na chleachdadh aig na maighdeanan a bhi deanamh mulchaig bhig air gruth bainne ’la sin fhein agus bha bideag dhith, air a cur mu ’n cuairt air gach duine bh’ anns an airidh, airson soirbheachaidh agus deagh-ghean na caileig da ’m buineadh an àirigh. B’e so “mulchag imrich,” ach tha ’n cleachdadh so a nise air a chur air chùl, mar tha iomadh seann chleachdadh còir eile thuilleadh air. Nuair a shoilleiricheas an là gu math, tha ’n crodh ’s na daoine a fàgail beannachd aig a mhointich airson bliadhna, agus ma chi thu ’n còmhlan mór ag imeachd gu séimh socair, cuiridh e na do chuimhne clann Israel a fàgail tir na h-Eiphit, le ’n daimh ’s le ’n asail, ’s le’m bùthan na ’n cois.

Tha mi smaoineachadh nach biodh e iomchuidh dhomh an òraid so dhùnadh gu ’n fhacal na dhà ràdh air an àite th’ aig an àirigh ann am bàrdachd na ’n Gàidheal. ’S ainneamh bàrd Gàidhealach nach’eil a toirt iomraidh uair na uair eigin air an àirigh, a sealltuinn dhuinn, gu ’n robh na h-àirighean anns a Ghàidhealtachd lionmhor san t-seann aimsir. Beachdaichidh sinn ma tha air beagan de na h-àitean anns am bheil an àirigh ’g ar coinneachadh ’n ar n’ òrain Ghaidhlig. Tha Rob Donn a deanamh iomraidh air an àirigh anns an òran. “’S trom leam an àirigh.” Rinn am bàrd an t-òran so d’ a leannan Anna Mhoireastan nighean òg air an robh e suiridhe fada ’s do ’n d’ thug e chiad ghaol. Bha e fada ’g a h-iarraidh agui ise car leam-leat gu ’n bhi ’g a dhiùltadh no ’g a ghabhail; ach turus a thug e chum na h-airigh far an robh i, ’s ann a dhearc e oirre ann an cuideachd an t-saoir bhàin d’ am b’ainm lain Moraidh, agus ghabh e gu mór gu cridh’ e, i chur cùl ris féin. Phòs i an saor bàn an deigh so, agus ’se aithris an t-sluaigh nach robh i riamh toilichte gu’n chuir i cùl ri Rob Donn. ’So leasan do na caileagan òga. Cum dileas ri d’ leannan, ’s na dealaich ris gu ’n fheudar leat. Tha chiad rann do ’n òran so mar a leanas.

“’S trom leam an àirigh,
’S a ghair so a th’ innt’;
Gu ’n a phàirt sin a b’ àbhaist,
Bhi ’n dràsd air mo chinn;
Anna chaol-mhalach, chioch-chorrach,
Shlìp-cheannach, ghrinn,
’S Iseabail a bheoil mhilis,
Mharanaich bhinn.”

Nuair a tha Donnachadh Bàn Mac-an-t-saoir a deanamh an òrain ainmeil sin d’ a chéile—Màiri Bhàn Og—tha e toirt iomraidh air an àm sin san robh i òg ag cuallach a chruidh air an àirigh. Tha e ’g ràdh:—

“Shiubhladh tu fàsach àirigh glinne,
’S an àit an cinneadh an spréidh;
’G am bleothan mu chrò, ’s bhi chòir na h-innis,
Laoigh òg a’ mire ’s a’ leum;
Cha mhiosa do lamh ’s tu laimh ri coinnil,
No ’n seomar soilleir ri gréin;
A fuaidheal ’s a’ fàitheam bhann is phionar,
An àm chur grinnis air gréus.”

Tha so a nochdadh dhuinn nach ’eil na caileagan uair sam bith na ’n tàmh air àirigh. Tha iad aon chuid a’ fuaidheal ’s a’ faitheam mar bha Màiri, na fidhe stochdain, na aodaichean eile.

Ann a “Moladh na h-oighe Ghàidhealaich,” tha Uilleam Ros a deanamh iomraidh fhada air maise agus taitneas cuairt do ’n àirigh. Tha e ’g ràdh:—

“Nuair thig a Bhealltuinn,
’S an Samhradh lusanach;
Bidh sinn air àirigh,
Air àrd nan uchdanan;
Bidh cruit nan gleanntan
Gu canntair cuirteasach,
Gu tric ’g ar dùsgadh,
Le surd gu moch-eiridh.

Bidh mìse’s Màiri,
Gach la ’s na glacagan;
No ’n doire glugach,
Nan eunan breac-iteach;


[TD 145]

[Leabhar II. An t-Og Mhios 1907. Earrann 9.]

Bidh cuach is smeorach,
Ri ceol ’s ri caiseamachd;
’S a’ gabhail òrain,
Le sgornain blasda dhuinn.”

Chuala sibh uile an t-oran blasda—Clachan Ghlinn Da-ruail. Rinneadh an t-òran so le bàrd òg Gàidhealach aig sia-bliadhna deug a dh’aois. Ghabh e gaol tròm air caileag ro-bhoidheach a bh’ anns an àite, agus chuir meud a ghaoil a ghabh e spiorad na bàrdachd ann. A’ measg nithean briagha eile th’ aig anns an òran tha. e ’g ràdh.

“Ged bheireadh an Righ àite dhomh,
Cho àillidh ’s th’ aig duin’ uasal;
Gu ’m b’ fhearr leam bhi air àirigh leat,
Ged theireadh càch am buachaill.”

Bha cuimhneachan math air chor eigin aige-san air an àirigh mu ’n canadh e na briathran so.

Tha “Murchadh Ruadh na ’m bó” a Loch-bhraoin, ag ràdh, anns an òran “Ho mo Mhàiri Laghach.”

“Nuair a thig an Samhradh,” &c.

Tha Niall Macleoid am Bàrd Sgiathanach ag ràdh, “Thoir mo shoiridh thar an t-sàile.”

“Far am biodh na h-oighean uallach,” ’s tha Iain Smith, Bàrd Iarseadair, Uige, Leodhais, ag ràdh ann an Orain an t-Samhraidh.

“Eiribh rachamaid do ’n ghleann,
’S gu faic sinn ann na caileagan;
Eiribh, rachamaid do’n ghleann,
’S gu faic sinn an na h-òighean.

Tha gruagaichean cho lionmhor ann,
Le gruagan dualach sniomhanach;
Co shealladh air an sgiamh a th’ orr’,
Nach miannaicheadh am pòsadh?

A mhaise bhuilich nàdur orr’,
Cha b’ usgraichean ’s cha b’ fhainnichean;
’S cha b’ iomhaigh breid na tàileasgan
Mar tha aig luchd na pròise.

Bu ghoirid cuairt na h-oidhche leinn,
Gu ’n deanadh latha soillseachadh;
Ri leannanachd ’s coimhnealachd,
Gur fada thall bhiodh bròn uainn.”

Cha dean math dhuinn sgur gu ’n Murchadh Mac-Leòid (Murchadh a Cheistear) á Leodhas,a chur air àireamh na ’m bàrd a tha moladh na h-àirigh. Ars’ esan, anns an òran sin a ghlac aire gach neach a chual’ e—Eilean an Fhraoich:—

“Na faighinn mo dhùrachd,” &c.

So agaibh, ma ta, chairdean, cunntas aithghearr air àirighean Leodhais. Dh’fheumamaid barrachd tìde ’s a th’ againn a’ nochd airson gach ni gasda mu ’n timchioll a chur an céill gu h-iomlan, ach bheirinn a chomhairle air gach neach a tha ’n so a nochd nach do chuir seachad oidhche air an airigh, iad a dheanamh sin cho luath ’s a gheibh iad laithean-féill an t-Samhraidh, agus gheibh iad a mach air an son fein, caoimhneas agus cridhealas nach d’ fhuair iad riamh roimhe, agus thig iad air ais gu Glaschu ag ràdh, “Chuala mi mu àirighean Leodhais ann an Céilidh na ’n Gaidheal ach cha do chreid mi leth dheth gu ’n deachaidh mi fhein a null ’s gu faca mi, ach gu cinnteach leithid caoimhneas an àite ud, cha ’n fhaca mi riamh.”


[TD 150]

[Leabhar II. An t-Og Mhios 1907. Earrann 9.]

<eng>GAELIC NURSERY RHYMES.

(WE are indebted to T. D. Macdonald,Esq., Convener of the Publication Committee, for the following interesting note, the suggestion it contains, and the nursery rhyme he forwards. It will give us much pleasure to afford the necessary space desired, and we sincerely hope that Mr. Macdonald and other readers of <gai>AN DEO-GREINE<eng> will assist us in rescuing these interesting rhymes.—EDITOR).

The number of Gaelic books for adult reading published within the last decade is encouraging. Publications, such as <gai>“An Treoraiche,”<eng> for infant classes in schools, have not been wanting. But I am not aware that any attempt has ever been made to collect for publication the numerous nursery rhymes with which most of us have been familiar, if not from our mothers, at least from our grandmothers. Grandmothers’ rhymes and tunes must still be numerous as a floating quantity over the Highlands, and the <gai>DEO-GREINE<eng> would do a service in collecting as many of them as can be got. It is to be hoped that every reader will contribute a quota, and that the Editor will give the necessary space. If Gaelic nursery rhymes are kept alive by Gaelic-speaking mothers and nurses, we will always have Gaelic-speaking boys and girls, and, as a matter of course, Gaelic-speaking men and women. Subjoined is a nursery rhyme I can just recall. The one verse, which I give in addition to the chorus, is not much of the juvenile order in substance, but such is its composition all the same. None of them will take up much space.

<gai>NA ’M BU LEAM FHIN THU.

Na ’m bu leam fhin thu
Thàlainn thu;
Na ’m bu leam fhin thu
Bhreugainn thu;
Na ’m bu leam fhin thu
’Chuilein na ciche,
’Chagairean dileas
Thàlainn thu.

Chuainnic mi t-athair
Dol seachad an dé,
Duine mòr, foghainteach,
Làidir, treun;
Le ghunna, le dhaga,
’S le chlaidheamh fo sgeith;
’S mòr m’ fheagal gu ’n tachair
Do mhàthair ris.

Na ’m bu leam fhin thu
Thàlainn thu;
Na ’m bu leam fhin thu
Bhreugainn thu;
Na ’m bu leam fhin thu
’Chuilein na ciche,
’Chagairean dileas
Thàlainn thu.

