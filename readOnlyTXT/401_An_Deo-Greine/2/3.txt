[TD 41]

[Leabhar II. Mios na Nodhlaig, 1906. Earrann 3.]

EADARAINN FHIN.

THA’N Geamradh air tighinn a steach gu maith a nis, agus tha na Gàidhil anns gach àite ri’g obair gu treang. Tha gach comunn ri ’g ullachadh air son an ceilidh bhliadhnail—cuid a chuir seachad i. Bha dha no tri mhiltean sluaigh cruinn aig muinntir Leodhais ’s na h-Earadh an oidche roimhe ann an Glaschu—agus uachdaran còir Leodhais air an ceann. Thug an t-uachdaran seachad òraid a bha ciatach agus làn de ghràdh dùthchais.

Tha sinn a’ cluinntinn gu’m bheil dùrachd mhòr ann an iomadh àite am bliadhna air son ionnsachadh na Gàidhlig. Tha mòran ag obair oirre an Dunéideann. Tha cead air a thoirt le Bord na sgoile a bhi cruinneachadh ann an aon de na sgoilean air feasgar ’s an t-seachadhuin a chum Gàidhlig a bhi air a teasgasg. Cha droch comharra sin.

Tha Steòrnabhagh a’ cur roimpe nach bi i air deireadh anns a’ ni-sa. Tha i mu thràth gu maith fada air thoiseach ann a’ sgoileireachd Ghàidhlig. Chuir Leodhas na h-aonar suas leith ’s na chaidh a steach gu léir air son <eng>“leaving certificate”<gai> anns a’ Ghàidhlig am bliadhna. Tha sinn a’ faicinn gu’m bheil Bòrd na sgoile aca dol ceum na’s fhaide—tha iad a’ nis ag iarraidh air an àrd Ofais ceasnachadh Gàidhlig a shuidheachadh co-ionnan ris an riaghailt is àirde a tha air iarraidh ann an cànan sam bith eile. Comhla ris a’ sin tha iad a’ fosgladh sgoil-Ghàidhlig fheasgair anns an tigh-sgoile air son sean is òg leis an àil a h-ionnsachadh.

Tha sinn an dòchas an uair a dhùisgeas spiorad a’ Ghàidheil gu maith gu’m bi gluasad cridheil air a dheanamh le fhior chàirdean air son an Gàidheal a chur air ais ’na àite fhéin air fearann a shìnnsirean. Tha sinn dhe’n bheachd gur gann uachdaran fearainn nach bi toileach an Gàidheal fhaicinn air ais, agus a’ saothrachadh na talmhuinn mar bu chòir. Ma dhùisgeas an Gàidheal agus gu’n tig e thige fhéin cha’n eagal nach tig ath-bheothachadh air a’ h-uile ni a bhuineas do chliù a’ Ghàidhil mar an ceudna. ’Se an aon rud a tha dhith oirnn—fior Ghàidhil; Gàidhil air nach bi nàire roimh dhuine geal; Gàidhil a ni uaill á currag am máthar agus á clòth an sean-mhathar. Dùisg an Gàidheal as a chadal, agus cha ruig duine eile a leas a chùis a sheasamh—seasaidh e gu duineil air a shon fhéin.

Tha ar càirdean an Eirinn air am bonnan, agus air an t-seacaid a thilgeil. Tha iad o chionn fhada a’ sabaid ris a’ Phost-Ofais air son gu’n cuir iad feadhainn a leughas Gàidhlig anns gach Ofais a chum nach bi moille ann a bhi lìbhrigeadh litrichean fo ainmean Gàidhlig. Tha iad a nis a toiseachadh air sabaid ris a’ Bhanc air son gu’m bheil e diùltadh ordugh a tha air a thoirt fo ainm Gàidhlig. ’S ann a tha sinne gun tòiseachadh


[TD 42]

[Leabhar II. Mios na Nodhlaig, 1906. Earrann 3.]

fhathast. Tha làn thìde againn a dhol a sàs anns na Buird-sgoile air feadh na Gàidhealtachd a chum gu’n gabh iad os làimh maighstirean-sgoile Gàidhealach a chur anns gach sgoil anns am bheil clann Ghàidhealach, agus cha’n e mhàin a’ chlann a theagasg tre’n cànan fhéin, ach an teagasg ann an èolas litreachail air an cànan fhéin. Dé’n gnothuich a tha aig balach no nighean Gàidhealach a’ sgoil fhàgail gun a bhi comasach an cànan fhéin a leughadh ’s a sgriobhadh le snas? Gabhamaid iasad do dh’ eud ar càirdean air taobh thall a’ chaolais.

So facal ciallach, ’s tha pailteas eile ann dhe’n t-seorsa, bho’n Chlaidheamh Soluis:—

<eng>“Tá cuid de Ghaedhealaibh ⁊ Gaedhilg aca; tá cuid eile ⁊ iad gan Gaedhilg. Sinne a bhfuil an Ghaedhilg againn, bhfuil éinne ’gar gcosg ó í labhairt? Nil. Ar bhfeidir d’éinne ár gcosg ó í labhairt? Níor bhféidir. Iad so atá gan Ghaedhilg, bhfuil éinne ’gá gcosg ó í fhoghluim? Nil. Ar bhféidir d’éinne a gcosg ó í fhoghluim? Nior bhféidir.”<gai>


[TD 44]

[Leabhar II. Mios na Nodhlaig, 1906. Earrann 3.]

OIDHCHE SHAMHNA.

[THA sinn a toirt ann a’ so staoig a’ Pàipeir a sgriobh Mr. Domhnull Mac Iomhair, Maighistir sgoile Phabail, an Leòdhas, air son a leughadh aig Céilidh a’ Chomuinn Ghàidhealaich, an Steòrnabhagh. ’Se gainne àite ’s coireach nach tugadh sinn dhuibh gu léir e.]

Ann an ùr thìmean eachdraidh ar dùthcha tha cunntas againn gu’n robh moran greadhnachais is toilinntinn ’g an cleachdadh le òigridh gach baile comhcheangailte ri deas-ghnathan oidhche shamhna. Cha’n ’eil e coltach gu’n sgar soisgeul no foghlum saobh-chreidimh gu h-iomlan o bhuadhan inntinn neach sam bith. Tha an t-astar a th’air thoiseach cho dorch; an cridhe bochd cho teagmhach; cùrsan ar deanadais cho reachdach; ar beatha cho diombuain, ’s cho teagmhaileach is gu’m b’ eil ar smuaintean ullamh air gréim a dheanamh air sgàilean, a shaolas sinn, a tha ’nan comharraidhean cinnteach o shaoghal nan spiorad.

Ann am bailtean beaga ar duthcha cha robh aitreabh a riamh cho dùbhlaidh, no anns an robh uiread de bhòcain, ris an àth. Bu treun an cridhe òg a dheidheadh seachad gun ghiorrag air an àth oidhche gheamhraidh. Ach an té a bha air son ainm an fhir a bha i dol a phòsadh fhaotainn a mach dheidheadh ise a steach do’n àth na h-aonar. Bhiodh aice cnocan snàth air a thoinnibh gu math teann. Thilgeadh i an cnocan do’n t-surraig. Bha i a’gleidheadh ceann an t-snathain na laimh is a’ tachrais air ais gus an greimicheadh rud-eigin ris a chuireadh stad air. Dh’fhaighnicheadh i ann an sin—“Co tha ’n so air ceann mo shnàthain? Na’m faigheadh i freagart b’e sin ainm an fhir a bha i ’dol a phòsadh. Tha e air aithris gu’n deach’ crioch air an fhasan-sa aon oidhche a chaidh caileag bhochd ’na h-aonar do’n àth. ’Nuair a bha i tachrais, dh’fheòraich i “Co tha so air ceann mo shnàthain?” Thàinig am freagart oillteil air ais:—“Tha ’n slaod mòr, glas, am bàs ann.” Cha robh i beò ach beagan làithean an deigh sin. ’Nuair a bhiodh iad greis a’ mire ’s a’ sùgradh dh’fhalbhadh gach té le balagam bùirn a’ dh’ionnsaidh tigh air chor-eigin. Dh’fhuireadh i ann an àit’ uaigneach air cùl an talain no aig an uinneig, gus an cluinneadh i ainm duin-eigin air a luaidh. ’Nuair a dheidheadh iad cuideachd a rìthist bhiodh gach té ag innse an ainm a chual i fhéin. B’e sin ainm an leannain. Bha cead aig gach balach is nighean ’s a’ bhaile ’sna dh’ àraicheadh mi stocan càil an neach a thoirt as an lios air oidhche Shamhna. Bhiodh suilean nan clann-nighean air an comhdach roimh dhoibh dol a steach do’n ghàradh. Dh’ fheumadh gach té a’ cheud stocan air an amaiseadh i a bhuain. Ma bha am bun dubh dìreach, na freumhan lionmhor, is luchdaichte le ùir, bha ’n duine gu bhi snasmhor, an teaghlach lionmhor, ’san stòr pailt. Ceirsle mhòr is cridhe milis—duine seasmhach gràdhach; is mar sin air adhart. Bha an stocan càil a’ giùlain uile eachdraidh a bheatha. Bha na stocain gu leir air an càradh air an àrdoras, agus air an gabhail a reir siubhal na gréine. B’ e ainm suiridheach gach té ainm gach fear an deigh fir a thigeadh a steach an deigh sin.

’Nuair a bha mi ’na mo bhalach bha bodach ris an abradh iad Niall Gobha ann am baile araidh air taobh a’ siar an Eileain. Bha e na thuathanach grinn. Cha robh càl ’sa bhaile bu mhotha na bu mhilse na càl dearg Néill. Fo Bhealltain gu Samhainn bhiodh am bodach-rocais aige an oisinn a’ ghàraidh le aid dhuibh spàirte mu cheann, a ghàirdeannan sìnte a mach, agus a pheallagan a’ crathadh as a’ ghaoidh. Bha Niall ’na bhodach dranndanach, ’s cha tugadh e luthaigeadh sam bìth do na balaich ann a bhi cumail suas seann chleachdaidhean na Samhna. Rinn e suas inntinn an oidhche-sa air son cuideachd a chumail ris a’ bhodach-rocais ann a bhi diòn a’ chàil; ach bha na balaich ro sgiobalt air a shon. Cha robh Niall fada ’sa lios ’nuair a chunnaic e na stocain ’nan dusain a’ leum thairis air barr a’ ghàraidh. Ach ’sann a bha ’n t-uamhas ann ’nuair a thug am bodach-rocais a mach as an déigh. Bha mòran shreangan aig na balaich air an ceangal ri na bunnan dubha, agus cha do dhi-chuimhnich iad té a cheangal ris a’ bhodach-ròcais. Chuir na bh’ ann a’ leithid de chlisgeadh air Niall bochd ’s gu’n robh dath na liadhaig air, ’g ìnnse na dubh-sgeul do Mhàiri, ’s e boìdeachadh nach fhaiceadh fear eile esan a rithist a’ dol a chaithris a’ ghàraidh-chail. Cha b’e imcheist na suiridhe, no miann a’ chàil, a bha toirt air na balaich a bhi briseadh a steach do na liosan air oidhche shamhna, ach an toileachas-inntinn a bh’ aca fhéin ann a bhi cumail suas na fearas-chuideachd a bhuineadh do’n oidhche. Dheidheadh iad gu neo-umhailleach a steach do thigh aig nach robh an càl glé phailt. Thilgeadh iad ciumpall stocanan air an starsnaich, tabhartas, mu b’ fhìor, do bhean an tighe. Cha robh fhios co a b’ àirde beannachdan na caillich no gnùsdaich a chruidh. Ach ’nuair a b’ fheàrr ’s a b’ fheàrr a bhiodh a’ chuis dheidheadh na balaich ’s an càl as an t-sealladh. Bha sreang aca ceangailte ri gach bun dubh leis an robh iad ’g an slaodadh as an deigh.

Bha an ath chleachdadh a tha sinn a toirt air adhart ag innse mu bheusalachd na muinntir a bha dol a’ phòsadh. Trì soithichean


[TD 45]

[Leabhar II. Mios na Nodhlaig, 1906. Earrann 3.]

air an càradh ri taobh a cheile, le uisge glan ann am fear, anaghlas (’se sin sgoladh an t-soithich bhainne) ann am fear eile, ’s an treas fear falamh. Bha gach té gu bhi air a treòrachadh le gille-ceann-doill a dh’ ionnsuidh nan soithichean. Na’n tachradh di a lamh a thumadh ’san uisge ghlan, bha sin a ciallachadh gu’n robh i a’ dol ann an staid maighdeanais a dh’ ionnsuidh altair a phòsaidh. Bha ’n t-anaghlas a ciallachadh caochladh na staide sin, agus an soitheach falamh bantrachas no gun phòsadh idir. Tha mi de’n bheachd gu’m b’ann bho’n an t-seann chleachdadh a thaobh deuchainnean cuisean lagha a thaobh cionta anns na linntibh céin a lean an deas-ghnàth-sa.

Bha riaghailt chràbhaidh nan srabhan corca a’ cur an ceill fiosachd eile de’n aon seorsa ri diomhaireachd nan soithichean uisge. Dheidheadh iad do’n iodhlainn, is tharruingeadh gach té trì srabhan. Na’m biodh an gràine mullaich a dhìth air an t-sràbh mu dheireadh, bha sin a’ ciallachadh nach pòsadh i na maighdainn.

Bha doighean eile ann air am faigheadh i a mach troimh bhruadar cadail co an cuspair a bha gu bhi na chompanach aice. Na’n robh allt no amhuinn a ruith eadar dà roinn fearainn, bha i a’ dol dh’ionnsuidh an uillt-sa aig trà cadail. Ma’s ruigeadh i an t-uisge bha a sùilean gu bhi air an còmhdach. Dh’ fheumadh i mar sin an t-uisg a lorg agus clachag a thogail as an t-sruth. ’Nuair a dheidheadh i a’ chadal chàireadh i a’ chlachag fo a ceann ’san leabaidh. Bha a muinchill gu bhi fliuch agus bha e gu tric a tachart gu’m faiceadh i fear de feadhainn a’ truiseachadh a muinchill ma’s duisgeadh i.

Tha an gnàth-sa dealaichte ann an cleachdadh ris an doigh anns am beil am bàrd, Burns ag innse. Tha esan ’g radh gu’m beil i tumadh a muinchill ’san t-sruth; a’ dol a chadal am fianuis téine, aig am beil i a’ fàgail na muinchill fhluich a’ tiormachadh. Tha i a’ fuireach ’na dùisg gu as deigh meadhon oidhche, ’nuair a tha samhla a leannain a’ tighinn ’sa tionndadh na muinchill air son an taobh eile a thiormachadh.

Bha bruadar a’ bhonnaich shalainn a cheart cho cinnteach na’m biodh an t-aran fuinte ’san doigh cheart. An soitheach anns am biodh an t-aran air fhuinne dh’fheumadh e bhi na shuidhe ann am bròig a’ ghille bu sheana ’sa bhaile. Bha e gu bhi air a dheasachadh ri lic; agus bha aig gach té ri greim maith a ghabhail deth. Cha robh uisge no bainne no tì gu bhi air fhaotainn air son a chur sios.

Chuala sibh gu leir mu dheas-ghnath nan cnothan. Cha robh Leòdhas a riabh glé phailt anns a phòr-sa. Sìlean eorna no corca a bhiodh aca. Bha bòrd fiodha no ionad comhnard air a ròghnachadh air son an dà ghràinean a chàradh agus chanadh i:—“So mi fhin; sud Tarmod.” Ghabhadh i ann an sin eibhleag dhearg as an teine, is chumadh i os ceann a’ ghràin i gus an leumadh iad taobh-eigin. Nan leumadh iod gu cheile bha’n dithis a’ dol a phòsadh. Na sgapadh iad cha robh an t-suiridh a’ dol a leantuinn, agus an graine nach gluaiseadh cha robh pòsadh air a shon.

Bha mòr gheill ’ga thoirt do’n chruth a ghabhadh gealagan an uibhe anns an uisg. Na’n tugadh e am follais cruth sàibh, bha sin a’ ciallachadh saor; innean, gobha; siosar, tàileir; crann, treabhaiche; dubhan, iasgair; ’s mar sin air adhart. Bha an t-aon chiall aig na cruthan a ghabhadh an gealagan ’n uair a dheidheadh a fhrasadh air an uinneig.

Air oidhche shamhna bu tric le muinntir cuman fiodha a lionadh le bàrr, is min chorc, is a shuidheachadh ann am meadhon na cuideachd. Dheidheadh fàinne, putan is bonn airgid a chur sa chuman. Bha gach neach airmichte le spàin mhòr adhairc. Leanadh iad deiseil a’ gabhail na fuaraig ’s a’ feuchainn ris an fhàinne, am putan, no am bonn airgid a thogail. Bha ’n fhainne a’ ciallachadh pòsadh aithghearr: am putan pòsadh tailleir; am bonn airgid beartas. Ach bu tric a chaidh an ceol air feadh nam fidhle, is a bha chuideachd gu breac stiallach ma’s ruigte na bh’air màs a’ chumain.

Thuilleadh air an so bha iomadh cleasachd chridheil aig oigridh gach baile. Chuireadh iad gamhain Alastair air stéill an tigh Mairi, agus gamhain Màiri air stéill an tigh Alastair, air son an t-seana chupall-sa, a bha di-chuimhneachadh pòsaidh, a thoirt gu cheile. Chuirte cart Thormoid gu dorus Iain agus crann-treabhaidh Iain air tobhta Thormoid. Na ’m b’ aithne dhoibh neach àraidh a bha feitheamh ri càineulachadh an latha air son a dhol an ceann dreuchd sam bith, chomhduichte an uinneag aige-san le sgrath, agus ghabhadh e mu dheireadh a’ leithid de dh’ fhadachd ’s gu’n canadh e mar thubhairt a’ h-Earach—“Chunna mi rud cho neònach’s ga’r an tigeadh an là am feasd.”

