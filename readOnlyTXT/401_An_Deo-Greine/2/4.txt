[TD 57]

[Leabhar II. A’ Bhliadhn’ Ur 1907. Earrann 4.]

EADARAINN FHIN.

THA An Deo-Gréine a’ guidhe “Bliadhna Mhaith Ur” do Ghaidhil an domhan, agus gu h-araidh do a luchd-leughaidh ’s a chàirdean. Tha e creidsinn gur maith leo chluinntinn gu’m bheil a fhéin ann an deagh shlàinte, agus a’ cur roimhe a bhi cho cridheil ’s a leigeas cuisean leis. Bhiodh e ro-fhada ann an comain a chàirdean na’n tugadh iad eòlas do thuilleadh chàirdean air, agus gu’n tugadh iad aoidheachd dha. Tha fhios aige gu’m bheil daoine cho blàth-chridheach mu’n àm-sa de’n bhliadhna, agus nach iarr iad ach fideadh air son a bhi fialaidh ri càirdean. An uair a bhios iad a’ cuimhneachadh air càirdean eile cha bhiodh e glé choltach ri gné a’ Ghàidhil di-chuimhn’ a dheanamh air An Deo-Gréine.

Bu bhreagha an Cruinneachadh a bha aig Comunn Gàidhealach Baile a’ Mhoid air an t-seachduin a chaidh. Bha a’ Marcuis uasal mar cheann-suidhe anns a’ Chaithir. Bha a bhan-tighearna eireachdail ri thaobh agus Tighearnan agus ban-tighearnan eile an teaghlaich comhla riu. Tha an teaghlach uasal sin a’ toirt a h-uile misneach do Ghàidhil an Eilean air son an aite fhéin a sheasamh ann a’ stri na Gàidhlig. Tha cuideachadh nach beag aca ’g a fhaotainn bho Nic Chaimbeul, Dhiùra, bean-uasal cho dùrachdach cridheil air son a co-Ghàidhil ’s anns am bheil an anail. Tha nise da cheud (200) ball anns a’ Chomunn Ghàidhealach aca, agus ’s iad fhéin a tha Cridheil. Tuilleadh buaidh leis na seoid.


GU DEASAICHE ’N “DEO-GREINE.”

A Charaid Urramaich,

Chunnaic mi bruadar glé neònach deireadh an t-samhraidh so chaidh, agus bho nach’ eil mi riaraichte gu faigh mi mach a bhrìgh, tha mi smaoineachadh gu’n innis mi dhuibh pairt dheth, gu’n fhios nach fhaodadh cuid do ’r leughadairean a bhreathnachadh dhomh. So na tha ri aghaidh m’ inntinn dheth an dràsda.

’S ann an oidhche ’n deigh cuirm-chiuil Ceilidh nan Gaidheal a chunnaic mi ’m bruadar. Thoir leam gu robh mi dol sios Sràid an Dochais an Glaschu, air feasgar briagha samhraidh. Bha mi deanamh direach air Drochaid nan Gaidheal, ach nuair a ràinig mi ’n Ionad charbad Meadhonach, thug mi suil air mo tharsuinn a null gu Talla Waterloo far an do chuir mi iomadh oidhche chridheil seachad, agus thoir leam gu robh atharrachadh mor air a dheanamh air an togail sin. Chaidh mi null a dh’ fhaicinn dé rinneadh. Bha’n dorus mòr mar b’ àbhaist air Sraid Wellington. Mhothaich mi air ball gu robh os cionn an doruis so, sgriobhta ann an litrichean òir, “Dachaidh nan Gaidheal,” agus fodha sin ann an litrichean ni bu lugha, “’Se do bheatha tighinn a stigh.” Cha robh fhios agam dé theirinn ach chaidh mi stigh co dhiu fiach a faighinn a mach mu ni mhòr so a rinneadh airson mo luchd-duthcha. Bha, thoir leam, seoladh Gaidhlig air gach dorus. Chaidh mise gu dorus a Chleirich, ’s air dhomh bualadh gu modhail, dh’ iarradh orm a dhol a stigh. Bhruidhinn mi ’sa Ghaidhlig, ’s thuirt an Cleireach rium air ball, “O,” ars’ esan, tha mi ’g aithneachadh gur Sgiathanach thusa cuideachd, ’s ann mar sin a b’ fhearr leam thu. Dean suidhe. “C’ uin” arsa mise, thogadh an luchairt mhor so nach fhana mi riamh roimhe. “Thog” ars’ esan bho chionn


[TD 58]

[Leabhar II. A’ Bhliadhn’ Ur 1907. Earrann 4.]

dà bhliadha, ’s bho ’n is Sgiathanach thu ’s fios agam gu bheil speis mhòr agad do d’ cho-luchd-duthcha, innsidh mi dhuit, facal air an facal, eachdraidh an àite so, ’s na h-aobharan mu’n do thogadh an tigh so.

“Bho chionn còrr agus leth-cheud bliadhna thòisich Gaidheil Ghlaschu ri Comuinn a chur air chois ’na measg fhein. Cha mhor àitean ’sa Ghaidhealtachd aig nach robh Comunn mu dheireadh. Bha na Comuinn so na meadhon air a bhi toirt muinntir an aon àite cuideachd. Bha iad mar an ceudna ’cuideachadh luchd-duthcha bha ann an eis le airgiod a thoirt dhoibh, agus bha na ’m beachd uile ’bhi deanamh ni b’ urrainn iad airson cumail suas na Gaidhlig. Bha iad uile deanamh gu math car greise, ach, mu dheireadh, ’sann a thòisich na comuinn ri eudach ri càch a cheile. Bhiodh iad a comhstri co aige bhiodh an cruinneachadh bhliadhnail bu mho, ’s co aige bu Ghallda bhiodh fear-cathrach aig a chruinneachadh sin. Cha bhiodh dad air a sheinn mu dheireadh aig na cruinnichidhean so ach orain Bheurla. ’S docha gu’m biodh oran Gaidhlig ann le blas goirt na Beurla air.

Bha Ghaidhlig mar so air a cur air “chùl na stéille,” agus bha sin na dhoilgheas dhoibhsan a bha da rireamh dileas air a taobh. Chuir a mhuinntir dhileas so an cinn cuideachd mar sin, agus chuir iad iarrtus air chois gu’n aonadh gach Comunn Gaidhealach an Glaschu ri cheile, ’s gu’n togadh iad Talla mhor dhoibh fein. Rinn iad sin, ’s cha robh iad fada ris, agus so i far am bheil thu na do shuidhe.

Faodaidh sibh a thuigsinn gu’n do chòrd an eachdraidh so rium ro mhath, air neo cha d’ thugainn leam i cho cothromach. Thug e sin mi troimh ’n talla. Gu h-iosal bha seomraichean bidhe san suidheadh co dhiu, ceud duine comhla. Bha talla mhor ’sa mheadhoin airson nan cruinnichidhean Gaidhealach ’sa gheamhradh. Anns a cheann eile bha leabharlann aluinn anns an robh gach leabhar Gaidhlig air an smaoinicheadh sibh, agus leabhraichean Beurla cuideachd fosgailte saor agus a nasgaidh do na Gaidheil fhads’ a ghiulaineadh iad iad fhein gu cubhaidh. Thoir leam an sin gun d’ thug e mi suas an staidhir, ’s cha robh ni an sin ach seomraichean cadail taobh ri taobh. A rs’ esan. Nuair a thig Gaidheil gun dachaidh gun chairdean a mach do Ghlaschu, tha sinn ga ’n deanamh di-beathta an so, ’toirt dhoibh biadh is leabaidh gus am faigh iad obair, ’s tha sinn eadhoin a deanamh cuideachaidh leo ann a faighinn obrach. Tha moran aca tighinn air ais agus ga’r paigheadh nuair a ni iad airgiod, ach cuid eile, cha’n fhaic sinn an cùl na ’n aghaidh am feasda. Tha cuid do na Gaidheil, a charaide, nach mòr as d’ fhiach rud a dheanamh riu, ach tha sinne deanamh ar dichill ’s tha fhios againn nach caill sinn ar duais. Direach nuair a bha e ’g ràdh nam briathran so, thoir leam gun chuimhnich mi gu robh Coisir—chiuil Ceilidh nan Gaidheal a fhuair a chiad duais aig a Mhòd a bhliadhna sin, dol a thoirt seachad oidhche-chiuil air an fheasgar sin, agus leis a chabhaig a bh’ orm a falbh ga ’n eisdeachd, dhùisg mi, ’s cha robh ann ach bruadar.

Nach iongantach na nithean a chi duine as a chadal, ’ach saoil sibh fhein, nach robh ciall sonruichte aig an aisling ud. Bidh mi air uairibh a smaoineachadh gur h-e chionn gu’m bi mi ’n comhnuidh a meorachadh air cuisean na Gaidhlig thug orm a faicinn, ach feumaidh gu robh barrachd air sin timchioll orra. Ma gheibh sibh mìneachadh sam bith bho aon do’r leughadairean,bithibh cho math ’sa chuir am ionnsuidh.

Gabhaibh no lethsgeul airson dragh a chur oirbh mar so. Leis gach deadh dhùrachd.

Mise Agaibh,

Gu dileas,

IAIN M. MACLEOD.

LARKHALL,
l6 là de’n t-Samhuinn, 1906.


[TD 60]

[Leabhar II. A’ Bhliadhn’ Ur 1907. Earrann 4.]

CUAIRT A LEODHAS DO GHLASCHU.

AIR feasgair fuar fann Geamhraidh bha sluagh lionmhor air an cruinneachadh air laimrig Steornabhaigh. Aig taobh an laimrige bha bata-na-smuide a’ plosgadh ’s ag osnaich agus a’ dòrtadh deathaich throm dhubh bho ’luidheair dheìrg. Air bord bha buidheann mhnathan-uasal an taic beòil-mòr na luinge, agus air an cul-thaobh sheas duin’-uasal ann am breacan is feile. Is ann a tha a’ Choisir-Chiùil Ghaidhealach a’ fàgail Leodhais air son Glaschu. Cha ’n ann air son gu bheil am baile mòr sin ’n a bhaile Ghaidhealach, tha a’ chuis an ceart aghaidh so. Tha stàirn is stairirich nan sràidean agus gleadhraich innleachdan eagalach a’ cur uamhas air fear-àiteachadh nam beann sàmhach, agus tha a’ Bheurla, mar gu’m biodh i air a tacradh is air a saltairt, a’ claoidh cluasan nach cuala riamh ach cainnt bhinn nan gleann. Ach am measg nithean cho mi-fhreagarrach neo-ghnathach tha àireamh nach beag de fhior-Ghaidheil na h-Alba a’ fuireach agus ag oibricheadh. Is iad na h-Eileanaich gu h-araidh, na fir agus na mnathan a ’s deanadaiche ’s a ’s misneacheile de mhuinntir nan Eilean, a tha ag iarraidh beathachadh agus soirbheachadh anns a’ bhaile mhòr so. Tha e ’cur aoibhneas air an cridheachan a bhi a’ cluinntinn cànain an aithrichean agus ciùil is bardachd an dùthchais. Tha e cur sgath soluis anns na sràidean gruamach a bhi ’faicinn chairdean nach d’fhàg Leodhas ach an dè agus a bhi ’bruidhinn mu ghnothuichean an dachaidh féin. Is e so an t-aobhar a tha ’cur air falbh á Leodhas muinntire a’ Choisir-chiùil agus uachdaran Leodhais, oir tha co-chruinneachadh mòr de mhuinntir Leodhais gu bhi ann an Glaschu an ath-oidhche.

Ach tha ’n sgiobar a’ fàs neo-fhoighidneach, Chaidh an clag mu dheireadh a bhualadh, chaidh an cead deireanach a labhairt, charaich an t-soitheach gu mall, ghabh i seachad air an tigh-soluis, agus uidh-air-n-uidh chomhdaich dorchadas na h-oidhche i le ’sgail. Thuit cadal trom air na cuirp agus air smuaintean na h-inntinn.

Ach is fheudar do smuaintean a bhi ri dùsgadh ’nuair a tha ’n luchd-turnis ’nan seasamh air Tìr-mòr na h-Alba. Tha ’n oidhche ann fhathast, ach tha solus glaisneulach air a sgaoileadh air an fhairge, air an tìr agus air na speur. Tha an cuan glas ciùin, is gann a tha e’ luasgadh gu fann. Is gann a


[TD 61]

[Leabhar II. A’ Bhliadhn’ Ur 1907. Earrann 4.]

tha dath sam bith ann fhathast, ach tha ’n t-athar anabarrach glan seimh soilleir. Tha Tìr-mòr air ar culthaobh ann an dorchadas, ach tha na h-Eilean anns an aird-an-Iar mar gu ’m biodh an sliosan air an dealbhadh gu geur air aghaidh nan speur; Eig agus Ruma liath-ghorm, an t-Eilean Sgiathanach agus a’ Chuilinn dubh-phurpur, agus fad’ a mach ris an iar-thuath tha ar cridheachan ag innseadh dhuinn gu bheil Leodhas ’n a luidhe fo na neòil dhubha sin a tha briseadh-na-faire gu bhi ’togail gu h-aìthghearr. Cia maiseach saoghal nan Siar-Eileanan! Nach feum gu bheil a’ mhuinntir a tha ’comhnuidh ann am measg àilleachd cho mòr agus air an cuairteachadh le h-athar cho glan, a bhi iad féin glan, beusach, treibhireach, agus diadhaidh? Nach feum gu bheil iad ’n am parantaidh caoimhneil agus ’n an cloinn dleasnach? Nach feum gu bheil—“Paipeir-naidheachd! Paipeir-naidheachd!” ghlaodh balach beag, agus fhreagair guth Leodhasaich. “’Ne so Am Breugadair Laitheil? Ciamar a tha na h-anmannan bochda ann an—?” ach gheàrr fead sgreadach na briathran agus ghrad tha ’n luchd-turuis a’ siubhal troimh dhuthaich anns nach ’eil comas aig na smuaintean a chaidh a dhusgadh aig Mallaig a bhi ’n an tàmh. Seall, is e so Loch-nan-uamh far an d’thainig Prionns’ Tearlach air an aon-là-deug de mhios deireanach an t-Samhraidh 1745, a chridhe làn dòchais aird, agus gus an d’thill e air an naoidheamh-là-deug de’n seachd-mhios 1746 ’n a fhogarach bochd. A nis tha ’n rathad iarruinn a’ sniamh a mach ’s a steach aig iochdar nam beann am feadh an robh am Prionns’ air allaban. A nis tha e ’gabhail seachad air Gleann-fionan agus air an tur a chaidh a thogail mar chuimhneachan air an làth ’ainmeil. Nach faod gu’m bi suilean na h-inntinne ’faicinn na brataich a ’snamh gu flathail ris an t-soirbheas agus a’ cluinntinn sgread nam pìoban agus buaidh-chaithrim nam Fineachan! Ach cho luath a’s a tha na smuaintean air an socrachadh air cuspair sam bith, is ann a tha ’n rathad a ’cur cuspairean eile fa comhair nan sùla. Tha ’n inntinn a’ fàs sgith, tha a’ mhaduinn òg fhathast, bu ghoirid an oidhche, agus ma dh’fhaoidte gu’n tuit cadal air a’ chuid is mò de ’n luchd-turuis mu’n ruig iad ceann-uidhe a’bhaile mhòir.

Tha ’n oidhche ann, ach tha mìle lòchran a’ dealradh ann an “Talla-mòid-a’ bhaile” far am bheil morshluagh air an teannachadh r ’a cheile. Ciod a tha ’n so ach Co-chruinneachadh Bliadhnail de mhuinntir Leodhais agus na H-Earradh. Cha d’thainig ach mu thuaiream fichead Leodhasach á Leodhas a’ mhaduinn so, agus so agaibh dlùth do thri mìle agus seachd ceud Eileanach anns an talla mhòr an nochd! Is iongantach am baile mòr e! Ach bhuail e ochd uairean, ghleusadh ochd pìoban chum fàilte ’chur air a’ chuideachd agus thoisich an Ceann-suidhe ri oraid a thoirt seachad. Labhair e mu dheighinn a’ Chlisam, mu Eirinn, mu Mhorair Dearcan-rois <eng>(Roseberry)<gai> agus mu iomadh ni a’ fàgail a mach Leodhais. Fa-dheoidh thainig crioch air an oraid. “Is ceannach air an ubh an gloc,” agus a nis thainig an t-ubh, is e sin ri radh an ceòl. O cia binn solasach an ceòl sin! Cia taitneach brosnachail na h-orain, orain Gaoil, orain Cogaidh, orain ar Duthcha, orain ar Dachaidh! Ach thug a’ Choisir-chiùil bàrr air na chualas riamh anns an talla so. Bha guth mar cheòl na smeòraiche aca, bha guth Leodhais féin ann! Cha chualas rè na h-oidhche orain ni ’s boidhche na “Mo roghainn a’ Ghailig” agus “Am faigh a’ Ghaidhlig bàs.” O Mhnathan-uasal Coisir-ciùil Steornabhaig, mo bheannachd agaibh, soraidh slàn leibh gu brath!

Ach thainig crioch air ceòl agus tha ’n Ceann-suidhe, uachdaran Leodhais, a rithist air a bhonn. “A Chairdean” a deir esan, “bu choir dhomh beagan bhriathran a labhairt mu dheighinn Leodhais. Air feasgar aoibhneis agus aighir mar so, cha ’n eil e freagarrach a bhi ’tarruing a mach tuaileasan breugach a chaidh a labhairt le daoine suarach, ach, le ’r cead, cuiridh mi ’n ceill beagan smuaintean a tha agam. Tha cuid a’ cur as ar leath nach ’eil na tighean anns na h-Eilean cosmhuil ri na tighean ann an Sasunn. Is amaideach an duine sin aig am bheil dùil gu ’n faigh e àitean-còmhnuidh anns na h-Eilean far am bheil gaoth agus uisge agus sion an taobh-tuaith a’ sloisreadh a ghnath air sleibhtean lòma, cosmhuil ri na h-àitean-còmhnnidh ann an Sasunn far am bheil an t-sìde ni ’s ciùine agus na craobhan a’ toirt fasgaidh. Is i mo bharail-sa gu’n deachaidh cuma tighean nan Eilean a dhealbhadh ann an lorg àileadh agus coir na duthcha sin. Is iad so na h-aobharan a tha aig bun doighe-thogail nan tighean anns gach cearn de ’n t-saoghal. Tha fios againn gu math nach ’eil na tighean gu tur mar bu choir iad a bhi; tha sar-fhios aig na croitearan féin nach ’eil. Ach is i mo bharail-sa mar an ceudna gu bheil tigh iosal, aig am bheil ballachan glè leathainn agus tughadh tiugh air a mhullach, ni ’s freagarraiche ’s a’ toirt ni ’s mo de co-fhurtachd, na tigh aird aig am bheil ballachan tana agus brat-gaoisideach air a mhullach. Is ann mar so a tha a’ chuis ma—agus is brioghmhòr an ‘ma’ so—bhitheas an tigh iosal air a shuidheachadh air làraich gu h-iomlan fallain agus air a dheadh-thogail gu tur. A nis a thaobh àite air son togail, thubhairt mi uair is uair gu bheil mi togarrach àite air son togail a thoirt do na h-uile


[TD 62]

[Leabhar II. A’ Bhliadhn’ Ur 1907. Earrann 4.]

croitear mur eil àite fallain aige air a chroit féin. Ach ma ’s ann mar so a tha a’ chuis a thaobh àite, c’ àit’ am faighear an t-airgiod air son togail? Ar leam nach ’eil an t-airgiod r’ a fhaotainn ach mar a bha e air fhaotainn anns an àm a chaidh seachad, is e so ri radh bho ’n iasgach. Tha moran tighean math’ ann (tha na tiolpairean buaireasach a’ di-chuimhneachadh so—le deòin) agus chaidh na tighean so a thogail tro iasgach fialaidh. O chionn iomadh bliadhna cha robh toil aig Freasdail iasgach soirbeachail a dheònachadh dhuinn, ach ma bhitheas toradh pailt na fairge againn a rithist, chithear moran thighean ùra ’g an togail. A nis a thaobh slàinte, is fheudar aideachadh nach ’eil an gnothuch taitneach idir, ach mur èil mi fad’ am mearachd tha a ’chuid mhòr de na croitearan a ’fàs mi-thoilichte le staid nan tighean a tha aca. Is àill leam fios a bhi agaibh gu’n sgriobh mi o chionn goirid a dh’ ionnsuidh Runaire na h-Alba a dh’ iarraidh air £15 Sasunnach a thoirt air coingheall do gach croitear le bu mhiann bàthach ùr a thogail dealaichte o ’n àite-còmhnnidh, agus gheall mise a dhol an urras air an t-suim. Smuaintich mi mar a tha an sean-fhacal ag radh—“Is fheàrr fuine thana na bhi falamh uile.” Mu thruaighe! cha robh stòras foghainteach aig ar luchd-riaghlaidh air son so. Is bochd nach urrainn iad a dheanamh ni cho beag.

“Ach gun tighinn air dìth airgid, cha ’n ’eil muinntir a ’cur an cuil gu furasda ri cleachdannan an sinnsearan; gidheadh is e mo bheachd-sa nach tig atharrachadh bho ’n taobh a muigh, ach bho ’n taobh a stigh. Bu choir do thriuir no ceathrar dhaoine coir, anns gach baile-beag, cuideachd-riaghlaidh a chur suas chum iompaidh a chur air càch agus chum a chur an céill nach ’eil e slàinteil freagarrach oileanta no treòcarach a bhi’ fàgail mhnathan agus phàisdean ann an suidheachadh cho mi-shocarach, ’nuair a tha comas aig na fir air an dheanamh tioram glan agus fallain gun saothair chruaidh, gun chosd mòr.

“Agus tha smuain eile agam ’nuair a tha mi beachdachadh air a’ chuideachd ro-mhòr so. Nach ’eil anns an talla fharsuing cumhachd glè mhòr air son sin a leasachadh? Tha sibhse neartmhor duineil deanadach, tha sibhse ’cur ’ur cuil ri cleachdannan a dh’ fhoghainn do ’r sinnsearan o chionn ceud bliàdhna air ais; nach faod sibh a bhi ’n ’ur teachdairean, an ’ur searmoinichean chum soisgeul ùr a shearmonachadh agus atharrachadh mòr a thoirt a steach ann ’ur duthchais féin? Còrr is tri-ceud-deug Leodhasach anns an talla so! Cia mòr an cumhachd a tha aca air son an obair mhath!

“A mis tha mi ’g iarraidh mathanas oirbh, a Chairdean. Cha ’n ’eil mi ach a’ cur far ’r comhair smuain mo chridhe, agus tha mi ’n dòchas gu’n gabh sibh ris gu caomhneil. Tha smuaintean mo chridhe air Leodhas daonnan, tha mo làn dhurachd aige, Eilean mo ghaoil! Slàn leibh a Chairdean, Slàn leibh agus oidhche mhath duibh.”

Is ann nach robh na paipeirean-naidheachd a ’cur a mach na briathran so, ach chaidh iad a sgriobhadh air crioman paipeir a thuit o ’n Ceann-suidhe air an ùrlar, agus bha esan a’ cur roimhe iad a labhairt n’an robh an uin aige air son sin. Fhuair duine araidh an crioman paipeir so ’nuair a bha e ’sguabadh an talla ’n ath-mhaduinn.

A rithist tha bata-na-sumide ’dluthachadh ri Steornabhagh ’san anmoch, agus tha sùil aig an luchd-turnis air leus a’ bhaile a tha fhathast fad ’air astar air an iar-thuath. Thainig a nuas orra ’s a cheart àm á toiseach na luinge guth binn a’ seinn—

“Theid sinn timchioll gob na Cabaig,
Togaidh sinn tigh-soluis Arnish,
’S chi sinn Steornabhagh mòr aluinn
’S cairdean caomh bu daimheil duinn.”

DONNACHADH MAC MHATHAIN,

Caisteal Leodhais,
Dudhlach, 1906.


[TD 70]

[Leabhar II. A’ Bhliadhn’ Ur 1907. Earrann 4.]

<eng>GAELIC TECHNICAL TERMS

MANURE.

<gai>Mathachadh<eng>, manure, anything to enrich or improve the soil.

<gai>Leasachadh<eng>, idem.

<gai>Mathaich, leasaich<eng>, to manure, dung, enrich, or improve soil.

<gai>Innear<eng>, dung.

<gai>Aolach<eng>, idem; human excrement.

<gai>Todhar<eng>, dung dropped by cattle on the field; a field so manured.

<gai>Todhair<eng>, to manure a field by folding cattle upon it. Scot, taid, idem; tath-faud, a fold in which cattle are shut up during night for the purpose of manuring the ground with their dung.

<gai>Buachar<eng>, cow-dung. In Skye cow-litter or bedding (after being used?). Dried cow-dung, called <gai>buacharan<eng> and <gai>bàcharan<eng>, was used to aid the fire in parts of the Highlands and Islands where fuel was scarce, as in the East the dung of cattle and camels is used for the same purpose.

<gai>Bualtrach<eng>, cow-dung.

<gai>Dùnan iuchair<eng>, a heap of cow-dung, grass, weeds, and rubbish fermented together for manure, Lorne.

<gai>Dùn-Iuchair<eng>, august dunghill, High. Soc. Dictionary.

<gai>Otrach<eng>, a dung hill, midden.

<gai>Dùnan<eng>, idem, a dung heap.

<gai>Torran<eng>, idem, Arran.

<gai>Dùn-aolaich<eng>, breunan, idem.

<gai>Feamainn<eng>, sea-ware; in Arran <gai>feamrach.

Feamnadh<eng>, manuring with sea-ware; securing and conveying sea-ware to the land.
<gai>Tràilleach, <eng> a general name for sea-weeds; <gai>stràilleach<eng>, idem, sea-ware left by the tide, Moray Firth.

<gai>Fraileach<eng>, sea-weed, MacBain.

<gai>Ròd<eng>, a quantity of sea-weed cast on shore.

<gai>Ròp, ròpadh<eng>, a collection of sea-weed floated to a convenient landing-place.

<gai>Aol<eng>, lime; <gai>aol, aolaich<eng>, manure with lime.

<gai>Ath-aoil<eng>, lime-kiln.

GREEN CROP.

<gai>Nèip, neup, snèip<eng>, a turnip.

<gai>Turnaip, tuirnip<eng>, idem.

<gai>Suaineach, snèip Suaineach<eng>, a swede, Swedish turnip.

<gai>Buntàta<eng>, a potato, potatoes.

<gai>Buntàta-tàchair<eng>, potatoes that remained in the ground over winter. Cf <gai>barr-tachair<eng>, crop sprung from seed left on the ground from the former harvest.

<gai>Glùineach<eng>, a name given to the potato at its first introduction, from its supposed tendency to weaken the knees or joints.

<gai>Cnap<eng>, a potato; <gai>spion an cnap<eng>, peel the potato, Arran.

<gai>Maoirne, maoirnean<eng>, a small potato.

<gai>Glaodhan, laodhan<eng>, the remaining part of a potato when the seed slips are cut off.

<gai>Sgoiltean<eng>, a seed slip, a split.

<gai>Sreath<eng>, a drill, row; <gai>sreath bhuntàta<eng>, a drill of potatoes.

<gai>Riadh<eng>, idem, Badenoch; <gai>riamh<eng>, MacAlpine for Skye.

<gai>Ròd<eng>, idem, Skye; <gai>rang<eng>, Perthshire.

<gai>Ròd<eng>, to blade, come through the ground, of potatoes or anything grown in rows. <gai>Tha am buntata a’ ròdadh<eng>, the potatoes are coming through the ground, Skye.

<gai>Coilleag<eng>, a potato sprout.


[TD 71]

[Leabhar II. A’ Bhliadhn’ Ur 1907. Earrann 4.]

<gai>Lus<eng>, stem and foliage of potatoes, turnips, &c. Scot, ‘shaw.’

<gai>Suidhich<eng>, set or plant potatoes; <gai>planntaich<eng>, idem.

<gai>Glan<eng>, to weed, clean.

<gai>Gart-ghlan, gartghlainn, gartlainn<eng>, idem.

<gai>Cuir uir ri<eng>, furrow up, put earth to.

<gai>Tobhaig<eng>, put earth to potatoes with the hoe, West Ross-shire.

<gai>Carr<eng>, curl in potatoes, a roughness on the surface.

<gai>Galar<eng>, disease in potatoes,

<gai>Gaiseadh<eng>, blight or disease.

<gai>Lobhadh<eng>, blight or rot.

<gai>Breathadh<eng>, idem, Sutherland; for <gai>breothadh<eng> from <gai>breoth<eng>, to rot.

<gai>Crodhach<eng>, black spots or lumps that form in potato stems, which in consequence break and fall over, Sutherland.

<gai>Catag<eng>, a potato cellar.

<gai>Sloc buntàta, toll buntàta<eng>, potato pit. The potato pits in the east of Sutherlandshire before the clearances, were made about three feet square and nearly three feet in depth. In a shelving bank that greatly resembles an old beach, above the shepherd’s house at Learable in Kildonan may be seen in a row some twenty or thirty such pits, now partly filled up by the falling in of the sides, and to the stranger it is very difficult to conjecture what can have been the origin or use of so many square-mouthed, round-bottomed hollows. In those olden times when the blacksmith’s customers had to bring him their own coal, an empty potato pit was used to convert the necessary quantity of peat into charcoal. Mr. Angus Mackay, Knockan, to whom we are indebted for these and many other particulars, in order to protect his potatoes from the all-penetrating frosts of Ben Armine, tried the old-fashioned pit successfully a number of years ago.<gai>

