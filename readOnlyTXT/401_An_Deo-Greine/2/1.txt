[TD 1]

[Leabhar II. Mios Deireannach an Fhoghair, 1906. Earrann 1.]

EADARAINN FHIN.

CHA b’ ioghnadh leinn ged a bhiodh Tearlach Stiùbhard a’ tachais a chinn. ’S iomadh grogag a fhuair e bho ghabh e air a’ litir ud a sgriobhadh an aghaidh Gàidhlig a bhi air a teagasg anns na sgoilean. Tha Deasaiche <eng>The Canadian Scotsman<gai>, (pàipeir ciatach a tha air a dheasachadh ann a’ Winnipeg air son Albannaich Chanada), a’ toirt gead an so ’s an sud ann an ceann an duin uasail, anns an àireamh mu dheireadh.

Tha sinn an comain ar co-Ghàidheil air taobh thall a chuain air son cho tapaidh ’s a tha iad a’ seasamh. Tha iad fada uainn, ach ’s mor a tha ’nan comas a dheanamh air son aobhar an seana chànan ann an dùthaich an Sinnsir. Tha sinn cinnteach gu’n dean iad e cuideachd ma bheir sinn an cothrom dhaibh.

Am faca sibh litir a’ Ghàidheil uasail ud, Domhnull MacAoidh, Hereford, a’ toirt a bheannachd air Féill a’ Chomuinn Ghàidhealaich? Sud an seòrsa litrichean agus an seòrsa dhaoine, a chuireas fonn air càirdean ar canain ’s ar dùthcha. Piseach air a’ mhullach!

Tha e cur gàirdeachas mòr oirn a bhi cluinntinn mu uaisil ar dùthcha a bhi tionndadh ris a’ Ghàidhlig. Fhuair sinn litrichean air an sgriobhadh ann an deagh Ghàidhlig bho’n a’ Mhàidsear Mhathonach, Uachdaran Leòdhais. Cha’n’eil ro-fhada bho thòisich am Màidsear air a h-ionnsachadh. Tha sinn uasal as. Tha sgialachd Ghàidhlig againn a fhuair sinn bh’ uaithe. Bha i ro fhada gun tighinn air son àite anns an àireamh-sa, ach chi i an là anns an ath àireamh.

An do ghabh thu do bhòid? Dé bhòid? Nach ’eil thu dol a labhairt Beurla ri neach a thuigeas Gàidhlig fhad ’s a tha thu aig a’ Mhòd.

Tha sinn a’ cluinntinn gu’m bheil Marcuis <eng>Bute<gai> ag ionnsachadh na Gàidhlig, agus a’ deanamh adhartas ciatach innte. Tha meas air ainm, comhla ri rudan eile, air son an dàimh a tha eadear e agus misneach do litreachas Gàidhlig, an uair nach robh uiread a spéis dhi ’s a tha nis. Tha amharus againn gu’m bi cuimhne air a Mharcuis fhéin ann an linnibh ri teachd air son a mhisneachd do litreachas Gàidhlig ’n ar là fhéin. Tha sinn a’ guidhe a h-uile soirbheachadh maith leis a’ Mharcuis.

Tha ar co-Ghàidhil ann an Inbhirnis ri ’m moladh air son an soirbheachadh an coimh-cheangal ris a’ Chomunn Ghàidhealach. Rinn an Rùnaire aca iomradh aig coinneamh gnothuich a bh’aca, gu’n robh ochd fichead ball anns a’ Chomunn, agus, an deigh a h-uile cosguis an coimh-cheangal ris a’ Mhòd a bha aca ’s an t-Samhradh a phàigheadh, gu’n robh còig nota deug thar fhichead a chòrr ri creideas a’ Chomuinn.

Tha fadachd oirn nach ’eil sinn a’ cluinntinn sgiala dhe’n t-seòrsa sin a baile mòr Steòrnabhaigh. Air cho maith’s gu’m bheil Inbhirnis cha chreid sinn nach ’eil ann a’ Steòrnabhagh


[TD 2]

[Leabhar II. Mios Deireannach an Fhoghair, 1906. Earrann 1.]

na dheanadh a cheart cho maith a sud ’s na b’fhearr. C’arson nach seasadh baile rioghail Steòrnabhaigh air ceann na Gàidhealtachd gu léir ann an strith air son na Gàidhlig. Cha’n aithne dhuinn baile eile is fhearr cothrom. Dùisgibh bhalachaibh!


[TD 6]

[Leabhar II. Mios Deireannach an Fhoghair, 1906. Earrann 1.]

<eng>“THE BOOK OF DEER.”<gai>

So leabhar anns am bheil Gaidhlig Albannach cho sean ’s a tha air sgiala an diugh. Tha i dol air ais cho fada ris an aona linn deug, mur a h-’eil na’s fhaide. ’S e bh’ anns an leabhar fhéin, mar a chaidh a sgriobhadh an toiseach, cuìbhrionn de’n Tiomnadh Nuadh ann an Laidinn—an Soisgaul a réir Eoin, a’ cheud tri caibdilean ann a’ Lucas, a’ cheud cheithir ann am Marc, agus a’ cheud sia ann am Mata. Bhuinneadh e do’n Mhanachainn a bha ann an Deer, agus tha e cho sean ris a’ naoitheamh linn.

Air na bloighean a bha bàn de na duilleagan tha sgriobhaidhean anns a’ Ghàidhlig. Bha na sgriobhaidhean sin air an deanamh gu bhi cumail air chuimhne tiodhlacan fearainn a bha air an toirt do’n Mhanachainn an dràsda ’s a ris. B’e an Tiomnadh Nuadh an leabhar bu chinntich a ghleidheadh e, dìreach mar a b’ àbhais do mhuinntir ’n ar là fhin a bhi cur ainmean ’s latha-breith an teaghlaich air duilleig bhàn anns a’ Bhiobull.

Tha aois an leabhair air a shealltainn leis an eadar-theangachadh de’n t-Soisgeul a tha ann, na deilbh a tha air fheagh, agus an làmh-sgriobhaidh anns am bheil e air a sgriobhadh. Tha an seòrsa Gàidhlig a tha ann cuideachd a’ comh-chordadh ris na comharraidhean sin. ’S i Gàidhlig an aon linn ri seann leabhraichean na h-Eireann a tha ann.

Ged a tha an leabhar cho sean a sin, cha’n’eil ach beagan is dà fhichead bliadhna bho fhuair daoine ar latha-ne eòlas air. Mu ’n àm sin fhuair fear-gleidhidh Leabharlann àrd-thigh-fhoghluim Chambridge e air sgeilp anns an Leabharlann. Air dha rannsachadh a dheanamh fhuair e mach gu’n robh e cho maith ri ceud gu leith bliadhna ’na luidhe anns an Leabharlann ud gun fhios aig duine air a luach no gu’n robh a leithid idir ann.

B’e Mr. Whitley Stokes a dh’ eadar-theangaich a’ Ghàidhlig a tha anns an leabhar an toiseach ’s a chuir an céill do’n t-saoghal cho sean ’s a tha an leabhar. So sreith no dhà de’n Ghàidhlig a tha ann:

Columcille ⁊ Drostan mac cosgreg adalta tangator ahi marroalseg dia daibh gonic abordoboir ⁊ bede cruthnec robomormaer buchan araginn ⁊ esse rothidnaig doib ingathraig sain insaere gobraith omormaer ⁊ othosec.

