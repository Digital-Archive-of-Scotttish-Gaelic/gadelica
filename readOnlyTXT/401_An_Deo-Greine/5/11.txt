[TD 161]

[Leabhar V. Ceud Mhios an Fhoghair, 1910. Earrann 11.]

AS LETH NA GAIDHLIG.

Is tric a thog sinn ar guth ’s a chuir sinn ar beachdan an céill as leth na Gaidhlig agus na Gaidhealtachd. Cha ruigear a leas leth-sgeul sam bith eile a thoirt airson a bhi ’cumail a’ chuspair so fa chomhair ar luchd-dùthcha bho àm gu h-àm, ach gu’r e ar miann agus ar dùrachd gu’m bi aobhar na Gaidhlig air a chuir air aghaidh, agus gu’r ann a chum math an t-sluaigh Ghaidhealaich gu ’n cumar a suas agus gu ’n cleachdar an cànain tuilleadh mór na thatar a’ deanadh. Is ann le mór thoilinntinn a tha sinn a’ faicinn gu’m bheil oidheirpean treuna air an cleachdadh a chum na crìche sin, cha ’n e mhàin air feadh Gaidhealtachd na h-Alba, ach ann an cearnan eile far am bheil Gaidheil a’ còmhnuidh. Mar tha na bliadhnachan a’ dol air aghaidh ’s ann is motha tha iarrtus air eòlas a’ meudachadh, agus tha e ’na aobhar gàirdeachais gu ’m bheil móran de Ghaidheil air an là diugh, a bha roimhe so caoin-shuarach mu nithean Gaidhealach, a’ cur rompa nach bi aineolas air an cànain no air eachdraidh an dùthcha air a chur as an leth na ’s fhaide, agus nach bi iad ’g a mheas mar chulaidh-nàire gur Gaidheil a th’ annta. Ach mór agus math na thatar a’ deanadh as leth cànain agus cùisean eile na Gaidhealtachd, tha feum sònraichte gu’m bi na h-oidheirpean sin air am meudachadh, agus gu’n cleachdar an tuilleadh dìchill chum aobhar na Gaidhlig a thogail suas gu h-inbhe a’s àirde. Tha móran ’n ar measg a dhaidicheas am baighealachd ri cànain an dùthcha, agus an comh-fhaireachdain leis an obair a tha dol air aghaidh chum cùisean na Gaidhealtachd a cheartachadh, ach nach tog làmh a chum an t-aobhar sin a chuideachadh. Ann an comh-fhaireachdain de n t-seorsa so cha ’n ’eil móran stà; agus ma leanas soirbheachas aobhar sam bith, feumaidh deanadas agus comh-fhaireachdain a bhi co-cheangailte ri chéile, agus a’ gluasad gu h-aonuichte le chéile. Is e lìonmhorachd làmh a nì obair choimhlionta, agus air an aobhar sin, tha e mar fhiachaibh air gach Gaidheal—sean agus òg—làmh-chuideachaidh a shìneadh, biodh e beag no mór, a chum cànain na Gaidhealtachd a thogail a suas. Thugadh iad an cuideachadh do na meadhonan a tha cheana air bonn chum na crìche sin, agus dearbhadh iad am bàighealachd le gnìomhan. Tha An Comunn Gaidhealach agus Comuinn Ghaidhlig eile air feadh na tìre a’ saothrachadh gu dùrachdach as leth na Gaidhlig, agus tha feum mór gu ’m bi àireamh na muinntir sin a’ dol am meud. Ma tha gràdh agus spéis aig neach d’a dhùthaich, thugadh e dearbhadh follaiseach,


[TD 162]

[Leabhar V. Ceud Mhios an Fhoghair, 1910. Earrann 11.]

diongmhalta air a sin, le cuid seirbhis a thoirt gu bhi ’cumail a suas cànain a dhùthcha. Is ann mar sin, agus mar sin a mhàin, a nochdas e gu’m bheil e da rìreadh deònach gu’n sìnear latha agus linn na Gaidhlig, agus nach teid a chànain agus a dhùthchas sìos do shlochd na di-chuimhne.

Is cinnteach sinn na ’m biodh gach Gaidheal làn mhothachail gu’n e dleasdanas-dùthcha a bhi dìleas agus seasmhach d’a chànain, gu’n coimhlionadh e na h-uile dhleasdanas a bhuineas dha mar Ghaidheal a tha deònach airson math a dhùthcha.


[TD 171]

[Leabhar V. Ceud Mhios an Fhoghair, 1910. Earrann 11.]

BARDACHD DHONNACHAIDH BHAIN IS MHIC MHAIGHSTIR ALASDAIR AIR AN COIMEAS RI’ CHEILE.

LE DÓMHNULL I. MACLEÒID, PEAIRT.

IV.

Ma tha MacDhomhnuill a’ géilleadh do Dhonnachadh Bàn a thaobh caomhalachd daingeann, dìleas ’na oran mòr gaoil, cha ’n ’eil sin ri thagairt air a thaobh ranntachd no snas-mhorachd bhriathran. Tha sgòd ro mhi-thlachdmhor ri chur as leth Bard Mhuideirt ’s e sin am ‘mi-mholadh’ a rinn e air a chuspair a dh’ àirdich e roimh’ le uiread de dh’ urram.

Ge b’e air bith dé ’n t-aobhar brosnachaidh a fhuair e bho “Shìne” cha ’n ’urrainn dhuinn mathanas a bhuileachadh air, air son an cliu gràineil a bha e ’toirt air neach a bha gu léir neo-chiontach. Tha cumhachd eanchain an Domhnullaich na ’s aithnichte; maothalachd cridhe Dhonnachaidh na ’s soilleire.

Tha sinn a nis air teachd gu na luinneagan a dh’ aobhraich Bliadhna Thearlaich agus na nithean ’bha ’tionail timchioll orra.

Ann ’so feumaidh sinn crann pailme na buaidh ’thoirt do Mhac Mhaighstir Alasdair agus dhàsan na aonar.

Air son gràdh duthcha no duanagan brosnachaidh cha ’n ’eil ’na linn na bheir bàrr urram air.

Bha fhuil na teine, chunnaig e’n latha fad as, thug e suas àite ’s chur e stigh a chrannchur comhla ris a’ Phrionnsa. Tha braisead ’inntinn ’s beòthalachd a chridhe g’a fhàgail gun choimeas idir dha ’measg bhàird chogaidh.

Bheòthaich teudan brosnachaidh a’ chruit, spiorad a chath ann an cridheachan nan Gaidheil direach mar a lasas sradag fraoch crìon an t-samhraidh.

Tha mian an dian-chogaidh nan seann athraichean a faotainn bhriathran o inntinn cho cumhachdach ri aon mu’m bheil iomradh o thùs.

“Tha deagh shoisgeul feadh nan garbh-chrioch,
Sùrd air armaibh còmhraig...”

Tha ‘’Oran Luaidhe no Fùcaidh,’ ‘oran nam Fineachan Gaelach,’ ’s ‘moladh an


[TD 172]

[Leabhar V. Ceud Mhios an Fhoghair, 1910. Earrann 11.]

Leoghainn’ ’nochdadh mar ’bha ’inntinn air a gluasad, cho dlu-cheangailte ’s cho daingean ’s bha earbsa ’thaobh aobhar nan Stiubhardach.

Bha rùn cridhe Dhonnachaidh le Prionnsa Tearlach, ach cha robh e’n inbhe ged bhiodh càil aige na Gaidheil a bhrosnachadh gu cath. Cha b’e sin an nadur a bha ’n Donnacha idir. Maille ris an Domhnullach anns a ‘Bhreacan Uallach’ tha e sealltuinn ann an ‘Oran na Briogsa,’ ’fhuath do na nithean ùra as déigh Chùil-fhodair. Ach ann an ‘Oran Blàr na h-Eaglais-Brice’ tha Mac ’n t-saoir ’toirt ’stigh doigh labhairt dhe ’m bheil ro-bheag againn bho aon seach a chéile de’n dithis bhàird—’se sin àbhachd chritheil, bheadarrach. Anns na puincean so cha ’n ’eil a h-aon diubh a tighinn suas ri MacCodrum no Niall Macleoid ughdair nan duan ‘Dughall na Sroine’ agus ‘Oran na seana Mhaighdinn.’

Ann an aoireadh tha MacDhomhnuill agus Mac ’n t-saoir fad air dheireadh air Mac-Codrum.

Tha ’n da bhàrd is ainmeile ’taomadh a mach an dion-chorruich air an eascairdean, bonntaichte gu ’n cur iad as dhaibh le dion-thuil ’n càineadh. Tha ’n Domhnullach ’s Mac ’n t-saoir ag uisneachadh an aon dòigh aoiridh air chor ’s gu’m bheil am bardachd air a mhodh so co-ionann.

Tha eadhon Donnacha fhéin ann an ‘Aoir a’ Phiobaire’ ’cleachdadh cainnte ’tha gu math drabast. Tha am magadh sgàiteach aig MacCodrum moran nis taitniche agus gun teagamh na ’s comasaiche.

Tha MacMhaighstir Alasdair ’s Donnacha Bàn le chéile ’sealltuinn nach robh iad ’nan coigrich do mhac na braiche, gun ’bhi ’dol cho fada air aghart ’san nì so ri bard Ayr.

Dleasaidh iad le chéile àit’ urramach air son duanachd do ’n t-seorsa so, MacDhomhnuill ann an ‘Oran Rioghail a Bhotuil’ agus Mac ’n t-saoir ann an ‘Oran a Bhranndai’ ’s ‘Alasdair nan stòp.’

Tha ranntachd Dhonnachaidh ’ruithe le fonn aighear, làn do dh’ àbhachd gun sgleò.

“ ’S coma leat an siola,
B’ annsa leat an stòp,
Cha ’n e sin bu dochadh,
Ach am botal mor.”

Tha ’n Domhnullach cuideachd iongantach taitneach na dhòigh sgriobhaidh, gun fhuaim no gleadhraich ach neartmhor, ait agus fileanta. Tha na baird cha mhor co-ionann ann am bardachd a bhotuil. Bhiodh dol thairis air an gach oran, gach rann ’s sreath-sgriobhaidh a tha ’na ’m bardachd a chum dealachadh a chuir eadar gach beus ’s smuain ’s dòigh labhairt na obair dhiomhain ged b’urrainn e ’bhi air a dheanamh. Bhiodh e cho furasda mar ’tha Johnson ag radh gathan na gréine ’thoirt gu mionaideach as a chéile chum fios fhaotainn air aobhar dearsaidh réil òirdheirc nan spéur. Tha e moran na ’s tàitniche ’s na ’s feumaile a bhi meòrachadh gu dé ’bhuaidh chòitchionn a th’ aig sgrudadh am bardachd air inntinn an leughadair, agus bh’ uaithe sin bréith a thoirt air an àit’ is dleasaile dhaibh ann a’ litreachas nan Gaidheal, an drùghadh a th’ aca air a chinne-daonna agus an spéis a th’ againn dhaibh cha ’n ’e ’mhàin mar bhàird ach mar dhaoine mar an ceudna.

Mar is trice fhuair sinn, air a mhodh so, an Domhnullach, inntinneil, ionnsaichte, tréun, beòthail, làn do ghràdh-duthchasail ach teas-inntinneach, crosda, bòsdail agus air uairibh neo-choguiseach.

Fhuair sinn Donnacha nadurra, aon-fhillteach, dùrachdach, dileas, cridheil, spòrsail, teo-chridheach, agus tùrail na bhreithneachadh.

Ann a bhi sgrùdadh na bardachd aig gach fear aca tha ar n-aignidhean air an goid, ar mòr-mheas ’s ar spéis air an gluasad gu boil leinn.

Ann an orain cogaidh tha ’n Domhnullach leis-fhéin gu nadurra; ann an gradh air oibrichean naduir tha Mac an t-saoir air thùs air thoiseach. Cha ’n ’eil oran na Birlinn aig MacDhomhnuill ri choimeas ri oran eile ’nar cànan; cha’n’ urrainn dhuinn a radh gu’n d’ rinn eadhon Donnacha fhéin oran a thig suas ris.

A réir beachd cuid tha e ri choimeas ri “Oran a’ ghluig” le Schiller am bard Gearmailteach, no ri oran “Togail na Luinge” le Longfellow.

Ann an aoireadh ’s dòcha nach ’eil aig Donnacha a chuimse gheur a th’aig an Domhnullach ach ma tha aobhar air tha e furasd’ dha briathran glé sgàiteach a chur an eagaibh a’ chéile.

Far am bheil strìth ard inntinneil tha MacDhomhnuill air thoiseach; anns na tha caomh, séimh, réidh, gu h-uile nadurra, ’s bunntainn do dh’ fhearachduinn an duine tha Mac ’n t-saoir a beo-ghlacadh ar n-uile inntinn gu tur.

Tha ’n dithis bhard nan luchd deilbh fhocail anns a mhodh is àirde agus tha bith beathail a ruith troimh ’n sar oibridh gu léir.

Bha neo-r-thaingealachd bu mhath leis a


[TD 173]

[Leabhar V. Ceud Mhios an Fhoghair, 1910. Earrann 11.]

bhi faicsinneach dualtach do chliu an Domhnullaich nach ro ri-fhaotainn ann am bardachd Dhonnachaidh.

A’ gabhail beachd còitchionn air gach taobh tha sinn ’leirsinn gu’m bheil gach bard a buadhachadh ann ’n dòighean eadar-dhealaichte, gu ’m bheil iad gu tur gun choimeas ’measg bhaird Litreachais nan Gaidheal, gu’m bheil e gu math duilich an dara fear a chuir air thoiseach air an fhear eile, ’s gu’m bheil am bardachd neo-phrìseil do na Gaidheil ’s do ’n cànan.

“ ’Sì labhair Adhamh
Ann a Pàrrais féin,
’S bu shiùbhlach Gàelig,
O bheul àluinn Eubh!”

A’ Chrioch.


EIRINN AGUS A’ GHAIDHLIG.

Aig an àm so tha eisimpleir shònraichte fa ar comhair mar thig soirbheachadh an lorg oidheirpean durachdach, buanachail. Tha Gaidheil na h-Eirinn an diugh ri gàirdeachas a chionn gu’n do bhuidhinn iad buaidh mhór airson an cànain. Thainig Seanadh Oil-thaigh dùthchail na h-Eirinn gus a’ chomh-dhunadh gu’m bi a’ Ghaidhlig Eirionnach, trì bliadhna an déigh so, ’na cuspair a dh-fheumar a ghabhail aig ceasnachadh inntreadh an Oil-thaigh. Cha ’n ann gun mhór shaothar agus cruaidh-spairn a fhuair na h-Eirionnaich a’ bhuaidh shònraichte so thar eas-cairdean na Gaidhlig. Shaothraich iad gu dìleas, dùrachdach as leth an cànain—gu’m biodh i air a teagasg mar chuspair feumail ann an Oil-thaigh dùthchail na h-Eirinn—agus a nis, tha an toileachas-inntinn aca gu’m bi i a’ faotainn a h-aite dligheach air clàr-oileineachaidh an Oil-thaigh. Tha sinn cinnteach gu’n dean Gaidheil na h-Alba comh-ghàirdeachas cridheil le Gaidheil na h-Eirinn anns a’ bhuaidh shònraichte so a fhuair iad airson an cànain ’s an dùthchais.

