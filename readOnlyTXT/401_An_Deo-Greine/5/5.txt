[TD 65]

[Leabhar V. Ceud Mìos an Earraich, 1910. Earrann 5.]

AN FHÉILL BRÌDE.

COLTACH ri móran sheana chleachdan eile, tha seana chleachdan na Féill Brìde air an àireamh leis na nithean a dh-fhalbh. Tha an Fhéill so, a réir a’ chunntais ùir, a’ tighinn a staigh air an darna latha de dharna mìos na bliadhna. Bha e ’na chleachdadh anns a’ Ghaidhealtachd deas-ghnathan sònraichte a choimhead air an latha so, a chum ’s gu ’m biodh fogharadh math ’us paillt a leantuinn, ach air an là an duigh, cha ’n ’eil móran eile a comharrachadh a mach latha Féill Brìde ach gur h-e aon de na làithean ràidheil air am bi màl-taighe ’g a thogail. Tha aon chleachdadh eile (am measg mhóran) a chuireadh air chul—latha Féill Brìde anns na sgoiltean. Bho chionn leth-chiad bliadhna ’s an còrr, tha ar n-inntinn a dol air a h-ais gus an àm sin nuair a bha an latha so air a ghleidheadh ’na latha féille anns na sgoiltean, agus bu latha mór a bha ’n sin gu sónraichte le na sgoilearan. Is math a tha cuimhn’ againn fhéin air an ullachadh shònraichte a bhiodh air a dheanadh a chum ’s gu ’m bitheamaid sgeadaichte anns an trusgan a b’ fheàrr a bh’ againn. Air an latha sin bha leabhraichean-sgoile agus leasain air an cur air falbh, ’us bha na sgoilearan gu h-aoibhneach, subhach, a deanadh an rathaid thun an taigh-sgoile, gun ghruaim ’s gun chùram air gnùis neach, agus bonn geal no ruadh ’n am pòca mar thabhartas-féille.

Bha cuid de sheanairean na sgìre—am maighstir-sgoile air an ceann—a’ feitheamh ri cruinneachadh na cloinne anns an taigh-sgoile. Aig àm suidhichte bheireadh buille no dha d’ an chlag sanas gu ’n robh an t-àm a bhi ’gabhail nan àitean-suidhe, agus gu dearbh, cha b’ fhada gus am biodh gach aon againn ’n a àite fhéin.

Dh-fhosgladh cùisean an latha le urnuigh ’s le laoidh-mholaidh, agus an sin fhuaireadh facal comhairle bho aon no dha de na seanairean. Aig ceann-uachdrach an taigh-sgoile bha bòrd mór, fada, luchdaichte le pailteas mheasan ’us mhilsean, agus bha sgoilear an déigh sgoilear, anns an òrdugh ’s an robh an ainm air a ghairm, a’ gluasad thun a’ bhùird, a cur tabhartas-airgid ann am mèis a bha air a’ bhòrd. Bha cunntas air a gleidheadh air an t-suim a bha gach sgoilear a toirt seachad, agus an sin bha gach aon a’ faotainn a chuibhrinn de na nithean maith a bh’ air a’ bhòrd, agus le beic ’us modhalachd a’ gabhail an àitean-suidhe. Sin seachad, bha ainm a’ bhalaich ’s na caileige a thug seachad an t-suim a bu mhotha air an gairm, agus air dhaibh freagairt d’ an ainm, bha iad air an taghadh mar Righ agus Ban-righ na féille—an còrr le ard-iolach ’g am fàilteachadh gu cridheil.

Air do ’n mhaighstir-sgoile riaghailt a’ ghairm, bha òrain ’us dàin air an seinn leis a’ chuideachd, agus air buidheachas a’ thoirt do’n mhaighstir ’s do na seanairean, bha cead nan cas air a thoirt duinn airson an latha sin. Bha na gillean an sin a’ dol an gréim na camanachd, agus na caileagan ri cluithean eile a bu dual dhaibh. ’S ann mar sin, mata, a chuir sinn seachad latha Féill Brìde an làithean ar n-òige; ach dh-fhalbh sin, ’us thainig so.


[TD 67]

[Leabhar V. Ceud Mìos an Earraich, 1910. Earrann 5.]

CEAIRD AGUS BANA-CHEAIRD GHAIDHEALACH.

<eng>BY HECTOR MACDOUGALL, OVERNEWTON, GLASGOW.

THIS paper received first prize at last year’s <gai>Mòd:—

EARRANN III.

CHA robh aig a’cheàrd ach striochdadh. Bha an teaghlach Young càirdeach do na Greumaich, agus an leth-bhreac eile anns gach nì. Chaidh seachdnar bhràithrean dhiubhsan a’ chrochadh air son robadh, goid, is mort.

Cha robh ìnnleachd a ghabhadh smaoineachadh oirre, nach cuireadh na daoine so an gniomh gu’n cuid a thoirt a mach aig baile ’s air dùthaich. Lionadh iad amhaichean nan caorach le’n cloimh fhéin, gus an tachdte iad, ’s ’nuair a gheibheadh an cìbeir a’ chairbh, cha bhiodh an ceàrd fada ’g a nochdadh fhéin le tuiteamas, mar gu’m b’ eadh, ’s e fuathasach duilich mar a dhéirich do bheathach cho reamhar gasda, ’s mu ’m falbhadh e, bheireadh e an aire, gu ’n iarradh e cead feum a dheanadh dhith.

Bha iad fior eòlach air eich, ’s nuair nach bitheadh iad ’g an goid, bhitheadh iad g’ am malairt air féilltean.

Bha am Brùnach air an d’ thug sinn iomradh a’ dol cho riomhach ri diùc.

Ach thainig crioch air an dòigh thighinn-beò mhi-laghal so ’nuair a chaidh a’ Ghàidhealtachd ’fhosgladh suas, an toiseach na linn a chaidh seachad; co dhiù, sguir iad de ghoid cho follaiseach ’s a bha e ’na chleachdadh aca roimh an àm so.

Air coltas, cruth, agus dreach nan Ceàrd, cha ruigear a leas a bheag a ràdh,. oir ’s cinnteach gu’m bheil sinn uile glé eòlach air an aogas, ’s air an dealbh pearsanta. Tha ni éigin ri fhaicinn annta a tha ’leigeil ris gun mhearachd an seòrsa do ’m buin iad, agus an dream bho ’n d’ thainig iad. Chuala mi seann duine ag radh aon uair gu ’n aithnicheadh e ceàrd air ’fhàileadh ged nach faiceadh e idir e: “Cha ’n e gu ’m b’e idir droch bholadh a bhiodh dheth” ars’ esan. “ ’S ann a b’ fhìor thoil leam e.”

Tha fiamh dorcha bharr an craicinn, agus ged a tha eadhon air an là ’n diugh eadar-dhealachadh mor eadar iad fhéin agus muinntir na duthcha so, bha iad, an uair a thainig iad ’n ar measg an toiseach, móran ni bu duirche na tha iad aig an am so, oir ainneamh ’s gu ’n robh iad fhéin ’s sluagh na dùthcha so a pòsadh no ’dol an luib a chéile, bha a leithid sin a’ tachairt air uairean.

Tha dearbhadh againn air a so, oir bha iad ’n ar measg, an Albainn ’s an Sassunn, agus


[TD 68]

[Leabhar V. Ceud Mìos an Earraich, 1910. Earrann 5.]

cuid dhiubh gle ainmeil, anns an robh fuil na ’n Céard, mar a bha Ian Buinein; Sìne Uelsh, bean Thòmais Chaerleòl; agus an curaidh, air nach bitheadh e freagarach crioch a chuir air an oraid so, gun iomradh a thoirt:—Seumas Mac-a-Phearsain.

B’i bana-cheàrd a bu mhàthair do Sheumas agus cha ’n ’eil teagamh nach b’ ann bhuaipe a thug e an nadur neo-cheannsalach a bha fuaighte ris, ’s a thug a dh’ ionnsaidh an croiche e air a cheann mu dheireadh. Bha e ro-mhaith air an fhidheil, ’s tha e air aithris ’nuair a bha an ròp deas gu dol mu amhaich, ’s e na sheasamh fo ’n chraoibh air an robh e ri fulang, gu ’n do dh’ iarr e i gu ’gléusadh aon uair eile. Thug iad dhà i, ’s ’nuair a thug e callan oirre, dh’ fharraid e de na bha mu ’n cuairt an robh aon aca leis am bu toil a faotainn, ach tha e coltach nach robh, ’s ’nuair a chunnaic Seumas so, rinn e dà bhloigh dhi air a ghlùin, ’s bha e deas gu am bàs a’ choinneachadh cho gaisgeil ’s a thug e coinneamh do dhròbhair no fear-turuis riamh.

Mar sin faodar a thuigsinn gu’n robh atharrachadh nach bu bheag, gle shuarach aig aon àm, ach ag oibreachadh uidh-air-n-uidh, a tighinn air na Ceàird ré nam bliadhnachan a tha iad a nis a tàmh ’n ar measg.

Thainig atharrachadh orra ann am meudachd anns an uine sin mar an ceudna, agus sin a thaobh an aon aobhair.

Cha robh annta ach daoine beaga ’nuair a sgaoil iad feadh na Roinn Eorpa an toiseach, ach chinn iad ’n an daoine làidir cruaidh anns a Ghaidhealtachd gu sònraichte, agus is minic a sheasadh iad ris a Ghàidheal an ruith, an streup, ’s anns gach tuasaid, ’s cha b’ ainneamh iad anns am faodadh iad tuiteam.

Bha na Ceàird, mar bu bhitheanta, a’ ruigheachd aoise móire, agus a’ pòsadh anabarrach tràth.

Bha na h-’gheanan daonnan bòidheach sgiobalta, ach chailleadh iad an dreach thar cumantais luath, ’s ’nuair a thigeadh iad gu ’bhi ’nan seann mhnathan b’ ann cruaidh odhar, lachdunn, làn phreasan a gheibhte an aghaidhean, ’s gun fiacail ’nan ceann. Cha robh a phìob thombaca a gheibhte daonnan ’nam beul a’ cuideachadh an coltais a bheag.

Cha’n ’eil móran ri ràdh mu chràbhadh no mu chreidheamh nan Ceàrd, oir bu mhinic a gheibhear ’nam measg cuid a bha gle chùramach mu ghleidheadh Sàbaid ’s a leithid sin, ’s a bhitheadh ri ’m faotainn gle thric ’s an eaglais. Ach bha a chuid a bu mhò dhiubh anabarrach ain-eolach, agus neo-shuimeil mu nithean Spioradail. Tha naigheachd air a h-innseadh mu cheàrd a chaidh do ’n eaglais là Sàbaid air son na ceud uair, ’s shuidh e leth-char dlùth do ’n chùbaid. Dh’éisd e gu stòlda gus an do thoisich seinn nan salm, ’s an do thoisich bodach an sud, ’s cailleach an so air nuallan a thoirt a’ chuideachadh a ghnothaich.

Feumaidh nach robh beachd chòir sam bith aig a cheàrd air binneas guth a choimhthionail, oir dh’ éirich e ’s thug e sgailc do ’n fhear-stiùraidh ann an cùl na cluaise: “So! gabh sin,” ars’ esan, “ ’s tusa a thoisich air an ùlartaich so an toiseach.”

B’ ann gle ainneamh a bha a’ chlann air am baisteadh, co dhiù, le ministeir, ged a b’ fhior thoil leò gréim fhaotainn air an fhear-dreuchd sin, gu, cha ’n e mhain am baisteadh, ach mar an ceudna am pòsadh. Is iomad naigheachd a tha air a’ h-innseadh mu mhinisteir a bhi air a chuairteachadh an ionad uaigneach, ’s air a cho-éigneachadh leò dol a phòsadh càraid a bhitheadh deas gu dol cuideachd, ’s cha ’n fhaigheadh e idir air falbh gus an rachadh deur de ‘shùgh an eòrna’ mu’n cuairt; ach ’nuair nach gabhadh ministeir faotainn, rachadh na gnothaichean sin air an aghaidh a réir an riaghailtean fhéin. Bha na riaghailtean sin anabarrach neònach, agus cuid dhiubh gle sgreamhail ’nar suilean-ne. Am measg cuid de na dòighean neònach so, b’e aon dhiubh leum thar a chlobha le chéile, ’s bha an gnothach seachad, ach bha fasain eile aca air nach bitheadh e freagarrach, ma’ dh’ fhaoidte, beachdachadh an ceart uair.

Cha robh ‘litir-dhealachaidh’ dad ni bu doirbhe leò a faotainn na’ m posadh fhéin; co dhiù, dheanadh iad feum as eugmhais ministeir.

Cha robh aca ach each marbh fhaighinn ’s bha ’n gnothach deas. Sheasadh aon aig a cheann, ’s aon aig ’earball: bheireadh iad air làmhan air a chéile, ’s rachadh iad mu’n cuairt air a chlosaich uair no dhà. Bheireadh an ceàrd an sin spìonadh garbh air a bhana-cheàrd, ’s chrathadh e dheth i, ’s cha bhitheadh an còrr air. Bha iad an sin cho saor ’s ged a b’ ann an tigh-mòid Dhùneidinn a chaidh an dealachadh, agus gach aon deas gu ’leum thar a chlobha le companach eile.

Cia meud againn, ged is eòlach air na Ceàird sin, a chuala iomradh air bàs, no tòrradh aon dhiubh? Tha sean-fhacal ag radh: “Adhlac ceàird, is bàs asail, nach ’eil iad ro thric ri’ m faicinn,” ach ’s e sin an crioch dheireannach mar dhaoine eile, ged a ruigeas iad air uairean aois mhór. ’Nuair a shiubhlas ceàrd no bana-cheard, co dhiù, an seorsa nach ’eil dachaidh shuidhichte aca, cha ’n ’eil ach an adhlac far an tachair dhoibh a bhi aig an àm, ’s cha ’n ’eil an còrr mu’n cuairt orra, Bha e na chleachdadh aca an Sassunn na cuirp a losgadh; ach cha ’n ’eil dearbhadh air a leithid sin de dh’ fhasan a bhi aca anns a Ghàidhealtachd.

(Ri leantuinn.)


[TD 72]

[Leabhar V. Ceud Mìos an Earraich, 1910. Earrann 5.]

<eng>TO CORRESPONDENTS.

<gai>W.M.P.—Móran taing dhuibh, coimhlionaidh sinn ur n-iarrtus.

Domhnull MacLeoid.—Fhuair sinn ur litir a sgriobhadh air cuan mór, taing dhuibh airson ur deagh dhùrachd.

