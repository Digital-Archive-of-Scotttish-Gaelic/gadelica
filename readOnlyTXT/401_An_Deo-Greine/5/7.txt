[TD 97]

[Leabhar V. Treas Mìos an Earraich, 1910. Earrann 7.]

AN COMUNN GAIDHEALACH AGUS COMUINN EILE.

LE deireadh a’ mhiosa chaidh seachad thainig crìoch air a’ chuid mhóir de dh-obair gheamhraidh nan Comunn Gaidhealach air baile ’s air dùthaich. Tha coinneimhean Gaidhealach a nis na ’s lìonmhoire na bha iad anns na bliadnachan roimhe so, agus ’s ann le fior thoil-inntinn a tha sinn a’ comharrachadh gu ’m bheil dùsgadh fallain a gabhail gréim air cridhe a’ Ghaidheil, agus gu ’m bheil tuilleadh spéise air a ghabhail do chùisean Gaidhealach. Rinneadh móran bho chionn bliadhna no dha as leth aobhar na Gaidhlig, agus tha móran fhathasd r’a choimhlionadh.’ Tha ’chuid mhór de na Comuinn Ghaidhealach a nis a’ còmhlachadh gach mìos, agus tha cuspairean freagarrach fo dheasbad aig gach coinneimh. Mar sin thatar a’ faotainn tuilleadh eolais air eachdraidh ’s air cànain na Gaidhealtachd, agus tha na Gaidheil a’ mosgladh a suas gus an tuilleadh iarrtais air an eòlas sin a mheudachadh, agus air cùisean coitchionn na Gaidhealtachd a leasachadh.

Roimhe so, bha móran de na Comuinn Ghaidhealach riaraichte gu leòir le aon choinneimh bhliadhnail, ach a nis thatar a’ faicinn ’s a’ faireachdain gu ’m bheil feum air tuilleadh na àrd-iollach a thogail aon uair ’s a bhliadhna, agus an sin leigeil le cùisean dol leis an t-sruth mar a dh-fhaodadh iad. Is math gu ’m bheil spiorad dùrachdach a’ gabhail gréim air inntinn a’ Ghadheil mu leas a dhùthcha ’s a chànain, agus gu ’m bheil e’ nochdadh iarrtais cùisean a leasachadh, a chum ’s nach bi e air deireadh air fineachan eile ann an eud a bhi cur air aghaidh ’s a’ cumail suas eachdraidh, cànain, ceòl ’us ceàirdean a dhùthcha. Gu cinnteach tha aobhar na Gaidhlig a’ dol air aghaidh ceum air cheum, agus tha An Comunn Gaidhealach ’na mhathair-aobhair de mhóran de ’n dùsgadh a tha nis air feadh na Gaidhealtachd. Tha roinnean d’ an Chomunn a nis r’ am faotainn thall ’s a bhos, agus bho ’n fhiosrachadh a tha sinn a’ faotainn uapa, o àm gu h-àm, tha sinn toilichte a radh gu ’m bheil soirbheachadh a’ leantuinn an saothrach.

Mór agus math ’s mar tha an deagh aobhar sin a’ dol air aghaidh, tha móran ann nach do thog fhathasd làmh-chuideachaidh. Tha ceàrnan ’s a’ Ghaidhealtachd nach do thilg dhiù fhathasd clò-chadail a’ chaoin-shuarachais—tha iad, mar an Fhéinn, air an uilinn—agus thigeadh e dhaibh-san dùsgadh a suas gu bhi ’faicinn gur e dleasdanas-dùthcha a bhi ’cur làimhe ris an obair so, chum ’s gu ’m bi aobhar na Gaidhlig air a neartachadh anns gach aite ’s a’ Ghaidhealtachd. Tha aobhar na Gaidhlig ag eigheach a mach, “Thigibh ’us cuidichibh leinn.”

Tha feum air cuideachadh anns gach ceàrna, agus taisbeanadh na Gaidheil an gràdh-dùthcha le bhi ’co-aonadh ann a bhi ’cur air aghaidh an aobhair sin. Tha e mar fhiachaibh orra mar Ghaidheil cliù ’us cànain an sìnnsear a chumail a suas anns gach dòigh, agus mur dean iad sin, cha ’n ’eil iad a coimhlionadh an


[TD 98]

[Leabhar V. Treas Mìos an Earraich, 1910. Earrann 7.]

dleasdanas d’ an dùthaich, dhaibh fhéin, no do na ginealaich ri teachd.

Tha sinn an dòchas, ma ta, gu ’m faicear an ùine ghoirid anns gach àite ’s am bheil Gaidheil a chòmhnuidh, oidheirpein dùrachdach air an cleachdadh as leth na Gaidhlig ’s na Gaidhealtachd, agus gu ’n teid roinnean d’ an Chomunn Ghaidhealach a stéidheachadh anns na ceàrnan sin nach d’ rinn gluasad fhathasd.


[TD 100]

[Leabhar V. Treas Mìos an Earraich, 1910. Earrann 7.]

CEAIRD AGUS BANA-CHEAIRD GHAIDHEALACH.

<eng>BY HECTOR MACDOUGALL, OVERNEWTON, GLASGOW.

THIS paper received first prize at last year’s <gai>Mòd:—

EARRANN IV.

ACH ged a shealladh iad a sios air sluagh eile air an dòigh so, b’ fhior thoil leo oidhche chridheil a’ chur seachad còmhla ri ’n comh-earsnaich, agus neo-ar-thaing nach b’ e beatha neach ’s am bith, a thigeadh ’n an rathad ’na éigin, fuireach leo ré na h-oidhche.

Bha duine ann an Eilein A—aon uair do’m b’ainm Dòmhnull Tàillear—duine còir, ach fior ghaolach air “Mac-an-Tóisich.” Chaidh e aon latha air thurus do B—, ceann-bhaile an Eilein, ’s mar bu nòs bha drùbag shios, agus searrag air a shiubhal an àm fàgail.

Cha do ràinig e an tigh an oidhche sin, ’s, mar a bha nàdurra dhi, bha iomagain nach bu bheag air a mhnaoi, ’s glé thràth ’s a mhadainn thug i a h-aghaidh air B—, feuch de ’thainig ri Dòmhnull. Air dhi an aire a thoirt do bhothaig cheàird taobh an rathaid, thug i ceum a leth-taobh, feuch am faca no an cuala iadsan iomradh air Dòmhnull.

Thug i sùil a stigh air an dorus, ’s có ’bha ’na shìneadh anns a chònnlaich taobh an teine ach Dòmhnull; an ceàrd mór fhéin sìnte ri ’chliathaich, ’s am botul dubh eadar riu. “A Dhòmhnuill! a Dhòmhnuill! An ann an so a tha thusa?” arsa ’bhean. “Nach mise a th’ air mo mhaslachadh an diugh.”

Sheall Dòmhnull, ’s a shùilean a’ priobadh leis a chadal, ’s leis na bha ’na cheann. “An tu ’tha ’n sud a Mhór?” ars’ esan. “ ’S mise a fhuair gabhail agam an raoir. ’S ann ormsa dh’ amais na h-uaislean.” “Gu dearbh fhèin ’s tu a dh’amais air na h-uaislean da-rireadh” arsa Mór ’s i ’toirt an tighe oirre.

Thig sinn a nis anns a cho-dhùnadh gu obair, no ealain, nan Ceàrd. Tha am focal “Ceàrd” a’ ciallachadh “fear-cèird,” agus bho na h-amannan anns am b’ e deasachadh airm chogaidh an aon chèird a b’ fhiach a h-ainmeachadh, lean an t-ainm so ri luch-oibreachadh an iaruinn, ’s an staoin; ged a tha mar a chunnaic sinn an t-eadar-dhealachadh is mò eadar Ceàird an là an diugh, agus na Ceàird air an robh a leithid de mheas an Albainn bho shean.

Tha a chuid is mò de na Ceàird ’n an daoine fìnealta ìnnleachdach, agus fior ealanta anns gach obair a tha lad a cleachdadh, no ’chuireas iad an làmh ris. Bha so gu sònraichte fior a thaobh luchd-oibreachaidh nan spàinean adhairce, a bha ri ’m faotainn anns gach tigh, bochd is beartach, anns na h-amannan a dhalbh ach a tha an diugh cho ainneamh ’s ’s gur gann a chithear aon idir dhiubh. ’Nuair a ghabhadh iad uine riu, dheanadh iad na spàinean cho liomhaidh, glan, ’s gu’n saoileadh neach gu ’m b’ ann a’ leaghadh ’s a’ ruith nan adhaircean a bha iad; agus ’s ann ris a sin a bha e coltach, oir ge be air bith an innleachd leis an robh iad ris (ghleidh iad sin ’n an luib fhéin) chuireadh iad caochladh dhaithean, ’na bhallan ’s ’na stiallan anns an spàin.

Ach bha iomad rud eile, a chriochnaicheadh iad fior shnasmhor, a bha iad a cleachdadh a dheanadh de na h-adhaircean—nithean nach fhaicear ach tearc an diugh—mar a bha bocsaichean snaoisein, adhaircean fùdair, sligean òil, ’s an leithide sin; nithean a tha an diugh air an deanadh de stuthan eile cho saor ’s nach pàigh e do’n Cheàrd teannadh riu.

Bha iomad rud eile a thionndadh iad an làmh thuige, agus a dheasaicheadh iad fior ghrinn mar a bha càradh shoithichean crè, poitean, coireachan, agus fichead rud eile. Bha teaghlaichean dhiubh aig an robh innleachdan sònraichte, agus nach leigeadh iad ris air am beò ri duine eile, gu pràiseach a a thàthadh, ni a dheanadh iad cho grinn, ’s gur gann a dheanta mach far an robh am bristeadh an toiseach.

Cha robh an gobhainn-dubh mar sgàile dhoibh an obair mar so, oir chàradh an Ceàrd gu snasmhor diongmhalta, rud nach smaoinicheadh an gobhainn air teannadh ris.

Cha ’n ’eil an diugh a bheag de ’obair fhéin air a fàgail aig a Cheàrd gu ’lòn a dheanadh dha-fhéin ’s d’a theaghlach. Tha nithean cho furasda am faotainn á Galldachd, ’s as na bailtean móra, anns gach eilein is gleann ’is iomallaiche, ’s nach eil a bheag air fhàgail aig a Cheàrd, no aig fear-malairt eile, gu a bheòshlàint a thoirt as. Tha laghannan na rioghachd a’ cur bacadh air campachadh air a ghrùnnd, ’s mar sin ’ga cho-éigneachadh còmhnuidh shuidhichte a dheanadh dha fhéin ’s d’a theaghlach, agus tha a nis buird-sgoile a’ toirt ceum a stigh ’s ag àithneadh dha a chuid cloinne a’ chur do’n sgoil ’s am fòghlum mar chloinn eile, nì a tha fior ghasda agus feumail faodar a radh, ach nì nach gabh deanadh gun còmhnuidh àraid a bhi aig a’ chloinn. An aon fhacal; tha na Ceàird a b’ aithne dhuinn bho shean gu ’bhi ’mach a bith; ’s an uine glé ghoirid, mar a fag iad an Rìoghachd uile gu léir, bitheadh iad mar luchd-cèird eile: le ’n dachaidhean suidhichte, a’ paidheadh màil; agus fo na h-uallaichean, cho math ris na sochairean, a bhuineas dhuinn uile, mar luchd-àiteachaidh Rìoghachd Bhreatuinn.

(A’ Chrìoch.)

