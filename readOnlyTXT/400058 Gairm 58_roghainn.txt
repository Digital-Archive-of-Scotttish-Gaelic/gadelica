[TD 107]

Air An Spiris

CHI sibh anns an àireamh so de Ghairm dà bheachd air obair Bòrd Leasachaidh na Gaidhealtachd ’s nan Eilean. Cha d’fhuair duine seach duine sealladh air na sgrìobh am fear eile. Tha e nàdurrach gum biodh fios aig a’ Phrofeasair Grieve air dé tha ann an inntinn ’s ann a rùn a’ Bhùird, agus chan eil aig Mgr. MacGillAnndrais ach na rùintean a leig am Bòrd ma sgaoil thuige so, agus is dòcha fathann is tuairmse. Air a shon sin fhéin, tuigidh an leughadair gu bheil eadar-dhealachadh mór eadar an dà eachdraidh, agus tuigidh an leughadair Gaidhealach gu bheil Mgr. MacGillAnndrais a’ tighinn nas fhaisge air smior na cùise.

A rèir ’s mar a chuala sinn gu ruige so, tha e an ìre mhath soilleir gu bheil prìomh oidhirp a’ Bhùird gu bhith air a suidheachadh air taobh an ear na dùthcha: timcheall Inbhir-Gòrdan, Inbhir-Nis is Linne Mhuireibh. Tha dùil ri na muillionan móra a chur an tairgse na h-obrach sin. Ann an ceàrnan eile na Gaidhealtachd bithidh airgead an ìre mhath pailt do’n duine a reiceas e fhéin ris an luchd-turais, agus bithidh na h-uiread ann do na h-iasgairean, agus do dhaoine eile is dòcha, air eagal gum fàs sinn crosda. Chan eil am Bòrd gu tur an aghaidh na Gàidhlig, ach ’s fheàrr leotha, a rèir ’s na chuala sinn, Gàidhlig an luchd-ionnsachaidh ’s an luchd-turais (clàirean luchd-ionnsachaidh, <eng>King’s Stables<gai>).

’Se duine maol nach tuig a nis gu bheil am Bòrd ag obair do mhaighistirean Gallda. Mar as luaithe chuireas iad sinn ás a’ bheachd sin, agus mar as luaithe sheallas iad dhuinn gu bheil ùidh aca ann an cridhe na Gaidhealtachd, agus anns a’ chainnt a tha a’ tighinn bho’n chridhe sin, ’sann as fheàrr dhaibhsan agus dhuinne.


[TD 108]

UILLEAM ROS: A BHEATHA IS A BHARDACHD
Le TORMOD DOMHNALLACH

(2)

Thachair air oidhche àraidh de a thuras do Leódhas maille ri athair gun deach Uilleam a chuireadh gu cuirm-chiùil ann am baile Steòrnabhaigh far an robh mór shluagh cruinn. ’Sann an sin a choinnich e air son a’ chiad uair ri Mór Ros. Tha e coltach gur ann bho Rosaich an t-Srath a shìolaich an rìbhinn, oir theireadh na seann daoine gu robh càirdeas fada ás eadar i féin agus Uilleam. A réir sgeòil, bha a’ mhaighdean òg Ghàidhealach so air leth dreachmhor ’na cruthachd agus ’na pearsa. Ghabh am bàrd uiread de ghaol oirre, co-dhiù, is gu robh sin aig a’ cheann thall ’na mheadhon air a latha a ghiorrachadh:

Chaidh mi steach an ceann na còisridh,
An robh òl is ceòl is danns’,
Rìbhinnean is fleasgaich òga,
’S iad an òrdugh grinn gun mheang;
Dhearcas fa leth air na h-òighean,
Le rosg fòil a-null ’s a-nall;
’S ghlacadh mo chridhe, ’s mo shùil cò’ ladh,
’S rinn an gaol mo leòn air ball.

Dhiùchd mar aingeal, mu mo choinneamh,
’N ainnir òg bu ghrinne snuadh;
Seang shlios fallain air bhlàth canaich,
No mar eal’ air a’ chuan;
Sùil ghorm, mheallach, fo chaoil mhala
’S caoin’ a sheallas ’g amharc uath’,
Beul tlà, tairis, gun ghnè smalain,
Dha ’n gnàth carthannachd gun uaill.

Mar ghath gréin’ am madainn Chéitein,
Gun mheath i mo léirsinn shùl.


[TD 109]

’S i ceumadh ùrlair, gu réidh iompaidh,
Do réir pungannan a’ chiùil;
Rìbhinn mhòdhail, ’s fìor-ghlan fòghlum,
Dh’ fhìon-fhuil mhòrdhalach mo rùin;
Reul nan òighean, grian gach còisridh,
’S i ’n chiall chòmhraidh, cheòl-bhinn, chiùin.

Ann an sealladh, bha am bàrd féin ’na dhuine òg, snasmhor, tlachdmhor geàrr air sia troighean a dh’ àirde le falt truime-dhonn, agus clàr-aghaidh an fhìor Ghàidheil. A chòrr air a sin, fhuair e de riaghailt foghluim, ann an teagasg ’s an cànanan, na choisneadh latha-eigin dha dreuchd no inbhe mhath an cùisean tìmeil. Chan eil e iongantach ged a thaitinn òigfhear cho buadhmhor ris an rìbhinn eireachdail, Mór Ros, cho math ’s gun do gheall i a phòsadh, a’ daingneachadh a bòid le guidhe thoirt a bodhaig a bhith air a losgadh nam b’ e agus gum bristeadh i oirre. Ach mar a theireadh na seann daoine, “Ged a dhì-chuimhnich ise a gealladh, cha do dhì-chuimhnich Dia.”

An ceann ùine gheàrr, fhuair Mór eòlas air sgiobair soithich ann am baile Steòrnabhaigh ris an d’ rinn i taobh na bu mhotha. Bhuin a’ chùis cho goirt ri Uilleam Ros is gu bheil a bhàrdachd bho ’n uair sin a-mach a’ cur an céill dhuinn gun do dh fhàilnich gu tur a chridhe ’s a shlàinte. Gheibh sinn a chor trom, muladach, a’ bristeadh a-mach anns an òran, “Feasgar Luain.”

Dh’ fhalbh a leannan, gun uiread agus fios a leigeil d’ a ionnsaigh, gu baile Liverpool an Sasainn, far an do phòs i an sgiobair. Nuair a chuala Uilleam Ros an naidheachd, luchdaich bròn agus trioblaid air aigne nach do dhealaich ris! Cha dean briathran eile ach a chainnt féin a shuidheachadh innse:

Ort tha mo gheall, chaill mi mo chonn,
Tha mi fo throm chreuchdan.
Dh’ aisigeadh d’ fhonn slàinte do m’ chom,
Dhiùchdadh air lom m’ éibhneas;
Thiginn ad dhàil, chuirinn ort fàilt,
Bhithinn, a ghràidh, réidh riut;
M’ ulaidh ’s mo mhiann, m’ aighear ’s mo chiall,
’S ainnir air fiamh gréin thu.

Thuit mi le d’ ghath, mhill thu mo rath,
Strìochd mi le neart dòrainn;
Saighdean do ghaoil sàit’ anns gach taobh,
Thug dhìom gach caoin cò’ ladh;


[TD 110]

Mhill thu mo mhais’, ghoid thu mo dhreach,
’S mheudaich thu gal bròin dhomh;
’S mur fuasgail thu tràth le d’ fhuran ’s le d’ fhàilt’
’S cuideachd am bàs dhòmhsa!

Cluinnidh an leughadair gach trom osna ag éirigh bho chràdh-lot a chridhe anns gach dàn a rinn e bho sud a-mach; an dòrainn bho nach robh fuasgladh no leigheas a chuir gu laighe na leapa e.

Nuair a thàinig mar gum biodh beagan de neart air ais g’ a ionnsaigh thug Cléir Gheàrrloch dha dreuchd mar mhaighistir-sgoile na sgìre agus mar fhear-seinn anns an eaglais. Aon sam bith a rachadh do eaglais Gheàrrloch san àm, chitheadh e an t-òganach deas, sgiobalta so, le guth binn, ìosal, a’ togail nam fonn.

Bu duine Uilleam Ros anns an robh tarraing gu nàdurra, nì a dh’ aobhraich gu robh aghaidh an t-sluaigh gu mór air. Rachadh aige air iomadh inneal-ciùil a chluich le alt is fonn a dh’ fhàg uaislean agus ìslean déidheil air a bhith ’na chomunn. Rinn a nàdur aoigheil, toilichte cuideachadh nach bu ghann leis ann an teagasg na cloinne air an tàinig adhartas sònraichte ri linn a shaothrach ’nam measg, ged nach do mheal e oifig ach airson ùine gheàrr.

Tha e coltach nach do shealbhaich Mór an sonas ris an robh i an dùil ’na pòsadh. An àite toileachadh agus soirbheachadh a thighinn d’ a h-ionnsaigh, ’sann a chaidh cùisean ’na h-aghaidh a lìon a làithean le an-fhois agus mulad. Uime sin sgrìobh i gu Uilleam a’ tagradh ris tighinn g’ a h-iarraidh ’s a toirt air falbh leis a chum na Gàidhealtachd. Gun dad de smuain mu ’n ghnothach dh’ fhalbh Uilleam Ros air a thuras do Shasainn, gun nì sam bith air aire ach aon sealladh eile fhaicinn de Mhór.

Air dha Sruighlea a ruigheachd, agus meòrachadh na bu mhotha mu nithibh, thuig e gu dé an ceum a bha e gabhail, agus cha deach e na b’ fhaide. Mean air mhean, theann a bhodhaig air cnàmh ’s air sìoladh ás, gus fa-dheòidh na chuir mùchadh agus laige gu laighe na leapa gu tur e. Bu tearc latha, mur an robh latha blàth, grianach ann, a dh’ éirich e bho ’n uair ud, is chan eil iomradh gun do chuir e dàin eile ri chéile ach aon a-mhàin—“Cuachag nan Craobh.” Ach tha aobhar againn teagamh a chuir ann gur e Ros, uile gu léir, ùghdar na h-ealaidh so. Faodaidh gun do rinn e beagan snasachaidh, no atharrachaidh, air a’ chiad deilbh dith a rinneadh fada mun do rugadh e.

Seallamaid a nis ciamar a dh’ éirich do Mhór Ros. Chunnaic sinn nach robh i ro riaraichte le suidheachadh a crannchuir. Chaill i


[TD 111]

còmhla a sòlas ’s a gean. Dhearbh an sgiobair gun robh aigne luaineach aige, coltach ri Mór féin, nì a dh’ fhàg e car somalta mu a chéile is mu a bhòidean dhi. Am feasgar a bha a seann leannan shuas ann an Geàrrloch, a’ gleachd ris a’ bhàs, bha ise shìos an Sasainn ga deasachadh ’s ga h-éideadh féin ann an aodach fada, geal, airson dol a-mach gu dannsa. Ged a bha a cuid airgid failleach gu leòr airson a riarachadh a thoirt dhi de cho-fhurtachd ’s de rìomhachas saoghalta, cha toireadh sud sìth is fois do a spiorad iargaineach. Bha i ’na seasamh fa chomhair an sgàthain agus seirbhiseach ga cur an uidheam airson talla na h-aighir, nuair a chual iad le chéile neach a’ bualadh san dorus. Bha nì-eigin anns a’ bhualadh a bhuin ri aire Móir.

“Falbh,” arsa ise ris an nighinn, “agus seall có tha sud. Nam biodh Uilleam Ros anns a’ bhaile, theirinn gur e am bualadh aige a tha ann.”

Chaidh a’ chaileag a chum an doruis mar a dh’ iarradh oirre, agus ghrad phill i a dh’ innse d’ a bana-mhaighistir gu robh duine òg, àrd, ann an deise Ghàidhealach anns an dorus ag iarraidh a faicinn. Thuig Mór có bha ann. Thàinig nàdur de chlisgeadh oirre agus chual an nighean i ag ràdh os cionn a h-anail, “Uilleam Ros!” Leis na facail dh’ fhalbh i ’na cabhaig thun an doruis a’ giùlan coinneal ’na làimh, ach, nuair a ràinig i e, cha robh duine ri fhaicinn. Chaidh an spiorad ás an t-sealladh. Gu mì-fhortanach, leis mar bha i a’ gluasad na coinneal a-null ’s a-nall ’na boil ’s ’na cabhaig, nach ann a ghreimich an lasair air a h-aodach. Air do ’n trusgan a bhi lamaranta, pailt, ann am prioba na sùla bha i ’na teine. Cha chualas aon fhacal bho ’n a’ chulaidh-bhròin; le sgread chruaidh no dhà, thug i suas an deò.

A réir eachdraidh nan seann daoine an Eilean a’ Cheò, b’ e sin an dearbh fheasgar anns an do chrìochnaich Uilleam Ros a bheatha san t-saoghal so ann am Bad a’ Chròtha, an Geàrrloch. Chàireadh a dhuslach an cladh Clachan Gheàrrloch sa’ bhliadhna seachd-ceud-deug agus ceithir-fichead ’s a deich.

Càrair gu réidh clach agus cré
Mu m’ leabaidh-s’ a bhrì t’ uaisle—
’S fada mi ’n éis a’ feitheamh ort féin
’S nach togair thu, gheug, suas leam;
Nam bu tus’ a bhiodh tinn, dhèanainn-sa luim
Mus biodh tu fo chuing truaighe;
Ach ’s goirid an dàil gu faicear an là
’M bi prasgan a’ trà ’l m’ uaigh-sa!


[TD 112]

Chan eil againn ach ro bheag de na h-òrain a rinn Uilleam Ros. Thòisich e ri bàrdachd glé thràth ’na bheatha agus, ged nach robh e ach mu ochd bliadhna fichead nuair a chaochail e, nam biodh na h-òrain uile againn a rinn e anns na bliadhnachan mu dheireadh, lìonadh iad leabhar tomultach. Ghabh e mar chleachdadh a bhith a’ sgrìobhadh obair. Fhuair e uiread de sgoil ’s de eòlas air a’ Ghàidhlig ’s gu robh sin furasda.

Air feasgar àraidh chruinnich an còmhlan àbhaisteach de ghillean na dùthcha air chéilidh an tigh athar. Thàinig Uilleam a-nuas far an robh iad le pasg math de phàipearan aige ’na làimh. Nuair a mhothaich athair dé bha dol a ghabhail àite, dh’ éirich e agus thug e achmhasan agus àithne theann do a mhac am pasg uile a thilgeil san teine, air neo gun cuireadh e an darna leth de òigridh na tìr ceàrr ’nan inntinn. Air comhairle athar thilg am bàrd a sgrìobhaidhean san teine, ach mun do rinn an lasair gréim orra uile, leum fear de na gillean a-null agus spìon e ás a’ ghrìosaich làn a dhùirn de na duilleagan. Bhiodh na seann daoine ag ràdh gur ann orra sin a fhuaireadh an roinn de dhàin a chaidh a rithist a chlò-bhualadh. Ach loisgeadh a’ chuid bu mhotha dhiubh. (Is ann an Ceap Breatunn a fhuair mi an naidheachd so).

Chuala mi dà sheòrsa innse ga dhèanamh air an sgeul, nì a tha a’ cur dhachaidh oirnn gu bheil e glé fhìor gun deach a’ chuid bu mhotha de òrain Rois a losgadh.

A réir an iomraidh eile a chluinnte uaireigin an Eilein a’ Cheò, bha Ros air leabaidh a bhàis agus anns na seachdainean mu dheireadh de a thinneas, nuair a thachair sud. Fann is lapach mar a bha e, dh’ éirich e an latha so co-dhiù, is chaidh e gu cabhagach ’na aodach. Thug e nuas an t-ultach de phàipearan air an robh a bhàrdachd sgrìobhte aige is thilg e a’ chuid ’s a’ chuid e air mullach brathadair teine, agus, a réir nam briathran a chleachd e aig a’ cheart àm, ghabh
Uilleam aithreachas gun do leig e ruith le fhaireachdainnean is le a bhròn cho mór ’na dhàin agus cha robh e faicinn gu robh luach sam bith ’na shaothair no, a bhàrr, gun cuirte luach orra anns na làithean ri teachd.

Chan eil duine sam bith a leugh na h-òrain a tha làthair againn nach faod briathran an t-seann duine mu ’n deidhinn a thuigsinn ann an tomhas. O chionn ciad gu leth bliadhna air ais, bha fada barrachd de ghréim aig bàrdachd air inntinn an t-sluaigh na tha aice an diugh, agus bha buaidh na bu mhotha aig bàrdachd Uilleim Rois, seach


[TD 113]

obair aoin sam bith eile de na bàird Ghàidhealach, air a bhith tàladh air falbh co-fhaireachdainn an leughadair maille riutha.

Chan eòl dhomh a-measg bàird ar tìr aon eile a fhuair a leithid so de chomas air doimhneachdan fhulangais a thomhas agus fhaireachdainn a dhòrtadh a-mach an cainnt cho drùidhteach. ’Se Burns an t-aon a b’ fhaisge thàinig dha, agus tha an dithis glé choltach ri chéile, chan ann a-mhàin ’nan nàdur, choinnich na h-aon fhreasdalan searbha riutha le chéile. Gidheadh, feumaidh an coimeas stad ann an sin féin. Chan urrainn dhuinn dol leis an Ollamh Calder, nach maireann, anns a’ bheachd gu robh buaidh aig bàrdachd Bhurns air ceòlraidh Uilleim Rois. Is e bu luaithe chreideadh sinn nach do leugh Ros a riamh bàrdachd Bhurns, oir cha robh obair Bhurns ann an latha Rois ro aithnichte eadhon an cuid de a dhùthaich féin, ceann a deas Alba, gun tighinn air eileanan is còrsachan iomallach na h-àird’ a tuath, aig nach robh a’ bheag de ghnothach no de mhalairt air ais ’s air adhart gu Inbhir-àir.

Nach ann de ’n aon teaghlach a tha na bàird co-dhiù, ge be air bith dé an tìr no an cinneadh do ’m buin iad. Nach e an aon spiorad ’s na h-aon fhairichean a ta aca, uime sin, nach biodh e buailteach dhaibh a bhith buintinn ris na h-aon chuspairean ’s a’ snìomh cainnt is dealbhannan umpa a tha co-ionann. Agus n’ ar a chuimhnicheas sinn gur ann ás Muc Càrna, ann an Earraghàidheal, a dh’ fhalbh sìnnsireachd Bhurns air tùs, is gur e làn Ghàidheil a bha annta, cha b’ ìoghnadh ged a bhiodh “doimhne a’ gairm air doimhne,” mar a bha bàrd an t-Seann-Tiomnaidh ga chur.

Ann an Oran an t-Samhraidh, tha Uilleam Ros a’ deanamh dealbh air obair nàduir cho fìrinneach ’s air an tàinig mi thairis. Is e as feàrr leam a fhuair mi ann an cànain sam bith, mur a h-ainmich mi òran Allt an t-Siùcair, le Mac Mhaigh’stir Alasdair. Tha fuasgladh cainnt, taghadh bhriathran agus siubhal-rann an so, a tha co-chòrdadh an coimhliontachd ri fìor laghannan na bàrdachd. Gheibh thu ann anam a’ bhàird a’ snàmh anns an t-sòlas sin a bha araon òg mhadainn a bheatha féin agus an òg mhadainn Shamhraidh mu ’n robh e ’seinn,

[Sanas]


[TD 114]

ag aiseag dha, agus e a’ cur fàilt’ orra gu suilbhir le cruit cho binn ’s o ’n tàinig ceòl:

O! mosg’leamaid gu suilbhir ait,
Le sunndachd ghasd’ a’ s éireamaid,
Tha mhadainn-sa le furan caomh
Toirt cuireadh faoilteach, éibhinn dhuinn;
Cuireamaid fàilt’ air an lò,
Le cruitean ceòlmhor, teud-bhinneach,
’S biodh ar cridhe deacadh fuinn,
’S ar beòil a’ seinn le spéirid dha.

Nach cluinn thu bith-fhuaim suthain, sèimh,
’S a’ bhruthainn sgèamhail bhlàth-dhealtrach,
’S beannachdan a-nuas o nèamh
A’ dòrtadh fial gu làr aca;
Tha nàdur a’ caochladh tuar
Le caomh-chruth, cuannda, pàirt-dhathach,
’S an cruinne iomlan mu ’n iadh ghrian,
A’ tarraing fiamhan gràsail air!

Tha Phoebus féin, le lòchran àigh,
Ag òradh àrd nam beanntaichean,
’S a’ taomadh nuas a ghathan tlàth,
Cur dreach air blàth nan gleanntanan;
Gach innseag ’s gach coirean fraoich
A’ tarraing faoilt na Bealltainn air;
Gach fireach, gach tulach, ’s gach tom
Le foirm cur fonn an t-samhraidh orr’.

Bheir an leughadair fa-near gur e dà nì sònraichte a chaidh a mheas airidh air comasan a’ bhàird. Càit’ a faighear na bheir bàrr air gu seinn mu mhaise araon ann am pearsa an duine agus anns an t-saoghal mun cuairt?

Ann a bhith buintinn ris an dìomhaireachd sin ris an abrair gràdh, saoilidh mi gur i bàrdachd Rois as dlùithe thàinig fathast do dhàin na ban-Ghreugaich, Sappho, no do Dhàin Sholaimh.

Is e glé bheag de na fìor sheann bhàird Ghàidhealach a ghabh gaol is leannanachd mar chuspair am bàrdachd is cha do ghabh aon idir dhiubh e mar a rinn Uilleam Ros.

Saoil ciod a b’ aobhar dha so? Cha b’ e cion is nach robh iad ri leannanachd is nach robh toil aca gu gach buaidh àillidh a bha iad a’


[TD 115]

faicinn air an rogha-céile a thogail an àird am bàrdachd ’s an ceòl. A réir beul-aithris is gliocas nan làithean a dh’ fhalbh, bha e gu làidir air a bhacadh do bhrìgh ’s gun robh e air a mheas ’na nì mì-shealbhach, a bhith deanamh cus de mholadh air neach, no air nì sam bith anns an robh an ùidh. “Bheir am barrachd molaidh am barrachd dolaidh,” arsa an sean-fhacal.

Chuireadh ro-mholadh gu ìre bhig, uiread de uamhainn air na seann Ghàidheil, ri aoir féin. Bha iad de ’n bharail gur e mì-shonas is mì-àgh a bhiodh gu cinnteach ’na lorg.

Thug Mairi Nighean Alasdair Ruaidh dùbhlan do ’n a’ ghiseig so, is thòisich i ri moladh a ceann-cinnidh, ’s gur ann dhi féin a thigeadh, gidheadh, chrean i gu goirt air le bhith air a fògradh air falbh airson car greis bho Dhun-Bheagan.

Mar sin, chan eil e iongantach ged nach robh an cuspair ud idir, idir, a’ faotainn an àite ann an obair nam bàrd bho shean, a bha cuspairean eile a’ faotainn, mar a bha euchdan-cogaidh, strì am beatha, is gach freasdal neo-àbhaisteach a thigeadh ’nan car. Co-dhiù, cha do rinn òrain gaoil Uilleim Rois uiread de ghréim air inntinn a cho-luchd dùthcha ’s a rinn bàrdachd feadhainn eile air nach do bhuilicheadh a chomasan-san.

[Sanas]


[TD 121]

NA GAIDHEIL—CAITE BHEIL IAD AN DIUGH?
Le COINNEACH MACFHIONGHUIN

THAINIG an seachdamh leabhar de’n chunntas-sluaigh (Alba), 1961, a-mach an uiridh (1966). Anns an leabhar so, a tha mu chuspair na Gàidhlig, leugh sinn mu’n droch staid anns a bheil a’ Ghàidhlig aig an là-an-diugh. Tha àireamh a luchd-bruidhinn air crìonadh a rithist: bho 95,447 gu 80,978 anns na deich bliadhna 1951-1961, agus tha i a’ call gu h-araidh a-measg na cloinne. Thuit an àireamh bho 8,026 gu 7,407 a-measg cloinne eadar aois trì bliadhna agus aois ceithir-bliadhna-deug, anns na siorrachdan Gaidhealach. Tha dà mhap ann am meadhon an leabhair air a bheil àireamhan luchd-Gàidhlig air an dealbh. Is tearc na Gaidheil air tìr-mór na Gaidhealtachd a réir nam mapaichean so; tha a’ mhór-chuid anns na h-Eileanan.

Ach tha mi de’n bheachd nach eil an dealbh so cho dona ’s a tha na dealbhan anns a’ Chunntas ag innse. Tha staid na cànain dona gu leòr, agus tha àireamh an luchd-Gàidhlig gu math beag, ach tha an Cunntas a’ deanamh a-mach gu bheil staid na cànaine nas miosa na tha i. Faicibh na mapaichean am meadhon leabhar a’ Chunntais. Air a’ chiad mhap tha cearcaill air an dealbh airson àireamh luchd-bruidhinn anns gach sgìre Gaidhealach. Chan eil gin ann airson nam bailtean Gallda, ged tha Gaidheil ’nam mìltean a’ fuireach annta. Tha an sluagh Gaidhealach anns na bailtean móra air chall air a’ mhap so. Carson nach eil sinn a’ faicinn cearcaill airson Ghlaschu, Dùn-Eideann, Struighlea, agus bailtean siorrachdan Inbhir-Air, Rinnfriù, Dùn-Breatainn, Lanraig is eile? Air map eile tha sinn a’ faicinn neart na Gàidhlig anns na sgìrean Gaidhealach, air an dealbh le caochladh sheòrsachan breacaidh. Ach tha àireamhan ás a’ cheud air a’ mhap so maol da-rìribh. Chan eil na sgìrean fo 20 ás a’ cheud de luchd-bruidhinn na Gàidhlig dathte idir, agus chan eil ach ceithir roinntean a-measg àireamhan ás a’ cheud os cionn fichead. Anns an <eng>Atlas of Britain<gai> chì sibh seachd roinntean, ach tha na figearan nas sine: bho Chunntas 1951.


[TD 122]

[Mapa]


[TD 123]

Sgrìobh ùghdairean leabhar a’ Chunntais nach b’urrainn dhaibh na h-àireamhan ás a’ cheud a thoirt seachad ach airson sgìrean. Ach tha iad a’ toirt dhuinn mór-àireamhan luchd-bruidhinn na Gàidhlig airson nan roinntean-taghaidh air feadh na Gaidhealtachd agus nam bailtean-móra. Is iongantach nach b’urrainn do’n luchd-cunntais, leis na h-innealan aca, figearan gach roinn-sgìre a thoirt dhuinn—agus na figearan ceart aig a sin. Anns a’ Chunntas so chan eil daoine is Gàidhlig aca air an cunntadh ach os cionn aois trì bliadhna. Tha e mar gum biodh ùghdairean a’ Chunntais a’ co-dhùnadh gu bheil na daoine eile gu léir ’nan luchd-Beurla, eadhon fo aois trì bliadhna. Chan eil àireamhan ás a’ cheud de luchd-Gàidhlig anns gach sgìre air an toirt seachad airson na muinntreach os cionn trì bliadhna, ach airson an iomlain. Mar sin chan eil na mapaichean cho earbsach ’s a dh’fhaodadh iad a bhith. Agus nan nochdadh ùghdairean a’ Chunntais na h-àireamhan fo fhichead ás a’ cheud, bhiodh dealbh na Gaidhealtachd na bu dlùithe ris an fhìrinn. Tha am map a tha agam an so air a dhealbh ann an dòigh eadar-dhealaichte, ’se sin mar mhap luchd-bruidhinn na Gàidhlig anns an <eng>Atlas of Britain<gai>.

Ach dé mu na coigrich a bha a’ fuireach anns a’ Ghaidhealtachd, no a’ siubhal le trèan no le bàta air oidhche a’ Chunntais (23/24mh de’n Ghiblean, 1961)? Tha iad air an cunntadh a-measg na muinntreach Gaidhealaich, agus tha sin a’ fàgail nan àireamhan ás a’ cheud nas fainne. Chan eil an Cunntas a’ toirt seachad àireamhan nan daoine so, ach a’ buntainn ri sgìrean a-mhàin. Mar eiseimpleir, tha sgìre Uibhist-a-Deas air a nochdadh mar nach robh ach eadar 60 agus 79 ás a’ cheud is Gàidhlig aca. Leis an fhìrinn innse, ’se na h-àireamhan: Beinn na Fadhla, 65%, Loch Baghasdail, 92% agus an roinn eile de Uibhist-a-Deas 88%. Ann an Cill-Mhàillidh, sgìre anns a bheil baile a’ Ghearasdain, chan eil dathan airson luchd-Gàidhlig air a’ mhap idir, ged a tha na h-àireamhan ás a’ cheud de luchd-Gàidhlig eadar 28 agus 22 anns a’ mhór-chuid dhith. ’Sann dìreach anns a’ Ghearasdan agus anns na bailtean dlùth air a tha na h-àireamhan a’ tuiteam fo 20% (An Gearasdan, 16%, Inbhir-Lòchaidh, 11% agus Caol, 14%).

Chan eil fios againn cia mhiad duine is Gaidhlig aca a tha a’ fuireach anns na tìrean eile san Rìoghachd Aonaichte, no anns an Arm, an Néibhi agus anns an Fheachd Adhair thall thairis. Tha iomadh gille òg ás na h-Eileanan an Iar ann an Néibhi na Marsantachd: àireamh nas motha ás a’ cheud na tha bho roinnean eile na dùthcha. Is dòcha gu bheil faisg air ochd mìle de luchd-Gàidhlig a’ fuireach ann an Sasuinn agus anns a’ Chuimrigh. Bhiodh mu’n àireamh sin ann nam biodh daoine a’ falbh á Tìr na Gàidhlig mar a tha iad a’ falbh á Alba air fad. Ach ’sann a tha iad a’ falbh ás a’ Ghaidhealtachd nas luaithe na tha daoine a’


[TD 124]

falbh á Machair nan Gall. Mar sin, co aig tha fios cia mhiad Gaidheal a tha ri lorg deas air Tuaid. An e deich mìle, no eadhon fichead mìle? Cia mhiad Gaidheal a bha ann an tìrean céine an seirbheis a’ Chrùin? No aig muir ag iasgach, no air bàtaichean marsantachd? Ach ’s fheudar gu bheil na Gaidheil so ’nam mìltean, no a theagamh ’nan deich mìltean. Agus cia mhiad Gaidheal a bha breugach no leth-bhreugach air form a’ Chunntais, a chionn nach robh iad a’ cleachdadh na cànaine gach là, no a chionn gu robh nàir orra aideachadh? Tha a’ Ghàidhlig a’ toirt ùine fhada a’ bàsachadh. Mairidh i ùine fhathast, agus tha barrachd dhaoine as urrainn a bruidhinn na tha an Cunntas a’ nochdadh.

Tha an Cunntas so a’ nochdadh gu bheil a’ Ghaidhealtachd fhathast a’ sìneadh bho Chinn Tìre, bho Eilean Arainn agus bho bheanntanan Pheairt chun a’ Phairbh, ged a tha i fann san taobh a deas agus san taobh an ear. Tha Tìr na Gàidhlig a’ lùghdachadh gu luath. Ma tha sinn a’ dol a ghleidheadh daingneach na cànaine anns an iar-thuath, feumaidh sinn dòighean ùra is barailean ùra a chleachdadh troimh gach meadhon cumhachdach as urrainn dhuinn a chleachdadh aig an la-an-diugh.

AIREAMHAN AS A’ CHEUD DE LUCHD-GAIDHLIG ANNS NA SGIREAN GAIDHEALACH.

(Tha na figearan so, airson nan roinnean-taghaidh agus nam bailtean anns a robh na bu mhò na 5% de’n t-sluagh os cionn trì bliadhna de dh’aois is Gàidhlig aca, air an tarraing bho Chunntas-Sluaigh 1961.)

(1) Siorrachd Earra-Ghaidheil

Bailtean - - - -
Inbhir-Aora - - - - - 7.5
Ceann Loch Gilp - - - - 9.4
An t-Oban - - - - - - 15.8
Tobar Mhoire - - - - - 36.1

Roinntean-tìre—

Ard-na-murchan - -
Aird-ghobhair agus Suaineart - - 51.9
Ard-na-murchan - - - - - 65.9
A’ Mhorbhairn - - - - - 32.8

Còmhghail - - -
Srath-chura, Srath Lachlainn agus Ceann Loch Goill - - - - - - 6.3

Ile - - - - -
Cill-Chomain - - - - - 67.3
Cill-Daltan - - - - - - 61.3
Cill-a-Rubha - - - - - 59.4

Diùra - - - -
Diùra agus Colbhasaigh - - - 59.5

Ceann-Tìre - - -
Ceann-Tire (Tuath) - - - - 17.9
” (an Ear) - - - - 5.1
” (an Iar) - - - - 15.4
Tairbeart - - - - - - 5.3

Meadhon Earra-Ghaidheil - - -
Glasairidh agus Cnapadal a Tuath - 16.1
Ghleann Aora - - - - - 13.7
Cill Mhàrtainn agus Creagnais - - 23.4

[TD 125]

Loch Fìne - - - - - - 19.8
Cnapadal a Deas agus Cill Bheiridh - 9.4

Muile - - - -
Muile (a Tuath) - - - - - 36.9
” (a Deas) - - - - - 44.1

Latharna a Tuath - -
Ard Chatain - - - - - 19.3
Baile a’ Chaolais - - - - 36.0
Ceann Loch Lìobhainn - - - 13.6
Lios-mór agus Apainn - - - 31.3

Latharna a Deas - -
Gleann Urchaidh agus Innis-Ail - - 23.5
Cill Chrèanain agus Mo-càrna - - 17.6
Cill Mhoire agus Cill Bhrìghde - - 16.9
Latharna Iochdrach - - - - 32.4

Tiridhe - - - -
Tiridhe agus Colla - - - - 75.7

(2) Siorrachd Inbhir-Nis

Bailtean - - - -
Inbhir-Nis - - - - - - 5.3
An Gearasdan - - - - - 16.2
Cinn a’ Ghiùthsaich - - - - 10.5

Roinntean-tìre—

An Airde - - -
Manchainn Mhic Shimidh - - - 6.5
Cille Chuimein - - - - - 10.8
Gleann Moireasdain - - - - 15.8
Cill Mhoraig (a Sear) - - - 11.6
Cill Mhoraig (a Siar) - - - 9.0
Cill Taraghlain (Iochdrach) - - 9.4
” (Uachdrach) - - 10.6
Sgìre Mhoire - - - - - 6.5
Urchardan - - - - - - 15.0

Bàideanach - - -
Albhaidh - - - - - - 5.0
Cinn a’ Ghiùthsaich (a Tuath) - - 7.7
” (a Deas) - - 12.8
Lagan (a Tuath) - - - - 11.8
” (a Deas) - - - - - 10.4

Barraidh - - -
Barraidh (a Tuath) - - - - 94.6
” (a Deas) - - - - 89.4

Na Hearadh - - -
Na Hearadh (Meadhon) - - - 98.2
” (a Tuath) - - - 92.1
” (a Deas) - - - 90.4

Inbhir-Nis - - -
Both Fhleisginn - - - - - 9.3
Cròidh - - - - - - 5.7
Deimhidh - - - - - - 7.4
Duras - - - - - - 6.8
Inbhir-Nis (a Deas) - - - - 11.2
” (an Iar) - - - - 19.1
A’ Mhuaigh is Dail Fhearghais - - 8.0

Loch Abar - - -
Arasaig - - - - - - 46.9
Caol - - - - - - - 14.7
Gleann Eilg - - - - - 50.6
Gleann Garaidh - - - - 21.3
Inbhir-Lòchaidh - - - - - 11.9
Cill-mhàillidh (a Tuath) - - - 28.0
” (a Deas) - - - 22.0
Cill-Mo-Naomhaig (a Tuath) - - 28.0
” (a Deas) - - 17.0
Mallaig - - - - - - 20.5
Mùideart - - - - - - 51.7
Loch Abar (Iochdrach) - - - 46.9
Na h-Eileanan (Beaga) - - - 62.5

[TD 126]

Uibhist-a-tuath - -
Uibhist-a-tuath (a Tuath) - - - 97.1
” (a Deas) - - - 90.2

An t-Eilean Sgitheanach –
Bracadal - - - - - - 77.3
Dùirinis (an Ear) - - - - 81.8
” (an Iar) - - - - 87.4
Cill Mhoire - - - - - 94.4
Port-righeadh (an Ear) - - - 71.0
” (an Iar) - - - 51.8
Sléibhte - - - - - - 79.1
Snigheasort - - - - - 82.0
An t-Srath - - - - - - 68.1

Uibhist-a-deas - -
Beinn na Fadhla - - - - 65.1
Loch Baghasdail - - - - 92.3
Uibhist-a-deas - - - - - 88.6

(3) Siorrachd Pheairt

Roinntean-tìre

Gaidhealach - - -
Blàr Athail - - - - - 7.0
Dul agus Uaimhe - - - - 7.5
Fartairchill - - - - - 6.9
Ceann Mór - - - - - 15.6
Raithneach - - - - - 8.7

Siarach - - - -
Calasraid agus Both-chuidir - - 8.2
Cill-Fhinn - - - - - - 11.5

(4) Siorrachd Rois

Bailtean - - - -
Inbhir-pheofharain - - - - 5.4
Steòrnabhagh - - - - - 57.1

Roinntean-tìre—

Obhach - - - -
Cnoc Bàn agus Cill Iùrnan - - 6.3
Inbhir-Pheofharain (Baile Màiri) - 8.6
Fodhraitidh (Srath Pheofhair) - - 8.4

Sgìre na Manachainn -
Feàrn - - - - - - - 6.1
Nigg - - - - - - - 8.6

Geàrrloch - - -
Geàrrloch - - - - - - 59.5
” Poll-iùbh - - - - 55.2

Inbhir-Gordan - -
Ros-cuibhne (an Ear) - - - - 6.1

Leódhus - - - -
Barbhas (a Tuath) - - - - 98.8
” (a Deas) - - - - 98.8
Sgìre nan Loch - - - - - 97.8
Sgìre nan Loch (A’ Phàirc) - - 99.2
Steòrnabhagh (Am Bac) - - - 97.1
” (Meadhon) - - - 79.8
” (An Rubha) - - 97.0
Uig (an Ear) - - - - - 96.9
” (an Iar) - - - - - 84.4

Loch Bhraoin - -
Loch Bhraoin (Cóigeach) - - - 54.6
” (Ullapol agus Dùn Dòmhnaill) 38.9

Loch Carrann - -
A’ Chomraich - - - - - 73.4
Loch Carrann - - - - - 50.1

Blàr an Uird - - -
Cunndainn - - - - - - 13.1
” (Ceann Loch Luicheart) - 19.9
Urchardan - - - - - - 5.4
Urraidh - - - - - - 8.1
” (Am Blàr Dubh) - - - 6.4

Iar-dheas - - -
Gleann Seile agus Cinn t-Sàile - - 51.6
Loch Aillse - - - - - 42.3

Baile Dhubhthaich - -
Eadardun agus Baile Dhubhthaich - 6.1
Cinn-chàrdain - - - - - 14.6


[TD 127]

(5) Siorrachd Chataibh

Bailtean - - - -
Dornoch - - - - - - 5.6

Roinntean-tìre—

Asaint - - - -
Asaint - - - - - - 36.9
Stòrr - - - - - - - 77.6

Dornoch agus Creich - 
Creich (an Ear) - - - - - 8.3
” (an Iar) - - - - - 11.2
Dornoch (an Ear) - - - - 22.1
” (an Iar) - - - - 9.5

Eadar-dha-chaolais agus Dùirinis - -
Dùirinis - - - - - - 41.9
Eadar-dha-chaolais - - - - 50.1

Goillspidh, Raoghard agus Luirg - - -
Goillspidh (dùthaich) - - - - 10.3
” (baile) - - - - 9.4
Luirg - - - - - - - 10.5
Raoghard - - - - - - 12.5

Cill Donnain, Loth agus Clìn - - - -
Clìn - - - - - - - 7.2
Cill Donnain (a Deas) - - - 9.2
Loth - - - - - - - 6.7

Tunga agus Far - -
Far - - - - - - - 34.2
An t-Srathaidh - - - - - 28.8
Tunga - - - - - - 45.4

[Sanas]


[TD 129]

“STUKA”
Le RUAIRIDH MOIREASDAN
(Féide-gearraidh)

STUKA! Tha mi creidsinn gu bheil iomadh neach a tha leughadh an leabhair so is tha an t-ainm sin ag ùrachadh a chuimhne, agus chan i an té as càirdeile, air an itealan-cogaidh Gearmailteach a thigeadh gun fhios, gun iarraidh, a-nuas orra ás na speuran, is a chumadh a’ teàrnadh mar nach gabhadh stad a chur oirre gus an canadh neach gun rachadh i air a ceann dìreach a dh’ ùrlar an t-soithich. Tha e coltach gu robh aon Niseach ann, air a dhruim air cùl Oerlekon, is e air a bhith losgadh air na cùisean-uabhais sin gus an robh an gunna ris an robh e ceangailte e fhéin gus a dhol ’na theine, a thionndaidh ris an fhear a bha ri thaobh is a thuirt:

“A nèabuidh, nach iad tha fàs peatail!”

Ach kamakaze nan Iapanach cha robh ann cho “peatail” riutha, ach cha robh aon seach aon diùbh cho dàimheil ris an Stuka air a bheil a’ chuimhne as fheàrr agam-sa.

Ann an 1941 bha soitheach beag Greugach ann agus bha e ’na chleachdadh aice a bhith ag èaladh air an oidhche suas ri oirthir na h-Eiphit, luchdaichte leis a h-uile seòrsa nì—biadh, uisge, ola, leann (is deoch na bu làidire), do na balaich shuas anns an fhàsach. Cha robh bàta anns a’ Chuan Mheadhonach cho feumail rithe agus an uair a chitheadh iad i a’ seòladh a-steach am bàgh bha barrachd gàirdeachais aig balaich Mersa Matruh is Tobruk is Benghazi rithe no ged a thigeadh a’ <eng>Valiant<gai> no a’ <eng>Warspite<gai> cuairt air chéilidh orra. Bha tombaca aice dhaibh, bha litrichean bho’n tigh aice dhaibh, bha an t-uisge beannaichte aice dhaibh (is cha thuig duine ach neach a thug ùine ás aonais cho beannaichte is a tha e). ’Sann dhaibh bu chòir fàilte a chur oirre.

Bhiodh i aig amannan cuideachd a’ cur ghoireasan air tìr eadar na bailtean-puirt. An uair a bhiodh beachd gu robh i faisg dheidheadh solus a lasadh, g’a stiùireadh a-steach gu cladach. Ach mhothaich na h-eucoraich ud, na h-Eadailtich, gu robh rudeigin a’ tachairt. Las iad fhéin solus aon oidhche is thàlaidh iad a-steach i. Chaidh ise, brònag, gun amharus sam bith nach robh a càirdean a’ feitheamh rithe, air ghrunnd, agus anns na làithean ás déidh sin bha bleo bàn aig balaich Mhussolini air an tombaca, agus cagnadh aca air na h-annlan, againne. Bha caoidh a-measg radain an fhàsaich, agus droch-nàdur cuideachd, gu h-araidh a-measg nan Astràilianach. ’S iomadh Wop a fhuair a’ bhiodag ’na mhionach air los na h-oidhch’ ud.


[TD 130]

Ach dé a’ ghnothaich a th’aige so ri mo sgeulachd? Rinn mise aon turas air an t-soitheach a bha so—aiseag-mara eadar Tobruk is Mersa Matruh. Cha do sheas an turas ach dhà no thrì làithean, is chan eil móran cuimhne agam-sa mu deidhinn. Ach b’ann oirre a choinnich mi ri Stuka. ’Se leapannan a bh’air an t-soitheach—sreath dhiùbh air gach taobh de’n rùm is bòrd-bìdh sìos sa’ mheadhon. Bha aon leabaidh shìos faisg air an làr is té ’ile os a cionn. Air dhòmhsa dhol sìos fo rùm thilg mi mi-fhìn air an leabaidh a b’ ìsle ach is gann gu robh mi air an sin a dhèanamh an uair a chuala mi sporghail os mo chionn is a nuas ás an leabaidh a b’ airde leum am beathach so. Bruidhinn air Stuka a thighinn ás an adhar! Bha coltas coin air a’ bhrùid. Co-dhiù bha ceithir chasan, dà chluais, is na nithean eile a bhuineas do chù air. Ach dé an seòrsa coin a bh’ ann? Bha measgachadh de gach gnè coin a chunnaic mise riamh agus gu leòr nach fhaca anns an fhear so. Chan eil fhios agam-sa dé a’ Ghàidhlig a th’ air <eng>‘mongrel’<gai> ach ma bha mongrel a riamh ann b’e so e. Cha robh an crodh a chunnaic Pharoah anns an aisling cho caol ris. Gu dearbh cha robh mi fhìn buileach cinnteach nach ann am bruadar a bha mi ga fhaicinn. Bha mi de’n bheachd gur ann geal a bha e uaireigin, ach b’ fhada, a ghràidh, o’n latha sin. Bha e a nis dubh agus ann an tiota bha an deise bhreagha ghlan agam-sa cho dubh ris fhéin oir leum e suas orm a dh’ imlich m’ aodainn.

“Sige! a bhalgaire!” dh’ éigh mi ris, ach mar bu trice is a b’ àirde dh’ éighinn so ris ’sann bu charthannaiche a bha e fàs. Is dòcha gu bheil am facal “Sige” aca anns a’ Ghreugais cuideachd is gu bheil a’ chiall aige car eadar-dhealaichte o’n chiall a th’aige ann an Leódhus.

“Fhalbh dhachaidh!” ghlaodh mi ris anns a’ Ghàidhlig. “A-mach á so thu!” Bha so a’ còrdadh ris. O’n chuala e a’ Ghàidhlig cha charaicheadh e idir a nis. Thàinig orm breith air chùl amhaich air is a shlaodadh dhìom. Shuidh mi air an leabaidh, ach ma shuidh thug e aon leum ás is bha e ’na ultach ’nam uchd. Gu fortanach cha robh móran meudachd no cudthruim ann. Thug e an t-sùil chianail sin orm, mar gum biodh e ag ràdh rium fhàgail far an robh e. Rinn mise sin car ùine a’ bruidhinn ris air mo shocair anns a’ Ghàidhlig. Tha mi cinnteach gu robh e a’ tuigsinn a h-uile dùrd. Chuimhnich mi gu robh saighdearan Ceilteach no Gàidhealach aig Alasdair Mór na Gréige. Có aig tha fhios nach ann o na coin aca-san a thàinig esan.

Co-dhiù a chum mo sgeul a dhèanamh goirid, fad nan trì làithean a bha mise còmhla ri na Greugaich cha do charaich Stuka bho mo thaobh. Cha b’e mise a thug an t-ainm idir air. Bha e air mas fhaca mis a riamh e. Bha a’ chuid mhór de na bha mi a’ faotainn aig tràth-bìdh a’ dol ’na bhroinn. Cha b’ urrainn


[TD 131]

dhòmhsa ith co-dhiù. Ged nach teich mi o ola an éisg cha dèanainn càil ri ola a’ chruinn ola, agus bha ùilleag mhath de’n té sin air gach gréim bìdh a bh’ aig na Greugaich.

Air dhomh Matruh a ruighinn is a dhol air tìr bha Stuka air mo shàil. Choisich mi suas chun a’ champa, is ma choisich ruith esan. “Cùl mo chois,” dh’ éigh mi ris is mi toirt taobh an rathaid orm is làraidh a’ dol seachad. Rinn e sin cho umhaill ri cù a bha riamh aig cìobair. Bha na Greugaich a’ glaodhaich ’s a’ feadalaich ris ach feart cha tug e orra. “Till dhachaidh,” chanainn fhìn ris. Chrathadh e ’cheann is chrathadh e an stumpa beag earbaill a bh’ ann. Bha mise is e fhéin mar Naómi is Rut. Nan robh Dia air comas labhairt a bhuileachadh air tha mi cinnteach gu robh briathran na Ban-Mhóabaich air a thighinn uaidhe—“Na iarr orm t’ fhàgail, no pilltinn o bhith gad leantainn: oir ge be taobh a théid thusa, théid mise.” Agus air mo shon-sa, “Nuair a chunnaic mi gun robh e suidhichte air dol maille rium, an sin sguir mi de labhairt ris.”

Agus far an deach mise chaidh esan. Leig na Greugaich beannachd leis. Chan eil mi de’n bheachd gu robh aithreachas sam bith orra sin a dhèanamh, agus gu dearbh cha robh ionndrain sam bith aige orra-san. Chaith mi dara leth an latha ga nighe ’s an leth eile ’gam nighe fhìn, agus an uair a bha mi deiseil b’ esan fada bu ghile. An ceann mìosa, an uair a thàinig feòil air na cnàmhan aige, bha e cho bòidheach ri cuilean a chunna tu riamh. Chan urrainn dhomh innse dhuibh cho ceangailte is a dh’ fhàs mi ris—is a h-uile balach eile bha còmhla rium. Cha toirinn seachad air an òr e, agus an uair a thàinig Rommel ás ar déidh ann an 1942 dh’ fhàg mi iomadh nì air mo chùl ach cha do dh’ fhàg mi Stuka.

Uine an déidh sin bha sinn le chéile shìos ann am baile ris an can iad Port Tewfik aig ceann a deas Clais-Uisge Subhas. ’S iomadh nì a thachair dhuinn on dh’ fhàg sinn Matruh ach bhiodh e ro fhada sin innse. Aon mhadainn Sàbaid bha mi fhìn ’s e fhéin shìos air bàrr a’ chladaich a’ feitheamh ri caraid a bha a-stigh anns an Eaglais Chaitligich a bh’ ann an sin. Bha mise ’nam shuidhe a’ gabhail copan cofaidh air taobh a-muigh caintin ris an cainte, “A’ Mhuc ’s an Fheadag.” Is dòcha gu bheil cuimhne aig cuid agaibh air. Bha Stuka a’ riagail a-measg nan craobh ri taobh an rathaid. A-muigh anns a’ bhàgh bha soitheach mór aig acair agus bha cuid de na seòladairean aice a’ coiseachd suas taobh na mara. Thàinig dithis dhiùbh a-nuas far an robh sinn agus anns an dol seachad dhaibh sud Stuka ás an déidh. Thionndaidh an dara fear. “Fhalbh dhachaidh!” thuirt e ris a’ chù ann an Gàidhlig a bha, chan e a-mhàin Leódhusach, ach Niseach cuideachd. Cha b’e ruith ach leum aig Stuka thuige an uair sin.


[TD 132]

“Fhalbh dhachaidh!” thuirt e ris a rithisd.

“Leig leis a’ chù sin!” dh’ éigh mi fhìn ann an Gàidhlig a cheart cho Leòdhusach is a cheart cho Niseach. Stad mo liagh is thug e sùil mun cuairt air.

“Cùl mo chois!” ghlaodh mi ri Stuka, is thàinig esan ’na ruith thugam. Lean an seòladair e. “Cha dèanadh e sin a bheag a dh’ fheum aig faing,” ars esan rium, is e a’ briseadh air a ghàire.

“Nì e chùis aig faing Chairo,” thuirt mi, a’ breith air làimh air.

Cha leig mi leas innse dhuibh an còmhradh a bh’ eadarainn ás déidh sin, is Stuka ’na shìneadh air a’ ghlasaich ri ar taobh, an dara sùil dùint ’s an té ’ile fosgailte mar gum biodh e a’ priobadh oirnn ag ràdh: “Seall a nis an rud a rinn mi. Bha sibh air a dhol seachad air a chéile gun dùrd a ràdh mur bithinn-sa air làmh (no spòg) a ghabhail anns a’ ghnothaich. Is tha sibh a nis cho dòigheil is ged a bhiodh sibh nur suidhe air mullach a’ Chàmpar a’ coimhead sìos gu Gleann Dhìobadail.” Agus gun teagamh bhiodh an fhìrinn air a bhith aige. Bha sinne gun teagamh air a dhol seachad air a chéile gun fhacal a ràdh. Agus an dùil, a-mach ás na ficheadan a bha a’ dol sìos is suas an rathad ud, carson a thagh an cù am balach ud gu ruith ás a dhéidh? An e blas na Gàidhlige a chual e anns a’ ghuth aige? Có aig tha fios nach e?

Ann am Port Tewfik chuir mi eòlas air teaghlach Frangach a bha fuireach faisg air far an robh mi ag obair. Bha nighean bheag anns an tigh, is am beagan de’n chànan Frangach a th’agam ’sann bhuaipe-se a thog mi e. Dh’ ionnsaich mi facal no dhà Gàidhlig dhì-se cuideachd, agus an uair a chaidh mise air ais gu muir a rithisd dh’ fhàg mi Stuka aice. Bha an teaghlach gu léir air fàs cho ceangailte ris rium fhìn, is tha mi a’ smaoineachadh gu robh e deònach gu leòr fuireach maille riu. Tha mi cinnteach nach biodh càil a dhìth air còmhla riù-san, agus nam biodh cianalas sam bith air ás mo dhéidh gun cuireadh an té bheag air a dhòigh e le bhith cleachdadh an corra fhacal Gàidhlig a bh’ aice ris ged a bhiodh blas na Fraingeis orra.

Tha sibh a’ tuigsinn a réisd, an uair a chluinneas mise am facal Stuka an diugh, gu bheil e ag ùrachadh cuimhne dhòmhsa, chan ann air itealain an Luftwaffe, ach air cuilean cho laghach càirdeil, dìleas ’s a bha riamh aig duine.

[Sanas]


[TD 133]

AM BORD UR
Le RAIBEART GRIEVE

THA dà mhìos dheug a nise on a stéidhicheadh Bòrd Leasachaidh na Gaidhealtachd is nan Eilean: aig toiseach an dara bliadhna tha an t-slighe romhainn gu math nas soilleire na bha i nuair a thòisich sinn. Chaidh obair mhór rannsachaidh a dhèanamh agus fiosrachadh farsainn a thional gus an soilleireachadh sin a bhuannachd.

Bha làmh aig àireamh mhór de bhuidhnean is chomuinn anns an obair-sgrùdaidh so. Chan eil móran a’ toirt fa-near na tha de chòmhraidhean is de ghabhail comhairle eadar am Bòrd is buidhnean ùghdarrais eile mus tig sinn gu co-dhùnadh air puing sam bith de ar n-obair. Tha comhairlean siorrachd, comhairlean sgìreachd, comuinn luchd-turais, gach buidheann-riochdachaidh eile agus oifisean an Riaghlaidh uile gar treòrachadh gu gach co-dhùnadh air leth; tha sinn cuideachd air a bhith dol an cainnt àireamh mhór de’n t-sluagh fhéin, cleas na coinneamhan a bha eadar sinn fhéin is na h-iasgairean mus do chuireadh air bhonn Scéim Iasgaich a’ Bhùird airson nan Eilean.

’Se sin ri ràdh gu bheil buaidh air a bhith aig cultur na Gaidhealtachd air obair a’ Bhùird o’n chiad dol-a-mach. Tha mi a’ cleachdadh an fhacail ‘cultur’ airson dòigh-beatha làitheil—chan ann airson feallsanachd neo-làimhseachail—tha beachdan is obair a’ Bhùird ’nan sgàthan air an dòigh-beatha sin.

Mar a shùilicheadh neach tha so nas fhasa dhearbhadh a thaobh cuid de na rudan a tha sinn a’ dèanamh na tha e airson a’ chòrr: tha e fìor gu h-àraidh mu dheidhinn <eng>‘Project Counterdrift.’<gai>

Ann am <eng>‘Project Counterdrift,’<gai> ’se tha dhìth oirnn cunntas mionaideach fhaotainn air gu dé na tha de luchd-obrach is, gu h-àraidh, de cheàird ionnsaichte anns a’ Ghaidhealtachd fa chomhair na tha no na bhitheas ann de dh’obraichean—’se sin, tha e dol a thoirt dhuinn dealbh air roinn de bheatha na Gaidhealtachd. Cha teid duine ás àicheadh nach eil gu leòr de luchd-ceàird ann aig a bheil alt air obraichean móra an là an diugh—ach gu bheil na h-uimhir an Dounreay, Invergordon, Inbhirnis is anns a’ Ghearasdan. Air an làimh eile, tha, ach beag, a h-uile duine ag aontachadh gu


[TD 134]

feumar an t-seorsa obrach sin a thàladh gu na Gaidhealtachd. ’Se <eng>‘Project Counterdrift’<gai> oidhirp gus a’ cheist-sa fhuasgladh—tha e ag éirigh á fìor chridhe beatha na Gaidhealtachd.

Tha am Bòrd air cathachadh ás leth cuid eile de’n bheatha so. Nar scéim iasgaich do na h-Eileanan a Siar, nar n-oidhirpean gus telebhisean nas fheàrr fhaighinn dh’an àite agus an iomadach rud eile, tha sinn a’ beantainn gu dlùth ri cultur: tha e follaiseach dhuinn gur ann nas dlùithe a bhios ar ceangal ris a’ dol is tha sinn glé thoilichte gur ann mar sin a tha.

Chan eil teagamh gur ann mar so a théid a’ ghnothaich nuair a gheibh barrachd dhaoine eòlas air an cuideachadh a tha sinn a’ tabhunn agus a thòisicheas iad a’ dèanamh feum dheth. O thùs chuir sinn romhainn cuideachadh chan e mhàin le airgead tioram ach cuideachd le comhairle eòlaich, rud nach robh ri fhaighinn sa’ Cheann a Tuath o chionn bhliadhnaichean. Mu thràth, tha so a’ toirt a-steach comhairleachadh son luchd-gnothaich, cuideachadh le cumail cunntaisean agus oifeis-fiosrachaidh. Bidh sinn a’ tòiseachadh barrachd de’n t-seòrsa obrach so nuair a nochdar dhuinn gu bheil feum oirre.

Chan e mhàin nach eil am Bòrd sgarte o chultur na Gaidhealtachd ach ’sann a tha e a’ tighinn gu bhith ’na phàirt dhiongmhalta de a dòigh-beatha. A dh’innse na fìrinn, ’se ar làn-bheachd gu bheil sinn air a dhol slios mhath de’n t-slighe chun a’ chinn-uidhe sin a cheana; agus chì sinn gu soilleir mu thràth an ìre gu bheil buaidh air a bhith aig dòighean-smuain na Gaidhealtachd ’s nan Eilean òirnn agus a’ bhuaidh a tha air a bhith againne air beachdan an t-sluaigh—malairt thorrach.

Aig an aon àm, chan eil rian againn gun iomadh atharrachadh a thoirt air a’ chultur sin. Chaidh a chur mar dhleasdanas òirnn leasachadh a thoirt air beatha shaoghalta nan siorrachd anns a bheileas ri croitearachd. Chan eil teagamh sam bith againn nach téid againn air a so ach chan urrainn sinn gun gaisein ùra a tharraing do bheatha na Gaidhealtachd an lùib na h-obrach sin.

Tha sinn air so a dhèanamh mu thràth—tha am Bòrd fhéin mar aon de na gaisein sin agus, mar fhear cudthromach eile dhiubh, tha am misneachd ùr a tha air a bhith a’ mosgladh sa’ Ghaidhealtachd o chionn bliadhna. Tha am misneachd so follaiseach ann an iomadh raon obrach, rud a tha glé annasach ri linn nan duilgheadasan ionmhasail sam bheil an rìoghachd againne.

Tha sinn de’n bharail gu bheil am misneachd so air a stéidheachadh air an earbsa gun d’fhuair a’ Ghaidhealtachd mu dheireadh comunn aig a bheil an t-airgead is an cumhachd airson fuasgladh fhaighinn air na seann cheistean.

Ach mothaichear gu bheil sinn air atharraichean nas làimhseachaile na sin a chuartachadh—gu h-àraidh mu chuairt Cuan


[TD 135]

Mhuireibh. Is e ar beachd gun gabh àireamh an t-sluaigh ann an sin a mheudachadh o’n 70,000/80,000 a tha ann an diugh gu 250,000 an ceann fichead bliadhna. ’Se leasaichidhean dhe’n t-seòrsa so a tha fa-near dhuinn is ni iad móran gus dòigh-beatha na Gaidhealtachd a neartachadh.

Tha sinn air móran de’n a so a dhèanamh mu thràth air an oirthir an Iar is anns na h-Eileanan. Tha an roinn mhór so de ar sgìre-ne air barrachd buannachd a dhèanamh na tha móran de’n chòrr o na scéimichean a chuir sinn ri Rùnaire na Stàite airson Albainn agus ris an do dh’aontaich e.

Tha cultur na Gaidhealtachd e fhéin a’ fàs nas beòthaile is nas rìgh’nne mar thorradh air ar n-obair—is ’se sin a chuireadh romhainn a dhèanamh.

(air eadar-theangachadh)

[Sanas]


[TD 137]

BARDACHD LEODHAIS
Air a deasachadh leis a’ Bhard Bhochd

(5) Bàrdachd ás na Lochan

(1) MUCAN-MARA BHAIL’ AILEIN

Tha e ri ràdh nach robh móran déidh a riamh aig Ridirean a’ Chlòth—fir Bhail’ Ailein is Cheòis—air iasgach mara no creagach, gur e iasgach aibhne no loch a bheireadh orra a’ bheart fhàgail car greis. Ach cha do shàbhail sin cliath de mhucan-mara a thadhail am bàgh mu 1930. Tha e coltach nach robh fear no tè nach robh shìos air a’ chladach le armachd sam bith a bha ri’n làimh—gràpaichean, fear le asail cairt, béigeileid a thug cuid-eigin dhachaidh ás a’ chogadh, agus tè le cas iaruinn a bha ann an ‘umbrella’ ri sàthadh nam beathaichean bochd. Bha sùil gheur a’ bhàird, ge b’e có e no i, ag amharc, is chuir e am bàrdachd cuid de na chunnaic e le ceòl ’na bhriathran.

’Se mucan gun chiall chuir cùl ri’n dachaidh
air aodann mharail a’ chuain;
Nuair chuir iad an cùrs air bàgh Bhail’ Ailein
’se ’m bàs a bh’aca mar dhuais;
’Se aon a thàr gu sàl air ais dhiubh,
chaidh càch a chlachadh gun truas;
Bha balaich an àit’ ’nam màl a’ feannadh
gu tràth air madainn Di-Luain.

Dh’obraich iad cruaidh ri fuachd na maidne
gu faigheadh iad dhachaidh an t-saill;
Bha praisean le sùrd ri taobh gach deathach,
ri taobh gach abhainn is allt
A’ brùdhadh gu smeuradh sùgh a’ bheathaich
thug Iònah caithris ’na broinn,
’S a dhìobhair i ’n àrd air tràigh a’ bhaile
bha gràin aig air a dhol ann.

Sa’ mhadainn Di-Màirt bha fàileadh damait
gu h-àrd air mhullach nam beann;
Gun dh’fhairich na féidh iad fhéin an saf
a bha ’g éirigh mach ás a’ ghleann;
Tharraing iad ceum le leum is osann,
’se ’n éiginn chumadh iad ann,


[TD 138]

Chan itheadh iad beum do’n fheur gu ruigeadh
iad sléibhtean Hùisinis thall.

Bha’n Cuff air a dhòigh ’s a leòr ri aghaidh
de dh’fheòil nam beathaichean caillt;
Bha chraiceann air leum ’s air séid mar mharag
an déidh bhith dathadh nan ceann;
Bha phiuthar gu saothrach slaodadh ghlaisean
le taod ‘manilla’ ’na làimh,
’S i cumail a sùil gach taobh do’n chladach
mus fhaodadh càil dhol air chall.

’S gu dé thug air ainmhidhean garbh na mara
cur cùl ri’n dachaidhean féin,
Gu toir teachd an tìr ri crìch a’ chladaich
an sgìr’ a’ bhradain ’s an fhéidh?
’Sann stiùir iad cùrs le’n ùidh air camus
bhiodh cùilteach falaichte réidh,
Sam biodh iad le rian fo dhìon nam fearaibh
nach trialladh mara chum éisg.

Chan fhaigheadh àit’ bu shàbhailt leotha
na bàgh Bhail’ Ailein is Cheòis;
Fìor nàmhaid an éisg no creutair mara
cha b’e bha ’m balaich a’ chlòth;
Cha chàradh iad lìon, cha réileadh iad dubhan,
cha bhiadhadh duin’ ac’ lion-mór,
Ach leithid a’ mhìothlachd riamh cha d’ rinneadh
air iasg a bheannaich an còrs.


(2) MO SMUAIN AN RAERNIS

Rinneadh an t-òran so le Dòmhnall MacLeòid—Dòmhnall nan Loch—a Ràernis nan Loch. Rinn e móran bàrdachd eile is tha e ri bàrdachd fhathast ach tha eagal orm nach eil e fhéin ri cur móran diù ann. Tha e nis air a thigheadas an Glaschu.

Bhòrdaig sinn anns a’ mhadainn;
Chaidh an lagh gu h-aithghearr leughadh,
’S leig sinn ás aig uair na ròpan;
Sud a’ bhòids’ a rinn mo léireadh.

Gun do sheòl sinn air Di-Luain innt’,
Coltas gruamach air na speuran;
Fairge smùideadh tigh na cuibhle,
’S i le cuinnlean ris a’ ghéile.


[TD 139]

’S beag de luaisgean a ni ’n cuan dhomh
Ged tha tonnan uaine beucaich,
’S mi sa’ chrann a-nochd ri faire
’S i dol seachad air ceann Eirinn.

Mo smuaintean anns an Eilean Fhada;
Eilean Leódhais chaoidh cha tréig mi;
’S Ràernis a th’air na Lochan,
Bhithinn sona ri mo ré ann.

’S tric mi cuimhneachadh gach sealladh
Chithinn ann air madainn Chéitein;
Loch mo ghràidh mar sgàthan gloine,
A’ ghrian air Beinn a’ Starra ’g éirigh.

Dealt na h-oidhch’ cur loinn is mais air,
Laighe mar dhiamon air a shléibhtean;
Sruthan samhraidh fann dol seachad,
Linn bho linn toirt dhuinn a sgeula.

Eòin gu h-àrd air bhàrr nam meangan;
Ceòl nas fheàrr cha d’ ràinig teud air;
Caoraich bhàn ’s an àl ri mireadh,
’S ceòl na maidne dol an gleus ann.

Chì mi mhòinteach fad is farsaing,
Far eil fraoch le craobh is geugan;
’S faileadh cùbhraidh tighinn gu t’aodann
Air a’ ghaoth gach taobh bho séid i.

[Sanas]


[TD 140]

ATH-AONADH NAN EAGLAIS
Leis an URRAMACH TOMAS M. MACCALMAIN, D.D.

“IS aon Ard-mhaighistir a tha agaibh,” thubhairt an Tighearna Iosa Crìosd r’a cheud luchd-leanmhainn, “agus is bràithrean sibh féin uile.” Ann an sealladh Dhé is aon an Eaglais—iadsan uile air feadh an t-saoghail de gach cinneach is cainnt a tha ann an dàimh creidimh is ùmhlachd ris an Tighearna Iosa Crìosd. Ann an sealladh an t-saoghail tha an Eaglais roinnte ’na buidhnean air leth, mór agus beag, eadar-dhealaichte bho chéile ann an creud is cleachdadh is dòigh-riaghlaidh.

Thàinig a’ cheud eadar-sgaradh anns an Eaglais Fhaicsinnich anns an aona linn deug an uair a dhealaich an Eaglais an Ear agus an Eaglais an Iar bho chéile. Tha an Eaglais an Ear an diugh a’ gabhail a-stigh nan Eaglais Ruiseanach, Greugach, agus àireamh eile. Anns an t-siathamh linn deug thàinig an t-Ath-leasachadh—oidhirp mhór an Eaglais a ghlanadh bho mhearachdan creidimh is cleachdaidh a chinnich innte, agus dh’fhàg sin, air an aon làimh, Eaglais na Ròimhe (no an Eaglais Phàpanach) agus, air an làimh eile, na h-Eaglaisean Ath-leasaichte no Pròstanach, cuid a’ leantainn Lùther, agus cuid Calvin, agus cuid air slighean eile; cuid fo riaghladh easbaigean, cuid fo chléirean, agus cuid fo riaghailtean eile.

Cha robh an Alba air tùs ach an aon Eaglais. Shuidhicheadh i leis na soisgeulaichean Ceilteach; sgaoil agus mheudaich i anns an tìr; ach dh’fhàs cogal a-measg a’ chruithneachd. An uair a fhuair daoine eòlas air a’ Bhìobull ’nan cainnt fhéin agus a thuig iad cho eu-oltach is a bha Eaglais an linn fhéin ri Eaglais an Tiomnaidh Nuaidh, dh’fheuchadh ri ath-leasachadh a dheanamh agus sgoltadh an Eaglais ’na dà chuid—an Eaglais Phàpanach agus an Eaglais Ath-leasaichte Phròstanach. Anns an t-seachdamh linn deug rinneadh sgaradh anns an Eaglais Ath-leasaichte an Alba—air aon làimh an Eaglais Easbaigeach; air an làimh eile an Eaglais Chléireil a stéidhicheadh le lagh mar an Eaglais Nàiseanta. Anns an ochdamh linn deug, mar thoradh air eas-aonta mu dhàimh na h-Eaglaise ris an Stàit, chaidh buidheann a-mach ás an Eaglais Stéidhichte an 1733-40 (a’ gabhail an ainme, <eng>“Secession Church”<gai>), agus buidheann eile an 1752-61 (fo’n ainm, <eng>“Relief Church”<gai>). An 1847 dh’aonadh an dà bhuidhinn sin còmhla fo’n ainm, an “Eaglais Chléireil Aonaichte.” An 1843 thàinig an Dealachadh Mór—a rithist mar thoradh air còmhstri mu dhàimh na h-Eaglaise ris an Stàit—an uair a dh’fhàg buidheann mhór an Eaglais Stéidhichte agus a shuidhich iad an Eaglais Shaor. Mar thoradh air Achd-mìneachaidh a thoirt saorsa cogais mu chuid de theagasgan Leabhar-aidmheil a’ Chreidimh, dh’fhàg feadhainn a bha an


[TD 141]

aghaidh an Achd so an Eaglais Shaor agus shuidhich iad an Eaglais Chléireil Shaor an 1893. An 1900 dh’aonadh a’ mhór-chuid de’n Eaglais Shaoir agus an Eaglais Chléireil Aonaichte fo’n ainm “An Eaglais Shaor Aonaichte.” Lean àireamh de’n t-seann Eaglais Shaoir mar an Eaglais Shaor as aithne dhuinn an diugh. An 1929 rinneadh an t-aonadh mór eadar Eaglais na h-Alba agus an Eaglais Shaor Aonaichte, ach a rithist dh’fhan buidheann a-mach ás an aonadh fo ainm na h-Eaglais Shaoir Aonaichte.

Carson a dh’éirich na roinnean agus na sgaraidhean sin anns an Eaglais Chrìosdaidh? Chan e so an t-àite a chum làn-mhìneachadh a dheanamh air cuspair cho farsaing. Fóghnaidh a chuimhneachadh gu bheil Leabhar-aidmheil a’ Chreidimh ag ràdh (agus có a dh’àicheas?), “Tha na h-eaglaisean as glaine fo nèamh buailteach araon do mheasgadh agus do mhearachd.” Eadar-dhealachadh bheachd mu chùisean creidimh, ana-ceartas no teagasgan neo-fhallain gan nochdadh anns an Eaglais, cuid a’ saoilsinn gu bheil feadhainn eile air dol ceàrr ’nan teagasg agus ’nan dèanadas, daoine fo uallach cogais mu’n eadar-dhealachadh eadar an Eaglais mar a tha i agus mar bu chòir dhi a bhith a réir am beachd air teagasgan a’ Bhìobuill—sin feadhainn de na h-aobharan dealachaidh.

Bidh daoine a’ faighneachd an d’rinn na roinnean barrachd de chron na de mhaith. Có ach Dia a-mhàin as urrainn a’ cheist sin a fhreagairt? Tha e furasda dhuinne an diugh sùil a thoirt air ais agus breith a thoirt air beachdan agus gnìomharan agus roghainnean dhaoine a bha ann romhainn, ach chitheamaid na suidheachaidhean aca ann an solus eile nan robh sinn beò ’nan linn-san. Tha fhios gun do lean an dà chuid maith agus olc air na roinnean, agus tha fhios cuideachd gu bheil Dia comasach air maith a thoirt ás an olc agus rùintean amaideach dhaoine a thionndadh a chum a chliù fhéin.

Anns na h-amannan a thachair iad bha aobharan air na roinnean, ach bha aobharan air na h-aonaidhean mar an ceudna. An diugh tha miann làidir air feadh nan Eaglais de gach seòrsa gun tigeadh iad nas dlùithe d’a chéile ann an co-chomunn. Ciamar a chuirear an céill Soisgeul na réite agus na sìthe do shluagh roinnte an t-saoghail le Eaglais a tha i fhéin roinnte? O chionn ùine a nis tha Crìosdaidhean de gach seòrsa a’ cleachdadh cruinneachadh còmhla an iomadh dòigh. Rach gu Keswick as t-samhradh agus chì thu co-chruinneachadh mór ás gach seòrsa Eaglais cruinn “’nan aon ann an Iosa Crìosd” a chum a chéile a mhisneachadh anns a’ bheatha spioradail. Cheana tha suas ri dà cheud Eaglais air feadh an t-saoghail air dlùthachadh ri chéile ann an Comhairle nan Eaglais air feadh an t-Saoghail <eng>(World Council of Churches.)<gai>

B’ i ùrnuigh Chrìosd gum biodh a shluagh ’nan “aon,” ach their cuid gur e “aonachd spioradail” a bha e a’ ciallachadh. Their


[TD 142]

cuid eile nach eil feum ann an aonachd spioradail gun aonachd fhollaiseach. Ciamar a bheirear gu buil an aonachd fhollaiseach sin? Their Eaglais na Ròimhe, “Is mise an aon Eaglais fhìor; thigibh uile, a bhràithrean sgaraichte, a-steach ’nam cho-chomunn-sa.” Their cuid gum feumar a bhith an co-aonta mu theagasgan sònraichte mus smaoinichear mu aonachd fhollaisich. Their cuid eile, “A dh’aindeoin is gu bheil sinn de eadar-dhealachadh bheachd is dhòigh, bitheamaid ag oibreachadh còmhla, agus ag ùrnuigh còmhla, agus thig sinn nas dlùithe d’a chéile.”

Is lìonmhor na claisean-dealachaidh air am feumar drochaidean a chur a chum is gun tig uile-Chrìosdaidhean an t-saoghail còmhla ’nan aon. Tha eadar-dhealachadh bheachd ann mu ùghdarras a’ Bhìobuill mar riaghailt-shuidhichte creideamh is cleachdadh na h-Eaglaise agus mu’n ùghdarras as còir a thoirt do bheul-aithris na h-Eaglaise agus do sgrìobhaidhean nam prìomh-athraichean. Tha eadar-dhealachadh bheachd ann mu mhìneachadh a’ Bhìobuill, mu na teagasgan a stéidhichear air, agus mu na creudan anns an cuirear na teagasgan sin an céill. Tha eadar-dhealachadh bheachd ann mu ùghdarras mhinistearan, mu éifeachd nan sacramaid, mu bhaisteadh leanaban, agus mu dhòigh-riaghlaidh na h-Eaglaise le easbaig no le cléir no le coimhthional. Tha eadar-dhealachaidhean ann a thaobh dhòighean-adhraidh agus iomadh nòs is gnàths is cleachdadh sònraichte, agus sinn uile gu nàdurrach ceangailte ris na nithean air an eòlach sinn.

Chan ann an aon là no an aon ghinealach a leighisear seann chreuchdan agus a lìonar seann bheàrnan agus a dh’ìslichear seann bhallachan dealachaidh, ach tha e soilleir gu bheil àireamh mhór de Chrìosdaidhean air feadh nan Eaglais uile ag ùrnuigh agus ag obair a chum is gum bi iadsan uile a tha ag aideachadh Chrìosd mar Thighearna air an aonadh còmhla ann an aon cho-chomunn, ciod air bith an seòrsa co-chomuinn a bhios ann no ciod air bith na ceumannan a threòraicheas thuige.

“Bidh aon treud ann, agus aon bhuachaille” thubhairt Crìosd.

“O feuch, cia meud am maith a nis,
cia meud an tlachd faraon,
Bràithrean a bhith ’nan còmhnaidh ghnàth
an sìth ’s an ceangal caoin!”

[Sanas]


[TD 143]

FAIRE UR A’ NOCHDADH

(Earrann air a bheil dreach na h-òige—fo iùil Cairistìona Dick)

An ràithe so:—
(1) Sgoid Chladaich, le Màiri NicAmhlaidh
(2) Iain MacNèill
(3) Còmhradh mu’n Oigridh, le Dòmhnall E. Meek
(4) Togaibh Fonn, le Anna Chaimbeul
(5) Fasanan Ura, le Kathleen NicFhionghuin
(6) Maise Gnùis, le Patricia NicNèill


Sgoid Chladaich
Le MAIRI NICAMHLAIDH

IS tric a chluinneas is a leughas sinn mu thubaisd aig muir neo an cois na mara. Chaidh duineigin ro dhàn a’ snàmh, neo bha geòla eu-dìonach. Saoilidh sinn nach tachair nì do neach tha eòlach. Ach tha neart is onfhadh na fairge thar tuigse—fiùths dhaibhsan a thogadh an cois na mara. Sgoid Chladaich—gu dé tha sin ach “Rud a chuireas am muir air tìr.” Cha shaoileadh sibh gu robh cunnart neo gàbhadh an cois an leithid. Ach fhuair mise sgeul fìrinneach mu sgoid chladaich nach mór gun gabh a chreidsinn. Ach tha e fìor agus bha baile beag Bhradhagair dóruinneach ré iomadh latha a chionn gun robh.

Is e latha fuar geamhraidh a bha ann aig toiseach an linn so, agus bha muir-làn a’ sadail nan tonn a-steach gu tràigh is a rithisd gan strùpadh a-mach gu fada. Bha muinntir a’ bhaile trang aig


[TD 144]

[Sanasan]


[TD 145]

ceann an gnothaich. Bha Dòmhnall Bàn air a chliabh a lìonadh le mòine. Bha Alasdair a’ Chaipdein a’ ruith nan tighean a lorg sgioba son luadh an ath latha. Mar an ceudna bha Iain ’an ’ic Dhonnchaidh, Alasdair ’cDhughaill, Dòmhnall Mór Gréim is Murchadh Iain toirt làimh air nithean timcheall mar a bha feumach. Thachair gun robh na dh’ainmich mi faisg air Geodha
na Buaile.

Dh’éibh fear de’n àireamh—chan eil lorg agam có—agus ruith an còrr sìos chun a’ chladaich gus a chuideachadh. Chunnaic iad rompa air an tràigh cabar mór—a shadadh a-steach gu fada leis na tuinn agus chaidh na fir le chéile gus a thogail gu tìr. (Chan eil fhios an tuig daoine an diugh gu dé chuir cabhaig orra. Bha fiodh gann san latha ud, agus dheanadh so ceanglaichean son mullach tighe. Roinneadh iad an cabar mór eatorra.)

Ghreas iad orra, mar a thubhairt mi. Dh’fhàg Dòmhnall Bàn a chliabh làn air uachdar na puill. Leum Alasdair—bha esan òg is èasgaidh—thairis air na gàrraidhean gun fuireach ri cachaileidh a ruighinn. Chaidh iad timcheall air a’ chabair mhóir gus a thogail gu tìr. Ach làidir is mar a bha iad, cha robh e furasda a thogail. Cha robh iad cho luath is a dh’fheumadh iad.

Thainig an ath shuaile, is le neart do-chasgaidh sguabadh a-mach an cabar is an sianar fhathasd is gréim aca air. An àm tilleadh a-steach shad an tonn a’ mhaide mhór mar ite gun chuideam—agus an crochadh rithe fhathasd bha dithis de na fir—Iain ’an ’ic Dhonnchaidh agus Alasdair ’cDhughaill. Cha robh fios aca a riamh ciamar a thàrr iad ás le’m beatha. Cha robh lorg air an fheadhainn eile—gus an d’fhuarar cuid de na cuirp an ceann làithean.

Thuit bròm is doilgheas air a’ bhaile. Dh’fhàg an aon tubaisd dìlleachdain, banntraichean is seann phàrantan gun tac.

Laigh an cabar mór ré iomadh latha gu h-àrd os cionn na tràighe far na ràinig e leis an darna tonn—agus cha do dh’fhalbh a muir leis tuilleadh. Cha chuireadh duine am Bradhagair dragh air nas motha—cha dugar spealg ás ged a bha fiodh glé ghann agus bha daoine tric a’ tional na thigeadh gu tìr. Bha am baile de’n bheachd gu rachadh mì-shealbh uabhasach ’na chois—mar a thachair mu thràth. Cha deach làmh neo spaid air àruinn.

Mu dheireadh bha tigh mór ùr ga thogail am baile eile faisg air làimh, agus thainig còmhlan ás a’ bhaile ud is ghiùlain iad an cabar mór gu mullach an tighe a chumail. Cha do chuir feagal Bhradhagair maill sam bith orra.

Ach cha b’fhada bha fear an tighe beò—chroch e e fhéin fo na sailean, fo’n mhaide mhóir.

Dh’fhàg e fosgailte an laoidh a tha ag ràdh “Thàinig an uair, tha mise triall.”

Ach dé bu choireach? Chan eil fhios agam, neo aig duine eile.


[TD 146]

Iain MacNeill

THA móran de dh’actoran òga ann an Comunn Dràma Ghlaschu agus tha Iain MacNèill air fear dhe’n fheadhainn is fheàrr. Aig Féis an Dràma choisinn e an <eng>Effie Morrison Trophy<gai> airson an t-actor òg a b’fheàrr, trì tursan. Rugadh Iain an Glaschu ach ’s i Ghàidhlig a’ chiad chànan a bh’aige. Chaidh e do Sgoil Bhellahouston agus tha e nis ’na fhear-stiùraidh ann a Littlewoods. Tha athair Iain á Barraidh—Pàdruig Nèill a’ Ghàrraidh, agus a mhàthair á Uibhist a Tuath—Curstag Lachlainn Thàilleir.

Aois—23. Aird—5’ 8”. Sùilean—Gorm. Falt—Donn.

’S toil leis—A’ Ghaidhealtachd agus àitean dùthchail ann an ceàrnan eile cuideachd, gu h-àraidh Cornwall. Nigheanan grinn le aodach sìmplidh le Maise Gnùis fasanta fhads a tha e air a chur orra ceart.

Biadh—Maorach air a bhruich as a h-uile dòigh.

Aodach fhéin—Deiseachan dorcha de dh’aodach math as a’ bhaile agus flannels agus geansaidhean móra air an dùthaich. Tha e ràdh nach eil do dh’ aghaidh aige na chuireas air éileadh!

Cha toil leis—Nigheanan le <eng>trouser suits<gai>; seinneadairean gun Ghàidhlig a’ deanamh meabain de dh’òran Gàidhlig, leithid Carl Denver.

Seinneadair Gàidhlig as fhearr leis—Iain Og Mac ’ille na Brataich.

Dòchasan—Gum faigh e gu àird-inbhe ’na obair le cosnadh agus chan e le bhith stambadh chàich air a rathad suas. Leantainn anns an Dràma Ghàidhlig.

[TD 147]

[Dealbh]


[TD 148]

Comhradh mu’n Oigridh
le DOMHNALL E. MEEK
Ard-Sgoil an Obain

CHA robh Calum agus Seumas ro thric a’ fàgail a’ ghlinne anns an do rugadh iad, agus a’ togail orra do’n Ghalltachd. Ma dh’fhaodte gun rachadh iad aig ceann a h-uile cóig bliadhna do bhaile Ghlaschu, ach a dh’aindeoin sin, cha robh iad idir aineolach mu chùisean an t-saoghail mhóir. Bha na pàipeirean-naidheachd a’ dol a-steach do Chreig-a-Bhrochain fhéin agus bha Calum agus Seumas gan leughadh mar gum biodh iad ’nam fir-lagha. Aon latha, agus fras uisge a’ cur sad san talamh, bha iad le chéile a’ deasachadh sìomain sa’ bhàthaich agus thòisich iad air còmhradh mu na nithean neònach a bha iad a’ leughadh sna pàipeirean.

“’S iomadh rud a chunnaic mi san t-saoghal so,” arsa Calum agus e a’ lasadh a phìoba, “ach chan fhaca mi fhathast rud cho ioghantach ris an dealbh a bha san <eng>‘Daily Express’<gai> an dé.”

“Gu dearbh,” arsa Seumas. “Ciod e an seòrsa dealbh a bh’ann? An e dealbh a ghabh na h-Ameireaganaich de’n ghealaich?”

“Air m’fhacal, chan e!” fhreagair am fear eile, “ach dealbh de aon de na h-amadain ud ris an canar ‘òigridh an lath’ an diugh.’ Cha b’urrainn dhomh deanamh a-mach an toiseach an e balach no caileag a bh’ann, ach chreid mi’m pàipear a bha ag ràdh gur h-e balach a bh’ann. Bha e a cheart cho oillteil ’na choltas ri seann bhoin Ghàidhealach, fhalt sìos gu meadhon a dhroma, agus aodach cho neònach air cuideachd. Chan e a-mhàin sin, ach bha balach eile ’na sheasamh dlùth dha, agus cha b’esan dad a b’fheàrr. Nach ann air an òigridh a thainig an dà latha, nuair a gheibh iad toileachadh ás a leithid sud—chan fhiach iad idir, idir seach mar a bha an athraichean anns na linntean a dh’fhalbh.”

“’Se sin fìor chomharradh na h-aoise, a Chaluim,” fhreagair Seumas le snodha gàire. Nuair a thòisicheas neach air coire fhaotainn do dhòighean na h-òigridh, faodaidh tu bhith cinnteach gu bheil a cheann fhéin a’ liathadh!”

“An aois, mo chas! Nach eil fhios agad fhéin, a Sheumais, gu bheil na pàipeirean làn de na rudan mì-mhodhail a tha iad a’ cur air adhart—fear a’ mort an so, fear a’ goid á bùth an sud, agus an còrr ’nan seasamh ag éisdeachd an sgudal ciùil ris an can iad fhéin ‘pop’?”

“O charaid, nach e am Freasdal a bhuilich ort-sa na buadhan sònraichte nuair a theid agad air suidhe mar bhreitheamh air an t-sluagh. Chan fhaca tu ach dithis dhiubh sud, agus sin fhéin an


[TD 149]

dé, agus tha thu ag ràdh gu bheil na daoine òga air fad coltach riù . . .”

“Chunnaic mi triùir eile a thainig an so an uiridh, agus cha do rinn iad dad ach suidhe air am màsan ag òl tì, agus sinne cho trang san achadh.”

“Matà, chunnaic thu cóignear, a Chaluim,” arsa Seumas. “Ma dh’fhaodte gum faca tu ceud, ach chan eil sin ag àrdachadh d’inbhe mar bhreitheamh, oir tha òigridh do-àireamh san t-saoghal, agus chan eil iad uile coltach ri chéile. Tha cuid diubh coltach ris an fheadhainn air an do leag thusa sùil, le falt fada, peallach agus aodach neònach. Cha leig thu leas a bhith smaointinn aig a sin fhéin gu bheil iad olc, mì-mhodhail oir thubhairt sgrìobhaiche ainmeil nach ann air uachdar a’ chuain ach ’na aigeal a tha na seudan am bitheantas. Agus a rithis, tha feadhainn ann a tha cho tùrail ’nan aodach ’s ’nan inntinn ’s a bha thu fhéin ’s tu nad bhalach.”

“Ma tha, carson a tha a leithid de dh’olc a’ faotainn àite sna pàipeirean?” dh’fharraid Calum, ’s e a’ fiachainn ri ionnsaigh eile thoirt air Seumas.

“Cha bhi an saoghal cuiteas an t-olc gu bràth, a laochain,” fhreagair am fear eile. “A bheil cuimhne agad air làithean d’òige fhéin? A bheil cuimhne agad air an latha a chuir mi fhéin ’s tu fhéin a’ chairt aig Donnchadh Dubh san abhainn, agus air an oidhche a chuir sinn fòd air similear Iain Bhàin, gus an do theab am bodach bochd a bhith air a thachdadh leis an toit? Nan deanadh clann an lath’n diugh a leithid sin bhiodh na maoir air an tòir. Ach chan eil sin a’ toirt lethsgeul do na béistean a tha a’ cogadh air cach-a-chéile agus a’ mort ’s a’ marbhadh air sràidean nam bailtean móra. Tha iadsan ’nan culaidh-nàire do rìoghachd a tha a’ gabhail àite-toisich ann an riaghladh an t-saoghail, agus bu chòir dhuinn nochdadh dhaibh gu làidir nach eil sinn idir a’ moladh an oibre, agus gu bheil an deagh pheanas a’ feitheamh orra.

Tha an seanfhacal ag ràdh, ‘Lean gu dlùth ri cliù do shinnsir,’ agus mo làmh-sa air a shon so, a Chaluim, tha agus bithidh balaich agus caileagan ann a choimhlionas an dleasdanas a tha an sinnsir a’ cur orra, agus a ghabhas tlachd ás na nithean sin a tha, mar a thubhairt an t-abstal, ‘urramach, fìor, ceart, fìor-ghlan, ion-ghràidh agus ionmholta.’ Cha chluinn thu dad mu’n timcheall uair sam bith, bho na pàipeirean no bho mhodh sam bith eile, ach tha iad san t-saoghal, agus na dean thusa breith luath a bhios lochdach bho dhealbhan an <eng>‘Daily Express’<gai> ’na dhéidh so.”

“Cha dean mi sin,” arsa Calum gu dìblidh, “gabhaidh mi an aire an ath uair. Seall, tha turadh ann a nis, agus eagal ’s gun dean sinn cleas nam ban Sléibhteach, ’s fheàrr dhuinn togail de’r seanchas agus na daimh a bhiathadh.”


[TD 150]

Togaibh Fonn
Le ANNA CHAIMBEUL

[Dealbh]

’S E latha an <eng>“20th Century Gael”<gai> a tha ann an diugh—gu h-àraidh airson nan seinneadairean—agus aig amannan tha e duilich a bhith cuimhneachadh gun do thòisich an fhicheadamh linn bho chionn tri fichead bliadhna ’s a seachd air ais! Tha fuaim miamhalach air na seann chlàir “78,” ’s cha chluinn thu an guth thar srann na beart-innleachd. Ach an diugh ma tha pìochan air guth an t-seinneadair ’se na toitein a chuir ann e, agus gu dé chuireadh a ghuth air crith ach iomagain a réis air tòir <eng>gimmicks<gai>. Nan robh mi cinnteach gum biodh ceòl ùr fiùghail a’ tighinn ás a’ réis so, bhithinn-sa air aghaidh nam fear-amhairc a’ brosnachadh nan laoch. Ach mar is trice chan eil iad ach a’ cur “Fìon nuaidh ann an seann searragaibh.” Bithidh na seinneadairean a’ cur fhacal air fonn pìobaireachd, agus bithidh na pìobairean a’ cluiche <eng>“My Love is Like a Red, Red Rose,”<gai> le co-sheirm dlùth! Tha na Gaidheil—’s iad air tòir ‘chiùil phop’—ag eadar-theangachadh òran gallda, am fad ’s a tha na Goill—’s iad air tòir ‘ceol an t-sluaigh’—ag eadar-theangachadh òran


[TD 151]

Gàidhlig! Agus mun tig crìoch air a’ chearcall so, bithidh fear a’ Bh.B.C. ag ràdh “A nis seinnidh Niall òran ùr, ‘Gad chuimhneachadh,’ air fonn <eng>‘The Waters of Kyleskue.’<gai> Seinnidh e anns an dòigh ùr: gun phiàno”!!! ’S tric a chaidh fealla-dhà gu fealla-trì, ach chan eil mise ’nam bhan-fhàidh.

’S cinnteach gun còrd guth Mairi Sandeman ruibh uile, an uair a ni i clàr airson <eng>“Thistle”<gai> anns a’ Mhàirt. Fhuair Màiri am bonn òir aig a’ Mhòd Nàiseanta ann an Inbhirnis, agus bithidh sinn a’ feitheamh ris a’ chlàr so.

Tha <eng>“Thistle”<gai> air L.P. ùr a chur a-mach, ’s gun teagamh tha ainm uasal air: <eng>“The Regimental Band of the 1st Battalion The Glasgow Highlanders, H.L.I. (T.A.).”<gai> Is e so Band ionnsramaid umha, agus tha iad a’ cluiche puirt air a bheil sinn gu math eòlach: mar eiseimpleir, <eng>“Whistle o’er the lave o’t,” “The Garb of Auld Gaul,”<gai> agus <eng>“Colonel Bogey”<gai> e fhéin! Tha’n Réiseamaid gu bhith air a sgapadh, agus bha’n clàr so air a dheanamh mar chuimhneachan oirre. Tha a h-eachdraidh gaisgeil agus cha bhiodh e còir a ràdh mu’n làimh a bha cho gramail air a’ ghunna, nach robh i cho clis air a’ chòrn! Ach feumaidh mi aon rud a ràdh: nam faighinn-sa mo làmh air an fhear a chuir an <eng>“Grand Military Tattoo”<gai> ri chéile, chan e <eng>“Reveille”<gai> a bhiodh an Réiseamaid a’ cluiche, ach <eng>“The Last Post”!<gai> Cha chuala mi riamh a leithid! <eng>“Grand Military<gai> Brochan”! Beethoven agus pìobaireachd agus <eng>“Come to the Cook-house door,”<gai> air am measgachadh mar bhrot do-mheirbhidh!

Ma tha iongnadh oirbh mu na <eng>pin-ups<gai> anns an dealbh, innsidh mi dhuibh beagan mu’n deidhinn: ’se triùir ùr ainmeil a th’annta, Hòbhan agus na Hòbhan-o-an. Tha iad air clàr a dheanamh airson Inveraray Records Co. Tha dà òran air a’ chlàr so: “Mac Cailein mo rùn-sa” agus (air a chùlaibh) òran-luaidh, “Agus Hò Dvorak”—agus tha e coltach gun cluinn sibh iad gan seinn air an radio, air a’ phrògram, “Seinn an duan sin a rithist, a Chaluim.”

Mar a theireadh mo shì-seanair, “ma chreideas tu na chluinneas tu, ithidh tu na chì thu”!

[Sanas]


[TD 152]

[Dealbh]

Fasanan Ura
le KATHLEEN NICFHIONGHUIN

MA tha airgead sam bith air fhàgail agad an déidh na Nollaige agus <eng>Sales<gai> an Fhaoiltich tha gu leòr ri d’ bhuaireadh anns na bùthan an dràsda. Tha làn fhios aig na bùthan gur ann aig na daoine òga, gu sònraichte na teen-agers, tha a’ mhór-chuid de’n airgead a thatar a’ cosg air aodach, agus anns a’ chuid as motha de na bùthan móra an Glaschu tha <eng>‘Boutiques’<gai> far am faicte na fasanan as ùra tha ri’m faotainn sa’ bhaile.

Bha mi sealltainn anns a’ <eng>“Miss Daly Boutique”<gai> agus chunnaic mi deiseachan, dreasaichean, sgiortaichean agus geansaidhean a bhiodh freagarrach do dh’aois sam bith. Tha cuid de’n aodach ann am modhanan neo-chumanta mar an <eng>Tizzy Dress<gai>—’se sin dreasa glé ghoirid le briogais bheag de’n aon stuth a’ sealltainn òirleach no dhà fodha. Bithidh seacaidean de gach seòrsa—goirid no fada—fasanta am bliadhna ach bithidh móran de na deiseachan le briogais an àite sgiort a rithis. Tha “Dalys” an déidh bùth ùr fhosgladh ann an Aviemore agus tha móran de na th’aca an Glaschu ri fhaotainn an sin cuideachd.

Tha sinn uile buailteach air a bhith ag itheadh tuilleadh ’s a’ chòir fad a’ gheamhraidh agus tha a’ bhuil ann nuair a chuireas sinn oirnn aodach aotrom san earrach. Mar sin, ’se rud math a th’ann gu bheil na dreasaichean uile farsaing am bliadhna. Tha muilicheanan farsaing air móran dhiubh cuideachd. ’Se buidhe an dath as cumanta, no stuth le pàtrainean ioma-dhathte.


[TD 153]

[Dealbh]
Có sud thall air Sràid na h-Eala?

[Dealbh]
’S mi ’m shuidh’ an so ri cuimhneachadh


[TD 154]

Maise Gnuis
le PATRICIA NICNEILL

’S ANN air a’ chraiceann a tha mi dol a sgrìobadh anns an earrann so oir mar a bheil an craiceann ann an deagh òrdan air cho math is gum bi am Maise Gnùis cha dean e móran feum. Tha trì seòrsaichean craiceann ann; Tioram, Olach agus fear a tha an dà chuid Tioram agus Olach agus tha trì puingean ri’n leantainn dha na trì agus ’se sin Glanadh, Urachadh agus Biadhadh as an t-sreath. So mar a theid sibh ris—

Craiceann Tioram

Mar a tha thu fàs nas sine tha an craiceann a’ fàs nas tiorma le bhith call nan olaichean nàdurra a tha biadhadh a’ chraicinn. Cha ghlan uisge is siapann leis fhéin Maise Gnùis dhìot idir agus far a bheil craiceann tioram cha bu chòir uisge is siapann a dhol ’na chòir. Ach ma tha thu dhe’n bheachd nach eil d’ aodann glan ás aonais tha stuth freagarrach ann ris an canar <eng>Velvet Foam<gai> le <eng>Charles of the Ritz<gai> a dh’ fhaodas tu chleachdadh an àite siapann.

Airson an t-aodann a ghlanadh ma tha—

1. Tog t’fhalt suas o’n aodann agus suath le d’chorragan <eng>Dry Skin Cleanser<gai> le <eng>Charles of the Ritz<gai> air fheadh air fad. Suath dheth le pàipear mìn e.

2. A nis cuir Cungaidh-ùrachaidh air a’ chraiceann. Fliuch pìos cloimh-cotan le uisge fuar agus an sin le <eng>Skin Freshner<gai> le <eng>Cyclax no Charles of the Ritz<gai>. Suath so air t’ aodann agus leig leis tiormachadh.

3. As déidh so, Cungaidh-biadhaidh, a dh’fhàgas tu ort fad na h-oidhche agus a fear as fheàrr ’se <eng>Revenesences<gai> le <eng>Charles of the Ritz<gai>. Tha so math cuideachd airson a chur ort fo’n Mhaise Gnùis air feadh an latha. Tha so daor ach ’s fhiach e e.


[TD 155]

Craiceann Olach

Tha móran rudan ag aobharachadh so ach nan itheadh tu biadh freagarrach chuidicheadh so gu mór leis. Tha thu gabhail ris a’ chraiceann so mar a thuirt mi ach le cungaidhean freagarrach—

1. <eng>Oily Skin Cleanser and Skin Freshner<gai> no <eng>Dual Lotion<gai> airson am Maise Gnùis a thoirt dhìot.

2. <eng>Velvet Foam<gai> airson a nighe as a’ mhadainn.

3. <eng>Special Lotion<gai> airson na Cinn-dhubh.

4. <eng>Mild Astringent<gai> airson a bhith dùnadh nam Pòran.

5. Airson Guireanan cleachd <eng>Disaster Cream, Medicated Lotion<gai> no <eng>Skin Bloom<gai>.

’Se <eng>Charles of the Ritz<gai> tha deanamh na cungaidhean sin uile.

Craiceann Olach agus Tioram

Leis a’ chraiceann so tha meadhon an aodainn Olach agus an còrr dheth Tioram. Tha seòrsa craicinn so caran draghail ach ma leanas sibh mar a sgrìobh mi airson Craiceann Olach air an t-sròin, an smeag agus meadhon na mala agus ma chuireas tu cungaidhean Craiceann tioram air a’ chòrr bithidh tu ceart gu leòr. Aon uair is gum faigh thu dha’n chleachdadh bithidh e nas fhasa na shaoileas tu an toiseach.

[Sanas]


[TD 156]

BEACHD AIR OBAIR A’ BHUIRD
le FEARCHAR MACGILLANNDRAIS
(Oilthigh Ghlaschu)

THA mo dheagh dhùrachd-sa—agus, tha mi làn-chreidsinn, dùrachd uile luchd-leughaidh ‘Gairm’—aig Profeasair Grieve agus Bòrd Leasachaidh na Gaidhealtachd. ’Se sgìreachdan sgapte ar breith ’s ar dùthchais a chaidh a chur fo’n ùghdarras airson ath-chumadh: tha dlùth-bheantainn aig na nì iad a nise agus an dòigh san dean iad e ris gach duine againn. Ma shoirbhicheas leotha ’nan obair, is sin air slighe iomchuidh, bidh dòchas ann an dà chuid airson beatha shaoghalta is beatha mheanmnach na Gaidhealtachd; ma théid ’nan aghaidh, ’se ’m bàs is dàn do ar sluagh, ar cànan ’s ar cultur, oir tha sinn sa leithid de shuidheachadh is nach leig a leas ar dùil a bhith ri cothrom eile fhaighinn an ceann fichead bliadhna no còrr. Tha beatha na Gaidhealtachd an urra ris na nì am Bòrd so de dh’adhartas. Ach a dh’aindheoin sin, feumaidh mi aideachadh gu bheil mi caran eudòchasach agus gur h-e mo bharail nach eil Linn-an-Aigh na Gaidhealtachd againn fhathast air an do chuireadh fàilte cho tric o àm Cunntais Coimisean Napier an 1884. Ach ’s dòcha gu bheil m’eagail-sa mì-reusanta agus gur e an fheadhainn a chì buaidh a dh’fheitheamh air gach oidhirp agus cùnntais ùr a tha ceart agus mise ceàrr. Ach tha mo bheachdan-sa air a h-uile cuspair Gaidhealach a’ tarraing an dath o mo dhualchas. B’eudar dhomh Taobh Siar Siorrachd Rois, far an do rugadh mi, fhàgail ’nam ghlas-ghiullan aois aona bliadhn’ diag air sàilleabh dòigh-riaghlaidh foghluim a tha air a bhith riamh, gun lasachadh, a’ tarraing bharr na Gaidhealtachd an fheadhainn de a fir is a mnathan òga a sheall an comas a bu lugha air cunntais fhigeirean agus Beurla a leughadh!

’Se ceist shìmplidh—ach bhunaiteach—as motha tha cur de dhragh orm. So i—Co dhà a tha Profeasair Grieve a nise a’ strì ris a’ Ghaidhealtachd a’ leasachadh. An ann do na Gaidheil no an ann do shluagh bhailtean dùmhail Ghlascho, Birmingham is Coventry? Tha e a’ cumail a-mach, gu comasach, gu feum na Gaidheil gabhail ri atharraichean ma tha iad a’ dol a thighinn beò. Bha uair a bha dùil a’am gu robh mi tuigsinn nam briathran sin ach chan eil mi a nise uile gu léir cinnteach asda. ’S cinnteach gun


[TD 157]

do chuir na Gaidheil, seach pobull sam bith eile am Breatainn, eòlas air atharraichean agus gun do ghabh iad riutha ro thric is ro fhada. Ach fad dà chiad bliadhna is còrr, tha na h-atharraichean air a bhith gar tarraing a rathad ceàrr. A dh’aindheoin sin, nam biodh ar ceannardan air an tarraing á measg nan Gaidheal fhéin, á measg dhaoine a tha a’ tuigsinn dòigh-smuain is nàdur a’ Ghaidheil, dh’ fhaodadh gun gabhadh a’ Ghaidhealtachd aon uair eile ri a stiùireadh air slighe ùr—chon a’ chinn-uidhe so, gum biodh i air a leasachadh airson math nan Gaidheal, airson a pobull dùthchasach a dh’fhulaing dìmeas is dearmad bho linn aramach nan Seumasach am meadhon na h-ochdamh linne deug. Dh’fheumaist dòigh-foghluim na dùthcha a leasachadh gu mór nan robh t-atharrachadh a tha bhuamsa r’a bhuannachd: a leasachadh gus am faodadh, an dràsda ’s a rithisd, gille òg no bean òg roghnachadh fuireach sa’ Ghaidhealtachd no sna h-Eilein gus làmh a ghabhail ann an obair ath-bheothachaidh an àite. Agus gum biodh cead is làn-chothrom aca sin a dhèanamh. ’Se so, ’nam bharail-sa, an aon atharrachadh Gaidhealach nach deanar an gnothaich ás aonais. Carson nach eil ceann-uidhe eile air a chur roimh ar sgoiltean ach daoine fhaighinn troimh na h-oilthighean? Cha ruig iad a leas uallach a bhith orra airson dotairean, ministeirean is fir-lagha an là am màireach. Bheir iad sin an aire glé mhath dhaibh féin. ’Se tha mise a’ sireadh o luchd-riaghlaidh ar foghluim ach beachdan ùra air oideachadh a’ Ghaidheil choitchionn.

Dh’fhàgadh leabhar-lann de phlanaichean is de chomhairle mhionaideach aig a’ Bhòrd le Pannal Comharlachaidh na Gaidhealtachd, le Coimisean Rannsachaidh Taylor, le caochladh de dh’Oifeisean an Riaghlaidh agus le sgoilearan cleas an t-Oll. Frank Fraser Darling. Chan eil sùil ris a’ chiad Chunntais aig a’ Bhòrd, tha e coltach, gu Màirt air a’ char as luaithe, agus gus an tig sin am follais cha bhi fhios le cinnt againn gu dé na h-obraichean no na sceimichean a chuireadh air bhonn; ach tha amharas aig móran gur ann a’ beantainn ri obair an luchd-turais a tha a’ mhór-chuid de na tha aig a’ Bhòrd anns an amharc—agus chan eil mise idir toilichte leis a sin. Bha mi riamh daingeann de’n bharail nach robh beantanas aig obair an luchd-turais ri Bòrd Leasachaidh na Gaidhealtachd, no ri Coimisean nan Croitearan a bharrachd. Tha e air a leagail mar dhleasdanas air Bòrd Tùrasdach na h-Alba an obair so a bhrosnachadh ann an Albainn agus bu chòir leigeil leotha sin a dhèanamh. Tha àireamh na bha gun obair sa’ Ghaidhealtachd an <eng>December<gai> is an <eng>January<gai> a’ sealltainn nach tàinig dad as fhiach de phiseach air obair a’ Bhùird fhathast: agus a’ sealltainn cuideachd gu bheil an òigridh a’ togail na h-imrich gu Deas ’nan sruth mar a bha iad riamh. Ma tha am Bòrd a’ dol a roinn an aire air brosnachadh obair nan tùraisd’s mar chaithe-


[TD 158]

beatha, air togail fiach muillion not de thighean-òsda ùra a bhios gu ìre mhath falamh eadar <eng>September<gai> is <eng>June<gai>, agus—nì as uaisle—air togail baile-ùr de dh’obraichean móra mu’n Linne Mhoireach, chan eil mi ag altramas móran dòchais airson feabhas Taobh a Siar Siorrachd Rois, àite m’arach. Tha fadachd orm gus a’ chiad Chùnntais aig a’ Bhòrd fhaicinn. ’S dòcha gum bi e gealltanach air móran toraidh: ’s dòcha, air an làimh eile nach bi ann ach leas-chainnt gun bhrìgh. ’Se mo mhiann is mo dhùrachd-sa gu seall a’ Chùnntais gu bheil am Bòrd a’ cur rompa an obair-leasachaidh a chur an gnìomh air làthair an latha.

Tha na frìthean farsaing seilg againn fhathast, gun bheud air éirigh dhaibh, agus chan eil am Bòrd air an oidhirp as lugha a dheanamh gus sealbh a ghabhail orra an dàrna cuid airson an cuid tùrusdachd no airson an toirt do na Gaidheil sin a bhiodh deònach fhathast—ged nach eil iad cho miannach air talamh ’s a bha an seanairean—air tuathan a dheanamh de chroitean no craobhan a chur airson buannachd airgid a dheanamh orra. Mura bheil de mhisneachd aig Profeasair Grieve agus aig Rùnaire na Stàite airson Albainn na ghabhas sealbh air fearann na Gaidhealtachd agus a chuireas e an làmhan nan croitearan, fanaidh a’ mhór-chuid de’n roinn-talmhainn san aon staid thruagh ’s a bheil i, ach a-mhàin, ’s màite, fad mìos <eng>August<gai> nuair a chruinnicheas dròbhan de luchd-turais chun an Iar is an Tuath. Chan eil mi dol ás àicheadh gun téid obraichean a bhrosnachadh am badan an sud ’s an so mu’n Linne Mhoireach is an àitichean eile, ach, an taobh a-muigh de na bailtean-obrach ùra sin, tha raontan farsainn, fàsail—mór-roinn na dùthcha—a tha a cheart cho feumach air coimhead riutha: tha mi gu làidir de’n bheachd gu bheileas a’ dol a dheanamh dearmad orra aon uair eile. Bu mhath leam sluagh mór de dh’iasgairean is luchd-togail eathraichean fhaicinn anns na h-àitichean sin—iasgairean bhradan, can, ag iasgach le cead an lagh, a dh’fhaodadh am bradain a reic ri muinntir nam bailtean móra air deagh phrìs. (Chan e gu bheil dad agam an aghaidh phoidsearan.) Dh’iarrainn crodh fhaicinn air a’ Chomraich (dh’am buin mi) an àite caoraich—tha cus dhiubh air a’ Ghaidhealtachd. Dh’iarrainn daoine fhaicinn a’ togail pàigheadh latha an àite subsaididh an dràsda ’s a rithist is seic bliadhnail airson clòimh. Chan eil anns an fhactoraidh-acfhuinn a thog Iain Rollo aig Inbhir-Asdail faisg air Poll-iùbh ach triùir de luchd-obrach, ged a choisinn na meadhonan craobh-sgaoilidh dha cliù aig nach eil beantainn ri nas fhiach e. A dh’aindheoin sin, ’se so an t-seòrsa rud—air a leudachadh le cuideachaidhean airgid—a bu mhath leam fhaicinn. Tha e, co-dhiù, a’ foillseachadh mac-meanmna—b’fheàirrde staid ionmhasail na Gaidhealtachd nan deadhadh mac-meanmna de’n t-seòrsa a chur gu buil na bu trice.


[TD 159]

Tha barail àrd agam air comasan Profeasair Grieve: bu thaghadh glé fhad-léirsinneach a rinn Ceannard Bòrd Leasachaidh na Gaidhealtachd dheth, agus tha e, mu thràth, air dearbhadh gu bheil alt aige air an obair leis mar a fhuair e an Reactor Neirt Atomach gu Dounreay (agus tha fhios aig a h-uile duine gu bheil muilinn-pàipeir a nise air a’ Ghearasdan). Chan eil a cho-obraichean air a’ Bhòrd, ged thà, idir a’ togail m’ùidh no mo dhòchas gu’n aon ìre. Agus chan eil aon aca dh’an urrainn bruidheann ri croitear Hearach ’na chànain fhéin.

Chan eil croitearachd, san là a tha ann an diugh, comasach air bith-beò a chumail ri duine: mura sguir sinn a chumail a-mach gu bheil, leanaidh fàsachadh na Gaidhealtachd air nas luaithe is nas luaithe. ’Na mo bheachd-sa ’se obraichean—is chan eil e gu difeir dé cho beag ’s a bhios iad—a chuireas stad air imrich na feadhnach a tha òg is sunndach am bodhaig ’s an inntinn. Cha deanar adhartas—fìor adhartas, tha mi ciallachadh—gus an tàlaidhear obraichean ùra is dòighean-obrach ùra gu ruige sgìrean cleas na Comraich, far nach eil nì an dràsda a thogas m’inntinn ach bòidhchead na dùthcha.

Tha obair eagalach air thoiseach air Profeasair Grieve agus am Bòrd aige ach tha mi an dòchas gu leig am misneachd leotha ionnsaigh a thoirt air a h-uile duilgheadas a tha an cois na h-obrach; agus sin air sgàth, chan e muinntir dùmhalachdan Ghlascho is Lunnainn, ach air sgàth Gaidheil nan seachd siorrachdan croitearachd. ’S dòcha gu bheil Grieve an dùil gu feum e cuimseachadh air aon bhuaidh òirdhearc, obann air a’ Ghaidhealtachd. Chan e so a tha a dhìth air a’ Ghaidhealtachd ach gun gabhadh sinn uile ris an fhìrinn so—gur e so an cothrom mu dheireadh e gheibh sinn, agus, mar a thuirt Mgr. Ruairidh MacFhearchair, Rùnaire Ionmhas na Gaidhealtachd, o chionn ghoirid, chan e a-mhàin fàs timcheall air bailtean nan obraichean-ùra ach fàs-sluaigh ann am bailtean beaga na dùthcha a dh’fheumas sìnn—bailtean de theaghlaichean iasgairean is thuathanaich d’am feumar airgead is fearann a thoirt. Mura toir Bòrd Leasachaidh na Gaidhealtachd misneachd cosnaidh is tuarasdail do na Gaidheil a tha air fhàgail agus an fheadhainn a tha airson tilleadh air ais, bidh an obair gun bhuaidh air thalamh.

[Sanas]


[TD 160]

AN LATHA MAIREACH
Le AILEAN CAIMBEUL
(Dun-Bheagain)

BHA mo ghréim air an ròp a’ fàs lag. Bha cuideam Iain cus dhomh—dhùin mi mo shùilean. Ged a bha beatha caora prìseil, bu leibideach i mu choinneamh beatha duine; ach có chuireadh sin dhachaidh air Iain, oir b’e cìobaireachd a mhiann bhon bha e cóig bliadhn’ a dh’aois, agus cha d’ rinn cóig bliadhna deug eile a inntinn atharrachadh.

Bha mo làmhan a’ call an lùths; bha fallas a’ brùchdadh air m’aodann; bha mi cluinntinn Iain a’ fiachainn ri dìreadh.

Tha riaghladh a’ Fhreasdail tric ’na chùis uabhais is ioghnaidh; agus chuir obair an fheasgair ud sgall air m’ eanchainn-sa nach fhalbh gu bràth, agus a stiùireas mi gu dìcheall a dhèanamh chum ullachadh airson na h-uarach sin san téid mi fhéin a ghairm.

Bhiodh e doirbh innse dé thug mi fhéin agus Iain air an aon t-slighe air a’ mhadainn Shàbaid ud; ach ’sann le toileachas da-rìribh a choinnich sinn a chéile anns a’ ghlomhar deas air Airigh an t-Sluic. Bha cóig bliadhna bhon thog mi fhéin gu lòn thoirt bhar a’ chuan agus bha mi nist’ air puirt an t-saoghail a shiubhal agus air mo chiad sgrìob a thoirt air ais dha’n Eilean. Bha mi fhéin agus Iain ’nar comh-aoisean agus mar bhràthairean bho chionn iomadh bliadhna, ged bha ar minn glé eadar-dhealaichte. Bha gaol Iain air fraoch is monaidhean an Eilein, mar thinneas, bha iad ’nan toileachas dha ’na éirigh ’s na laighe, ri ciùin ’s ri gaillionn; agus b’e caoraich a’ Ghlinne a bheatha. Cha tuigeadh e mo mhiann-sa air sàl, sian na b’ fheàrr na thuiginn-sa a ghaol-san air fuireach ann an Gleann-dail fad’ a bheatha a’ cìobaireachd. Cha robh ioghnadh is tarraing sam bith ann a’ smùid fairge—greann nan tonn, agus srann farumach nan seòl s nam ball—dhà-san. No ann an oidhche na gealaich shlàin; gaoir shocair aig sàl fo dhruim na luinge, nuair lìonadh a siùil le friodhan laghach bho’n iar, ’s ceum sunndach aice thar cuan, gu puirt nach fhacas roimhe—saoghal mór farsainn roimhpe r’a shiubhal.

Ach cha robh ach toileachas nar coinneachadh, agus bha ar fàilte càirdeil agus cridheil. Bha Iain dol a thoirt cuairt air a’ mhonadh chun a’ Bhioda Mhóir agus bha mise deònach a leantainn.

Bha iomadh naidheachd againn dha chéile, agus sinn a’ cur an cuimhne lathaichean ar n-òige. Ach cha do dhall so ar sùilean agus bha sinn le chéile sona leis na seallaidhean a bha mun cuairt oirnn. Bha dreach an fhoghair a’ còmhdachadh a’ mhonaidh, agus


[TD 161]

bha a’ ghrian a’ lasadh dathan an fhraoich ’s a’ raithnich, ’s a’ pògadh trusgan ceò nam beann le glòir de dhearg is òr.

Dhìrich sinn uidh air an uidh agus mu dheireadh bha sinn air mullach a’ Bhioda sia ceud troigh as cionn na mara—agus an Cuan Sgìth a’ sìneadh f’ar comhair, aodann mar ghlainne, agus fada bhuainn bha beanntan Innse Gall ag éirigh anns a’ cheò.

Thilg Iain an ròp a bha air a ghualainn, agus am bata, air an fhraoch, agus leig sinn nar sìneadh air bearradh nan creag—cha robh duine beò nach fhaiceadh snas agus nach fhaigheadh toileachas ás an t-sealladh a bha sud.

Chan eil fhios agam dé cho fad’ ’s a bha sinn an sud nuair a chualas a’ chaora, ach bha guidhe agus truas ’na gearain a rachadh gu cridhe duine air bith, agus leum Iain chun a’ bhearraidh. Choisich sinn le chéile air oir na creige, ag éisdeachd agus a’ coimhead—agus ged a chaidh mise iomadh oidhche fhiadhaich gu bàrr nan crann aig muir, agus muir throm ghreannach a’ ruith trì fichead troigh fodham, thug aon sealladh le oir a’ Bhioda, aon sealladh air gàir’ acrach na mara sia ceud troigh fodham, crithean orm.

Chualas a’ chaora a’ rithis, agus thilg Iain e fhéin air an talamh agus sheall e thairis air a’ bhearradh. Dh’ éirich e agus sheall e mun cuairt. “Tha i ann a shid,” ars esan, “Othaisg mhath, agus tha mise dol g’a toirt ás.”

Thug mise sùil sìos mi fhéin, air mo shocair, agus chunnaic mi am beathach bochd ann an sgeilpe bheag chumhang mu chóig troighean fichead sìos. Ged a bha e ’na ioghnadh dhomh ciamar a fhuair i ann, bha fios agam nach fhaighte sin a-mach gu bràth agus dh’ éirich mi ga mo sgioblachadh fhéin airson cabhag a dhèanamh dhachaidh a shireadh cuideachaidh; ach ’sann a chunnaic mi, le uamhas, Iain a’ ceangal ceann an ròp a bh’ aige ri cnapach mór cloiche mu dheich troighean bho’n oir.

Chunnaic e m’ uabhas agus rinn e gàire.

“Cha leig thu leas,” ars esan, agus e ceangal ceann eile an ròp mu mheadhon. “Tha deagh acaire an sin agus tha’n ròp so làidir. Cha bhi mi tiota.”

Bha mi ro eòlach air Iain airson an còrr guidhe a dhèanamh ris, agus thilg mise mi fhéin air oir na creige agus lean mi e le mo shùil—ciall ag éibheach rium stad a chur air, ach mo chridhe ag innse dhomh nach tilleadh e, agus a’ guidhe gum faigheadh e am beathach ás. Bha Iain leathach rathaid sìos nuair a mhothaich mi dh’an a’ ròp—bha e a’ bleith air oir gheur creige mu chóig troighean sìos agus dh’éirich cnap ’nam amhaich nuair a chunnaic mi a’ chiad sraing de’n ròp a’ cnàmh ’s a’ bristeadh. Cha leigeadh an t-eagal leam guth éigheach ri Iain ach rug mi air an ròp agus thòisich mi air fiachainn ri a chumail air falbh bho’n oir.


[TD 162]

Cha b’urrainn dhomh innse dé an ùine bha’nn bho chaidh Iain sìos—ach cha ghabhadh an ròp cumail a-mach—bha e sìor ghearradh, sreang an déidh sreinge.

Dh’fhosgail mi mo shùilean a rìs, boinnean fallais a’ sruthadh bhar m’aodann, agus crithean fuachd a’ ragachadh mo bhodhaig.

Chunnaic mi Iain a’ dìreadh, a’ chaora air a ceangal thairis air a ghuaillean. Bha a dhùirn geal leis a’ ghréim a bha aig air an ròp, agus bha a aodann dearg le spàirn, agus fallas ga dhalladh.

Cha b’urrainn dhomh bhith sàmhach tuilleadh, agus dh’éigh mi ris tilleadh—a’ chaora fhàgail, agus e fhéin a shàbhaladh. Cha do leig e air gun cual’ e mi.

Thòisich mi air sgiamhail—air dhòigh nach d’rinn mi riamh roimhe, mar dhuine bha ás a chiall—gun robh an ròp a’ bristeadh, gun d’ rachadh a mharbhadh!

Bha e bodhar ri gach éigh is guidhe, tharraing e e fhéin suas troigh eile, agus stad e a rithis.

Cha b’urrainn dhòmhsa a chuideachadh.

Bhristeadh an ròp nan tarrainginn e ach bha an t-eallach cus do dh’aon duine co-dhiù.

Bha a’ ghrian a’ dol fodha. Bha mise gun lùths, gun chothrom bruidhne a’ bualadh nan creag le mo dhùirn.

Bha làmhan Iain gu bhith air an gearradh; stad mi le gréim teann air an róp.

Shìn Iain a làmh dheas agus dhlùthaich i air an ròp os cionn a’ ghearraidh—stad m’ anail!

Bhrist an ròp.

Dh’éirich sgiamh an duine agus sgread a’ bheathaich le chéile gu àirde nan nèamhan. Cha sileadh deur dhomh: bha mo chràdh a’ dol gu freumhaichean mo chridhe.

Fhuaireadh corp a’ chìobair an ath latha agus a’ chaora marbh air a ghuaillean. Cha chreid mi gu robh adhlacadh riamh cho mór ann an cladh beag a’ Ghlinne agus cha robh mo chridhe-sa riamh na bu thruime a’ dùineadh uaghach.

Tha am feasgar foghair so cho coltach ris an fheasgar ud leth-cheud bliadhn’ air ais. Tha toileachas agam ann an cuairt a thoirt gu uaigh mo charaid glé thric—tha an eachdraidh air clach na h-uaghach goirid agus có air nach cuir i smuaintinn:


Iain MacLeòid
(1870-1890)
“Gus am bris an là.”

Co aig tha fios nach e an ‘Là’ sin an ath là a chì e fhéin. Co-dhiù chuir eagal bàis—agus chunnaic mise a bhuille—agus uabhas Sìorruidheachd mise a’ sireadh maitheanas mun téid mi fhéin a ghairm.


[TD 165]

GAISGICH, 1967
Sgialachd 1
Le DOMHNALL IAIN MACLEOID

NUAIR a thill na laoich ás a’ bhlàr-mhònadh an diugh, bu naidheachd ghiar, dheòireach a bha aca dhòmhsa tha geallt am pòsadh, gu robh aodail mo chuim—ó m(’)aodal!—air fhàgail aca ’na shìneadh leis fhìn air an fhaiche, a’ call nan deòir. Fo dhaorach an rèiteachaidh.

O ball-gràidh mo ghaothail! air an robh mo chiad-éud—éudail nam ban e!—is mo ghaol—ball-gràidh mo ghaothail e!—laogh mo chridh e, gum biodh ’ainm molt.

O mo luaidh! ’s tu mar an t-òr, airged a dh’fhiachadh càch, bhithinn umha ’s chan iarruinn ach thu, copair a bhial a’ gabhail òrain-luaidh dhomh, tigh-tasgaidh is preas mo shéudan thu—théid i far an téid mise, mar Ruta, thù-rt e ri mhàthair—shéid thu rong a’ cheartais annam gus an deach an ceartas ’na thine. Bhleoghainn na g-urc-s an t-sine.

Chuir fàth nan gaisgeach casg air m’àbhachd, thàrr mi ás m’ aislig, leig i ás mi (’se sin dh’ais-lig mo bhruadar mi), thàrr mi ás, gun thàmh, gun shàmhchair, ro shàraichte, air mo thàrsuinn ás mo thàmh nuair chuala mi trom-fhàth nan gaisgeach, gun robh m’fhear àillidh mear, m’fhear àghmhor mear, m’fhear san àrach fhàsmhor sin sìnte, aig an àth (far na thuit iomadh laoch an sgialachd), is uisge buidhe a’ lobhadh àth is dhubhag, us ge buidh e cha bhuidhe leamsa e.

’S lìon cuthach mi. Oir th’e sgrìobht nach sgrìobar ás peacadh gun dìomhaltas. Ri mac mo chuim, ghlaodh mi, e leantainn dlùth ri cliù tigh a sheinn-seanair, ghlaodh mi, e a dhìoladh ’athar mar dh’iarrar san fhìrinn nuair thigeadh e gu ìre. An fear a dh’ìslich d’athair, thuirt mi, ìslich thus a phàisde nuair thig a phàisde gu ìre. Mar a dh’iarr Eòin Lom, an sgiùrsadh le lannan tana, ’se dh’iarr Eòin Lom, sgiùrs thusa le lann thana cropadh sìl an fhir ud, cuir an ceann cropaidh sìl an fhir ud sìl-an (le sùilean) leis an t-slibheig, arsa mise gu bruailleanach ann am boile-mireadh catha. Leag esan air ghaol maoin, m’aoin-ghin mic, d’athair, leag e d’athair, théid thusa fhathast d’a òsd-thigh agus leag a phàisde. Cogadh nan Claidheamh Tetha, arsa Aonghas MacRob treap ’s e sgrìobhadh novel. Agus mùin ’na leann.

Coimhlion na nighean sin. Ghul mi ’s ’nam dheòir ’s dha m’aindheòin, dh’fhairich mi aigne na bàrdachd a’ diogal mo


[TD 166]

chridhe agus sheinn mi ’na mo theinn, ’s mi ’m bonnaibh na frìth, criogal té ’s na laoich air tilleadh a dh’innse dhi gu robh a fear (neo-phòsda) ’na shìneadh air an fhaiche (gun aicheamhail fhathast—mo dhìobhail!):

Cha b’ann de fhuil mo chuim a dh’òl thu,
Cha bidh a b’fheòrr leat,
Ach fìon dearg na Spàinne.

Ged tha mi gun ùbhlan agam,
’S ùbhlan uil’ aig càch,
Cha do chuir mi féum air lighich
Gus na thuit mo ghràdh.

Thuit mi le m’ ghràdh,
Mhill thu, mu thràth,
M’fhois-sa air oidhche cheòthar;

’S a nise uair eile
Chuir thu air bhoile
Inntinn is bodhaig còmhla.

* * *

Có dhiù dh’fhalbh sinne.

* * *

Choimhead am ministeir ormsa. Choimhead mise air a’ mhinisteir. Choimhead am ministeir air m’athair. Choimhead m’athair air mo mhàthair. Choimhead am ministeir air mo mhàthair. Choimhead mo mhàthair ormsa. Choimhead mise air a’ mhinisteir. Bha e a’ coimhead ormsa. Dh’fhosgail am ministeir a bhial. Nuair a dh’fhosgail am ministeir a bhial chualas stararaich eagallach. B’ann aig an dorus a-muigh a bha an stararaich. Thàinig Mear a-steach. Mu dheireadh bha e ’na sheasamh ri m’ thaobh. “Bha dùil a’am nach robh thu dol a thighinn idir,” arsa mise.

[Sanas]


[TD 168]

IONNSACHADH NA GAIDHLIG
Le DOMHNALL IAIN MACLEOID

’Se a chiad leabhar as aithne dhomh airson luchd-ionnsachaidh na Gàidhlig—<eng>Elementary Lessons in Gaelic<gai>: Lachlan MacBean: 1876 . . . . 1908. Tha an leabhar so is na leanas a’ leantail riochd nan leabhraichean-gràmair:—D. C. MacPherson: <eng>Practical Lessons<gai>: 1891; Comunn Gaidhealach: <eng>Scottish Gaelic as a specific subject: 1893 is 1907; Alex. MacBain; How to learn Gaelic: 1902; W. J. Watson: Notes on the study of Gaelic: 1908; Maclaren; Gaelic Self-taught: 1911 . . . . 1960; J. N. MacLean: Introduction to Gaelic: 1916 is 1919; John MacKechnie: Gaelic without Groans; A. N. MacLean: An Approach<gai>: 1949.

Bha leabhraichean eile ann a bha a’ teagasg tro’ chòmhradh an àite gràmair:—L. MacBean: <eng>Guide to Gaelic conversation<gai>: 1884 . . . . 1905; Duncan MacInnes: Còmhraidhean: 1880 is 1938; Malcolm MacFarlane: <eng>Gaelic phonetics: 1889; J. G. MacKay: Gaelic Phrases and sentences<gai>: 1889 is 1949; Mary MacKellar is fir-deasachaidh: <eng>Tourist Phrase-book: 1929 . . . . 1949 ; Duncan MacDonald: Gaelic Idioms and Expressions<gai>: 1939.

Tha dhà no trì ann cuideachd a tha a’ fiachainn ri, chan e mhàin còmhradh ach leughadh na Gàidhlig a theagasg gun ghràmair:—tha a’ chiad trì ag innse naidheachd Ghàidhlig le eadar-theangachadh Beurla m’a coinneamh: MacLaren: <eng>Inter-linear Gaelic reader<gai>; Neil MacDonald: Eachunn agus an Tarbh: 1958; MacLaren: Fionn an tigh a’ Bhlàir-bhuidhe. John Whyte: <eng>How to read Gaelic<gai>: 1897; Norman Murray: <eng>New Method Gaelic, a phonetic system of Gaelic reading<gai>: 1941. Tha an leabhar mu dheireadh air leth annasach: tha e a’ cleachdadh leughadh agus fuaim nam facal, gun ghràmair, glé fhaisg air na clàir a tha againn an diugh.

’Se a’ chiad chùrsa Gàidhlig a chleachd clàir le cainnt, <eng>The Gaelic Phono-grammar<gai>: A. MacLean: 1932; Chraobh-sgaoil am B.B.C. leasain (le leabhar) ann an 1948: 1950: 1951 agus 1957. Bha tepiean air an tabhunn le <eng>Gaelic made Easy<gai>: John Paterson: 1953 . . . . 1959; chuireadh a’ chiad clàr-teagaisg Gàidhlig a-mach le Calum Iain N. MacLeòid ann an 1957.

Bha e follaiseach o chionn treise gu robh feum air seit chlàr-fhada a’ teagasg na cànain tro’ chòmhradh: tha dhà dhiubh so a’ nise fa ar comhair—aon o an Chomunn Ghaidhealach agus aon o Ghaelfonn. Dh’ iarr sinn air Murchadh Macleòid, Fear-stiùraidh na Gàidhlig an Siorrachd Inbhirnis (aig an robh làmh an clàir a’ Chomuinn) agus air Caluim MacFhearghuis, Fear-deasachaidh prògraman sgoile aig B.B.C., T.V., a dhealbh leasain Gaelfonn, iomradh a thoirt dhuinn air an t-seòrsa leasain a dheasaich iad.


[TD 169]

GAIDHLIG GUN GHRAMAIR
Le MURCHADH MACLEOID
(Inbhir-Nis)

IS ainneamh latha nach cluinn no nach fhairich sinn, ma tha sinn idir a’ tadhal na Gaidhealtachd agus nan eilean, gur ann a’ dol an lughaid a tha an àireamh sluaigh a tha a’ bruidhinn na Gàidhlig mar chainnt mhàthaireil. Duine sam bith aig a bheil dlùth-cheangal ris na h-àiteachan far a bheil Gàidhlig ga bruidhinn bidh e mothachail air so. Aig a’ cheart àm, tha e cinnteach nach robh àireamh cho mór de dhaoine riamh roimhe cho déidheil air Gàidhlig ionnsachadh. Nach bochd nach robh muinntir na Gàidhlig fhéin cho measail oirre ’s a tha na ceudan nach d’ fhuair i ri ’n òige ach a tha dèanamh cruaidh spàirn gus a togail!

Anns a’ chumantas tha dà ghearain aig luchd-ionnsachaidh na Gàidhlig—nach eil muinntir na Gàidhlig deònach an cuideachadh le bhith bruidhinn na Gàidhlig riutha, agus gu bheil iad a’ cur cus eòlais air leughadh agus air riaghailtean-gràmair gun chothrom ceart a bhith aca còmhradh a dhèanamh anns a’ Ghàidhlig. Air a’ cheann thall, bidh cuid ac’ ag ràdh, chan eil ac’ ach gràmair gun Ghàidhlig!

’S dòcha gur ann a bhithear a’ gearan a nis nach eil anns na “Leasain Ghàidhlig” a chuireadh a-mach fo ainm a’ Chomuinn Ghaidhealaich toiseach an Dàmhair-s’ a chaidh ach Gàidhlig gun ghràmair. Tha fichead ann dhe na leasain so, air deich clàir, agus còrr is fichead mionaid de bhruidhinn air gach taobh. An cois nan clàr gheibhear leabhar leis na leasain anns a’ Ghàidhlig, eadar-theangachadh Beurla agus dealbhan tlachdmhor gus soilleireachadh a dhèanamh air cuid dhe na cuspairean air a bheil na leasain air an suidheachadh. ’Se bha fainear dha’n bhuidhinn a dheasaich na leasain cothrom a thoirt do luchd-ionnsachaidh beagan Gàidhlig a thogail gun móran cùraim a bhith orra a thaobh gràmair—an gràmair, mar gum b’ eadh, ga thogail gu nàdurrach ach an lùib na Gàidhlig. Nach ann mar so a dh’ ionnsaich sinn fhìn a’ Ghàidhlig, agus nach e so an dòigh as fheàrr air cànain sam bith ionnsachadh?


[TD 170]

Mar sin, cha b’e puingean gràmair bu mhotha bh’ air ar n-aire idir, ged nach robh math dhuinn iad sin a chur á bith gu tur, ach “suidhichidhean” àraidh a thaghadh agus leasain a bhonntachadh orra a bheireadh seòladh do luchd-ionnsachaidh mar a dh’ fhaodadh iad còmhradh a dhèanamh air cuspairean cumanta—rudan a tha tachairt a h-uile latha, air an dùthaich agus anns a’ bhaile mhór, aig an teine, aig a’ bhòrd, air an t-sràid, anns a’ bhùth, anns an sgoil, anns a’ mhonadh agus mar sin.

Choisinn so gun deachaidh beagan mùchaidh—a bharrachd air beagan muthaidh!—a dhèanamh air dhà no trì de riaghailtean-gràmair, gus a’ chùis a dhèanamh na b’ fhasa dhaibhsan a tha gus feum a dhèanamh dhe na leasain. Chan fhaicear an so “bàrr na duilleige bige” no “taobh na h-uinneige móire.” Tha a leithid so air a sheacadh sìos gu “bàrr na duilleig bhig” agus “taobh na h-uinneig mhóir.” Ach dé nis mu na ceudan de mhuinntir na Gàidhlig a bhitheas ag ràdh “bàrr an duilleag bheag” agus “taobh an uinneag mhór”? Mas e cainnt an t-sluaigh a tha dhìth ort, carson nach fhaod thu so a chur ann an leabhar cuideachd? ’S dòcha gu robh còir againn so a dhèanamh, ach cha robh math dhuinn cus stiallaidh a dhèanamh air na bunaitean eagal’s gun tigeadh fiaradh ro mhór anns na ballachan agus gun tuiteadh iad m’ ar claiginn!

Faodaidh gum bithear a’ gearan gun deachaidh sinn tuilleadh is fada ann a bhith gabhail ri facail Bheurla. Gheibhear anns na leasain facail annasach mar tha stòbha, baga, sgueathar, taipeadh, meniu, garaids, gabhair, tiop agus mar sin. Tha cuid dhiubh so, agus a’ mhór chuid tha mi cinnteach, nach fhacas ann an clò riamh roimhe, agus is dòcha gun dèan iad oilbheum do chuid—ach chan e dé chithear no chunnacas ann an leabhraichean bu chairt-iùil dhuinn idir ach dé chluinnear ann an Tròtairnis, an Tigh a’ Gheàrraidh no an Tolastadh-bho-Thuath. Gun teagamh, tha facail anns na leasain so nach cluinnear ro thric anns na badan sin. An uair a tha ar gnothaich ri cuspairean sònraichte leithid obraichean agus dreuchdan tha beagan de chainnt uasail ag èaladh a-steach ge b’ oil leinn—fear-ealantais, tionnsgalan, Seirbhis a’ Phobuill, bùth an dealan-chiùird ’s a leithid sin. Ma thogas am fear a tha ag ionnsachadh na Gàidhlig cunntas de dh’ fhacail dhe ’n t-seòrsa so chan eil fhios nach ann a théid aige air na naidheachdan Gàidhlig a leantainn gu dòigheil air an réidio—rud nach dèan a h-uile fear a bhuineas dha na h-eileanan!

Tha an roimh-ràdh anns an leabhar a’ cumail a-mach nach eil agad ach na leasain so a chur gu feum gus Gàidhlig a thuigsinn agus a bhruidhinn cuimseach math, ged a b’ann a’ tòiseachadh oirre bhitheadh tu. Eisd agus bruidhinn—sin na bheil agad ri dhèanamh. Tha e caran tràth fhathast a dhol a ràdh gu bheil an


[TD 171]

fhàistneachd so air a thighinn fo theachd, ach tha h-uile coltas gu bheil féill mhór air na leabhraichean agus air na clàir, rud a tha ’na chomharra gu robh móran air feadh na dùthcha a’ feitheamh gus an cuirte a leithid ’nan tairgse. Tha mi creidsinn nach robh riamh roimhe cothrom cho math aig luchd-ionnsachaidh na Gàidhlig air a’ chànain a thogail leis an t-sùil agus leis a’ chluais aig an aon àm, agus aig àm sam bith a fhreagras orra fhéin.

Tha suas ri ceithir cheud seat dhe na clàir air an reic cheana, agus còrr math is mìle dhe na leabhraichean—a’ mhór chuid dhe na leabhraichean airson nan sgoiltean, oir tha iad feumail chan ann a-mhàin dhaibhsan a tha togail na Gàidhlig ach do sgoilearan òga aig a bheil a’ Ghàidhlig agus a tha cur feum air rud a leughas iad ’nan cainnt fhéin. Tha amharus agam gu bheil a’ phrìs—tha na deich clàir agus an leabhar a’ cosg mu £7—a’ cur bacadh air cuid leis am bu mhath tòiseachadh air Gaidhlig ionnsachadh air an ceann fhéin. Chan eil iad so airson cus cosgais a chur mu’n ceann ’s gun iad cinnteach fhathast gu lean iad orra. Nan robh a’ chiad chlàr ri fhaotainn air leth, air 15/- no mar sin, tha mi cinnteach gum bitheadh fada a bharrachd air am brosnachadh gus oidhirp a dhèanamh air beagan Gàidhlig a thogail; agus am fear a cheannaicheas aon chlàr, chan eil fhios nach ceannaich e chuid eile ceann sreatha.

[Sanas]


[TD 172]

GAISNEAN AS AN RUSG
le CALUM MACFHEARGHUIS

THA faisg air dà bhliadhna bho chaidh iarraidh orm ullachadh leasanan Gàidhlig a chuireadh Gaelfonn air clàir. B’èasgaidh a fhreagair mi an cuireadh—dh’ullaichinn sin, fiach dà uair-a-thìde do theagaisg a bhiodh, dha’n oileanach, aotram, annasach, eirmiseach. Ach, mar their an Sasunnach, b’fhasa a ràdh no dhèanamh! An déidh dhomh mìos a thoirt a’ cur mo smaointean an ceann a chéile, cho-dhùin mi gun robh cànan coltach ri rùsg cloimhe; tha ceud mìle gaisinn innte air am beir duine airson snìomh a dhèanamh. Bu mhór an rannsachadh a bha romham mus lorgainn an gaisinn bu treasa agus, ’nam bharail fhìn, a b’annasaiche. An tòisichinn le iomain na h-aibidil? An togainn e bho fìor ghlutadh còmhraidh?

Thug mi fa-near gun robh inneal chumhachdach agam ’nam làmhan airson an cànan a theagaisg. Seach gun robh cead agam bho Gaelfonn ullachadh trì leabhraichean beaga a rachadh an cois nan clàr bha e follaiseach gum biodh oileanach comasach air ionnsachadh le a thrì cheudfaidhean—a fhradharc, a chlaisneachd agus a ghuth. Nan deanainn iomradh air ‘tarbh ’na ruith,’ chitheadh e dealbh tairbh anns an leabhar (agus leughadh e na facail), chluinneadh e cunntas air bho na clàir, agus dheanadh e atharrais orra ás a ghuth thàmh.

[Dealbh]

Nach ann mar so a rinn sinn fhìn ionnsachadh air glùn ar màthrach—a’ faicinn an rud, a’ cluinntinn an fhacail, ag ràdh an fhacail, agus a’ cluinntinn an fhacail a rithist. A’ cluinntinn an fhacail a rithist—b’e so sgealb de’n obair a thug bhuam móran tìde, a’ deanamh cinnteach gun tigeadh facail chumanta gu beòil an luchd seanachais a rithist is a rithist agus, aig an aon àm, gun milleadh sruth a’ chonaltraidh.

An déidh dhomh tarraing air iomadh gaisinn thagh mi am fear so airson mo shnìomh (agus tha mi’n dòchas gum faic sibh a dh’aithghearr an clò e!). Is e so fàth na sgeòile:—Ann an teis-


[TD 173]

[Dealbh]


[TD 174]

meadhon na cùise tha Iain Dòmhnallach, gille á baile mór Ghlaschu, air ùr fhàgail na sgoile.

[Dealbh]

Chan eil aige ach bloigheachas de Ghàidhlig ged is e deagh Ghaidheal tha ’na athair. Bhon gu bheil bliadhna aig Iain mus téid e ri ceàird thog e air agus thàinig a sìos gu tuath, gu croit bràthair-athar air eilean beag briagha ann an Tìr nan Og. ’S iomadh rud annasach a tha e air fhaicinn rè a bhliadhna anns a’ Chlachan Mhór. Bho’n latha a ràinig e tha e air meudachadh aithne—a’ tòiseachadh le eòlas air rudan am broinn an tighe agus a’ dol á sin gu sreap bheanntan gu faicinn nead na h-iolaire, a’ losgadh le gunna air lach na mòintich, a dh’iomradh eathair, agus a dhanns aig banais Màiri Mhór nan Cearcan. Dh’ionnsaich e mu dheidhinn fhéin—mur biodh aodach air gum biodh e luirmeachd!

[Dealbh]

Rinn mi còrr air trì cheud dealbh airson an sgrìobhaidh a sgeadachadh. Seach gu bheil Iain bochd air aineolas a’ deanamh feòireachadh air facail agus cleachdaidhean neo-chumanta dha, saoilidh mi gum bi e nas dualtaiche dha’n luchd ionnsachaidh leantainn na h-oidhirp gu dìleas bhon gu bheil iad fhéin anns an dearbh staid ris. Ach tha so ri a dhearbhadh.

Chaith mi dà fhichead latha agus àmhar nan trì oidhchean ag asaid eirmeasan na sgeòile, ach mu dheireadh thàinig an sgrìobhadh gu ceann agus chuir mi i ann an làmhan Gaelfonn. Orra-san a nis, bha a’ cheisd càite am faighteadh dealbh-chluicheadairean a bhiodh deònach agus comasach air bruidheann na bha mise air a sgrìobhadh. Ghabh Roinn Cheilteach Oilthigh Ghlaschu os làimh buidheann fhreagarrach a thoirt ri chéile. Agus a nis a’ cheisd bu mhotha idir, có a chluicheadh Iain Dòmhnallach, am fear-ionnsachaidh? Cha robh math taghadh fear le beagan Gàidhlig ás bith dé cho cunbhalach ’s a bhiodh e ’na ùidh agus ’na dhealas. Dh’fheumadh gach facal a bhith glan, coimhlionta gun bhlas air ach blas na Gàidhlige—


[TD 175]

eadhon ann am beul fear-ionnsachaidh. Dh’fheumadh a chòmhradh a bhith, gu ìre àraidh, mall ach gun i bhith mabach. Chaidh taghadh deagh Hearach. Is esan Mgr. Dòmhnall Iain MacLeòid—fear-teagaisg anns an Oilthigh, fear a tha foghlumait anns a’ Ghàidhlig agus fileanta leatha. B’fhoighidneach, dìcheallach a lean e air ag ionnsachadh gus an robh Iain Dòmhnallach buileach Gaidhealach air ceann na cùrsa. Is e Mgr. Coinneach Dòmhnallach bhar na Comraich (fear-teagaisg eile anns an Oilthigh) a chluich “Calum, an croitear.” Is e Mgr. Dòmhnallach a bhios gu tric a’ leughadh nan naidheachdan air an radio—guth cho fallain coimhlionta ’s a chuala mi ann an cànan sam bith. ’Se cuideachd a tha an urra ris an Fhaclair mhór ùr Ghàidhlig air am bheil an t-Oilthigh air tòiseachdainn—mur a bheil fhios aige-san air a’ Ghàidhlig, chan eil fhios có aig am bheil.

Anns a’ Chlachan Mhór cuideachd bha Mina is Dòmhnall Mac-a-Ghobhainn, á Leódhus, a tha a’ teagaisg ann an té de sgoiltean a’ bhaile—’se Mina rùnaire is Dòmhnall ceann-suidhe Comunn Dràma Gàidhlig Ghlaschu a bhios a’ ruith an Fhéis Dhràma nàiseanta gach bliadhna; Catrìona NicFhionghuin á Tiridhe, a rinn Hons. Gàidhlig an Obareadhain is a tha a nise a’ teagaisg ann an sgoil Bellahouston is a bha ’na ball de Chomunn Dràma an Eilein Sgiathanaich an Glaschu; Seònaid is Ina

[Sanas]


[TD 176]

Chaimbeul—ás na Hearadh is á Leódhus—dà shàr-sheinneadar is bhan-actar á Buidheann Dràma a’ Chomuinn Oiseanaich; Raoghnailt NicLeòid ás na Hearadh a tha a nise a’ teagaisg ann an Glaschu; Eithne NicNeacail á Grianaig, Mòrag NicGumaraid ás an Eilean Sgiathanach (a nis ás na Hearadh), Raoghall MacIlle-Dhuibh (Black) á Glaschu is Iain MacDhùghaill a Uibhist a tha uile, ach aon, a’ toirt a-mach M.A. le urram an Gàidhlig anns an Oilthigh.

Seach gu robh buill ás gach ceàrn anns a’ chòmhlan ud bha e furusda breth a thoirt air facail neo-chumanta, agus air gabhail comhairle air an dòigh a b’ fheàrr air rud a ràdh. Nuair a chaidh a h-uile leasan a reacòrdadh shaoil sinn gun robh slighe ro fhada eadar iomain na h-aibidil (nach do rinn sinn) agus toiseach rannsachaidh gille Ghlaschu (ged tha so glé fhurusda). Rinn sinn dòrnlach leasanan beaga—leasanan a tha éibhinn, a bhàrr air a bhith teagaisgeach. So fear aca.

(A) Cuir air an solus (glig). Glé mhath.
(B) Tha sin nas fheàrr (a’ mèaranaich).
(A) Tha thu a’ mèaranaich.
(B) Tha (a’ mèaranaich).
(A) Am bheil an cadal ort?
(B) Chan eil (a’ mèaranaich).
(A) Tha an t-acras ort. So dhut ubhal.
(B) Móran taing (cagainn, cagainn, cagainn). Tha an ubhal milis.


[TD 177]

[Dealbh]

(A) An ith thu cnò?

[Dealbh]

(B) Chan ith. Ith thusa cnò. So dhut òrd.

[Dealbh]

(A) Cnò—òrd (brag, brag) (cagainn, cagainn). Tha i math.

Thuirt mi gu robh trì leabhraichean a’ dol an cois na cùrsa. Rinn mi, an so, iomradh air son dhiubh. Is iad na dhà eile—faclair beag agus leabhrachan a’ mìneachadh cruth na cainnte. ’S mi, an déidh na saothrach sin, a nì an cruinn-leum a dh’aithghearr nuair a théid m’oidhirp-sa an ceann oidhirp chàich ann an aobhar ar cànain.

[Sanas]


[TD 179]

TOISEACH A’ GHEAMHRAIDH
Le POL MACAONGHUIS

ANN an rùm nam boireannach san Ròigheil, Loch nan Eala, bha Oighrig Chaimbeul a’ cìreadh a cinn, ged nach robh feum mór sam bith aig na dualan réidh, rìomhach aice air cìr. Anns an sgàthan mhór air a’ bhalla mu coinneamh, chunnaic i a com a bha seang, cumadail agus a broilleach fhathast teann, dealbhach, mar bhroilleach òighe.

Bha i fhéin is Uilleam air a bhith san Ròigheil uair no dhà roimhe, air corra fheasgar de’n t-Samhradh bheannaicht’ ud. Nuair a bhiodh iad cuairt a-muigh sa’ chàr, b’àbhaist dhaibh a bhith tadhal agus drama bheag a ghabhail mus tilleadh iad air ais gu Caolas Mhàrtainn.

A-nochd, gu ta, cha robh cabhag sam bith air ais orra. Tràth an diugh, bha Uilleam air fónadh a dh’òrdachadh biadh is bòrd a bhith air a dheasachadh dhaibh. Bha Peigi Dhonnchaidh air gealltainn dhi coimhead ris a’ bhoin ’s ris an t-seann fhear ’s mar sin cha robh aobhar sam bith aca greasad dhachaidh.

Dh’fhosgail i an uinneag a bha faisg oirre agus chuala i fuaim na mara a’ sluaisreadh a’ mhoil shìos air a’ chladach, fo’n bhalla-bacaidh. Bha mu leth-dusan bàt’-iasgaich shìos ri oir na lamraig agus, thall pìos an ear, bha soluis is croinn na Loch Gorm is i teann, seasgair ri uchd a’ chidhe. Bhiodh i seòladh a-nochd aig meadhon oidhche. Cho eireachdail ’s cho ciùin ’s a bha ’n oidhch’ Fhoghair! Chluinneadh i gu taisbeanach còmhradh nam feadhainn a bha air ais ’s air adhart, le ceum san uair aca, air rathad a’ chidhe agus donnalaich nan con thall air na croitean air Rubha na Maighdinn. Na b’fhaide muigh aig bial an Locha, ’s gun ach seòlaidean glé chumhang eatorra, bha na h-eileanan fraoich—eileanan grinn, grianach air nach robh duine tadhal ach corra shealgair, no croitear a’ lorg beagan tughaidh. Air ais an Caolas Mhàrtainn, bhiodh dealt trom air laighe air na h-iomairean a nis, is bhiodh an crodh air laighe na h-oidhche a dheanamh is eadradh eile seachad chun am màireach. Bha amannan àraidh mar so nuair nach robh Oighrig cinnteach co-dhiù bha i dubhach no aoibhneach. Bha an saoghal cho àluinn, cho tur, tur àluinn. Ach cha b’ann gun dragh a bha i beachdachadh air eireachdas.

Cha b’ionnan idir nuair a bha i ’na h-inghinn òig, is i sìor fhàs mothachail air bòidhchead an t-saoghail. Nuair a bha i an Dun-Eideann gu h-àraidh. Nuair a bha gach rud air a laigheadh a sùil—na cnuic ’s na tighean, na drochaidean ’s na togalaichean, ceò


[TD 180]

mìn na mara is cumadh annasach nan craobh, na soluis ’s na sràidean is gach duine bha gluasad beò air srath no air cabhsair—eireachdail, eireachdail, eireachdail agus ’nan iongnadh maiseach nan iongnaidhean. A Thì Naomha, mar a dh’éireadh a cridhe an uair ud! “Nuair bha mi òg,” arsa Mairi Mhór, “Moch ’s mi ’g éirigh air bheagan éislein . . .” Bu mhoch, gu dearbh.

Cha b’ann aithghearr oirre a thainig am bruthadh-spioraid an déidh an seòladh àrd a chleachd. Thug e iomadach bliadhna. Iomadh eadradh is fuine is nigheadaireachd is feasgar searbh ònrachdanach. Ach so aon fheasgar nach biodh mar chàch. Dhùin i ’n uinneag agus thug i sùil eile san sgàthan. Bha Uilleam cuide rithe nochd ’s cha bhiodh na feasgair gu bràth tuilleadh mar a bhà iad. Bhiodh e ’na shuidhe an dràsda fhéin aig a’ bhòrd aca, ag éisdeachd “Muzak” mhilis na Ròigheil a’ tuiteam socair dùrdanach ás na saileidhean agus a shùil corra uair air an dorus. Mu thràth, bha i faicinn a’ bhùird. Bhiodh am botal fìon an sin, a chaol-amhaich gu biorach, àrd a-measg nan gloineachan ’s nam flùraichean agus gach sgian is spàin ’nan laighe deàrrsach air anart cho geal ri sneachd an t-sléibhe.

Dh’fhosgail i an dorus is rinn i air seòmar a’ bhidhidh. Bha gu leòr de luchd-cuairt fhathast a’ tathaich na Ròigheil agus bha corra fhireannach, thug i ’n aire, a’ beachdachadh oirre. Bhiodh iongnadh orra, bha i cinnteach, mu’n lasadh a bha ’na dreach is an t-aoibhneas a bha ’na sùil. Ach bu choma, cha bhiodh iongnadh sam bith air Uilleam.

* * *

Bha an t-uisge trom a nis agus bha e tuilleadh is blàth leatha am broinn a’ chàir. Cha robh i còmhradh ri Uilleam oir bha esan, mar a bha i fhéin, a’ faireachdainn caran lunndach, cadalach. Bha aire-san, co-dhiù, air an rathad agus cha b’fhuilear dhà, bha e air cuid mhath òl—barrachd ’s a chòrd rithe—ged nach b’e sin a dh’fhàg cho trioblaideach i.

Nuair a ràinig iad tigh Peigi Dhonnchaidh, stad iad, anmoch ’s gun robh iad. O, bha h-uile dad air dòigh. Bha am bainne air a shuidheachadh o chionn fada agus an seann fhear ’na chadal a nis. Bha i thall ga choimhead dìreach mun do ràinig iad, is ise bh’anna sin, agus bha e ’na shuain, an duine bochd.

Nuair a ràinig iad a tigh fhéin chuir Oighrig air an coire. Shocraich Uilleam e fhéin aig an teine, agus chuir e beagan guail air na h-éibhleagan. Chaidh ise an uairsin suas a choimhead air a h-athair. Bha roinn bheag de sholus na staidhre a’ soillseachadh an rùm aige. Ri taobh na leabadh bha am bòrd beag air an robh na pilleachan ’s na botail ri làimh. Bha e air na brioscaidean ’s am bainne a ghabhail mun do chaidil e, thug i ’n aire. Sheall i air gu dùrachdach, rud nach bu chleachd dhi dhèanamh nuair a


[TD 181]

bha e ’na dhùisg. O gu dé math a bhith cuimhneachadh? Bha na làithean sin seachad ’s cha robh feum fo’n ghréin a bhith gan caoidh. Ma bha e laghach, sona uair de’n t-saoghal cha b’e sin dha ’n diugh e. Nam biodh a màthair ’s a dithis pheathraichean beò an diugh, dé dheanadh iad dheth? Am biodh iad cho crosda, ’s cho mì-fhoidhidneach ’s a bha ise iomadach uair; am biodh an fhearg gan tacadh aon uair ’s an cogais gan dìteadh an uair eile, mar bu tric a bha tachairt dhì-se?

Thog i leatha a’ ghloinne ’s an truinnsear is ghreas i sìos mus tòisicheadh an coire air feadaireachd ’s gun dùisgeadh e. Nuair a bha ’n tì deiseil shuidh iad mu’n teine ga gabhail. Bha an t-uisge air sgur a nis agus chual i fead fhuar na gaoithe aig ceann an tighe. Chual i cuideachd, eubh nan guilbneach shìos aig an t-sròm. B’ann shìos an sin a bha ’n drochaid—an drochaid ùr a-null gu Airigh Eóghainn. O, bha meas air an drochaid is bhiodh ionndrain air Uilleam Gallda nuair a readh crìoch oirre agus a dh’fhalbhadh e. Bha iomadh latha a sheall i null air an t-sròm is a dh’aithnich i Uilleam a-measg an luchd-obrach. Bha fhios aice nis gur iomadh latha dubh air a’ Gheamhradh so a shealladh i null air an drochaid ùir, is bhiodh na feasgair a leanadh na bu diachainniche na bha iad riamh. Bhiodh a dìol ùin’ aice an uairsin beachdachadh air dé chaidh ceàrr.

Bha e bruidhinn air a shocair, le beagan de mhabadh na daoraich fhathast ’na theangaidh agus gun for aige nach robh i ’g éisdeachd ris. Dh’éirich i an ceann greise is ghearain i ris gun robh a ceann goirt ’s gun robh i sgìth, cadalach. Chaidh i mach chun an doruis leis is dh’fhàg i oidhche mhath aige.

Nuair a thill i stigh, chuir i ás an solus is chaidh i chun na h-uinneig, mar a b’àbhaist, a choimhead soluis a’ chàir a’ dol sìos an rathad. Ach a-nochd bha na soluis a’ dol na b’fhaide na’n tigh-loidsidh aige shìos aig Cnoc an t-Sagairt. Bha iad a’ siubhal bhuaipe air astar gun tomhas. Agus bha am fear a bh’aig a’ chuibheil air teannadh air turas nach do thuig e fhathast. Dh’innseadh i am màireach dha, no an earar, no uaireiginn nuair a thuigeadh i fhéin na b’fheàrr dé bha ann ri ràdha. Ach a-nochd, agus iomadh oidhch’ eile, cha bhiodh ann ach na deòir. Mar a b’àbhaist.

[Sanas]


[TD 182]

GEOGRAPHY NA H-ALBANN

(2) CUMADH

Le MURCHADH MOIREACH

O ’s cuimhne le daoine cha tainig móran atharrachaidh air cruth na h-Albann. Tha e le sin duilich a chreidsinn nach robh i air an aon chumadh bho thoiseach tìm. Ach fada, fada ’n t-saoghail, muillionan bliadhna, mus robh bith-beò air uachdair an fhuinn, bha clàr na dùthcha uairean ciantan ùine fo’n uisge, uairean ciantan ùine os a chionn. Thigeadh tulg ann an slige na talmhainn is ruitheadh an cuan a-steach innt. Ann an cùrsa mhuillionan bliadhna, rachadh an tulg beag air bheag ’na h-amar farsaing, mìltean a dhoimhne agus uairean dha no tri cheudan mìle a leud. Cha bhiodh Alba ri a faicinn. Ach fad na h-ùine, bhitheadh uisge, teas is reothadh a’ bleith ’s a’ caitheamh sìos na h-àrd-thir air gach taobh, gu h-àraidh aig na h-iomallan. Bha tuiltean is aibhnichean a’ giùlan na gainmhich ’s na làthaich chun a’ chuain, far an robh iad a’ sìoladh sìos san doimhne, dith air muin dith. Ann an cùrsa nam muillionan bliadhna, thigeadh doimhne is cudthrom na làthaich gu bhith cho mór, is gu robh na dithean ìosal a’ dol ’nan cloich. Ma sheallas sinn air oir creige, chì sinn ann an iomadh àite a’ chreag ’na ruitheanan, leac air lic, dith air dith, dìreach mar a shìolaidh ’s a chruaidhich na dithean làthaich an grùnnd amaran a’ chuain.

Uaireanan thigeadh, air dà thaobh de amar, bho ghluasadan ann an slige na talmhainn, bruthaidhean cumhachdach a bha ag aobharachadh a bhruaichean a thighinn dlùth d’a chéile. Sgiolgadh sin na dithean làthaich is creige an doimhne an amair, beag air bheag, ’nan dromannan àrda os cionn nan uisgeachan. Is ann mar sin a dh’ éirich beanntan na h-Albann, agus gach sreath bheann eile air uachdair an domhain, oir chan eil aon diubh nach robh uaireigin ’nan lathaich no ’nan gainmhich an doimhne a’ chuain. Feumaidh gur h-ann bho’n iar-thuath agus bho’n ear-dheas a thainig na bruthaidhean a thog Alba suas os cionn na mara, oir tha ruith nam beann fhathast bho ’n ear-thuath gu’n iar-dheas.

Am feadh a bha sin a’ tighinn gu ìre, thainig sgàinidhean ann an slige na talmhainn. Bhrùchd creag leaghte, no làbha, troimh na sgàinidhean, agus ann an àitean thainig i an uachdair is sgaoil i air gach taobh. Ann an àitean eile thainig i troimh sgàinidhean


[TD 183]

[Mapa]

anns na dithean ìosal, agus nuair nach deach aice air toll a dheanamh anns na dithean àrd, sgaoil i fòtha agus thog i suas ’nam beanntan iad. Bha i an sin troimh linntean gun àireamh, a’ cruadhachadh ann an slugain nan toll. Nuair a chaith ’s a bhleith na siantan sìos na dithean mullaich, chaidh fàgail ris a’


[TD 184]

chreig loisgte anns na slugain. Is ann dhiubh sin Creag Dhun-Eideinn, Am Bas agus Ard Bhearuig. Tha cnuic eile ann, mar na Sidhbheannan, na Ochaillean, Meallan Champsaidh agus Aird Rinn-friu a chaidh a thogail de sgaoilteach làbha a bha air a bruthadh ’na dromannan; cuid eile, mar a tha Creagan Shalasburaidh, de làbha a bha air a dinneadh eadar dithean creige agus a thainig ris le bleith nan siantan.

Bha dha no trì de sgàinidhean a thachair mu’n àm sin a thug atharrachadh mór air uachdair na tìre. Is aon dhiubh sin an Gleann Mór: chan e mhàin gun do sgàin an talamh ach shleamhnaich an taobh deas beagan gu’n iar-dheas. Bha sgàineadh eile suas ri oirthir an Eilein Duibh agus taobh sear siorrachd Rois, a dh’fhàg rudeigin dìreach iad gus an là an diugh. Ach is e an dà sgàineadh mhór san aon ruith ri Ard-thir Chailleann, aon bho Bhail-Eilidh gu ruige Steinhamhna agus aon eile bho Ghirbhinn gu Dunbàrr, a rinn an t-atharrachadh bu mhotha. Shìolaidh an talamh eatorra beag air bheag gu doimhne mhór. Mar a bha e a’ dol sìos bha aibhnichean a’ taomadh thairis air gainmhich is làthaich, a chaidh ri ùine ’nan gnè chreig iad fhéin. Aig aon àm bha earrainn de’n talamh sin ’na bhoglaich, agus a chionn gun do thachair aimsir theth a bhith ann fad linntean, dh’fhàs coille dhùmhail ann. Lean i a’ fàs agus a’ tuiteam gus an robh tiuighead mhór chraobh ’nan sleibhtrich ri làr. Chùm an talamh air a’ sìoladh, agus dhòirt na h-aibhnichean fad bhliadhnaichean gun àireamh mìltean traigh de dhithean gainmhich agus làthaich os a chionn. Mu dheireadh chaidh na craobhan, le meud a’ chudthrom ’nan gual. Nach e an smaoin e, gu bheil sinne an diugh a’ faighinn o ghual na Machrach Gallda a’ bhlàiths a shùigh na craobhan o’n ghréin muillionan bliadhna air ais!

Thainig iomadach atharrachadh eile air cuid de dh’Albainn o’n uairsin. Nuair a bha na beanntan Alpainneach ag éirigh, bha gluasadan cumhachdach a’ bruthadh fonn na h-Albann cuideachd. Ach bha Ard-thìr Chailleann, tha e coltach, cho tiugh is nach deach i ’na dromannan mar a chaidh na h-Alpan. Sgàin i an sud ’s an so, is b’e an talamh sìoladh sìos, mu’n àm so, eadar dà sgàineadh a dh’aobharaich Cuan na Moill agus am Muir Sgìth.

Mar a thachair aig amannan eile de’n t-seòrsa, bhrùchd, ri linn nan gluasadan sin, móran làbha troimh na sgàinidhean agus sgaoil i troimh earrainn mhór de’n Mhoill, bho tuath air an Eilean Sgitheanach a deas gu Muile agus eadhoin gu ceann-a-tuath na h-Eireann. Bha móran theine-bheanntan aig an àm a’ séideadh os an cionn tiuigheadan luathainn is làbha. Ann an àitean eile, mar cheann-a-tuath an Eilein, bha an làbha a’ sgaoileadh eadar na dithean creige. Nuair a sguir a’ chreig-leaghte a thighinn fodha, chruaidhich i mar thùcan anns na slugain. Troimh na linntean


[TD 185]

chaith na siantan a’ chuid bu bhuige de na creagan agus chaidh fàgail nan creag bu chruaidhe. B’iad sin a’ chuid a chruaidhich anns na sgàinidhean agus anns na slugain troimh an robh a chreig-leaghte a’ taomadh a-mach. Chì sinn sin anns an Eilean Sgitheanach, oir is e beanntan a’ Chuilidhinn a’ chreig a chruaidhich ann an surragan nan teine-bheann; agus b’e na surragan da-rìribh iad. Ann an ceann a tuath an Eilein cuideachd, chì sinn aonaichean réidh le ruitheanan làbha aig caochladh àirdean an oir nan creag; agus cnuic le mullaichean còmhnard de’n ghnè cheudna, mar a tha Healabhal Bheag agus Healabhal Mhór. Chì sinn an dearbh nì am Muile: tha làbha fhathast ri a faicinn air mullach na Beinne Móire, a bha uaireigin a thrì no cheithir àirde ’s a tha i an diugh. Ann an Eilean Stafa chaidh a’ chreig leaghte ’na colbhan mhóra a tha ’nan ioghnadh do’n t-saoghal.

’Na dhéidh so cha tainig atharrachadh mór sam bith air nasg na tìre, ach thainig caochladh nach bu bheag air a clàr. Mu mhuillion bliadhna air ais thòisich an aimsir air fàs fuar, agus le ùine thainig am fuachd gu bhith cho mór is gu robh uachdair na tìre fad linntean fo thiuighead mór deighe, mar a tha an Tìr-uaine an diugh. Faodaidh gu robh barrachd air aon linn deigh ann.

[Sanasan]


[TD 186]

[Sanas]

[TD 187]

Co-dhiù bha àm ann a thainig am fuachd gu ìre a bha sruth farsainn deighe a’ tighinn o bheanntan Lochlainn gu ruige Moireabh, agus o àrd-thir na h-Albann gus na h-ìslean an Albainn is an Sasainn. (Tha clachan a ghiùlain na sruthan air an t-slighe ’nan dearbhadh air an sin.) Sgrìob an deigh le cudthrom a gluasaid na bha de thalamh air uachdair an fhuinn, agus chladhaich i na lagan eadar dhromannan nam beann ’nan glinn dhomhainn, gu h-àraid far an robh creig chruaidh a’ cuingealachadh a slighe. Nuair a thainig aimsir bu bhlàithe, lìon na glinn dhomhainn, cuid le uisge agus cuid le sàl. Is ann mar sin a rinneadh Loch Nis a tha 900 traigh an doimhne, Loch Morar a tha 1100 traigh agus Loch Coiruisg, agus na lochan mara air taobh tuath is taobh siar na h-Albann, far na ruith am muir a-steach do na glinn a chladhaicheadh leis an deigh. Tha so gu h-àraidh faicsinneach anns na lochan mara an Earraghaidheal. Mar is trice gheibh sinn surragan domhainn annta an taobh a-stigh de dh’oitirean tana, fìor chomharr gur h-e sruthan deighe a chladhaich iad is nach eil anns a’ mhór chuid diubh ach glinn bhàite.

Thainig atharraichidhean eile air aghaidh na dùthcha ri linn na sruthan deighe. Chì sinn ann an iomadach àite eisgearan beag is mór—’s e sin tuim mhorghain is chriadhadh a dh’fhàg na sruthan ás an déidh. Ann an àitean, ghlas am morghan uisge nan gleann, a’ deanamh lochan dhiubh. Is ann mar sin a thainig Loch Ba am Muile gu bhith ann.

Cha do sguir na h-atharraichidhean an uairsin. Tha am muir is na siantan gun thàmh a’ bleith is a’ bristeadh sìos an so agus a’ togail suas an sud cladaichean is clàr ar dùthcha. Tha muil is fidichean is innseachan a’ dol am meud, beanntan a’ dol an ìslead is glinn an doimhnead, ach sin cho fàilidh is nach cuir duine umhail orra.

Airson rannsachadh cothromach a dheanamh air an dùthaich, faodar Alba a roinn ’na trì earannan:

(1) An Ard-thir a Tuath,
(2) A’ Mhachair Ghallda, agus
(3) An Ard-thir a Deas.

Rinn an dà sgàineadh mhór a dh’aobharaich a’ Mhachair Ghallda sìoladh sìos na roinnean sin gu nàdurrach. Faodar gach aon dhiubh sin ath-roinn a réir gné gach ceàrnaidh, a chùm an t-iomradh a dheanamh soilleir.
