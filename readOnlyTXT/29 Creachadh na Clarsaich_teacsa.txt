[C 1]

<eng>
Derick Thomson

Creachadh na Clàrsaich

[C 2]

[Blank]

[C 3]

Derick Thomson

Creachadh na Clàrsaich

Macdonald

[DA 1]

CREACHADH NA CLÀRSAICH

Plundering the Harp

[DA 2]

[Blank]

[DA 3]

CREACHADH NA CLÀRSAICH

Plundering the Harp

CRUINNEACHADH DE BHARDACHD
1940-1980

RUARAIDH MACTHÒMAIS

Collected Poems
1940-1980

DERICK THOMSON

MACDONALD PUBLISHERS · EDINBURGH

[DA 4]

© Derick Thomson 1982

ISBN 0 904265 58 7 (limp)
0 904265 57 9 (cased)

Published by
Macdonald Publishers
Edgefield Road, Loanhead, Midlothian

The publisher acknowledges the financial assistance of the Scottish Arts Council in the publication of this volume

Printed in Scotland by
Macdonald Printers (Edinburgh) Limited
Edgefield Road, Loanhead, Midlothian EH20 9SY

[DA 5]

Contents

xiii Preface

AN DEALBH BRISTE

2 Seann òran Old song
4 Duslach san anam Dust in the soul
4 Nam b’e ’n ròs do choimeas My love, were the rose your likeness
6 Ròghadal, 1943 Rodel, 1943
8 ’N e seo an dàn deireannach dhutsa? Is this the final poem for you?
10 Smuaintean an Coire Cheathaich
11 Faoisgneadh
13 Anail a’ Ghaidheil am mullach
16 Marbhrann Elegy for Sam Nicolson, Skye
20 Leig dhìot an iomagain Let be anxiety
20 Imcheist Perplexity
20 An Loch a Tuath The North Loch
22 Air Bràigh Obar-Dheadhain A night view of Aberdeen
22 An teid mi dh’ionnsaigh na mara? Shall I make for the sea?
24 Mur b’e ’n saoghal is m’eagal But for the world and my fear
26 Tha mirean nan rionnag ’nam chuimhne I recall the twinkling of the stars
28 A’ snìomh cainnte Weaving words and weaving dreams
28 Dà là Changed days
30 Uaigh Uilleim Rois William Ross’s grave
30 Fàgail Leòdhais, 1949 Leaving Lewis, 1949
34 ’Nam laigh’ air a’ chnoc seo san fhraoch
36 Luimead Bareness
36 Dà sheòmar Two chambers
38 Tràigh North Berwick North Berwick Beach

[DA 6]

40 ’Nam dhachaigh eadar dhà dhùthaich In my house between two countries
42 Pabail Bayble
42 Dà thaibhse Two ghosts
44 Asaid Delivery
44 Chunnaic mi ròs a’ fàs Rose
44 Fir-chlis Merry Dancers
46 Ged bha ghaoth a-raoir a’ sèideadh Though the wind last night was blowing
46 Làraichean Ruins
48 An Tobar The Well
50 Taobh thall na beinne Beyond the hill
50 Màrt March
50 Air Stràid anmoch On a late street
52 Achadh-bhuana Harvest field
52 A chionn ’s gu bheil Since the picture is broken
54 Clais Ditch
54 Tilleadh Return
54 Ghluais an raoir an trom-laighe mo chuimhne Last night nightmare moved my memory
58 Mur a biodh ann ach sireadh If there were only seeking
60 Teallaichean Hearths
60 Feitheamh Waiting
62 Clachan-meallain Hailstones

EADAR SAMHRADH IS FOGHAR

66 Sgòthan Clouds
68 Fuaim an t-Samhraidh The sound of Summer
68 Eilean Chaluim Chille St Columba’s Isle
70 Mu chrìochan Hòil In the vicinity of Hol
76 An rathad The road
78 Rathad an Rubha The Point road
78 Raointean eile Other fields
80 Aig an uinneig At the window
82 Rannan air an sgrìobhadh as dèidh an ath chogaidh Verses written after the next war

[DA 7]

84 Troimh uinneig a’ chithe When this fine snow is falling
84 Na cailleachan The old women
86 Na Fir Bhrèige The Lying Ones
88 Clann-nighean an sgadain The herring girls
90 Nuair a thill mi gu t’uaigh When, tender and mild
92 A’ Ghaidhealtachd The Highlands
92 Cainnt nan oghaichean Grandchildren’s talk
94 Geodha air chùl na grèine A geo in the sun’s shelter
94 Srath Nabhair Strathnaver
96 Am Prionnsa Teàrlach Prince Charlie
96 Asnaichean Ribs
98 Cruaidh? Steel?
98 Anns a’ bhalbh mhadainn Sheep
100 Chaidh an samhradh thairis Summer passed
100 Do Dheòrsa Caimbeul Hay For George Campbell Hay
102 Dùn nan Gall Donegal
102 Budapest
104 Call an Ionnracais The loss of innocence
104 Uiseag The lark
106 Stràid ann an Glaschu Street in Glasgow
108 Ball-seirc Beauty-spot
108 Coma leam faighneachd I need not ask
110 Eadar samhradh is foghar Between summer and autumn
110 Duan na craoibhe The song of the tree
112 Cnò Nut
114 Lus a’ chorracha-mille Wild liquorice
116 Aig Tursachan Chalanais At Callanish Stones
116 Aig an uinneig, Seana Bhaile Obar-Dheadhain From a window in High Street, Old Aberdeen
118 Air leabaidh bhochd On a poor bed
118 “Mucka”
120 Tobhta Iain Ruairidh John son of Roderick’s ruined house
122 Cisteachan-laighe Coffins

[DA 8]

AN RATHAD CIAN

126 An uilebheist The monster
126 Na freiceadain The watchmen
128 An òdhrag The young shag
128 Leannan m’òige Sweetheart of my youth
128 An doirbeardan The minnow
130 “Bùrn is mòine ’s coirc” “Water and peats and oats”
130 Dh’fhairich mi thu le mo chasan I got the feel of you with my feet
132 A’ mhòinteach The moor
132 Chaill mi mo chridhe riut I lost my heart to you
134 Bha do shùilean ciùin Your eyes were gentle, that day
134 A’ cluich air football le fàidh Playing football with a prophet
136 Is chunnaic mi thu ’na do chloich And I saw you as a pillar stone
136 Is dubh a choisich thu latha Black you walked through the day
138 Is chunnaic mi thu ’na do bheairt And I saw you as a loom
138 Ceòl na beairte The music of the loom
138 Cliathaich a’ chnuic The side of the hill
138 Air Mòinteach Shuardail On Swordale Moor
140 Am bodach-ròcais Scarecrow
140 Fàs is taise High summer
142 Dòmhnall Iseabail Donald Matheson
142 Blàr Phabail The Bayble plain
144 Cha b’e ’n aois Not age
144 Murchadh Moireasdan, 1872- Murdo Morrison, 1872-
144 Duine chaidh àrach ann an Leòdhas A man reared in Lewis
146 Stèidhichean làidir Lewis
146 Creutairean borba Savage creatures
148 Obair na h-iolaire The eagle, sailing over the Uig hills
148 Reangan an eathair The ribs of the boat

[DA 9]

150 Dùsgadh Re-awakening
150 Na tràlairean The trawlers
152 Ochan, a Dhòmhnaill Chaim Donald Cam my boy
152 Cuthag is gocoman Cuckoo and look-out-man
152 Air cùl Shuardail Beyond Swordale
154 Na canadh duine Let no one say
154 An Glaschu In Glasgow
156 “Bheil cuimhn’ agad … ?” “Do you remember … ?”
156 A’ danns’ Dancing
158 Cotrìona Mhòr Catherine the elder
158 Is chunna mi thu ’na do bhàta And I saw you as a boat
160 Na Lochlannaich a’ tighinn air tìr an Nis The Norsemen coming ashore at Ness
162 Murdag Mhòr “Mucka”
162 Aig a’ mhatch At the match
164 Anns an eaglais In church
164 Làmhan Hands
166 Air oidhche shamhraidh On a summer’s night
166 Nuair a bha sinn beag When we were small
166 Tachais an t-slànachaidh The healing itch
168 Am mac-stròdhail a’ bruidhinn ri tìr a bhreith agus àraich The prodigal son speaks to the land of his birth and upbringing
168 An galar The disease
170 Nuair a thilleas mi When I come back
170 Nuair a thig an dorch When the dark comes
172 Ged a thàinig Calvin Although Calvin came
172 Ged a thillinn a-nis Though I were to go back now
172 Mo chùl ri mo cheann-uidhe My back turned to my destination
174 An eileatrom The bier
174 An ceann thall The far side

178 ANNS AN OSPADAL In the Hospital

[DA 10]

SAORSA AGUS AN IOLAIRE Freedom and the Eagle

186 “Who are the Scots?”
186 Ola Oil
188 Fuil Blood
188 Airson Bob MacDougall For Bob MacDougall
190 Alb’-chalg Scots-stab
190 Rabhadh Warning
192 Dàn na Roinn-Eòrpa Poem of Europe
194 Sgeulachd Albannach A Scottish story
196 Fòghnan na h-Alba Thistle of Scotland
196 Armann Warrior
198 Earrach ’74 Spring ’74
198 Ceud blianna sa sgoil A hundred years in school
200 Rìomhadh Adornment
202 An iolaire The eagle
208 An crann The plough/cross/mast/lot/harp-key/Saltire etc.
214 Creag is boglach Rock and quagmire
216 Taghadh Election
216 Coimhthional Hiort St Kildan congregation
218 Leòdhas as t-samhradh Lewis in summer
218 A’ dol a-null air a’ Bhràighe Crossing the Bràighe
218 Air an aiseig gu Leòdhas On the ferry to Lewis
220 An dàrna eilean The second island
220 An turas The journey
230 Garaidh At Garry
232 Cuileann is tinsel is solais Secular Christmas
232 Gaoir a’ chiùil The music’s throb
234 Ann a Salzburg In Salzburg
234 Oran brathann Quern song
236 Dà ìre Different stages
236 Thàine tu thugam ògail I saw a vision of you young
236 Mo mhàthair My mother
238 Blas na fala A taste of blood

[DA 11]

238 Gaol is gràdh
240 An tobar The well

DÀIN ÁS ÙR

248 Fosgladh na ciste The opening of the coffin
248 Bàirneach Barnacle
250 Gaoth an iar-’eas Sou’-westerly wind
250 Comair Comrie
252 Nuair a thàinig an t-earrach
252 Bàs Sona
252 Fuaim-dhàn
254 Ann an Gaillimh In Galway
254 Caitean air uachdar Loch Eiriosort A ruffling on the surface of Loch Erisort
254 An Ceap Bhreatainn In Cape Breton
256 Aodannan Faces
258 An dà là Changed days
258 Facail Words
260 Earail air luchd-adhraidh a’ bheòil-aithris A warning for folklore worshippers
260 Rabaidean Rabbits
262 Adhlacadh Uisdein MhicDhiarmaid—13.9.78 Hugh MacDiarmid’s burial—13.9.78
262 Do Mháirtín Ó Direáin
262 Daorach ola Oil binge
264 Sneachd air an dùthaich Country under snow
264 Alba v. Argentina, 2.6.79 Scotland v. Argentina, 2.6.79
266 Cudrom nan leacan The weight of the stones
266 1707-1979
268 Àirc a’ Choimhcheangail The Ark of the Covenant

[DA 12]

Acknowledgements

Collections previously published:
An Dealbh Briste (Serif Books, Edinburgh, 1951)
Eadar Samhradh is Foghar (Gairm Publications, Glasgow, 1967)
An Rathad Cian (Gairm Publications, Glasgow, 1970)
The Far Road (Macdonald, Edinburgh, 1971; and New Rivers Press, New York, 1971)
Saorsa agus an Iolaire (Gairm Publications, Glasgow, 1977)

Many of the poems and translations over the years have been published in anthologies and periodicals, for example in Akros, Alma Mater, An Gaidheal, Comhar, Contemporary Scottish Verse, Crann, Gairm, Gallery, Honour’d Shade, Lines Review, Modern Scottish Poetry, New Saltire, Planet, Poetry Australia, Saltire Review, Scottish International, Scottish Poetry, Scottish Review, Scottish Verse 1851-1951, Stand, Stornoway Gazette, The Scottish Literary Revival, The Literary Review, The Ring of Words.

Acknowledgements are made to the editors and publishers of all these.

[DA 13]

Preface

This book is much closer to being Collected Poems than it is to Selected Poems. There are various omissions, about twenty in all, from previously published collections. Some of the poems omitted seemed too slight to perpetuate, but I have left out a number of poems from my most recent collection, Saorsa agus an Iolaire (Freedom and the Eagle), which may not all fall into that category, and also two translations from Solzhenitsyn. Various recent poems belonging to the category of work in progress, and any poems dating after May 1980, are not included either.

A large number of the translations in this volume have not been published previously, and were made specifically for this edition. The great majority of the poems have translations, but occasional poems from all periods appear only in the original Gaelic, generally because they did not seem to me to be capable of satisfying translation, or would be too much damaged in the process. It would be foolish to translate a sound-poem such as that on p. 252; other poems may rely too strongly on Gaelic lexical or other nuances to endure transplanting; in a few cases it seemed to me that a poem’s virtues lay in its metrical or sound pattern, or in its native rhetoric. Obviously the degree of success in translation will vary widely, and no doubt some of the translations work as poems while others do not. The Publishers felt that it was of considerable importance to include translations of most of the poems, for the public for poetry by Gaelic poets is no longer co-extensive with the Gaelic-speaking population, and I have lived with that anomalous but often stimulating situation for four decades.

The earliest poems were written about 1938-40, and the latest in the Spring of 1980. The collection follows the sequence of my four individual collections, beginning with An Dealbh Briste (published 1951). An Rathad Cian is the only one of the four to be reproduced entire, as it is a sequence. The original order of poems is largely retained in the other collections, and the final section consists of poems from 1977 onwards.

[DA 14]

I would like to thank my wife, Carol, for inspiring some of the poems and for bearing with me while others were being created. We were jointly responsible for the cover artist, but his involvement in this book was the Publisher’s idea.

Acknowledgements are made separately of previous publication. I wish to express my warm thanks to Callum Macdonald for suggesting this edition, and for his skilful care of it.

Aberfeldy, May 1980

RUARAIDH MACTHÒMAIS
(Derick Thomson)

[TD 1]

<gai>
An Dealbh Briste

[TD 2]

SEANN ÒRAN

Chuala mi raoir seann òran bhith ga sheinn,
’s bha taisealachd do bhilean anns a’ cheòl,
’s òg dhrùchd na h-oidhche ’s gealach air a’ bheinn.

Mar anail bhlàth an t-seinneadair do sgiamh,
tiugh chùbhraidheachd do spioraid, ’s t’aoibhneas làn
bha’n dàn domh, shaoil mi uair, ach b’ann roimh ’n t-sian.

O thusa rinn an t-òran, an do ghluais
dearg-fhuil do bhith-bhuantachd an oidhche raoir
nuair chlaoidheadh m’anam-sa le gaol mo dhuais?

[TD 3]

[Beurla]

[TD 4]

DUSLACH SAN ANAM

An cùiltean m’anam tha ’na laighe
duslach gaoil, feuch! dust do theò-ghaoil
seargt’ le teas mo theò-ghaoil-s’—
crìon, tioram, seacte bodhar-balbh,
duslach ar fiar-ghaoil, cliar-ghaoil, sìor-ghaoil,
geur-ghaol sgiamhach, dìomhain tlàth,
tlàth ròs mo dhroighinn-ghaoil.

A bheil nad anam-sa, ghaoil sgiamhaich
duslach cheund, fuar-dhust mo dhroighinn-s’?
Abair gum bheil, is cuiridh Dia bho nèamh
grad-oiteag ás a bheul, is dùisgear leis
spiorad a’ ghaoil, mar bheathaicheadh a’ chriadh:
tha criadh mo chrè-sa claoidht’ le iargain gràidh,
fad-iargain, sìor iar-iargain, fiaraidh, fàs.


NAM B’E ’N RÒS DO CHOIMEAS

A ghràidh, nam b’e ’n ròs do choimeas
cha ghlacainn-sa idir nad shùilean
mar a ghlac mi raoir, an tiamhaidheachd
a tha daonnan gad chiùrradh.

Cha ghlacainn, an toiseach do shamhraidh,
an roimh-imeachd bròin agus caoidh
tha do mhac-meanmna dealbhadh
a ghràidh, mar a ghlac mi raoir.

Ach san t-seagh seo ’se ’n ròs do shamhail—
gum mair, ann an dùbhlachd a’ gheamhraidh
a chùbhraidheachd, eadhon mar mhaireas
cùbhraidheachd mhilis do shamhraidh-s’.

O chridhe, mo rùin-ghil, is m’èiteag,
na biodh faileas na gaillinn nad shùilean,
oir togaidh sinn dìon roimh’n ghailleann,
a ghràidh: eadhon t’ùidh-s’ agus m’ùidh-sa.

[TD 5]

[Beurla]

[TD 6]

RÒGHADAL, 1943

I
Bu toigh leam sgoilearachd,
’s thaobh mi ri feallsanachd,
ach chuir do shùilean-sa iad sin gu dìblidheachd.

Mhol mi ’n inntinn
a chùm srian air miannachas,
ach mheall mo chridhe mi.

Ach ’s tus’ thuirt rium-s’ e
air feasgar samhraidh
gur h-e thur-mheall mi m’ inntinn.

II
Chunnaic mi ’n diugh a’ ghrian òirdheirc
ag èirigh ’na glòir thar a’ Chuilthinn
’s cha do shlànaich siud cràdh mo chridhe.

Is thuirt mi le meatachd, “A Dhia,
chan eil aon nì cruthaicht’ fon ghrèin
ach am bàs a ni slàn mo chreuchdan.”

Tuigidh tu, ghràidh, nach b’e ’n dìochuimhn’
a thug orm an dearmad seo dhèanamh
nach do rinn mi a’ chiad luaidh air t’ainm-sa.

III
Tha geamhradh do chreagan
’s glas-reòtachd do lèantan
a’ freagradh ri dùbhlachd mo chridhe.

Tha stoirmean a’ gheamhraidh
ag at air na sgeirean,
’s a’ tilleadh a dh’uireasbhaidh mòrchuis.

Fann, airtneulach, bàsmhor,
a’ sìoladh troimh ghainmhich an dòchais,
tha mo ghaol ort-sa, nighneag.

[TD 7]

[Beurla]

[TD 8]

’N E SEO AN DÀN DEIREANNACH DHUTSA?

’N e seo an dàn deireannach dhutsa,
a phrìomh-adhbhair dhàintean dhòmhsa,
no’n sgrìobh peann a’ chridhe deireadh
air clàr a’ mhuthaidh tha sgaoilte
eadar t’fhuil is m’fhuil-sa,
no’n càirich làmhan laga
fuar-anart air beò-chuislean?

’N e seo an dàn deireannach dhutsa
no cò chreideas gum bì deireadh
air mire-chridhe le facal a sgrìobhadh
eadhon mìle uair—uair air neo leth-uair
airson gach bòidhchid a tha nad shùilean?

Dè dhutsa na dhòmhsa ’n e seo an dàn deireannach,
dhutsa nach fhaic co-dhiù e,
biodh e faoin no uasal,
agus dhòmhsa, nach cùm gealladh suarach
a bheir mi dom làimh, bho dhàintean
a chur an òrdugh gluasaid
far nach fannaich grian sgrìobhadh.

Cha dèan mi mo dhàn deireannach dhut fhathast
agus gun m’ealain coilionta
’s gun mo chuspair leth-dheilbhte,
oir cha d’rinn Uilleam Ros a dhàn deireannach dhì-se
an dèidh dha a call cho buileach
’s is urrainn sgaradh a dhèanamh,
agus an dèidh sgaraidh, ionndrain.

Cha dèan mi dàn deireannach no dàn toisich dhut,
no dàn roimh phòsadh, no dàn an deaghaidh pòsaidh,
ach aona dhàn fhada, a thòisich
o chionn còrr is còig blianna
’s a mhaireas gu sìorraidh
làn molaidh is mil-bhriathran
—cha tig aois air no liathadh.

[TD 9]

[Beurla]

[TD 10]

SMUAINTEAN AN COIRE CHEATHAICH

Air leacann na beinne, os cionn Coire Cheathaich,
aig ciaradh an fheasgair chunnaic mise damh donn,
uasal, uaill-cheumach, cabrach, ’s na h-èildean ga fheitheamh,
’s a dh’aindeoin am beadradh bha m’inntinn-sa trom.

A Dhonnchaidh nan Oran, ’se bhith cuimhneach do cheòl-sa,
’s tu càiricht’ fon fhòid, a chuir sproc ann am cheum,
do dhùthaich bhith fàs, is ’na dìthreabh do mhòinteach,
gun mhàthair ri crònan ach binn-ghlòir nan eun.

Bha uair bha gach maise seo snaidhte nad inntinn,
firich is glinn is Allt Cheathaich ’na chaoir,
dìdean Bhaid-odhair, ’s an cèile bu mhìlse,
geal-easan nan sìnteag a’ teàrnadh len gaoir.

Bu tric b’e do shòlas san òg-mhadainn shamhraidh
bhith ’deilbh air na beanntan seo àilleachd do smuain,
bhith snìomh nan sàr-bhriathran ’s a’ càradh do ranntachd,
’s a’ coilionadh ealaidheachd ghreannmhor do dhuain.

Bha na flùran nad òran is blàthan na mòintich,
roid agus còinteach air am braonadh le drùchd,
biolair uaine is luachair is sochar na sòbhraich,
seamrag is neòinean ’s an lili gheal chiùin.

Bha thu sona is èibhneach is anabarrach gleusda,
gun foghlum an leughadh ach nad chridhe nas leòr,
dheoghail thu gliocas bho fharsaingeachd shlèibhtean,
is chuir thu am meud e nuair theann thu ri ceòl.

Nam bu bheò thu an dràsda, ’s tu fuireach san àit seo,
cò a dh’èisdeadh ri’d bhàrdachd, ’s cò thuigeadh do cheòl,
cuid a’ truailleadh do chainnt ’s cuid de d’ dhaoine ga h-àicheadh,
is sgread aig a’ ghràisg ud nach ceannaich i lòn.

Ach thig caochladh ort, Alba, ’s air bochdainn do chrannchuir,
thig beath’ ás do bhalbhachd, ’s bidh aighear nad cheòl,
is ri èirigh na grèine air coire a’ gharbhlaich
teichidh sgàilean an anmoich ’s togar fallainn a’ cheò.

[TD 11]

FAOISGNEADH

A bheanntan Chill-Fhinn, is sibh dorch le dùr-aogas a’ bhròin
a laigh air mo thìr,
cha d’fhuaras rim shaoghal am brosnachadh gaolach is garbh
no an taiseachadh rìomhach,
is iad fillte ann a chèil’,
ach nuair sheas mi aon fheasgar
an lagachadh shìobhalt na grèin
’g amharc mòrachd bhur gnùis.

Ag èirigh á brù chlaoidht’ na h-Albann, ’s beag m’iongnadh
ged leughte nad ghnùis, a mhòr-mhonadh,
co-fhaireachdainn dubhach a bròin,
’s ged chluinnt, ri àm siantan,
geur-osna a cràidh
air uachdar na gaoithe;
is beag m’iongnadh ged fhuair mi,
a fhuair beagan roimhe sin àile na saorsa tha ’n dàn,
ùr-fhagasachd inntinn is crìdh
do dhùthaich mo ghaoil,
ùr-chràdh thaobh a staid,
ùr-dhòchas ga taobh,
ùr-mhisneachd gun teicheadh am bròn,
oir chunnaic mi, dh’aindeoin na trioblaid,
nach do ghluais a buan-bhunait,
ged dh’atharraich ràithean a còt.

A theò-chrìdh na h-Albann,
bris cochall an reodhaidh tha ’d shuaineadh,
leig blàth-ghrian an dòchais a-steach
gu fàs thoirt air lusan an t-samhraidh,
ath-shamhradh do mhòrachd.
Dùisg, dùisg ás do chadal, is sgeadaich thu fhèin
le sgiamhachd na maidne:
tha brat-fhallainn t’eachdraidh gun truailleadh;
cuir umad do threuntas, a bhreacain na fala.

Fad uam, thar nam mullaichean, chuala mi sgal na pìob-mòire
mar theachdaireachd earrach an t-saoghail,
mar ghlan ghaoth a’ Mhàirt,
mar ghàirich na tuinne ’s i bualadh
air molan na tràghad,

[TD 12]

mar chràdh-ghal an leinibh,
mar iolach fir-seilge—
sgal-dòchais na h-Albann.

Is chunnaic mi breacan an fhèilidh
dearg-dhathte, glùin-rùisgte, treun-chalpach,
a’ mùchadh tiugh raineach na h-Albann
le fochann an dòchais.

Taisgte ann am chridhe tha tiomnadh nan Gàidheal fad-linnteach,
an cruadal ’s am fòirneart ’s an ceòl,
na deuran tha deàlradh troimhn eachdraidh,
is ath-thilleadh aithghearr a’ ghàirich
mar fhosgladh nan speur;
am muir is am monadh,
an creud is an an-chreud,
an àrdan ’s an ùmhlachd—
is thairis orr’ uile an gaol
do dhùthaich an àraich.

Is toinnte ann am eòlas tha t’eachdraidh,
do strì is do chunnart,
do leòn is do leigheas,
do threuntas is t’ an-treòir,
do churaidhean gaisgeil is iadsan
a reic thu air sgillinn is gùn,
do Bhrusach ’s do Bhàiliol,
is glaiste ann am prìosan a-nochd
an Dubhghlas Mac Ill’ Oig,
ard-fhiannaidh do laochraidh.

O tùchanach, tormanach,
luaisgeanach, iolagach,
gluaistinneach, caithreamach
èirigh do spioraid,
is tormanach iolagach, caithreamach
bagair do phìoba;
sìreachdach, mànranach,
sìdhicheil, blàth-shuileach
cagair na fìdhle—
spiorad na h-Albann,
an fhiodhall ’s a’ phìob.

[TD 13]

Aig dorsan do phrìosain màl-pìoba ga lìonadh,
feadan ga ghleusadh,
tuath-ghaoth a’ mire ri breacan.
O bris sìos na bannan, a spioraid mo dhùthcha,
tog do cheann uailleil is tagair do chòir,
dùisg èibhleagan conais ni srad chur ri t’onoir,
glac thugad an cothrom, tha smior agus ceòl ann.

Sgal na pìob-mòire, O tùchanach tormanach,
èireamaid aighearach, cuireamaid oirnn
treuntas ar sinnsearan, trusgan ath-leasaichte,
claidheamh an spioraid, nas prìseil na’n t-òr.
Sgal na pìob-mòire, O luaisgeanach iolagach,
bratach na h-Albann a’ mire rim chrìdh,
suaicheantas uasal ’nam bhonaid ’s mi gluasad
a dh’ionnsaigh na tuasaid ’s nach èighear an t-sìth.

Sgal na pìob-mòire, sgal-dòchais na h-Albann;
cluinneam a chaiseamachd; caidil, Mhic Talla;
sgal na pìob-mòire, O freagair, a chridhe,
sgal-dòchais na h-Albann, nach tuig thu, Mhic-meanmain.

A bheanntan Chill-Fhinn, agus faileas na grèin oirbh,
bheil na neultan ri teicheadh
bho shlinnean Mhill Ghairbh,
a bheil anart a’ cheò air a thogail
bhàrr uchd Creag na Caillich,
a bheil caithream nan eun ann an Coire Fionn Làirig?


“ANAIL A’ GHAIDHEIL AM MULLACH”

I
“Anail a’ Ghaidheil am mullach”—
tha mulad air m’uaill, mo luchd-dùthcha,
nach ciùinich na seanfhacail chearbach,
’s gun m’earbsa ás uaill mo luchd-cinnidh.

Bha uair bha na facail sin fìor,
agus fhathast, math-dh’fhaodte am blàr,
no san àraich choimhich air uair,
cluinnear nuallan nam pìob,

[TD 14]

’s bidh ’n ìobairt dol suas,
agus molaidh an saoghal bhur meatachd
a tha beò ged a chaill sibh am breacan.

A’ dìreadh ’s a’ dìreadh gun anail,
’s air uachdar mo chuimhne tha ’n sgeul
bh’aig a’ Ghrèig air a leithid seo dhìreadh;
tha Sisyphus beò ann an Albainn
’s a’ chlach mhòr nas truime ’s nas truime.
Leig t’anail, leig t’anail, a dhuine,
tha t’fhuil gu bhith mach air do bheul.

Chan e idir gun iarrainn-sa teàrnadh
no èirigh ùr-fhacal nar linn-ne,
mar, “Ghleidheadh na Gàidheil an còmhnard,”
no, “Seachnadh nan Gàidheal air beanntan;”
dh’iarrainn-sa dìreadh is dìreadh,
gu deireadh ’s ceann-uidhe na tìme,
ri sìne no fèath
ag iadachadh Ebherest.

Chan eil beinn ann an Albainn
air an cuireadh tu ainm dhomh,
Beinn Labhar no Cruachan,
Sidh-chailleann no ’m Buachaill,
Sgurr nan Gillean no ’n Cliseam,
Beinn Mhòr Asaint no ’n t-Isean,
Carn Gorm no Beinn Uais,
Stob Innean, Beinn Nimheis,
an taice rid mhòrachd-s’,
ach mar chuilean ri leòmhann,
O Bheinn Ebherest òirdheirc,
samhla mullach an eòlais.

II
Tha alltan a’ teàrnadh
bho na h-àrd-stùcan bòidheach
’s a’ ruighinn a’ chòmhnard;
a’ teàrnadh troimh linntean
an t-sneachd is nan craobh,
bho uachdar na beinne,
bho thoiseach gu deireadh
an t-saoghail;

[TD 15]

gu leumnach, gu luaineach,
no dorch le neòil ghruamach,
’s air uairean gu ciùin,
troimh linntean na h-Albann,
na thig is na dh’fhalbh dhiubh
alltan mo rùin,
alltan na h-Albann;
ciùin, luaineach, no leumnach,
deoch uasal don fheumnach
ma shireas e thù
alltan nan garbh-chrìoch.

Laigh air a bhruaich
is òl ás gun chuaich
cho domhainn ri d’ roghainn
mur foghainn ceud uair,
’s ma bhriseas an lì
troimh dhùmhlachd do chrìdh
bidh na h-àirdean gad thàladh
le gàbhadh an strì.

A shruthain, a shruthain,
bi fhathast a’ siubhal,
gluaisidh onghail a’ gheamhraidh
balbh-shruth do shamhraidh,
thig piseach an earraich
gu h-aighearach mear ort,
le easan,
is fuadach nan geasan,
’s á gilead an t-sneachda
èiridh iodhaineachd eachdraidh.

Is lorgaidh tu fhèin ann an Albainn,
ma thilgeas tu ’n dall-bhrat, Ebherest;
gheibh thu air mullach a’ Chuilthinn
àrd-dhuilgheadas siridh, is àrdan
Mont Blanc agus Iùra,
’s air stùc Meall nan Tàrmachan
àirdean na cruinne.

[TD 16]

MARBHRANN

(Do Shomhairle MacNeacail, ás an Eilean Sgitheanach, a bha air sgiobadh bombair, agus a chailleadh os cionn na Gearmailte)

“Troimhn bhàs thig buaidh”—
bheil fhios an tuigeadh tu na briathran sin
nan robh thu beò, na ’n do thuit sgàil
bho’d shùilean air taobh thall na h-aibhne sin
tha fada cian is falaicht’ anns a’ cheò;
no ’m bheil e, charaid, tuilleadh ’s doirbh
an fhàire chumail air an tràigh sin fòs?

Saoilidh mi, Shomhairle, nach robh do dhòigh
ro mhòr san smuain sin, gur h-è thigeadh sìth
á murt is cràdh, ged fhuair thus’ sìth
bhon anail an-shocair, ’s bhon chridhe mhear,
’s bhon inntinn lom—
sìth dhùint na h-uaghach, ge be càit eil t’uaigh;
’s ar leam nach robh do mhuinghin ro mhòr
sa’ ghealladh mheallta tighinn bho shiar ’s bho shear,
no idir an dàimh nàimhdeil ’s càirdeas fuar—
ach, och, a Shomhairle, tha ’n teagamh suaint.

Tha cuimhne ’am oidhche dhorch ’s sinn air an t-sràid
an Obar-dheadhain, còmhradh siud ’s a seo
air daoine, ’s leabhraichean, ’s na ceistean sin
tha dol ’nan èibhlean teine ’n eanchainn òig,
is thainig boillsgeadh maoth den ghealaich troimh na neòil,
a’ còmhdach Taigh a’ Bhaile le brat fann
mar mhnaoi fir-sìdhe, ’s cha do thuig thu ’n sin
gun tuiteadh tu gu d’ bhàs ’s a’ ghealach ris
air cladach cèin.

Am b’iongnadh leat, nam b’aithne dhut an dràsd,
mise bhith brònach mun a’ bhearradh lom
rinn peilear caol air fochann gorm do rèis,
gach dòchas, bruadar, tàlant, deuchainn, euchd,
samhradh san Eilean Sgitheanach, is ceòl,
is diadhaireachd a’ Bhràighe, is Port-Rìgh,
is gann dà bhlianna anns a’ bhaile mhòr
a’ snìomh seann saoghal ann an saoghal ùr
le iomadh bristeadh snàtha, mar bu dual
’s mar b’èiginn do luchd t’eilein ’s luchd do dhùthch?

[TD 17]

[Beurla]

[TD 18]

An iongnadh leat mise bhith caoidh do bhàis,
thusa measg mhilleanan nach fhaic a chaoidh
lìonadh no tràghadh, cur no buain,
no asbhuain shìorraidh an raoin charraich seo,
thusa measg mhilleanan gu bràth nach dèan
dìreadh no teàrnadh air leac a’ Chuilthinn,
no leac eile?

Co dhà is buaidh do bhàs? A Shomhairle,
thaitneadh e rium-sa ann an caochladh dhòigh
nam fuasglainn snaidhm na ceist ud gu mo mhiann.
Thusa bha toirteil, fearail, gaisgeil, treun,
’s a bheireadh tulg na calmachd ’n armachd saoidh—
’s fheudar gun bhuadhaich thu, thusa bha glan is uasal.

’S tù bheireadh tulg an armachd laoich, ach och,
càit an robh ’n laoch? Am b’esan laoch
a leag gu tràigh do bhàis thu ’s gealach ris?
Bu laoch ach cha bu nàmhaid. T’ionnsaigh-sa
bha’n aghaidh nàmh nas sleamhna; ’s dhùin gach creuchd
a thug thu dhà mar dhùineadh ceò
air chùl do sgiathalain. Bha t’ionnsaigh-sa
an aghaidh cogaidh, mìoruin, braid,
murt, fèinealachd, an-shuairceas de gach gnè,
an aghaidh Mhamoin is an saoghal ’na dhòrn—
Dia mòr nam borb sa h-uile tìr—
bha t’ionnsaigh-sa mar shàthadh beugaileid
measg pheighinnean an t-saoghail.
Cha dìolar buaidh am peighinnean, no saors’
an iomad phrìosanach, no bàs
ach leis a’ bhàs.

Nach tusa, Shomhairle, bha nochd mar bhà
sa’ bhaile bhrèagh sin san ear-thuath der tìr,
a’ bruidhinn air na bliannachan a sgar
ar n-òige bho ar n-ìre, mar gum b’ann
’g ath-aithris air trom-laighe, ’s grian an là
air toirt a shùgh ás; no mar b’eadh
ag innseadh sgeul cho cian ri Oisean.

’S air dhut an sgeul sin innse, bhiodh an cràdh
’s am fòirneart air an suaineadh, mar gum b’ann
le sròl na h-innsidh fhèin; is bhiodh a’ chuimhn’
air call a searbhachd an cìr-mheala sòlais.

[TD 19]

[Beurla]

[TD 20]

Bha e ’n dàn sgeul eile innseadh ort-sa—
ach cuimhnichear thu, charaid, iomadh uair,
’s a’ ghealach airgeadach toirt sgeul air àm
a dh’fhalbh mar shiùbhlas òige, ’s bidh mo smuain
air diamhaireachd nas àird na ’n Cuilthionn.


LEIG DHÌOT AN IOMAGAIN

“Leig dhìot an iomagain, a chridhe, a chridhe,
tosd, na bi furachail, fuirich gu là;
tha a’ mhadainn a’ glasadh is siùbhlaidh do shnighe,
thig solas a dh’ aindeoin dè their thu an dràsd.”

Thàinig a’ mhadainn, le caithream nan smeòrach,
gàirdeachas eunlaith gam thàladh om shuain,
is ged a bha ìse ’na laighe gun chòmhradh
dh’èirich a’ ghrian á broilleach a’ chuain.


IMCHEIST

Tha leanabh ’na mo chridhe
tha cadal anns an dorch,
a ghluaiseas san trom-laighe
gus àite-dìon a lorg.

Cha lorg thu ’m feasda fasgadh
gu briseadh-fàire nuadh
’s gach là, aig crìoch a turais
tha a’ ghrian dol sìos sa’ chuan.


AN LOCH A TUATH

Tha ’n iarmailt ciùin, ’s an Loch a Tuath
’na laighe suaint fo bhrat na h-oidhch’,
’s cha ghlac mo bhreithneachadh a chaoidh
ged shiùbhladh e air iteig luath,

Cion-fàth an aoibhneis a tha falbh
mar airgead-beò air leac mo smuain,
no cobhar bàn air clàr a’ chuain,
no soillseadh reuil san anmoch bhalbh.

[TD 21]

[Beurla]

[TD 22]

AIR BRÀIGH OBAR-DHEADHAIN

Air ùrlar a’ ghlinne chì mi am baile
deàlrach le solais ’s ath-thilleadh na sìth,
’s cha tigeadh e dhòmhsa, a dh’aindeoin na thachair,
bhith dubhach fo smalan, is cogadh ’nam chrìdh.

Leum, a chridhe na h-òige, las an tein’-èibhinn,
biodh faloisgear againn, ’s gach faileas gur cùl,
cha tig aighear ach ainneamh, ’s ma chaillear a shoillseadh
goididh an oidhche orm leugachd do shùl.

Goididh an oidhche uam thu, chaileag, ’s chan fhaighnich
fuar-ghaoth na maidne an d’fhuair mi do ghràdh,
goididh an oidhche uam thu, chaomhag, ’s cha chuimhnich
fear nach eil maireann air binneas do ghàir.


AN TEID MI DH’IONNSAIGH NA MARA?

An teid mi dh’ionnsaigh na mara
a shireadh cala dom smuain
anns an ataireachd cheòlmhor
’s ann an crònan a’ chuain,
no ’m bris tonn thar m’inntinn
le cuimhne gach uair
a dh’èisd sinn le chèile
ri beucaich a stuaigh?

An teid mi dh’ionnsaigh a’ mhonaidh
a lorg an t-sonais tha ’m dhìth,
no fo sgàile nan geugan
a dh’èigneachadh sìth,
no an tig siud ’nam chuimhne
a liuthad oidhche a bhà
do phòg dhomh mar chaineal
’s mar an canach do ghràdh?

[TD 23]

[Beurla]

[TD 24]

Chan eil fois anns a’ chuimhne
ach cuingleachadh smuain,
’s ged tha tàladh san t-sòlas
tha rib’ an dòchais mun cuairt;
an dèidh lìonadh na mara,
ged a tharraingeas e tìd,
thig dochair an tràghaidh
a thràigh gean mo chrìdh.


MUR B’E ’N SAOGHAL IS M’EAGAL

Mur b’e ’n saoghal is m’eagal
co-fhreagradh d’a chèile,
shiùbhlainn leat, eudail,
don iar, fada thall,
far nach glacadh ar smuain sinn
suainte le fòirneart
ach mar Naoise an òr-fhuilt
agus Deirdre sa’ ghleann.

Dhealbhadh mise is m’eudail
buaile grèine san àit sin,
geal-lùchairtean gràidh
agus ballachan gaoil,
far nach leughainn nad bhòidhchead
am bròn theachd ás ùr oirnn,
is aoibhneas do shùilean
an dèidh chur ma sgaoil.

Shiùbhlainn leat-sa gu fada
is chaidlimid mùirneach
ann an gàrradh na h-ùidhe
fo chraobhan an àigh,
mur b’e eagal an t-saoghail
bhith daonnan gam leònadh,
a’ cur glas-ghuib air ceòl
agus sgleò air a’ ghràdh.

[TD 25]

[Beurla]

[TD 26]

THA MIREAN NAN RIONNAG ’NAM CHUIMHNE

Tha mirean nan rionnag ’nam chuimhne
an oidhche ud—is fhada bhuaith ’n dràsd—
a sheas mi, ’nam ghille, gad fheitheamh,
is dlùth-bhrat den t-sneachd air a’ bhlàr
is na craobhan fo bhlàth,
geug bho gheug fo gheal-eallach an t-sneachda;
fuaim an uillt, tha e nochd ann am chlaigeann,
gun dòigh agam idir air seachnadh,
’s mo chuimhne gun uachdar gun aigeann,
an oidhche ud a gheall mi dhut gràdh.

Cha b’e fuarad do bhilean no tosdachd do chridhe
thog m’aighear gu mireadh san àm,
ach an leum bha nad chuisle
’s mo phògan gad ruigheachd,
’s an leus bha nad shùilean
ged dh’fhàg e mis dall;
thill thugam an rionnag,
is sneachd a’ bhòn-uiridh,
am beadradh ’s an ruithleum a bha aig an allt,
ged a tha mi gun dùil ’am
gu bheil ràith anns a’ chùnntas
bheir thugam an sùgradh
’s am mùirn a th’air chall.

Hè mandu, ’s truagh nach falbhadh,
hè mandu, siud bho’m chuimhne,
hè mandu, sruthadh aiteamh,
hao ri oro, dhen a’ chraoibh sin.

Thàinig mi ’n rathad an deireadh an earraich,
na craobhan fo mheangain ’s an duilleach ri fàs,
’s an tè a bha mar rium bha ise gam fharraid,
“Am faca tu ionad nas bòidhche na ’n t-àit-s’?”
’S ged a rinn mise gàir
agus còmhradh is moladh is samhla an t-sonais,
bha grodas an donais ’nam chridhe ga chnàmh,
’s cha chuimhne leam eun bha sa’ choill ud a’ seinn,
is tha torman an uillt air dol bàs.

[TD 27]

[Beurla]

[TD 28]

A’ SNIOMH CAINNTE

A’ snìomh cainnte ’s a’ snìomh bhruadar,
ghoid siud mo shuaimhneas uam fad mo rè,
’s an snìomh a rinn mi air t’ òr-fhalt dualach
b’e siud am buaireadh bu mhò fon ghrèin.

Carson nach d’fhalaich thu ann ad sheòmar
na ciabhan seòlta dh’fhàg mis’ gun chèill,
na sùilean ciùine ’s na bilean crò-dhearg,
’s a’ bhodhaig bhòidheach d’an tug mi spèis.

A luaidh nan làmh geal, cha dèan mi àicheadh
gur tusa dh’fhàg mi fo phràmh leam fhèin,
a’ snìomh bhruadar ’s a’ snìomh bàrdachd,
’s a’ call am màireach air sgàth an dè.


DÀ LÀ

Chum Uilleam Wordsworth ’na chuimhne
mar shamhla air dòrainn a chlaoidh e
preas lom seact’ air chùl gàrraidh
’s a’ ghaoth ga riasladh ’s ga mhàbadh.

Is ghlèidh e, mar chomharradh èibhneis,
samhla na gealaich ’s i ’g èirigh
’na lainnir airgid air fàire
nuair chothaich e mullach nan àrd-bheann.

Ceud gu leith blianna ’na dhèidh sin
fhuair mise samhla air lèireadh,
’s ged dh’fhaodadh nach tuig thu mo chàs-sa,
’se th’ann kiosk air ceann stràide.

’S mur b’e gum bheil aogas na brèig air
bheirinn dhut samhla air èibhneas—
gach neon tha ’n taighean nam fionnsgeul
air leth-taobh Stràide a’ Phrionnsa.

[TD 29]

[Beurla]

[TD 30]

UAIGH UILLEIM ROIS

Dubhar nan craobh air leth-taobh a’ chladha
’s an tràigh a’ sìneadh thall,
tha crònan nan tonn is luasgan nan duilleach
gad thàladh a-null ’s a-nall;
cha bu mhath gun tigeadh ort fois ro bhuileach
’s gun chuimhne do mhulaid air chall.

Cò dh’iarradh clach, no càrn, no carragh
os cionn do bhroillich sgìth,
tha glaodhaich eun is gluasad raineich
a’ freagradh nas fheàrr do d’shìth,
’s tha fead na gaoith air feadh a’ bharraich
is gàir na mara mu d’ chrìdh.


FÀGAIL LEÒDHAIS, 1949

Ghluais i air sgèith bhàrr na machrach,
a sgiathan liath-ghlas gan rèiteach,
’s a’ ghaoth ga togail ’s ga leagail,
Tràigh Thuilm dol nas lugha
’s a’ Chearc dol ’na h-isean,
is chunnaic mi, mach bhon a Rubha,
da dhruim Eilean Phabail sa’ chuan,
am fonn ciar ann an sloistreadh na fairge,
ceò is smonmhar an uisge,
sgòthan dùmhail gan druideadh
mu eilean mo bhreith agus m’àraich.


Marcan-sìne mu chladaichean Leòdhais—
cha d’fhàg siud an cianalas orm-sa,
ged is iomadach snaidhm tha gam cheangal,
’s ’se ’n fheadhainn a bhris mi as doirbh’ dhomh.
An Cuan Sgìth steach gu cladach a’ Bhràighe,
’s chan iarrainn-sa falbh ás na fuireach,
chan iarrainn-sa fuireach na falbh ás,
ach ghiùlain an tràigh dheth mi ’n uiridh.

Thog i a sròn chun na sgòthan
’s an ceathach ga cuairteach;
fuar, fann mar a chunnaic mi uair e

[TD 31]

[Beurla]

[TD 32]

air mullach Beinn Labhar,
’na stiallagan fuadain
’s ’na chuairteagan badach,
sìor dhùmhlachadh ’s sìor dhol an gealad,
is dhìrich sinn mach ás a’ gheamhradh
gu ruige na gile,
ag iarraidh na grèine,
is rèitich i druim fo a gathan.


Nan ruigeadh m’inntinn-sa sàmhchar
le bhith sìor dhol an àirde,
’s nan lorgadh i rèite
fo ghathan na grèine,
dh’fhàgainn-s’ a’ mhachair gu sùnndach
is chuirinn am Bràigh air mo chùlaibh,
is dhèanainn-sa dìreadh gun mhùgaich
troimh dhùmhlachd nan neòil,
ach O!, tha mo chridhe ro chorrach
’s an iarmailt tuilleadh is molach,
chan amais mi idir air solas
nach caill mi an aithghearr sa’ cheò
chan fhaic mi fodham mar shneachda
caitean nan neòil is na h-eachdraidh,
’s cha ghluais m’inntinn gu beachdaidh
air eagal sluic-adhair a’ bhròin.


’S ma ruigeas mo dhùthaich-sa slànachd
cha seachainn i dànachd,
’s cha chaill i a nàir’
airson gealtachd is crìonachd a dòigh,
ach cuireas i sròn ris a’ gharbhlaich,
’s ri crìdh na droch-aimsir,
ag èirigh air sgiathan neo-chearbach
a-mach ás a’ cheò,
gun chaoidh airson nithean a chailleadh,
gun mheatachd ri aghaidh a’ ghaillinn,
gun chianalas tlàth air a h-aire,
le misneach nach dìobair fo bhròn,
’s ged a chailleadh i ’n rubha
le braise ’s le àirde a siubhail,
gun coisinn i fiughair
na grèine air mullach nan sgòth.

[TD 33]

[Beurla]

[TD 34]

’NAM LAIGH’ AIR A’ CHNOC SEO SAN FHRAOCH

’Nam laigh’ air a’ chnoc seo san fhraoch,
tha a’ ghrian a tha ’g abachadh buailtean mo bhaile
caoin agus coibhneil gun bheagachadh gaoil,
is tha guirme nan speur
’na chlach-cuimhne air linntean a dh’eug.

’S tha an sprèidh tha a’ criomadh an fheòir
a’ tilleadh mu fheasgar a dh’ionnsaigh nan taighean,
a’ liubhairt gu freasdalach maitheas an stòir;
chan eil tionndadh an tìm
ged as fhad on chaidh Colum don chill.

Air stallachan Eilean a’ Chàis
tha na stuaghan air mhireig a’ caomhnadh am frioghain,
gun bhròn is gun tlachd an sgeul beatha no bàis,
is tha beanntanan Rois
gun mhuthadh on thogadh a’ chrois.

Nam laigh’ air an fhraoch ’s e fo bhlàth,
gun tàinig ’nam inntinn smuain bha uair ann a’ cinntinn
air giorrad mo linn agus an-treòir mo làimh,
air neoinitheachd ghnìomh,
’s an snàth caol tha na cailleachan a’ snìomh.

Mar gum bithinn a-rithis fo neòil
thuirt Conn ri mo chridhe, “Leig dhìot a bhith mire,
bidh do bhruadar r’a shireadh aig deireadh an sgeòil,
is tuigidh an aois
nach eil aisling san òige nach traogh.

“Leig dhìot a bhith caitheamh do threòir
a’ sireadh nan àirdean bhios daonnan gad thàladh,
’s ag altromas gràidh do fhaileas an sgeòil;
leig dhìot a bhith strì
ris an smuain ’s ris an neach bhios gad dhìth.

“Nuair ruigeas tu deireadh do chuairt
trèigidh an saoghal thu ’s trèigidh do ghaol thu,
trèigidh gach maoin thu aig oirthir na h-uaigh,
thig crìoch air an dàn
is tuitidh an fhiodhall gu làr.

[TD 35]

“Bidh fear eile an toiseach a’ bhàt’,
a’ coimhead na mara ga pronnadh air stalla,
’s ag altromas cala nach ruig e gu bràth,
ged tha làmh is a shùil
den neart sin a leig thus’ air chùl.”

Is tric dìth misneachd bhith ’n cuideachd cus smuain,
’s cha mhise ’nam aonar a dh’fhuiling a’ chaonnag,
no a chunnaic an daolag tha cladhach an tuaim,
ach thog mi mo shùil
is dh’fhiosraich mi misneachd ás ùr.

Oir chunnaic mi deargt’ air an fhonn
làrach nan gineal ’s frith-rathad an spioraid
a dh’fhoghlum bhith iriosal—slighe nan sonn
gach Dòmhnach bho chian
don ionad thug fasgadh on t-sian.

Is chunnaic mi, muigh air a’ bhlàr,
giollan ri fearalas, còmhla ri sheanair,
bodach is leanabh a’ ceangal na bà,
is chuala mi ceòl
na sìorraidheachd muigh air an lòn.

Mar chuairt na talmhainn mun ghrèin
tha cuairt nan gineal, gach ràith a’ tional
’s gach ràith ag imeachd gu deireadh na rèis;
thig earrach ás ùr
is fàgar an geamhradh air chùl.

An riasg ud a chì thu sa’ bhlàr,
rinn sian a phronnadh is uisg a thomadh,
’s o chian an domhain bha dhoimhneachd a’ fàs;
dubh-bhàite fod chois
tha coilltean ’nan laighe aig fois.

Is chunnaic mi fàs agus searg
ann an glaicibh a chèile, is far nach bu lèir dhomh
chreid mi gur seudar don chridhe bhith ’g earbs’
ás an iùl-chairt nach lorg
an reusan tha siubhal san dorch.

’Nam laigh’ air an fhraoch fad nan uair
chaidh bàs is beatha, is fàs is caitheamh,
’s gach càs tha feitheamh orr’ uile mun cuairt,
’s le tuiteam na h-oidhch’
thàinig achmhasan fionnar na gaoith’.

[TD 36]

LUIMEAD

Is lom fuaraidh a’ ghaoth a-nochd,
lom, aognaidh a sgal,
lom, mì-aobhach a gal,
’s i cnapraich air uinneig gun stad;
is lom a sèideadh
mu chaisteal Dhùn Eideann,
is lom a h-èigheachd,
is lom a beucaich;
is lom a maoidheadh,
ach is seachd lom mo chuimhne.


DÀ SHEÒMAR

Dh’fhaodadh nach caill mi mo shuain
aon uair eile gad chionn,
dh’fhaodadh gun chuir mi san tuam
gach bruaillean biorach a bh’ann,
dh’fhaodadh, a ghràidh,
gun do dhùin mi na clàir,
gun do shnaidh mi am bòrd,
gun do dh’fhuaigh mi an t-sròl;
dh’fhaodadh, a luaidh,
gun do chàirich mi thusa san uaigh.

Is dh’fhaodadh nach b’ann
roimh ’n mhithich a thàinig an t-àm,
dh’fhaodadh gur dall
a bha mi, gun shùilean ’nam cheann,
glaist’ ann an seòmar le iuchair a thilg mi bhuam,
’s mi ’n dùil nach iarrainn às gu sìorraidh buan,
dh’fhaodadh gun dhùin na ballachan orm gach là,
a’ bruthadh ’s a’ dlùthadh ’s a’ teannachadh orm a ghnàth,
dh’fhaodadh gun thuit am mullach, ’s nuair dh’fhalbh a’ cheò,
sheas mi am meadhon an làraich—is bha mi beò.

[TD 37]

[Beurla]

[TD 38]

TRAIGH NORTH BERWICK

“Ciamar nach do mhair an reothart …”

An oidhch’ ud air an tràigh dhuinn
cha b’ann fo mhulad bhà sinn,
cha b’ann a dh’easbhaidh mànrain,
cha b’ann gun ghuth air gàire;
bha ’ghealach gu bhith làn ann
’s bha bann bhuaip sìnt’ air sàl dubh
mar shruthan òir a’ soillseadh,
air mhire mar le aoibhneas,
ged thàinig iad ’nam chuimhne-s’,
gun iarraidh is gun fhaighneachd,
na briathran tiamhaidh drùidhteach
a sgrìobh am bàrd is dùil aig’
gun robh an reothart thairis,
is aghaidh ris a’ ghailleann.
Is dh’aithris mi gu ciùin iad,
is glè bheag orm de chùram
gun tigeadh oidhch’ ás ùr oirnn,
is tràghadh air ar rùintean,
’s gun cailleadh sinn na h-ùbhlan
’s na cnothan ’s iad gun faoisgneadh.

Shaoil leam gun robh ’n sruthan
a’ giùlan òr-luchd thugainn
de bhrìodal beòil ’s de dh’fhuran,
gun ghuth air bròn no mulad.
Ach dh’aithnich mi bhon là sin
an lìonadh bhon an tràghadh,
thainig smuaintean thugam
is bha dath òir air cuid dhiubh,
ged bhà iad, mar a thuig mi,
ro fhada air an uisge.

[TD 39]

[Beurla]

[TD 40]

’NAM DHACHAIGH EADAR DHÀ DHÙTHAICH

’Nam dhachaigh eadar dhà dhùthaich
chì thu air bùird càiricht
sligean iomallach na tràghad
is air a’ bhalla, dealbh siùrsaich
is i ’na seasamh aig oisinn stràide.
Chì thu, á uinneag an t-seòmair,
toit is smùid, is troimh uinneag a’ chùlaist
air latha foghair, gluaisidh an t-àite;
O! air cho cùbhraidh ’s gam bi t’ fhàileadh
cha smiùr thu ’n taigh seo o ghalar bàis dhomh.

’Nam sgrìobhadh eadar dhà chànain
chì thu ri deàlradh daoimein
cladhaicht á mèin an aoibhneis,
’s a’ ghrùid ’s am morghan làmh riuth’
a’ mùchadh, air uair, am boillsgeadh.
Is chì thu, mar chaile-bianan
ga fhrasadh bho liagh mo ràimh-sa,
’s ga bhàthadh an cuan na cuimhne,
smuain lainnireach thàinig gun fhaighneachd
bho bhrù mhosach na h-oidhche.

’S ’nam chridhe eadar dhà chuireadh
leughaidh tu ’m mulad as lèir dhut,
mulad a chionn ’s gun do ghèill mi,
’s gun d’rinn mi do dhiùltadh buileach,
mum b’aithne dhomh idir do bheusan,
nuair thairg thu dhomh ‘Cairistiona,’
’s a thuirt mi nach b’fhiach leam a tuireadh,
’s a thuirt mi nach b’fhiach leam a brèideadh;
dìtidh do bhòidhchead-s’ a’ bhreug ud
’s i laiste led choinnleirean cèire.

Bidh eagal orm roimh do bhòidhchead
is tusa pòsda mus d’fhuair mi
aithne air do chliù ’s do shuairceas,
no blas toirmisgt do bheòil-sa,
a chuir m’uile fheòil fo bhuaireadh.
Bidh eagal orm roimh do mhànran
’s gum fàg a mhìlseachd mi leòinte
taobh-muigh do sheòmair san fhuar-ghaoth
tha reodhadh mo chainnte fuadain
’s tha sgailceadh mo chridhe luainich.

[TD 41]

[Beurla]

[TD 42]

PABAIL

Air iomall an talamh-àitich, eadar dhà sholas,
tha a’ churracag a’ ruith ’s a’ stad, ’s a’ ruith ’s a’ stad,
is cobhar bàn a broillich, mar rionnag an fheasgair,
ga lorg ’s ga chall aig mo shùilean,
is tùis an t-samhraidh
ga lorg ’s ga chall aig mo chuinnlean,
is fras-mhullach tonn an t-sonais
ga lorg ’s ga chall aig mo chuimhne.

Bàgh Phabail fodham, is baile Phabail air fàire,
sluaisreadh sìorraidh a’ chuain, a lorg ’s a shireadh
eadar clachan a’ mhuil ’s an eag nan sgeir,
is fo ghainmhich a’ gheodha,
gluasad bithbhuan a’ bhaile, am bàs ’s an ùrtan,
an ùrnaigh ’s an t-suirghe, is mìle cridhe
ag at ’s a’ seacadh, is ann an seo
tha a’ churracag a’ ruith ’s a’ stad, ’s a’ ruith ’s a’ stad.


DÀ THAIBHSE

Anns an dìg dhomhainn aig ceann na buaile,
bhiodh na cailleachan ag ràdh chaidh murt a dhèanamh;
bu tric a chunncas taibhse a’ gluasad
air oir an rathaid, ri fèath ’s ri siantan.

Is iomadh feasgar a ghabh mi seachad
air oir na h-iomagain is mi ’nam bhalach,
eadar coiseachd ’s ruith, air eagal sealladh
fhaotainn a chaoidh den taibhs’ gun anail.

’S ged ruiginn ceann na buaile an dràsda
tha fhios gu bheil tannasg truagh a’ tàmh ann,
ach dhèanainn an diugh am barrachd dàlach
ri taibhse a’ bhalaich a chaidh a bhàthadh.

[TD 43]

[Beurla]

[TD 44]

ASAID

Tha slios a’ bhaile ’na laighe fo òr an fhoghair,
tha an speal gleusda ’s an corran deiseil,
’s na raointean torrach a’ feitheamh an asaid,
’s cha ghluais duine. Nuair theid mi don doras
chan fhaod mi mo shùil a leagail air raon an arbhair,
’s cha dèan an cù comhart. Thug blianna mun cuairt
geamhradh is earrach is samhradh, ’s tha ’m foghar air tighinn:
bu mhinig a chualas gàirich is gleadhraich m’an àm seo
’s gun ann an diugh ach gal cràidhteach naoidhein,
nach bris air sàmhchar balbh a’ chridhe bhriste.


CHUNNAIC MI RÒS A’ FÀS

Chunnaic mi ròs a’ fàs air stalla na h-eachdraidh,
’s e deoghal sùgh ás a’ chreig bho linn nan linn,
’s a bhlàth cùbhraidh an cuimhne cràbhach dhaoine,
is ghabh mi iongnadh gum maireadh a’ mheud seo mhaise
fo imlich saillte an t-sàil ’s fo bheum a chlaidheimh;
cha b’ann gun spàirn a ràinig mi eag an ròis seo,
’s a thog mi a’ chraobh, ’s a chuir mi i ’n taobh a’ ghàrraidh,
ach O! chan eil cùram ann a ni a caomhnadh,
no gath bho ghrèin an t-saoghail a-nis bheir blàth oirr’.


FIR-CHLIS

Cha do sguir na fir-chlis bho thàinig am Faoilleach
a streap ri ceanglaichean dubha nan àrd-neul,
is bidh iad a’ cluiche mar sin gun chaochladh
ged a chailleadh an t-eilean seo cuimhne air a chànain,
ged bhios mise ’s mo leithid a’ cosg ar n-iarrtais
air binnean corrach gailbheach na tìm seo,
’s a’ cosg ar làmhan air sìoman dìomhain
a chàradh air stràbhan diomain na tìr seo.

[TD 45]

[Beurla]

[TD 46]

GED BHA GHAOTH A-RAOIR A’ SÈIDEADH

Ged bha ghaoth a-raoir a’ sèideadh gu gailbheach,
’s ged leag i na h-adagan shìos air an iomair,
nuair chaidh mi sa’ mhadainn an diugh gan togail
bha an dias làn ’s an sìol gun a fhrasadh,
’s ma dh’fhanas an turadh ni sinn a thorradh,
is dh’fhaodadh nach misd’ e an sgal a fhuair e,
Ach mo thruaighe an t-iomair sin thall ’na laighe,
ri dol don talamh ’s gun neach ri buain ann.


LÀRAICHEAN

Tha làraichean thaighean shìos air an sgaoiltich,
’s na feannagan bàna ’nan cadal
an achlais na tràghad,
’s na h-eathraichean mòra ri grodadh
ri grèidheadh na grèine.
Air là samhraidh, o chionn leth-cheud blianna
thug am baile ceum air ais, ’s a-nis,
tha ’n tobhta stòlda, feurach
air greimeachadh le freumhaich
’s an tughadh air seacadh
’s tha na feannagan fada bhon tràigh
a’ tuiteam ’nan cadal,
’s tha an samhradh gu bhith againn.

Tha an t-seann bhean a dh’innis an uiridh dhomh
eachdraidh nan taighean-saillidh,
is eachdraidh a h-òige fhèin,
is eachdraidh a’ bhòn-dè sa’ bhaile,
’na suidhe ri taobh na cagailt,
is am feasgar am fagas,
is an samhradh gu bhith againn,
is an geamhradh gu bhith againn.

Tha an t-seann bhean a dh’innis an uiridh dhomh
beagan de dh’eachdraidh a’ bhaile,
a’ cnuasachd làithean an earraich,
’s a’ bualadh a’ choirc anns an t-sabhal,
’s ga bhleith leis a’ bhrà a ghlèidh i,
’s a’ cuimhneachadh obair a’ chorrain
anns an fhoghar a bh’againn,
’s tha ’n geamhradh gu bhith againn.

[TD 47]

[Beurla]

[TD 48]

AN TOBAR

Tha tobar beag am meadhon a’ bhaile
’s am feur ga fhalach,
am feur gorm sùghor ga dhlùth thughadh,
fhuair mi brath air bho sheann chaillich,
ach thuirt i, “Tha ’m frith-rathad fo raineach
far am minig a choisich mi le’m chogan,
’s tha’n cogan fhèin air dèabhadh.”
Nuair sheall mi ’na h-aodann preasach
chunnaic mi ’n raineach a’ fàs mu thobar a sùilean
’s ga fhalach bho shireadh ’s bho rùintean,
’s ga dhùnadh ’s ga dhùnadh.

“Cha teid duine an diugh don tobar tha sin”
thuirt a’ chailleach, “mar a chaidh sinne
nuair a bha sinn òg,
ged tha ’m bùrn ann cho brèagh ’s cho geal.”
’S nuair sheall mi troimhn raineach ’na sùilean
chunnaic mi lainnir a’ bhùirn ud
a ni slàn gach ciùrradh
gu ruig ciùrradh cridhe.

“Is feuch an tadhail thu dhomhsa,”
thuirt a’ chailleach, “ga b’ann le meòirean,
’s thoir thugam boinne den uisge chruaidh sin
a bheir rudhadh gu m’ ghruaidhean.”
Lorg mi an tobar air èiginn
’s ged nach b’ise bu mhotha feum air
’sann thuice a thug mi ’n eudail.

Dh’ fhaodadh nach eil anns an tobar
ach nì a chunnaic mi ’m bruadar,
oir nuair chaidh mi an diugh ga shireadh
cha d’fhuair mi ach raineach is luachair,
’s tha sùilean na caillich dùinte
’s tha lì air tighinn air an luathghair.

[TD 49]

[Beurla]

[TD 50]

TAOBH THALL NA BEINNE

Taobh thall na beinne tha ’n gleann a dh’fhàg mi,
gu socair sàmhach fo ghrèin ’s fo ghealaich,
is coirc buidhe fo dhias ri fàs ann,
is bàrr air an t-sìol a chuir mi ’s t-earrach.

Is mise an seo a’ feitheamh na Dùbhlachd,
’s am feur lom bhios bàn air feannaig,
’s a’ guidhe, a Dhia, gun tuit na h-ùbhlan
a spàrr dùrachd air àird a’ mheangain.


MÀRT

Air a’ Mhàrt seo rithis, a dh’aindeoin gach tuaileis,
nuair a thuit mo shuain dhiom, bha na h-uain a’ mèilich,
’s nuair sheall mi a-mach, gus do dhealbh fhuadach,
cha d’fhuair mi sealladh no gealladh air sèimheachd.

Chuir gilead an còta ’nam chuimhne do bhòidhchead,
is sneachda do bhroillich fo shròl ga fhalach,
is thug am beadradh gu m’ inntinn do cheòl-sa
is sàmhchar a’ bhròin nuair chaidh e thairis.


AIR STRÀID ANMOCH

Air stràid anmoch fo uinneig mo sheòmair
ann an Obar Dheadhain air oidhche Shathairn,
tha còmhlan a’ seinn a’ cheart òrain
chuir grìs ’nam fheòil le ceòl a ghathan,
is cluinnidh mi ’n sin bloigh den còmhradh
mar gun dèanadh cluasan na cuimhne farchluais,
ged tha deich blianna a-nis is còrr ann
bhon ghabh an glòir sin caochladh astair.

[TD 51]

[Beurla]

[TD 52]

ACHADH-BHUANA

Air feasgar meallta a-measg nan adag,
is pàirt gun a bhuain, thàinig tu ’n rathad,
is chuir mi mo speal an sin am falach
air eagal gun dèanadh am faobhar do ghearradh.

Bha ar saoghal cho cruinn ris an achadh-bhuana
ged bha cuid dheth abaich is cuid dheth uaine,
an là ri obair ’s an oidhch’ ri bruadar,
is dh’èirich a’ ghealach a meadhon suaimhneis.

Dh’fhàg mi beagan ri bhuain a-màireach
is choisich sinn còmhla eadar na ràthan,
thuit thu air speal bha fear eile air fhàgail,
is ghearradh do chneas, is dhiùlt e slànadh.


A CHIONN ’S GU BHEIL

A chionn ’s gu bheil an dealbh briste
cuiridh mi bhuam e, chan eil buannachd
ann a bhith ga amharc, no slàinte,
a chionn ’s gu bheil am balla sgàinte.

A chionn ’s gu bheil an snaidhm fosgailt
ruithidh an ròp troimh mo làmhan,
chan fhiach dhomh an lìon a chàradh
a chionn ’s gu bheil am bàta sgaoilte.

A chionn ’s gu bheil a’ gheug air crìonadh
cha chuir mi todhar ris a’ chraoibh seo,
is ni mi geamhradh den fhoghar
a chionn ’s gun chaill mi na gadhair.

A chionn ’s gu bheil am bruadar sgoilte
cha chuir mi mo chrìdh air cluasaig,
cha chùnnt mi na h-eòin bhreaca
a chionn ’s gu bheil an nead creachte.

[TD 53]

[Beurla]

[TD 54]

CLAIS

Tha cuimhne agam sinn a bhith cladhach na clais’ sin
a tha ’n diugh fo fheur, is a bilean a’ dùnadh,
feur air a bonn is feur air a bruaichean,
’s i air call a doimhne;
tha cuimhne ’am mar a dh’fhàg na spaidean
srianag dhubh air a’ ghlasaich,
is O! chridhe, tha cuimhne ’am
mar a dh’fhàg an oidhche ud
srianag dhubh air mo chuimhne.


TILLEADH

Nuair thilleadh mo dhaoine dhachaigh on iasgach
bhiodh oidhche ann ri riarachadh toradh an t-seusoin,
is iomadach feasgar a’ deanamh an t-seanachais
ma Ghallaibh ’s Ceann Phàdraig, ma Shasainn ’s ma Eirinn.

Cupain le airgead ’s le òr air an deiltreadh,
is sìod’ ris an eilticheadh seanmhair is òg-bhean,
ribeanan rìomhach do mhaighdeanan fìnealt,
ri cosnadh a’ bhrìodail nach caomhnadh na pògan.

Fiach nach bi eachdraidh non daoin’ ud nad chuimhne
nuair thilleas mi dhachaigh air oidhche mo nàire,
oir cha dèan mi mo rathad gu bùithtean na fèille,
’s cha dùisgear lem sgeul-sa do ghean na do ghàire.


GHLUAIS AN RAOIR AN TROM-LAIGHE MO CHUIMHNE

Ghluais an raoir an trom-laighe mo chuimhne
bha mùchte fo chuibhrigean breaca m’eachdraidh,
is bha mi, mar chleachd mi, fo uamhann
air chrith air stalla an uabhais, ’s am bàs stobach
ag at ’s a’ glaodhaich, is sgriachail fhaoileag
gam ghairm gu gàbhadh.
Is dh’aithnich mi ’m bidean bhon aigeann,
is chunnaic mi ’chlach a’ tuiteam,
is thomhais mi luaths a siubhail.

[TD 55]

[Beurla]

[TD 56]

Oirleach eadar caoidh is ceòl,
òirleach eadar ciùine ’s fearg,
òirleach eadar fuath is gaol,
is faobhar eadar fàs is searg.

An nì sin a ghoid bhuam an dè an aigeann
ghoid e a’ bhòn-dè bhuam am bidean;
am fear sin a dh’adhlaic an diugh mo chiùineas
dheasaich e raoir tòrradh na feirge;
is ise d’an tug mi ’n uiridh m’ fhuath-sa
chùm i bhuam iasad mo ghaoil-sa.

Chan abair mi nochd—bu bheag a b’fhiach leam—
athchuinge Yeats air madainn an iargain,
e smaointinn oirre-se agus ag iarraidh
freasdal do-gheibhte air cuan nam blianntan,
riochd nan eun fionn air cop nan stuaghan,
is fhios ’am nach gluaiseadh siud mo luathghair,
’s chan fhaighnich mi dhìot a-nochd an cluinn thu,
a Chairistìona, thar gàir an tuinn mi.

Tha cuimhne ’am a-nochd mar a leumadh m’aigne
fo bhuille an tuinn ’s a’ chreag ga sgailceadh,
is coit mo chrìdh-sa nach iarradh acair
air àird nan stuagh ’s an uaigneas claise,
air chrith roimh dhìle gheal a’ teàrnadh,
air mhire air binnean corrach gàbhaidh;
beò mar fhaoileag air tràghadh ’s lìonadh—
mi ’n diugh mar àrc air marbh-shruth dìomhain.
Bidh cuid ag iarraidh fois nam blianntan,
ach fòghnaidh siud dhomh an dèidh dhomh liathadh.

Thainig orm an nì nach do shaoil mi,
fèath nan eun roimh dheireadh Faoillich,
còmhnard ann a meadhon aonaich—
’s cha b’ann mar chlothadh an teasaich bhraonaich.
Chan e riochd nan eun fionn tha mi nochd ag iarraidh,
ach fèath nan eun fionn is mire iarmailt.

[TD 57]

[Beurla]

[TD 58]

MUR A BIODH ANN ACH SIREADH

Mur a biodh ann ach sireadh
bu tù an ròs Frangach sa’ ghàrradh,
a’ ghrian fhann aig briseadh na fàire,
bu tu an reul soillseach san oidhche,
an t-ubhal air àrd-gheug na craoibhe;
bu tù geal-leannan Mhic Mhuirich
nad shuidhe gun neach gad ruighinn,
’s mo shùil-sa nach fhàsadh dall
gad amharc sa’ chùil ud thall.

Mur a biodh ann ach sireadh
Dh’fhanadh an latha samhraidh
’s cha tigeadh am bruadar gu ceann dhuinn;
bhiodh an leug luachmhor ri fhaotainn,
an t-seasmhachd a meadhon a’ chaochlaidh,
a’ bhòidhchead fo chumadh an aodainn;
bhiodh an ceòl air bilean na maighdinn,
’s an t-òran eile ri chluinntinn,
’s a’ chlàrsach fhathast r’a seinn dhuinn.

Mur a biodh ann ach sireadh
’s gun aithne air an là-màireach,
chan fhaicinn do bhòidhchead a’ cnàmhachd
chan fhaicinn ag iathadh ma d’ shùilean,
na preasan tha brath air do rùintean,
chan fhaicinn do bhlàthan a’ dùnadh;
chan fhaicinn am bàrr a’ crìonadh,
no duilleach na craoibhe ga spìonadh,
’s chan fhaicinn am feur a’ liathadh.

Mur a biodh ann ach sireadh
chan fhaicinn an tonn a’ dlùthadh
’s a freumhaichean uaine gam mùchadh,
chan fhaicinn an cop a’ sgaoileadh
’s an t-uisge beò a’ traoghadh,
chan fhaicinn an fheamainn rèisgte
air èaladh fo theas na grèine,
’s an t-earball-sàil air grèidheadh.

Is mairg nach taitinn an dealbh ris
cho luath is a gheibh e sealbh air,
’s is mairg a gheibhear sa’ ghàrradh
is fàileadh an ròis air fhàgail,
’s is mairg a lorgar san tiùrr seo
’s a’ chonntraigh air slugadh a dhùrachd.

[TD 59]

[Beurla]

[TD 60]

TEALLAICHEAN

Ann a meadhon an teallaich òig aoibhnich
chì mi ’nan seasamh taibhsean èibhleag
a ghlèidh an cruth ’s an cumadh dom lèirsinn
ged tha ’n taobh a-staigh dhiubh mìn-gheal breòite
a’ crìonadh gu luath na meadhon-oidhche
air cagailt sgaoilte brist mo sheòmair.

’S a meadhon an teallaich òig eile
chì sùilean m’ eagail tannasgan aoibhneis
nach dùraig mo smuain sàthadh boillsgeach
a dhèanamh annta, air eagal ceòl-gàire
a sgathadh gu lom o cholainn deireil
’s a leagail ’na luath air cagailt àmhghair.


FEITHEAMH

A chionn ’s gu bheil do shùilean fhathast
beò le lainnir,
agus do chuach-fhalt càiricht
fo stìom na h-àilleachd,
’s a chionn ’s gu bheil gach nì tha abaich
dol ás an t-sealladh,
chan iarr mi ach bhith gad amharc
air àird a’ mheangain.

’S a chionn ’s nach diù leam do chòmhradh
a choimeas ri guth na smeòraich,
no ceòl do bhilean
ri binneas fiodhaill,
’s a chionn ’s gu bheil an teud a bhriseadh
gun chàradh misnich,
èisdidh mi thar gach samhlaidh
ri duan-dòchais do shamhraidh.

’S a chionn ’s nach eòl domh do chridhe
cha chòir dhomh a shireadh,
’s air eagal nach glèidh mi slàn e
cha shìn mo làmh ris,
a chionn, an cridhe bha uair sgàinte
cha shlànaich le ùr-fhàsgadh,
’s cha mhò ghleidheas e aoibhneas
air fiosrachadh àird a dhoimhne.

[TD 61]

[Beurla]

[TD 62]

CLACHAN-MEALLAIN

A’ mhadainn ud a bha na clachan-meallain
A’ bualadh gu dian air an stairsnich,
air leac a’ chridhe, a’ leum ’s a’ bualadh,
’s a’ bualadh ’s a’ reodhadh,
’s a’ reodhadh ’s a’ marbhadh;
’s a’ mhadainn ud a dh’fhosgail mi’n doras
ma choinneamh na searbhachd,
searbhachd reòt’ na gaillinn,
is puinnsean an t-sneachda,
is nimh nan clachan-meallain
a bha reodhadh mo lic—
a’ mhadainn ud thainig thu steach ás ùr
air doras mo chridhe,
is ghabh thu t’ àit ann,
a’ tionndadh gu mil an t-searbhachd.

[TD 63]

[Beurla]

[TD 64]

[Blank]

[TD 65]

Eadar Samhradh is Foghar

[TD 66]

Eilean an Fhraoich


SGÒTHAN

Brat ciartha air mo shùil
air chor ’s nach fhaic mi bhuam
do chaochladh, eilein chiar,
is m’ iargain ort cho buan.

Ged dh’ fhalbh mi uat gun smuain
le braise ’s gàir na h-òig,
mo shùil air fàire chian
’s mo cheuman dian ’na tòir.

Cha robh ’n fhàir’ ach ’na bun-sgòth,
sgòth air sgòth a’ mùchadh lì
na grèin air muir mo mhiann,
’s a’ chaile-bianain ’na mo chrìdh.

Sgòth air sgòth ga càrnadh suas,
toirt a’ char asam gach là,
Beanntan Bharbhais air mo bheulaibh,
’s Mèalaiseal fo ghorm bhlàth.

Mùirneag bheag taobh thall an loch
mar gu ruiginn oirr’ le ràmh,
Sìthean an Airgid gu deas—
cha leig mi leas a bhith fo phràmh.

Beinn Phabail an seo ri m’ thaobh,
is Hòl ’na chrùban gu tuath—
ach chaidh mise bhuap air taod
cho fada ’s a theid gaol bho fhuath.

[TD 67]

[Beurla]

[TD 68]

FUAIM AN T-SAMHRAIDH

Troimh ’n drùchd tha criathradh chun na mòintich bhlàith-s’
thig fuaim an t-samhraidh, dripealachd measg feòir,
sgiath shocair air a’ chiùineas, geumnaich bà,
is casd na caorach, sireadh air a h-eòil.

Am baile beò le bruidhinn, fear a’ trod
leud buaile ris a’ chù, is Bean Iain Bhàin
’g èigheach nam balach dhachaigh, agus gog
na circe luainich, cruinneachadh a h-àil.

Solas an Stòir a’ boillsgeadh—ge be triall
ni mis gu cladach aineoil, fanaidh soills’
do ghathan diomain, agus bidh mo mhiann
air monabar samhraidh chluinntinn ’m beul na h-oidhch’.


EILEAN CHALUIM CHILLE, AN LOCH EIRIOSORT, LEÒDHAS

(Chaidh sinn air chuairt don eilean air là samhraidh, an 1955, là teth bruthainneach, is na pèileagan a’ cluiche anns an loch, far am minig a dh’ fhairich Murchadh Mòr Mac Mhic Mhurchaidh “sadadh nan tonn” mu shròin na Làir Dhuinn)

Fàs, fàs an grian-shruth bruthainneach trath-nòin,
sliosan do chnuic dathte le raineach ’s fraoch,
còinteach is riasg do ghleannain, feur do lòin,
gort agus iodhlann shaidhbhir gheal nan naomh.

’S torrach an deanntag mu do chlachan lom,
i frasadh sìol as t-fhoghar thar nan leac;
far an robh gillean dìreach thogadh fonn
tha ’n seileasdair gun lùbadh nise streap.

Mhùch gnùsdaich chaorach seirm nan salm o chian,
tha guth na fìdhle balbh ’s am bogha brist,
tha fodair na Làir Dhuinn am brù nan sian,
is Murchadh Mòr aig neoni anns a’ chist.

Bho abhal-ghort gu goirt, bho ghorm gu bàn,
fàsach ath-nuadhaicht’ far ’n robh ionad Dhè,
bu leis an fhaoileig thu aig toiseach tràth’
’s tha ’n fhaoileag fhathast crochte air a’ sgèith.

[TD 69]

[Beurla]

[TD 70]

MU CHRÌOCHAN HÒIL

A’ ghrian a’ drùdhadh air na ballachan,
is sinne staigh le fadachd gus an cluinn
sinn sgal na feadaige a bheir gu ceann
là fad an leughaidh is a’ chunntaidh,
’s gun teid sinn shireadh nead a-muigh sa’ bhlàr;

Gun nì eadarainn ’s adhar ach ceòl eun
is oiteag mara giùlain fàileadh fhlùr—
is beag mo chuimhne ’n diugh air brìgh an sgeòil
a leugh sinn ann a sin, ged a tha dealbh
nan suidheachan gun lias air roimh mo shùil,
gach ainm bha snaidht’ orr’.
Ach thig gu mo chuimhn
gach tom is dìg ’s poll-mònach air a’ bhlàr,
gach balla is gach clach,
is saoilidh mi air uair nach b’ e mo cheàrd
bhith leughadh leabhraichean ’s a’ sgrìobadh pheann
ach a bhith beò a-mhàin air biadh mo shùl.

As aonais sùgh an taiseachaidh bha sin
bha ’n diugh mo chrìdh air crìonadh, ’s cha bu lèir
dhomh, air taobh thall nan duilleag, madainn mhoch
a’ sgaoileadh brat na fionnarachd roimh ’n là,
’s an iarmailt fhuar ga failceadh leis a’ chuan;
na craobhan mar nach buineadh iad don ghaoith,
’s am feur a’ dol an ceann a obair-là
gun ghuth air freumhaichean. Bha grinneal geal an ròid
leug-laist an sùil a’ bhalaich bhig air chiallaidh,
’s am mol aig ceann an taighe cruaidh is glan
le sladradh mharannan o chuan nan cian.

Air madainn Earraich bhiodh a’ chaora throm
a’ sgaoileadh blàths a bodhaig air an fhonn,
an sneachd a’ teicheadh bhuaipe, mar le iochd
don chreutair mheirbh bha gluasad staigh ’na brù,
bodaich is balaich bheaga air a tòir,
sgealbadh bhuntàt ’s a’ cur nam mìr ’na beul;
am posta, ’s blàth na gaoithe air a ghruaidh,
toirt bràighe air a’ chnoc, ’s ar sùil ri theachd;
na craobhan, air an lomnochd, nochdadh blàth

[TD 71]

[Beurla]

[TD 72]

an t-snodhaich ann an lìomh nan geug;
am muir, le dath an luaisgein air a gruaidh,
no dath bu duirch na sin, mar gum biodh ciont
nam pronnaidhean ’s nam bàthaidhean ’na sùil,
’s na creagan liatha tarcaiseach le gàir
a’ cur a neart gu neoni leis gach tonn;
na h-eich a’ strì ri leathad, ’s air an cùl
an treabhaiche, le fèithean cruaidhe teann,
’s an fhaoileag, geal ri aghaidh ùir an fhuinn,
mar fhiosaiche an fhoghair bha ri teachd.

Air latha Samhraidh bhiodh ar saoghal cruinn,
gun ghuth air cur no buain, gun cheisd air dè
a dh’ fhalbh no thigeadh; grian a’ sruthadh soills
’s na fòid ga sùghadh; cat ga bhlianadh fhèin
far am bu teotha ’chlach; na h-uain ri leum
gun eòlas air an t-sneachd; gaoth fhionnar mhìn
o Ghàrradh Eden trusadh cuimhne fhlùr—
O, fad ’s gam mair an latha cha tig crìoch
air guirm’ nan neòil is greadhnachas nan uair.

’S air feasgar Foghair bhiodh an speal gun sgìos
a’ tional bàrr na blianna air a bil;
na balaich, a’ cur sùil am fearachas,
gu dian a’ ceangal sguab, ’s an asbhuain ùr
ga saltairt fo am bròig, ’s le dìcheall bhuan
a’ deanamh adagan nach maireadh oidhch;
neo a’ falach-fead a-measg nan cruachan coirc
le cridhe mear an anmoich, ’s gaoth on chuan
slìobadh an sliasaid is an druim le gaoir;
mar dhath an lìonaidh tighinn air a’ chuan
bha dath a’ chrìonaidh tighinn air an fhraoch,
fàsach an abachaidh a’ tional neart
a chuireadh e ri freumhan geala ’n fhàis;
socair na h-asaid air gach fonn is sliabh,
is gàir na mnatha-glùine air gach cnoc.
Eathar ’na siubhal air muir dorcha, trom,
muir m’ eilein, muir mo bhaile, raon an èisg,
’g iarraidh a thadhal is a threabhadh fòs;
fir-chlis na mara, ’n caile-bianan grad,
lasadh mar mhire ann an sùilean òigh’.

Air oidhche Gheamhraidh leigt’ an ceòl ma sgaoil:
bhiodh faram air an drochaid, danns gu dian

[TD 73]

[Beurla]

[TD 74]

ri ceòl melodeon, eubh is gàir mu seach
is sgiamhail nìonag; bainnsean ’s ruith-na-h-oidhch.
Tha leus na gealaich fhathast ’na mo shùil,
is fead na gaoithe daonnan ri mo chluais,
is ionndrain ga mo bhuaireadh air gach stràid
air geamhradh ’s caplaid bheò a’ chinne-daonn.
Ri àm an reothaidh cha robh fois no sgìos
air lorg na deighe, ’s nuair a thigeadh sneachd
bha ’n saoghal ùr, is dh’ fheumaist dhol air fheadh.
Bu mhath an làmp’ bhith laist sa’ mhadainn mhoich,
nar suidhe aig tràth-bracaist, is bu mhath
solais a’ bhaile deàrrsadh air a’ chnoc,
is lanntairean gan lasadh air an oidhch
aig àm na bleoghainn. Is bu mhath an t-àm
san tigeadh sìneadh air an fheasgar fhann,
’s ar sùil ri tuilleadh cleasachd air a’ bhlàr.
Bha ’m fonn ’na laighe rùisgte fo ar sùil,
gach lagan ’s leathad coisrigte don àm
a dh’fhalbh ’s don àm a thigeadh,
lom, mar chaidh a chruthachadh air tùs,
is lom, mar chìteadh e air là na h-as-eirigh,
gun chòmhdach ach a’ chuimhne, caoin le caoin
an eòlais ged bha choslas aognaidh fuar.
Nuair thigeadh srannraich gaoithe thar a’ chnuic
dh’ fhàsadh an talamh cruaidh ’s an cridhe mear,
’s rachadh an t-anmoch mar am peilear teann
san fheòil a dh’ altruim fàs is searg nan ràith.

Bha bhlianna aig a ceann, ’s bha ’n ath-tè ùr;
ùr mar a naoidhean dh’ fhosglas sùil, ’s nach fhaic,
solas a’ strì ri duirche ghlaist na gèig,
is neart am broinn na gucaig sgaoileadh bhann;
cnead aig an fhiacail briseadh troimh an fheòil,
faochadh a’ chadail, eubh sa’ mheadhon-oidhch:
na ballachan a’ dlùthadh, cuan a’ leum
air fear a chaill a ghrèim air stalla—
’s an sin, na h-eòin a’ ceilearadh san adhar ghorm,
’s an coileach gairm air tom, le òrdugh teann
ag iarraidh biadh na maidne dh’ a chuid chearc.
Bha ’n oidhche aig a ceann, ’s bha ’n latha ùr.

Chaidh Earrach ’s Samhradh ’nan aon latha buan,
Foghar is Geamhradh suainte san aon oidhch;

[TD 75]

[Beurla]

[TD 76]

na bliannachan air tàthadh: ’s gann gu lorgadh sgeilb
na clachan eadar-dhealaichte fon aol,
no obair mheanbh a’ chlàchair air a’ chrìdh,
’s e togail bhallachan—tha ’m balach staigh ’nam broinn
’s a’ ghrian neo-thruasail, gheal a’ drùdhadh orr’.


AN RATHAD

’Se rathad geal a bha ruighinn na mara
ri mo chiad chuimhne,
is a’ chairt ga thachais,
a’ chairt ga phronnadh ’s a’ chairt ga ghearradh,
’s tha fàileadh nan each thar na fichead bliann’ ud
trom air mo chuinnlean,
gach fallas is eile,
is dealbh ’nam inntinn
air cairt làn todhair is balach ’na shuidh’ innt,
is leanaidh fàileadh an todhair is fàileadh an fhallais a chaoidh mi.

Is chì mi mhòinteach air traoghadh,
mar nach fhaic fear-tadhail
a chì dà throigh de riasg sgaoilte ’na mhòine
ri oir an rothaid—
an rathad dubh a bha geal an uair sin.
A’ mhòinteach air seacadh ’s a’ mhòine air a losgadh,
’s an rathad ag èirigh suas fo bheum an tairsgeir.

Is minig a riamh a chunna mi crodh air taod air,
cailleach ga slaodadh ’s bò le cabhaig dàir oirr’,
ceum socair ciùin a’ tilleadh am beul na h-oidhche,
is chunna mi laoigh gu tric a’ falbh gu Dròbh air.

Ceum Sàbaid is sadadh ruidhle
A’ pronnadh morghan mìn nan iomadh blianna
gus nach criathraich
mi a dhubh bho a gheal,
’s nach lèir dhomh air mòinteach m’ òige
ach strianag fallais a’ brùchdadh bho chneas m’ eòlais.

[TD 77]

[Beurla]

[TD 78]

RATHAD AN RUBHA

Oir an rothaid ’s am muir fhathast ga shluaisreadh,
is cuimhne nan gealaichean geamhraidh fhathast gam stiùireadh,
cò theireadh nach leanadh mo chas gach ceum gu còmhnard?
Leathad na Fideach geal le canach an t-samhraidh,
is machair a’ Bhràighe còmhdaicht le fàileadh nam flùr,
is an cladh mar a bhà. Gach camadh is lùb
deargt air mo chuimhne, mar nach do dh’ ionnsaich
mi slighe ach sin ann am fichead blianna,
is mar nach do lìon mi
claigeann le criomagan foghluim, oir ri oir.

Bu dìreach cùrsa nan ròidean Ròmanach aig tùs ar n-eachdraidh,
is ruigidh mi ’n diugh, air sgàth m’ fhoghluim,
’s air sgàth m’ aoise, ’s air sgàth mìle bacadh
a thuigeas ’s nach tuig mi,
ceann-crìoch nan ròidean fada, mùchte cian sin
nas luaithe na lorgas mi ceann nan seachd mìle
air a bheil Leathad na Fideach is am Bràighe, is an cuan a’ sluaisreadh.


RAOINTEAN EILE

Aig ceann na stràid seo, air nach lean mo smuain
aon nì gu riaghailteach le clisgeadh grad
mo chluais ’s mo shùl is anshocair mo chrìdh,
chì mi na raointean eòrna fo làn dhèis,
is buailidh air mo chuinnlean fàileadh tais
nam buailtean foghair ’na mo dhùthaich fhìn,

An uair nach fhaiceadh sùil os cionn nan dias,
is ròidean glaiste uaine ruith gun chrìoch
a mheadhon gorm na tìre. Bha fasgadh ann a sin
bho ghaoith fhuair an anmoich, no bho theas
na grèin am bruthainneachd an là.

Bu ghreannach suathadh na bàrr-dhèis ri m’ làimh—
an seo cha laigh mo làmh air nì san t-sràid
ach rèile mhìn; agus os cionn
nan taighean àrda, troimh ’m bheil gaoth
a’ sèideadh, ’s teas a’ breothadh bras,
chì mi, le sùil nach las orm, saoghal cruinn
a’ dol ’na chnò, ’s a’ tuiteam chun an làir.

[TD 79]

[Beurla]

[TD 80]

AIG AN UINNEIG

“’S thug an dorchadas dhìom-sa Mùirneag”

Ged nach fhaod mi cianalas
a chur ann an ionad beatha,
is stiallagan de sheann bhruadairean
a chàradh ri uinneag mo thaighe
mar nach biodh saoghal ùr ann,
’s a’ ghrian a’ deàlradh air aodann leanaibh—
gidheadh, tha meadhon na Màigh seo
a’ toirt ’nam chuimhne làithean eile,

Mun do thuit a’ bhrat, mun do shrac
mi ’n cùmhnant, mun do mhùch
mi ’n t-iarrtas, mun do dh’ fhàg
mi beàrn a dh’ fhàg beàrn,
mun do sheòl mi air a’ Mhetagàma bheag
fhurasd ud, gun smuain air Mùirneig,
gun dùil ri ciùrradh, gun dòigh
air tilleadh a-rithist. Gun dòigh.

Teann ’s ga bheil an uinneag sin dùinte
thig boladh a-steach oirr’ gu cùbhraidh geur:
feur is fallas, is cùbhraidheachd fuilt,
is fàileadh cruaidh iodhan an neòinein
sa’ mhadainn, mun dainig an call oirnn,
mun dainig a’ bhrat eadarainn,
mun deach an sàl ’na mo shùilean,
mun do dhùin mi ’n aisling.

’S cha tug an dorchadas dhìom fhathast
leus a’ chian òir sin, is guirme
na h-òg bhlianna a bh’ againn,
is bàinead a’ chanaich iodhain
mun do mheirg an t-sian e,
is deirge beul na h-oidhche
mun do dhubh na cuislean,
mun do shàmhaich guth an aoibhneis.

[TD 81]

[Beurla]

[TD 82]

RANNAN AIR AN SGRIOBHADH AS DÈIDH AN ATH CHOGAIDH

Air eagal nach tig an t-iarrtas
aig àm a fhreagras don ghnìomhadh,
’s air eagal nach tig na facail
ged chumainn lìon gus an glacadh,
’s air eagal nach còmhdaich ceòl
briathran biorach mo bheòil,
dh’ iarrainn a-nochd, gun mhòrchuis,
do chliù a sheinn, Eilein Leòdhais.

Chan e cliù dol fodha na grèin
anns an iar, ’s i ri soillseadh mar chèir,
no cliù do bheanntan ’s iad laiste
le lì an fhraoich air gach aisridh,
oir tha fiamh orm roimh dheireadh an là
thighinn air eilean ciar-dhearg mo ghràidh,
’s gum bi Mùirneag ’na tom air an uaigh
a chladhaich ar rìoghachd do m’ shluagh.

Chan e cliù do dhaoin tha ’nan laighe
air clachan lìomhte an aigeil,
no cliù do laochraidh a mharbhadh
air raointean coimheach nan armailt,
no cliù an fheadhainn a spadadh
gu bàs á soithichean-adhair,
a’ gleidheadh onair na rìoghachd
nach tug air am beatha—fìoguis.

’S e cliù do bheatha a sheinninn,
eilein bhig riabhaich, O eilein
a thoinn do fhraoch mu mo theanga,
’s a shaill le do shiaban m’ anail,
is dh’ iarrainn a seinn an Gàidhlig
ach am faic na thig is na thàinig
nach do mharbhadh uile gu lèir sinn
a dh’ aindeoin Airm agus Nèibhi.

[TD 83]

[Beurla]

[TD 84]

TROIMH UINNEIG A’ CHITHE

Nuair tha ’n sneachda mìn seo a’ tuiteam,
a’ streap gu sàmhach ris na h-uinneagan,
a’ mirean air sruthan na h-iarmailt,
ga chàrnadh fhèin ri gàrraidhean
’na chithean sàr-mhaiseach,
is mo mhac ’na leum le aoibhneas,
chì mi ’na shùilean-san greadhnachas gach geamhradh
a thainig a riamh air mo dhaoine:
faileas an t-sneachda an sùilean m’ athar,
’s mo sheanair ’na bhalach a’ ribeadh dhìdeigean.

Is chì mi troimh uinneig a’ chithe seo,
’s anns an sgàthan tha mire ris,
am bealach tha bearradh nan linntean
eadar mise, ’s mi falbh nan sgàirneach,
agus mo shinnsrean, a-muigh air àirigh,
a’ buachailleachd chruidh-bainne ’s ag òl a’ bhlàthaich.
Chì mi faileas an taighean ’s am buailtean
air fàire an uaigneis,
’s tha siud mar phàirt de mo dhualchas.

Iadsan a’ fàgail staid a’ bhalaich,
’s a’ strì ri fearann, ’s a’ treabhadh na mara
le neart an guaillibh,
’s ag adhradh, air uairibh;
is mise caitheamh an spionnaidh, ach ainneamh,
a’ treabhadh ann an gainneamh.


NA CAILLEACHAN

Crùbte an seo fon an t-sian,
’s air chùl nam balla tha cumail na gaoithe air ais,
òirlich de thìm bho na sparran,
tha iad ’nan suidhe, ri còmhradh
air crodh ’s air daoine,
’s ri cur fàd air an teine,
’s an sileadh ’na ghlaodh dubh a’ dlùthadh.

’Se foghar fiadhaich a rinn i
’s tha ’n coirc ’na laighe;
cha dainig iasg an diugh, nì ach an sgadan,

[TD 85]

[Beurla]

[TD 86]

sgadan saillte ’s buntàt’, buntàt’ is sgadan;
chan eil nì ri dhèanamh ach fàd a chur mun an teine
is bruidhinn air crodh ’s air daoine.

’S tha ’n sileadh ’na ghlaodh dubh a’ dlùthadh
a-nuas bho na sparran,
a-nuas bhon an tughadh,
is feumar as t-Earrach an tughadh a sgaoileadh ’na thodhar
air an talamh-buntàta,
’s cha dainig iasg an diugh, nì ach buntàt’ is sgadan.

Dad ach a’ bruidhinn air crodh ’s air daoine
’s a’ cur fàd mun an teine—
O shaoghail, is goirid do chuairt, ’s is lom an cridhe,
is tana an sgàile, is dlùth oirnn nimh an fhuaraidh.


NA FIR BHRÈIGE

Feur gorm a’ fàs far na thogadh na Fir Bhrèige,
feur diombuain gorm bheir blianna gu bhith bàn
a’ streap nan Tursachan, ag iadhadh
raon an dubh-fhacail, ’s ag iarraidh bàs.

Mas e seo teampall, no cathair-eaglais,
bu chruaidh an cràbhadh a thàrmaich ann,
tha a’ Chrois tha seo gun truas innt,
an Slànaighear gun deòir, an Dia gun tròcair,
mura b’ e gu bheil am feur gorm a’ fàs ann,
’s a’ sìoladh, ’s a’ seacadh, ’s a’ faighinn bàs.

Mura biodh ann ach na stoban cloiche sin
nach do mhùch an riasg, ’s nach do leag a’ ghaoth,
chanadh tu gun do chruthaich na daoine a thog iad
an aon shìorraidheachd ris an robh an dùil,
is gu bheil i an sin ’na dubh-fhacal,
mar gach sìorraidheachd eile,
an eanchainn diombuain an t-saoghail.

Is tha ’n t-sìorraidheachd tha sin caillte,
mùchte mar tha ’n t-ainm a bh’ aca air na clachan
mus tug sinne, na Gaidheil, tursachan orra
le iasad o chainnt dhaoin eile:
cha mhair facal ach sealad.

[TD 87]

[Beurla]

[TD 88]

Mura b’ e am feur a tha fàs gorm ann
thuigeadh tu ’n diadhachd seo,
ged nach eil gràs ga riaghladh leath’;
leughadh tu na stoban
a sgrìobh an seann Mhaois seo air a’ chnocan
le solas o a dhia fhèin, an ciaradh
a sheann shaoghail,
ach on a tha am feur gorm a’ fàs ann
cha leugh thu gu bràth iad.


CLANN-NIGHEAN AN SGADAIN

An gàire mar chraiteachan salainn
ga fhroiseadh bho ’m beul,
an sàl ’s am picil air an teanga,
’s na miaran cruinne, goirid a dheanadh giullachd,
no a thogadh leanabh gu socair, cuimir,
seasgair, fallain,
gun mhearachd,
’s na sùilean cho domhainn ri fèath.

B’e bun-os-cionn na h-eachdraidh a dh’ fhàg iad
’nan tràillean aig ciùrairean cutach,
thall ’s a-bhos air Galldachd ’s an Sasainn.
Bu shaillte an duais a thàrr iad
ás na mìltean bharaillean ud,
gaoth na mara geur air an craiceann,
is eallach a’ bhochdainn ’nan ciste,
is mara b’e an gàire
shaoileadh tu gu robh an teud briste.

Ach bha craiteachan uaille air an cridhe,
ga chumail fallain,
is bheireadh cutag an teanga
slisinn á fanaid nan Gall—
agus bha obair rompa fhathast
nuair gheibheadh iad dhachaigh,
ged nach biodh maoin ac’:
air oidhche robach gheamhraidh,
ma bha siud an dàn dhaibh,
dheanadh iad daoine.

[TD 89]

[Beurla]

[TD 90]

NUAIR A THILL MI GU T’UAIGH

“Tha sinn a’ bàsachadh gach latha: a’ cur cloich air a’ chàrn seo no air a’ chàrn ud eile, a’ càradh fhlùran air uaigh anns a bheil pàirt dhinn fhìn ’na laighe, agus an ceann sreath thig an dìochuimhne, agus cha ruig sinn an uaigh.”

Nuair a thill mi gu t’uaigh
gu tairiseach, tlàth,
cha bu chuimhne leam t’fhiamh.

Bha ceò air mo shùil;
dh’fhalbh seachd is seachd blianna
le craiceann nan làmh
a dh’ aithnicheadh do chneas;
bhuail na tuinn air mo chlaistneachd;
bha m’ iarrtas is m’ ùidh
bàthte fo shùgh liath-uaine, fo chlàr
sgìth mo bheatha.

Rinn fàileadh nan sìthean tais a’ chiad bheàrn
air an sgàile sin ’s i seachd-fillte.

Troimh fhilleadh na Sàbaid
chuimhnich mi air do chràbhadh;
troimh fhilleadh Luain
dh’ fhairich mi tarraing a’ chuain;
troimh fhilleadh Mhàirt
dh’ èirich do chruadal an àird;
troimh fhilleadh Chiadain
chunnaic mi thu air chiallaidh;
am filleadh Dhirdaoin
bha do bhanais ’s do mhaoin;
fo fhilleadh na h-Aoine
bha ’phìob is na h-òrain fhaoine;
troimh fhilleadh na Sathairn
dh’ aithnich mi nach biodh rath oirnn.

Is bha thu agam—
brèagh, bòidheach, beothant,
milis, mòdhar,
cho diombuain ri flùr,
O shaoghail a bh’ ann.

[TD 91]

[Beurla]

[TD 92]

Gaidhealtachd na h-Albann


A’ GHAIDHEALTACHD

Nuair a bhios an taigh fàs,
a’ chagailt tais ’s an tughadh a’ dol air ais
’na thalamh, ’s na leapannan a’ breothadh,
na plaideachan ’s na h-aodaichean a’ lobhadh,
creididh sinn an uair sin gun d’ fhuair an teaghlach bàs.

Ged a bhiodh clann
an ath dhorais aig mullach an sonais
a’ cluiche le pristealan ’s a’ leum air na cathraichean
a chùm taca uair ri cuideachd an athraichean,
faodaidh sinn a ràdh le fìrinn nach eil beatha ann.

Bidh mi fo sprochd
A’ faicinn a-nis uiread de cheanglaichean ris,
ag ionndrain an teine a b’ aoidheile lasraichean;
’s i a’ ghealach a tha a’ deanamh soillse troimh asnaichean
an taighe Ghall-Ghaidhealaich seo a-nochd.


CAINNT NAN OGHAICHEAN

Nuair a thig am feasgar cuiridh sibh làmh anns a’ phutan,
is their sibh gun d’ fhuair sibh solas,
buidheachas do Dhia is do Chalum MacMhaoilein.
Is dòcha gum bi sgeul eile aig na h-oghaichean
nuair a bhios iad ’nan cailleachan ’s ’nam bodaich:
iad ag èisdeachd an oghaichean fhèin, na coigrich bheaga,
a chaill cainnt am màthar, is beus an daoine,
’s ag ràdh, gach aon ’na aonar,
“Chuir sinne an solas ás.”

[TD 93]

[Beurla]

[TD 94]

GEODHA AIR CHÙL NA GRÈINE

Tha fèath air a’ bhàgh a-nochd, ’s an sruth dol thar na maoile
cobhar air a’ chreig bhàite, is falpanaich air stalla,
gàir aig an tonn tha fad ás, is siubhal dian aig na cuantan,
ach tha ’n cuan tha seo ’na thàmh gun bhàt’ aig cala.

Far na chladhaich e linne rèidh le an-shocair nan làithean,
geodha air chùl na grèine, ’s a mhol gun ghrùid,
far an rachadh bliannachan geal na gealaich seachad siar air,
air chuthach, gun iaradh, a’ sireadh ceann-uidhe gun ùidh.

Thrèig am bradan an cuan ann an linn a’ bhàigh chiùin seo,
a’ lorg na h-aibhne òig ud, ’s nan gluaiste clach
reubadh beithir airgeadach beò a’ ghliocais ’s an eòlais
uisgeachan balbha criostail nan sgarbh ’s nan lach.

Tha leac an seo air an tràigh far am biodh na mnathan a’ feitheamh
nan eathraichean beaga iasgaich nuair thigeadh sian;
is tric a bha ulaidh a’ chridhe is ulaidh a’ chuain ás an aonais,
is a gheibheadh iad blas dearg a’ bhradain searbh air am beul.

Gu tric ’nan seasamh a’ coimhead na mara far na chailleadh an cuid,
’s ’nan suidh anns na taighean san d’fhuair an daoine bàs,
an do rinn iad bàgh air an rachadh an iargain ’s an ciùrradh seachad,
’s am fuiricheadh freumh an duilisg luraich an sàs.

Ach ged bheireadh miann an duilisg duine a thaobh car ùine,
tha ’m bradan lainnireach sìnt’ fo shàmhchar dorch,
is ma bheir mi an sgobadh sin air an àit sam bì e
bidh maistreadh fairg ann, is cearcaill sìth ’na lorg.


SRATH NABHAIR

Anns an adhar dhubh-ghorm ud,
àirde na sìorraidheachd os ar cionn,
bha rionnag a’ priobadh ruinn
’s i freagairt mireadh an teine
ann an cabair taigh m’ athar
a’ bhlianna thugh sinn an taigh le bleideagan sneachda.

[TD 95]

[Beurla]

[TD 96]

Agus siud a’ bhlianna cuideachd
a shlaod iad a’ chailleach don t-sitig,
a shealltainn cho eòlach ’s a bha iad air an Fhìrinn,
oir bha nid aig eunlaith an adhair
(agus cròthan aig na caoraich)
ged nach robh àit aice-se anns an cuireadh i a ceann fòidhpe.

A Shrath Nabhair ’s a Shrath Chill Donnain,
is beag an t-iongnadh ged a chinneadh am fraoch àlainn oirbh,
a’ falach nan lotan a dh’ fhàg Pàdraig Sellar ’s a sheòrsa,
mar a chunnaic mi uair is uair boireannach cràbhaidh
a dh’ fhiosraich dòrainn an t-saoghail-sa
is sìth Dhè ’na sùilean.


AM PRIONNSA TEÀRLACH

Bha a’ Bhliann’ ud dhut, an dèidh a h-uile dad,
mar thuras a bheireadh fear a cheann-a-tuath Ruisia,
’na òige, is cuimhne an fhuachd air aiteamh,
oir thug e greis air a shlighe dhachaigh
a-measg uaislean St Petersburg,
ri dannsa ’s ri brìodal:
ged a dh’ fhàg an deigh beàrn air do chridhe
b’e teas na Ròimhe a b’ fheàrr leat.


ASNAICHEAN

Ann a Ròghadal na Hearadh,
ann am fearann a sinnsre,
tha corp prìseil Màiri
a’ cnàmh gu cùbhraidh;
on Ob, an iar air,
troimh asnaichean Bodach an t-Siabainn,
chì thu Tìr nan Rocaid,
is fàileadh loit dhiubh.

[TD 97]

[Beurla]

[TD 98]

CRUAIDH?

Cuil-lodair, is Briseadh na h-Eaglaise,
is briseadh nan tacannan—
lamhachas-làidir dà thrian de ar comas;
’se seòltachd tha dhìth oirnn.
Nuair a theirgeas a’ chruaidh air faobhar na speala
caith bhuat a’ chlach-lìomhaidh;
chan eil agad ach iarann bog
mur eil de chruas nad innleachd na ni sgathadh.

Is caith bhuat briathran mìne
oir chan fhada bhios briathran agad;
tha Tuatha Dè Danann fon talamh,
tha Tìr nan Og anns an Fhraing,
’s nuair a ruigeas tu Tìr a’ Gheallaidh,
mura bi thu air t’ aire,
coinnichidh Sasannach riut is plìon air,
a dh’ innse dhut gun tug Dia, bràthair athar, còir dha anns an fhearann.


ANNS A’ BHALBH MHADAINN

Anns a’ bhalbh mhadainn bha clàr an fhuinn còmhnard,
bha a’ ghaoth aig fois, a strannraich ’s a sitheadh
bàthte fon ghilead, gach bleideag ’na tàmh,
càiricht san fhighe mhìn ud mar gheal phlaide.
Chaill sinn na caoraich bha muigh air mòintich
nuair thaom an stoirm ud a-nuas eallach,
is thug sinn a’ mhadainn gan dian shireadh.

Thainig stoirm air mo dhùthaich,
sneachda mìn, marbhteach, mùchaidh:
ge geal e, na creid ’na ghilead,
na cuir t’earbs ann an anart;
dheanadh mo chridhe iollach
nam faicinn air a’ chlàr bhàn sin ball buidhe
’s gun tuiginn gu robh anail a’ Ghaidheil a’ tighinn am mullach.

[TD 99]

[Beurla]

[TD 100]

Air Fàire


CHAIDH AN SAMHRADH THAIRIS

Chaidh an samhradh thairis:
dh’ at is bhòc a’ chuisle san duilleig
fo iomairt an t-snodhaich, mar nach biodh dùil
ri dad ach ri fàs, is sgaoil a’ chraobh
’na ceò uaine de bharraich—bom sean-fhasanta
a’ spreadhadh a duslaich mhìn don iarmailt—
ach fhrois an duilleach.

Tha samhradh mhic-an-duine a’ ruighinn ìre
aig caochladh amannan:
chinn Babalon tràth, ’s a’ Ghrèig cuideachd;
thug an Fhraing na b’ fhaide;
chaidh na Gaidheil a mhùchadh le borbalachd Shasainn
ach chinn blàth iongantach na bàrdachd sa’ Bheurla;
is dòcha nach dainig dubh-shamhradh na Congo fhathast.

Dhaibhsan aig a bheil dòchas ri samhradh,
cha b’ fhuilear dhaibh a bhith ruamhar ’s a’ biathadh
an gàrraidhean. Ach ma tha thu gun dòchas,
caith bhuat do spaid leanabail ’s do bhucaid,
is iarr tròcair air cuideigin.


DO DHEORSA CAIMBEUL HAY

Nuair a bhuail an tosdachd thu
’s a chaidh teine Bhisearta ’na smàl,
’s fheudar gu robh turas fad’ agad
a-measg na luatha teth ud, eadar na ballachan
’s iad a’ sìor choiseachd, air a’ ghainmhich mhìn
’s i sìor fhalbh bhuat, air a’ chreig fhalamh.

Gus na ràinig thu leabhar-lann Oxford,
is millean duilleag agad ri leughadh
ann an deich blianna,
is na bliannachan a’ fàs goirid.

[TD 101]

[Beurla]

[TD 102]

Chan eil fhios ’am a sàbhail Cinn-tìr thu,
oir ged a tha am feur gorm, gorm anns an lagan,
’s a’ ghainmheach fionnar le failceadh sàile,
tha na sailthean an sin a’ breothadh cuideachd:
O Uiliseis, chan eil tilleadh an dàin dhut.


DÙN NAN GALL

Far a bheil a’ Ghàidhlig sgrìobht air na creagan
an sin dh’ fhan i,
is pàisdean luideagach ga caitheamh,
a stiallan sgaoilte air na rubhachan an iar,
os cionn na mara
far a bheil grian na h-Eireann a’ dol sìos,
is grian Ameireagaidh ag èirigh le èigheachd ’s caithream.

Cha bheathaich feur a’ chànain seo,
chan fhàs i sultmhor an guirt no ’n iodhlainn;
fòghnaidh dhi beagan coirce ’s eòrna,
cuirear grad fhuadachadh oirr’ leis a’ chruithneachd;
chan iarr i ach, cleas nan gobhar, a bhith sporghail
os cionn muir gorm, air na bideanan biorach.

Gus an tog a’ chlann luideagach leoth’ i
air bàta-smùid a Shasainn,
no a Ghlaschu, far a faigh i bàs,
an achlais a peathar—
Gàidhlig rìoghail na h-Albann ’s na h-Eireann
’na h-ìobairt-rèite air altair beairteis.


BUDAPEST

Dùn chlosaichean ri oir nan stràid,
torrghan nan tanc, làmhach nan gunna mòr,
snaidheadh nam peileirean air balla mìn
a’ sgrìobhadh eachdraidh shoilleir mar air clàr
no leac a dheasaich clachair—
tha aodann snaidht’ a’ chlachair nis fon chruaidh.

[TD 103]

[Beurla]

[TD 104]

Ballachan Bhudapest—bithidh ’n dealbh seo deargt’
air retina na saorsa iomadh linn,
ged ’s goirid cuimhn’ na colainn air a cràidh,
ged sgaoileas ceò brat-falaich thar nan lot,
ged chòmhdaicheas an duilleach iad ri tìm,
ged reodhas sneachda geal le ’thùirling mhìn
fàileadh na daonnachd air a’ chabhsair lom.


CALL AN IONNRACAIS

Fraoch odhar seacte air an tulach lom
air dol ’na shiaman leis an ceanglar smuain
a’ gheamhraidh ghuirm a sgap a’ ghaoth;
tha ’n snodhach ás an fhòd
a’ lorg na gucaig samhraidh air an tom,
is blàth caoin bruthainneach na grèin air bruaich
a dhubh am faloisgear air earrach baoth.


UISEAG

A’ plosgartaich air an fheur an sin,
air do chliathaich,
na h-asnaichean beaga ag èirigh ’s a’ tuiteam,
is strìochag dhubh-dhearg air an iteig,
’s do shùilean a’ call an sgèanachd,
tha do latha dheth seachad,
is dè math bhith gad iargain?

Ach ged a theireadh mo reusan sin rium,
’s ged tha ’n fhuil tha mu mo chridhe a’ reodhadh
brag air bhrag, is bliann’ air bhlianna,
cluinnidh mi i ag èigheachd ris a’ chuimhne
“O! na faiceadh tu i air iteig
cha sguireadh tu ga h-ionndrain gu sìorraidh.”

[TD 105]

[Beurla]

[TD 106]

STRÀID ANN AN GLASCHU

Tha uinneagan glana nam prìosan fosgailt,
is cailleachan tiugha a’ leigeil an anail,
am broillich aig fois, ’s an tea seachad;
a’ còmhradh ’s a’ bruidhinn, air prìs an ime,
is cò tha pòsadh, is cò fhuair piseach,
air àrdachadh màil, is aodach, is nithean
a thachair an dè air chùl nam balla.

Air an t-sràid a-muigh tha a’ chlann a’ ruideil,
fear a’ tilleadh on bhùth, ’s tè a’ cùnntadh chlachan,
an lomnochd còmhdaicht’ le òige ’s cion cleachdaidh,
’s an sùilean gorm fo chlàbar eachdraidh.

Na mnathan òga le ’n aparain flùrach
a’ còmhradh ri chèile bho uinneig gu uinneig,
is fìon na fala gan cumail fallain,
saor o uallach ach airgead is daorach,
is, theagamh, eagal cus chloinne a ghiùlain.

Na fir nan seasamh nan lèintean a’ bruidhinn
air eich, ball-coise is bocsairean cliùiteach,
fear chaidh a mhurt, is Jane Russell,
is iomadach cuspair cudthromach eile:
cha laigh smal air na h-inntinnean dripeil
tha cnuasachd na beatha-s’ o bhracaist gu suipeir.

’Se grian foghair is saorsainn feasgair
a chruinnich na blàthan daonda cneasd seo
air stràid anmoch am baile Ghlaschu
goirid mum facas na speuran laiste.

[TD 107]

[Beurla]

[TD 108]

Lus a’ Chorracha-mille


BALL-SEIRC

An cop air an t-sruth,
am ball-seirc bha nad ghruaidh,
is fàileadh nan lus.

An t-seirc a shearg,
’s an lus a chrìon
air sruthan dearg.

Tha ’n fhuil ’na lìgh
fo bhruaich a’ chuim,
thar eas a’ chrìdh.

Ball-seirc san allt,
an t-eas gun ghuth,
’s a’ chuimhne dall.


COMA LEAM FAIGHNEACHD

Coma leam faighneachd dè bheir do shaoghal thugad,
ceistean gòrach sgrìobht’ air a’ ghaoith ’s air an tuinn,
sireamaid gliocas meanbh nan tràth ’s nam mionaid,
riarachadh bìdh is blàiths ’s do mhàthair a’ seinn.

Geal leinn do ghlaodh fhad ’s a bhios cobhair a dhìth ort,
fàsaidh smuain is seargaidh creideas ’na thràth,
’s math leinn do shaoghal bhith cruinn ’s do mhil fo thalamh,
èigh, a charaid, ’s fhada gu’m bris an là.

[TD 109]

[Beurla]

[TD 110]

EADAR SAMHRADH IS FOGHAR

Os cionn na mara, an lagan uaigneach,
tha glasach far an deach feur a dhochann
air latha samhraidh nach fhalbh ás m’ inntinn,
ach nuair ni mi cnuasachd air feur ’s air fochann
chan fhan am foghar dhomh anns na cruachan,
’s cha till an samhradh a dh’ aindeoin m’ innleachd.

Bha am muir fodham, gach geal ’s gach dearg dhith,
gach sumainn tonn-gheal ’s gach claisean dùbhghorm,
teicheadh is dlùthadh,
aoibhneas is anail air mhùchadh,
ag at ’s a’ briseadh,
is slàinte ’na chiùrradh;
is ghlac mi tiota
gu smuain thoirt air a’ chaochlaidheachd
bha sìnte fodham,
is air an t-seasmhachd
a chì mi ’n diugh a bha mi uile dh’ easbhaidh.

Mi smuaineachadh air dath na grèine,
is dath an fheòir,
is dath na fala a bh’ air do bhilean,
is dath an dòchais a bha mi sireadh,
is dath an adhair os cionn Ile,
is dath na sìorraidheachd ’s i ’n sin ’na sìneadh.


DUAN NA CRAOIBHE

Thug mise gaol dhì-se
’s thug ise gaol dhòmhsa,
’s á seirbhead a’ ghaoil
thainig abachadh dòchais.

A seirbhead a’ ghaoil
thainig blàthan ro-chaoin,
thainig fàs air an lus
ann an talamh bha staoin.

[TD 111]

[Beurla]

[TD 112]

Thainig fàs air an lus,
thainig geug air a’ chraoibh,
thainig duilleach air gèig,
ged bha ’n snodhach gun aoibh.

Thainig duilleach air gèig,
thainig gucag ’na tìm,
thainig flùr air a’ chrann
a chuireadh ri sìn.

Thainig flùr air a’ chrann,
’s ann an abachadh tìm
fhrois an duilleach gu làr
a-measg àmhghar a’ chrìdh.

Fhrois an duilleach gu làr,
’s ann an lànachd na h-ùin’
chinn an t-ubhal air gèig
a bha macanta ùr.

Dh’innis mi sgeul
air ubhal a dh’fhàs
ann an gàrradh a’ ghaoil
mar thoradh air gràdh.

Ach cha d’innis mi ’n gràdh
bha fillt anns a’ ghaol
’s cha tuig thu mo sgeul
mura tuig thu a’ chraobh.


CNÒ

Ann am meadhon na stoirm ud,
nuair bha ’chraobh ga riasladh,
’s a geugan gan spìonadh,
ann am meadhon na craoibh sin
bha geug gun mhàbadh,
is air a’ ghèig sin bha cnò ga tàladh.

[TD 113]

[Beurla]

[TD 114]

Ann am meadhon na cnotha,
nuair a rinn mi fuasgladh,
bha sìth o bhuaireadh,
ann am meadhon a’ chiùineis
bha ceòl gam thàladh;
bha binneas ciùil gam dheanamh saor o mhàbadh.

’S ged rinn mi a briseadh
cha bhi ’chnò ’na pìosan,
no a h-eiteann millte;
’s ann ás an sgaradh sin
a thig an t-slànachd,
’s ann don a’ chaochad sin a theid an lànachd.


LUS A’ CHORRACHA-MILLE

Tha a’ chlann a’ tional lus a’ chorracha-mille
faisg air a’ chreig, air slios a’ ghlinne,
a’ cladhach nam freumhaichean fada geala,
’s a’ caomhnadh nan cnapan milis meala;
cnothan a’ gheamhraidh, a ghleidheas am mìlseachd
ged tha ’n talamh fuar ’s an duilleag air crìonadh.

Thionail mis’ uair lus a’ chorracha-mille—
mil air do bheul, mil air do shùgradh;
cha b’ann air aodann na creige, no slios a’ ghlinne—
mil air do bheul, mil mhilis do chiùil-sa;
cha do shaoil mi gun mharbh mi na cnothan, ged rinn mi an tìoradh,
cha do shaoil mi gun chaill mi a’ mhil, ged a rinn mi a sìoladh,
cha do shaoil mi gun dh’fhalbh an uraidh ged thàinig am blianna.

Is thionail mise uair eile lus a’ chorracha-mille,
sgrìob is ghlan mi na cnothan, is chuir mi air falbh iad,
an àite dìomhair dorch, an cùil na cuimhne,
air chùl a’ mheadhail, an taigh an aoibhneis,
far nach fhaiceadh sùil is nach blaiseadh beul orr’,
ann an taigh a’ mheadhail, air chùl an èibhneis.
Lus a’ chorracha-mille a mhill mo shuaimhneas,
bu chorrach do chìoch, ’s a’ mhil a’ sruthadh uaipe,
ged nach do ràinig orm-s’ ach deireadh druaip dhith.

[TD 115]

[Beurla]

[TD 116]

AIG TURSACHAN CHALANAIS

Cha robh toiseach no deireadh air a’ chearcall,
cha robh ìochdar no uachdar aig ar smuain,
bha an cruinne-cè balbh a’ feitheamh,
gun muir a’ slìobadh ri tràigh,
gun feur a’ gluasad ri gaoith,
cha robh là ann no oidhche—
is gu sìorraidh cha chaill mi cuimhne
air do chuailean bàn ’s do bheul meachair,
no air an aon-dùrachd a shnaoidh sinn
ri chèile an cearcall na tìme,
far nach suath foill ann an tràigh dòchais.


Mar Chuimhneachan


AIG AN UINNEIG, SEANA BHAILE OBAIR-DHEADHAIN

Tha chraobh aig geata na Colaisd air faoisgneadh ás ùr,
gach meanglan torrach le geugan, gach geug le duilleach,
fìnealt ’na trusgan uaine, a h-obair-ghrèis gun uallach,
a saothair gun sgìos, a h-iollach gun fharmad,
ged a bha i ’na seasamh nuair bha m’ athair an seo ’na ghiollan,
o chionn lethcheud blianna, ’s a leabhar Laidinn fo achlais.

I toirt bhuam nan seann bhallachan an diugh
air a bheil obair-ghrèis na gaoithe is trusgan na grèine,
anns an d’ rinn Mac-Talla gàir ri gàir Eòghainn MhicLachlainn,
is cagar ri cagar Alasdair MhicBheathain,
is freagairt ri Laideann nan seann oileanach,
ri Beurla chruaidh na h-Albann, is ris a’ Ghàidhlig.
Ise òg, is mise nas òige.

Sinn le chèile ’nar freiceadain,
ach cumaidh ise a druim dìreach nas fhaide,
’s a cridhe fallain. Oir tha mise an seo le cogais
a ghabhas dubhadh, is cridhe a ghabhas briseadh.

[TD 117]

[Beurla]

[TD 118]

AIR LEABAIDH BHOCHD

Air leabaidh bhochd an ceann-shuas an taighe
tha eachdraidh ’na laighe;
chì thu an siud
a dealbh ’s a dath,
a sùilean ag amharc ’s a cridhe gun mhùthadh,
a cridhe luaineach gun tionndadh ’s a sùilean a’ faicinn—
mar gum faiceadh camera—
nithean ùra is annasach
nach gluais a fuil is nach mùch a cuimhne.

Air a leabaidh-àird far am faic i a beatha
dol suas ’na ceò bho chaoranan dubha:
lathaichean òga san sgoil, is làithean an iasgaich,
is làithean na suirghe,
làithean na falamhachd cuideachd,
is làithean na h-iargain,
gun chuideachd ri gualainn no glùin;
is làithean a’ chonais, nuair choisinn an aois
saorsa bho chiùrradh—
O shùilean òga, bi caoin ag amharc a’ chràidh ud.

Cha soillsich solas an dealain dad ach am bàs dhi:
tha bàs a’ chinn-adhairt lèir fo ghath a sholais.
Tha ’n ìocshlaint ’s a’ chungaidh-leigheis air ceann an dreasair,
is fios a’ bhàis sgrìobht air a’ bhotal am Beurla.
Tha fiosan a’ bhàis coimheach an diugh, gun truas annt,
’s bheir carbad-smùid an t-uallach bhàrr luchd a’ ghiùlain.

Ach tha Beurla nan cùbairean beò,
is chì i na làmhan gu clis a’ gluasad;
tha chutag ’na glaic, is samhradh Leòdhais
no geamhradh Shasainn tighinn beò ’na sùilean,
na h-òrain a bh’ ann, is bloighean den t-seann chòmhradh.


“MUCKA”
(a chaochail ann am Pabail air 13/10/57)

Is sàmhach a-nis na bilean bha labhrach,
tha do Bheurla ’s do Ghàidhlig ’nan clos gu bràth
an gainmheach na h-Aoidhe: cha tog a’ ghaoth iad
bho sgàil nan ceap sin;
tha t’ fhalt an càradh mar a dh’ fhàg a’ chìr e.

[TD 119]

[Beurla]

[TD 120]

Deich-blianna-fichead, bho òige gu ìre,
bho leanabas gu fearachas—cha bheag an ùine—
bha mo chluais eòlach air do dhà chànain,
is dh’ ionnsaich mi pàirt dhiubh,
is dh’ fhàs mo shùil eòlach air dealbh na tìm ud.

Seo deireadh an t-seusoin, chaidh na bàtaichean dhachaigh;
chan eil nì ri dhèanamh ach ar treallaichean a thrusadh,
is an taigh-loidsig fhàgail,
is cù-crèadha cheannach mar chuimhneachan,
is sgeulachdan innse air àm nach till ruinn.


TOBHTA IAIN RUAIRIDH

A’ ruith o chreig gu creig, o thom gu tom,
lorg mi nis fasgadh, far a leig mo chrìdh
a sgìths o a bhuille chruaidh. Tha ’mhòinteach lom
air cùl a’ ghàrraidh, ach an seo tha sìth.

An seo tha ’n talamh-àitich, ’s fon a’ chnoc
tha tobht’ mo shinn-seanar, is feur a’ fàs
gu bras air leapannan a’ chruidh aige, san t-sloc
chùm cìoch ri m’ dhaoine, ’s far an d’ fhuair iad bàs.

Is siud an leas a thog iad: ’s iomadh cruach
a shlaod iad innt is aisd, am beagan sìl
ga chur air lorg a’ phailteis, ’s chaidh an luach
bha sin a sgapadh ann an iomadh cill.

O Bhàis, chan eil thu gearaineach, cha chluinn
mi uair bhuat gu bheil cus air thì
do ghoirtein chreagaich, ged a dh’ fhàg na suinn
cho bàn an fhàrdach-s’ ’s gun d’ fhuair mis innt sìth.

[TD 121]

[Beurla]

[TD 122]

CISTEACHAN-LAIGHE

Duin’ àrd, tana
’s fiasag bheag air,
’s locair ’na làimh:
gach uair theid mi seachad
air bùth-shaoirsneachd sa’ bhaile,
’s a thig gu mo chuinnlean fàileadh na min-sàibh,
thig gu mo chuimhne cuimhne an àit ud,
le na cisteachan-laighe,
na h-ùird ’s na tairgean,
na sàibh ’s na sgeilbean,
is mo sheanair crom,
is sliseag bho shliseag ga locradh
bhon bhòrd thana lom.

Mus robh fhios agam dè bh’ ann bàs;
beachd, bloigh fios, boillsgeadh
den dorchadas, fathann den t-sàmhchair.
’S nuair a sheas mi aig uaigh,
là fuar Earraich, cha dainig smuain
thugam air na cisteachan-laighe
a rinn esan do chàch:
’sann a bha mi ’g iarraidh dhachaigh,
far am biodh còmhradh, is tea, is blàths.

Is anns an sgoil eile cuideachd,
san robh saoir na h-inntinn a’ locradh,
cha tug mi ’n aire do na cisteachan-laighe,
ged a bha iad ’nan suidhe mun cuairt orm;
cha do dh’ aithnich mi ’m brèid Beurla,
an lìomh Gallda bha dol air an fhiodh,
cha do leugh mi na facail air a’ phràis,
cha do thuig mi gu robh mo chinneadh a’ dol bàs.
Gus an dainig gaoth fhuar an Earraich-sa
a locradh a’ chridhe;
gus na dh’ fhairich mi na tairgean a’ dol tromham,
’s cha shlànaich tea no còmhradh an cràdh.

[TD 123]

[Beurla]

[TD 124]

[Blank]

[TD 125]

An Rathad Cian

[TD 126]

1 AN UILEBHEIST

Ag èirigh á muir uaine
cobhar-shrianagach an Fhoghair,
air d’uilinn,
O uilebheist mo dhomhain,
tha mi tighinn thugad le m’adhradh,
le mo shùilean prabach, leis a’ chainnt
a dh’ionnsaich mi aig d’altair,
leis na briathran
a choisrig mi ’na do sheirbheis,
leis a’ cheòl
a chuaileanaich ma mo chluasan,
leis na buadhan,
leis a’ chreideamh—
mòr no beag e—
leis an fheirg,
leis a’ mheirg air mo bhilean,
leis a’ ruithleum, leis a’ bhàs
a dh’fhuiling mi air do sgàth,
leis a’ bhrèig, leis an taise,
le do mhaise ga mo mhealladh,
leis a’ chruas, leis a’ chràdh,
leis a’ chuimhne, leis a’ chridhe,
leis a’ chridhe sin a chailleadh,
leis a’ chaile-chridhe-bianain,
leis a’ mharcan-seachran-sìne,
leis an earball-saillte-sàile,
leis an fhuidheall dhe mo ghràdh dhut.


2 NA FREICEADAIN

An Gallan ’s Aird Chirc ’s Aird Phabail
’nam freiceadain nuair thilleas m’anam,
’s ged gheibh mi seachad air a’ Ghallan
tha Biastan Thuilm ’na mo rathad
is altair na Circe ga falach
le sprùilleach de chlachan-meallain,
is sagairtean Phabail
a’ cantainn na h-èifhreann an Laideann
’s ri èisdeachd chan fhan iad.

[TD 127]

[Beurla]

[TD 128]

3 AN ÒDHRAG

Gu h-àrd air a’ phalla
tha ’n òdhrag liathghorm ’na laighe,
ri feitheamh.
Thainig neart ’na mo sgèith,
Dh’fhàg mi chreag ás mo dhèidh,
chaill an t-eunadair geur
a shealladh ’s a ghrèim,
tha mi saor anns an speur,
’s mi tuiteam.


4 LEANNAN M’ÒIGE

Cia fhaide thuit mi bhuat, a leannain m’òige?
le do chuailean donn ’s do shùilean dorcha,
gach lag is bràigh nach do dh’fhidir mi, nach do dh’fhairich mi,
Mùirneag an toiseach Og-mhìos,
is Mèalaiseal is Mòinteach Shuardail,
is Loch nan Ruigheannan a’ snìomh
a ghàirdeanan mu mo chom.
Clach Steinn ’na bloighean mas do dh’fhalbh mi
’s an saoghal ud ’na phristealan mu mo chasan.


5 AN DOIRBEARDAN

Tha ’n doirbeardan anns an lochan fheurach
ri mion-shnàmh eadar lusan chraobhach,
is meanbh-ghluasadan a bhith shaoghalta
air an òrdachadh;
agus ma tha a Chlach-Steinn-san air a bloigheadh
dè ’n diofar?
Dè ’n diofar dhutsa, a dhoirbeardain na h-Albann,
a dhoirbeardain Shasainn, a dhoirbeardain an t-saoghail mhòir,
ged a bhiodh do reul-iùil a dhìth ort
’s do chridhe ’na phristealan ’na do chuimhne?

[TD 129]

[Beurla]

[TD 130]

6 “BÙRN IS MÒINE ’S COIRC”

“Bùrn is mòine ’s coirc”—
facal am beul strainnseir,
ann an dùmhlachd a’ bhaile,
ann am baile nan strainnsear.
Boile! An cridhe gòrach
a’ falpanaich mu na seann stallachan ud
mar nach robh slighe-cuain ann
ach ì.
An cridhe ri bacan, car ma char aig an fheist
’s i fàs goirid,
’s an inntinn saor.
Is daor a cheannaich mi a saorsa.


7 DH’FHAIRICH MI THU LE MO CHASAN

Dh’fhairich mi thu le mo chasan
ann an toiseach an t-samhraidh;
m’inntinn an seo anns a’ bhaile
a’ strì ri tuigse, ’s na brògan a’ tighinn eadarainn.
Tha dòigh an leanaibh duilich a thrèigsinn:
e ga shuathadh fhèin ri mhàthair
gus a faigh e fois.
Dh’fhairich mi taobh an ascaoin dhìot ’s an taobh caoin
’s cha bu mhisde,
dà thaobh an fheòir is dà ghrèim air an eòrna,
riasg is còinneach,
is bhon a tha an saoghal a bh’againn
a leantainn ruinn chon a’ cheum as fhaide
chan fhiach dhomh am poll sin a ghlanadh
tha eadar òrdagan a’ bhalaich.
Agus a-nis aig meadhon latha
tha mi dol a-steach gha mo gharadh,
le mo chasan-rùisgte air fàd ri taobh na cagailt.

[TD 131]

[Beurla]

[TD 132]

8 A’ MHÒINTEACH

’Se mhòinteach as fheàrr leam,
an riasg ud a’ gluasad fo mo chasan gu fàire,
agus an aonranachd,
oir ’se ’n aonranachd a tha an dàn dhuinn;
air cho fialaidh ’s gum bi briathran
aig a’ cheann ma dheireadh
ruigidh sinn inbhe nam beathaichean snàgach
fo dhìon an rèisg is fo bhinn a-màireach.
A’ mhòinteach thulganach thonnach thorrach
’na laighe siud gu sìorraidh
’s a craos fosgailte,
A’ slugadh chaorach,
is dhaoine,
’s gam shlugadh-sa.
Ach ’se mhòinteach as fheàrr leam:
na bothtaichean dubha, a’ chòinneach,
fliuch le srùladh Earraich,
reubadh dealanaich air bac, as t-Fhoghar,
is pruganan fraoich.
Is gaoth na mòintich sin ann am meadhon na mara
air m’aire.


9 CHAILL MI MO CHRIDHE RIUT

Chaill mi mo chridhe riut ann an toiseach Màigh,
bha do shliasaid blàth,
teann, mìn, ’s ged a b’òigh thu
bha do chìochan làn,
bòidheach fon t-sròl uaine;
agus ann an Og-mhios nan uan
laigh mi air t’uachdar,
’s cha robh thu air do thruailleadh;
is an uair a thàinig Iuchar
dh’fhaoisgneadh na lusan
is thàinig blàth air a’ chanach;
ach thàinig a sin am bruaillean
is fras air na gruaidhean
is mas robh fhios agam dè chanainn
thàinig an lìth donn air a raineach,
’s cha robh a chridh agam na chanadh
gun do chaill mi sìoda mìn a’ chanaich.

[TD 133]

[Beurla]

[TD 134]

10 BHA DO SHÙILEAN CIÙIN

Bha do shùilean ciùin, a latha sin,
beag, aosda,
aodann na h-àird an ear
sgìth le coiseachd ròidean Ruisia,
rocach mar chaillich Thibetich,
’s do làmhan an-fhoiseil
air cuibhle na h-ùrnaigh;
chunna mi sealladh dhìot air bruaich na Ganges
’s tu ’g ràdh riut fhèin—dh’fheumadh tu sin—
gu robh sal a’ pheacaidh agad ri ghlanadh dhìot;
cha b’e do pheacadh fhèin, cha robh sin mòr,
peacadh nan athraichean.
Cha robh do pheacadh fhèin ach beag:
corra bhriag nuair a thigeadh e teann ort,
càineadh corra uair;
cha do chuir thu làmh ann a fearann do choimhearsnaich,
cha d’ rinn thu magadh air ceòl nan Innseanach,
cha do chuir thu ás do chainnt Shìna,
cha dug thu oighreachd an Tighearna do chàmhail
’s na daoine bàsachadh leis a’ chaitheimh.
Peacadh nan athraichean ’na do chliabh
is sprùilleach a’ ghràis a’ tuiteam troimh na briagan.


11 A’ CLUICH AIR FOOTBALL LE FÀIDH

Ma bha thu riamh a’ cluich air football le fàidh
leanaidh a’ chuimhne sin riut,
cha tèid i fodha ann an cop phàipearan-naidheachd,
ann a sprùilleach chairtean bingo;
turchairt spioradail.
’Sann air fàidhean an Aonaidh a b’ eòlaich mi,
ach thuig mi, gu math tràth,
gu robh fàidhean anns an Eaglais Shaoir cuideachd,
fàidhean ann am Barraigh
agus eadhon anns an Eilean Sgitheanach,
agus beag air bheag thuig mi

[TD 135]

[Beurla]

[TD 136]

nach robh tròcair an Tighearna air a cuingealachadh
ri creud no ceàrnaidh
no eadhon cànan.
’Se ’m peacadh as motha
a bhith càrnadh a’ ghràis gu lèir ’na do chliabh fhèin.


12 IS CHUNNAIC MI THU ’NA DO CHLOICH

Is chunnaic mi thu ’na do chloich
sàthte am meadhon mòintich,
stobach, stuirceanach,
còinneach mu d’ aobrannan,
crotal air do chom,
do chonaltradh ris a’ ghealaich seachad
is ìobairt do chloinne crìochnaichte,
is thuig mi, thuig mi glè mhath
nach robh e idir fo d’aire
a bhith ’na do Chalanais ann an tìr nam beò.


13 IS DUBH A CHOISICH THU LATHA

Is dubh a choisich thu latha
A’ caoidh nan gallan bu bhòidhche,
’na do ghurraban cràbhaidh
ann am fàsach do sheòmair,

le d’aparan geur
suathadh dheur ’s sgapadh sòlais:
thog an iolaire ’na spòig
mire ’n ògain bhon chòmhradh.

Is thubhairt thu gur h-e toil Dhè a bh’ann
gun deach am bàta sin air na Biastan,
a’ dìochuimhneachadh na chual’ thu ás a’ chùbainn:
gu robh Abharsair nan iomadh riochd a sàs unnad.

[TD 137]

[Beurla]

[TD 138]

14 IS CHUNNAIC MI THU ’NA DO BHEAIRT

Is chunnaic mi thu ’na do bheairt
an taigh-cùil is glas air:
thainig bodach eòlach á Glaschu
a dhearbhadh dè bh’ unnad,
is dh’aithnich e ’n t-slinn ’s an crann-snàth,
an t-sliseag-uchd a bha dlùth ri broilleach,
’s am maide-teannaidh;
chunnaic e làrach nan cas,
is làrach nam meur air an spàl,
agus na fuigheagan,
is chaidh e dhachaigh agus rinn e sgeulachd ort.


15 CEÒL NA BEAIRTE

Chan e ’n aon cheòl a th’aig a’ bheairt
ann an Leòdhas ’s ann a Leeds:
tha Gàidhlig aig beairtean Leòdhais.


16 CLIATHAICH A’ CHNUIC

’Na do shuidh a sin
air cliathaich a’ chnuic,
’s a naosg a’ gabhail seachad,
sitheadh ann a sìorraidheachd Leòdhais,
bha thu aig fois,
do chrodh faisg ort
’s a latha fada,
an àile mhìn ’na do chuinnlean
is Beanntan Bharbhais air iomall fàire.


17 AIR MÒINTEACH SHUARDAIL

Ann am beul an latha thog thu ort
gu Mòinteach Shuardail.
B’ ao-colthach ris a’ phampas i,
ach bha do chù ri do shàil
’s bha thu còmhradh ris anns a’ chainnt Spàinnich.
A’ dol seachad air Loch Cheòis
chunna tu caorann a’ fàs air eilean

[TD 139]

[Beurla]

[TD 140]

’s gun chraoibh air fàire ach ì,
is chuimhnich thu air coilltean Chile,
air Punta Arenas is Santiago,
boireannaich fo chòmhdach a’ mhantilla,
is fìon, is measan,
is soitheach a’ fàgail cidhe Valparaiso.


18 AM BODACH-RÒCAIS

An oidhch’ ud
thàinig am bodach-ròcais dhan taigh-chèilidh:
fear caol àrd dubh
is aodach dubh air.
Shuidh e air an t-sèis
is thuit na cairtean ás ar làmhan.
Bha fear a siud
ag innse sgeulachd air Conall Gulban
is reodh na faclan air a bhilean.
Bha boireannach ’na suidh’ air stòl
ag òran, ’s thug e ’n toradh ás a’ cheòl.
Ach cha do dh’fhàg e falamh sinn:
thug e òran nuadh dhuinn,
is sgeulachdan na h-àird an Ear,
is sprùilleach de dh’fheallsanachd Geneva,
is sguab e ’n teine á meadhon an làir
’s chuir e ’n tùrlach loisgeach nar broillichean.


19 FÀS IS TAISE

Ceò mhìn ’na laigh’ air na buailtean,
sgeallan as a’ choirc, a’ breacadh nan raon,
stealladair gos frasadh,
is seileasdair a’ bòcadh, buidhe ann am bruaich dìg:
fàs is taise.
Cò chanadh gu bheil am baile seo ri uchd bàis?
Tha nighean bheag, le sùilean sgèanach,
a’ cluiche air tricycle.
Dh’fhalbh an liùdhag
is thàinig an dolla á Hong Kong,
is falbhaidh tusa cuideachd
air slighe an fhortain ’s an TV
’s bidh a’ chreathail a’ breothadh anns an t-sabhal ùr le mullach zinc air.

[TD 141]

[Beurla]

[TD 142]

20 DÒMHNALL ISEABAIL

Dùsgadh an òir ’na do dheud
’s an gàire mall ’na do shùil.
Bha thu eòlach, a-rèir do theisteanais,
air Hoover ’s air Roosevelt,
’s bha thu ’na do thramp
air ròidean Ameireagaidh.
Fabhrannan crom sgìth
gan togail a-nis air Blàr Phabail,
an Spectator air a’ bhòrd;
bha là eile aig fear na mònach:
mura b’e a linn anns an d’rugadh tu,
’s an dùthaich a dh’altruim thu
dheanadh tu Castro co-dhiù
gun tighinn air a’ chòrr.


21 BLÀR PHABAIL

Tha sgaoth fhaoileag air Blàr Phabail,
am peiteanan liatha ’s geala ris a’ ghaoith,
a’ mhòinteach lachdann ag èisdeachd riutha:
Seisean Eaglais a Rubha air cruinneachadh,
fuaradh frois’ ann, stoirm ’na coltas.
Dè an naidheachd a th’ agaibh?
Boireannaich as a’ Chlèir,
Bòrd Leasachaidh na Gaidhealtachd air Gàidhlig ionnsachadh,
na Bothanan air am briseadh,
sagairtean Phabail ri dìolanas,
sìth ann a Vietnam,
no a bheil sibh a’ caoidh nan conastapal
d’am b’aithne crìochan nam poll-mònach,
no a’ leughadh a’ Ghasaet
is facail eagalach mar “Arminianism” nur gàgail?

[TD 143]

[Beurla]

[TD 144]

22 CHA B’E ’N AOIS

Cha b’e ’n aois a liath mo cheann
ach ag èisdeachd sgeulachdan a’ chogaidh,
is còmhradh mu chidhe Bhrèvig,
is cràbhadairean Eilean Beag Donn na Gaoithe.


23 MURCHADH MOIREASDAN, 1872-

Cha robh cus dha do shamhail
air thalamh na Crìosdachd,
no eadhon ann a Leòdhas fhèin:
Murchadh Moireasdan. Rugadh tu
a’ bhlianna thòisich na sgoiltean Beurla;
chuir an saoghal car-a-mhuiltean ri do linn
is chùm thu do ghrèim air le do chasan.
Tha do shùil dìreach, blàths ’na do chridhe,
d’inntinn air ghleus,
Gàidhlig shiùbhlach na naodhamh linn deug
a’ co-sheirm ri Beurla ’s Fraingeis;
gach nì air a’ mheidh;
cha do chuir inbhe no aois sìos no suas thu.


24 DUINE CHAIDH ÀRACH ANN AN LEÒDHAS

Duine chaidh àrach ann an Leòdhas
cluinnidh tu sgal na gaoithe ’na ghuth,
agus tùchan na gaoith’ deireadh Foghair
ag èaladh eadar goc is gàrradh;
tha a bhonaid m’a shùilean,
’s tha na fèithean air an teannachadh:
na cuir casg air.
Gun teagamh tha corra dhuin’ ann cuideachd
is gaoth air a stamaig,
’s tha gaothairean ann mar ann an àiteachan eile.
Ach an uair a chì thu am bonaid teann
’s na sùilean fèitheach,
tha seo thugad!

[TD 145]

[Beurla]

[TD 146]

25 STÈIDHICHEAN LÀIDIR

Tha do stèidhichean làidir
anns a’ mhuir shàthach sin tha bualadh
’s a’ suathadh ’s a’ bragail,
cnap muil air clàr creige.
Do bhallachan air an eagadh
’s air a snaidheadh
le locair na mara,
le cruaidh na gaoithe.
Sìtheanan a’ fàs orra,
blàth air a’ chreig,
is bileagan milis feòir.
Tha do chlachan-oisinn daingeann:
An Rubha Dubh, A’ Chàbag, An Gallan;
tha do fhreiceadain-cuain ’nan dùisg.
Nuair a dh’ fhuilig thu spòltadh nan tonn sin
fuiligidh tu obair mhic-an-duine,
teampall is eaglais is mosque;
thog Nàdur a mhinaret ort,
tha na tuinn ag ùmhlachd aig altair do stallachan,
tha ’n fhaoileag a’ frithealadh na h-èifhreann,
tha ’n ùrnaigh air a sleuchdadh ann an cop a’ chladaich.


26 CREUTAIREAN BORBA

Muir uaine os cionn na gainmhich,
madainn shamhraidh os cionn na blianna:
chì mi fodham
na creutairean tha a’ gluasad anns an fhuil
le sithidhean borba,
a’ stad fo chloich, ’s a’ leum ás an dorchadas,
’s a’ laigh air a’ ghainmhich ghil;
nach do stòlaich tonn no tìm,
nach do shàsaich aois no àis,
dearg anns a’ mhuir dhearg sin,
anns a’ mhuir bhorb
a tha ’na laighe uaine
air gainmheach gheal.

[TD 147]

[Beurla]

[TD 148]

27 OBAIR NA H-IOLAIRE

Iolaire a’ seòladh os cionn beanntan Uige:
air rathad Bhrèidhnis chunnaic i cailleach dhubh,
le plèid an àite caille;
am Baile na Cille
chunnaic i fear a’ cur air falbh “phools”;
ann a Bhaltos
bha iad a’ taghadh Bannrigh na Bòidhchid;
ann a Miabhaig bha fear á Inbhirnis
ag iarraidh orra Gàidhlig a chleachdadh;
ann an Càirinis
chuala i sailm á taigh-fhaire;
is thuirt i rithe fhèin
“Tha m’obair a seo crìochnaichte.
Theid mi Lunnainn ’s gun toir iad crìochan ùra dhomh.”


28 REANGAN AN EATHAIR

Reangan an eathair anns a’ ghainmhich—
thuirt a’ chailleach rium, “Carson nach bitheadh?
Tha a là seachad. Cha chuir sàthadh na mara
sùgh troimh na seann phòraibh sin.
Leig seachad i,
caomhain do dheòir airson tè ùir.”
Ach tha màthair-uisge nan deur sin
a tha a’ tighinn bhon chridhe
glaiste air chùl nan còig blianna fichead.
Tha sùghadh a’ chuain sin
a’ tiormachadh mo chuimhne.
Tha eagal orm
lasair o m’ eanchainn a chur ris an t-seann chrannlach ud.

[TD 149]

[Beurla]

[TD 150]

29 DÙSGADH

Dùsgadh!
Abair gu bheil feum air dùsgadh anns a’ chladh seo.
Tha fear san oisinn thall rinn ainm dha fhèin
leis an eòlas a bh’aige air teinntean Ifrinn;
fear eile aig a robh searmoinean Spurgeon
air a theanga;
fear a thainig dhachaigh le creud coimheach
a fhuair e air bruaichean Chluaidh,
is fear eile chaidh cho fada ri Plymouth;
tha duineachan briathrach fon chloich sin
a chaidh domhainn anns an t-soisgeul a-rèir Mharx—
cha do leugh e facal Gàidhlig ’na bheatha.
O, nan tigeadh soisgeulaiche
a lorgadh ceann-teagaisg air na seann chreagan seo,
anns a riasg donn,
ann a flùraichean na machrach,
nar cainnt fhìn.


30 NA TRÀLAIREAN

Bidh iad ag ràdh gu sgrìob na tràlairean
an grunnd uile.
Bha iad an dè sa’ Bhàgh a Tuath;
chan eil fhios dè thogas ceann an ath-sheachdain
air cidheachan Obair-Dheadhain is Fleetwood—
no air deasc mhòr Rùnaire na Stàit an Dun-Eideann.
Sgoiltean Uige ’s dòcha,
muilinn-chlò á Siabost,
giomadairean Bheàrnaraigh,
factoraidh-feamad á Ceòs.
Ach, O chlann, na biodh eagal oirbh,
tha na bàtaichean-freiceadain gur dìon,
gheibh sibh adagan gu leòr,
mas e adagan tha dhìth oirbh,
O adagan!

[TD 151]

[Beurla]

[TD 152]

31 OCHAN, A DHÒMHNAILL CHAIM

Ochan, a Dhòmhnaill Chaim,
Nam b’ann an diugh a bha thu gleidheil beanntan Uige
cha bhiodh tu cho falamh ’s a bhà thu aig a’ cheann thall:
gheibheadh tu taigh bhon a’ Bhòrd is subsadaidh bho Choimisean nan Croitearan.


32 CUTHAG IS GOCOMAN

Hileabhag, hoileabhag, ho oro ì
Chuir cuthag á nead m’òige mì.

Cuime rèisd a mholainn cuthag,
B’fheàrr gu mòr mi mholadh cathaig.

Ciod e ’n t-ainm a bh’air a’ chuthaig?
Foghlam Beurla is Cion-diutha.

C’ás a thàinig an t-eun dona?
Taobh Dhun-Eideann ’s mach bho Lunnainn.

’S tha ’n gocoman a-mach á sealladh,
ann am Bothan ’s e gha dhalladh.


33 AIR CÙL SHUARDAIL

Gu h-àrd air a’ chreig sin,
air cùl Shuardail,
os cionn a’ chladaich
far na rinn sinn maorach
air latha samhraidh
bho chionn fhada,
shaoilinn gu faicinn gach nì soilleir;
tha an uile ciùin gun teagamh,
an t-ionad àrd, am muir sàmhach,
gràdh ’na mo chridhe, chan eil an t-eagal
a’ cur sgàth orm,

[TD 153]

[Beurla]

[TD 154]

tha Rubha na Circe bàn,
tha na reubairean air teicheadh.
Ach cluinnidh mi ’n t-òrd aig Thor
fhathast a’ cnagadh,
tha eud is murt is cràdh
a’ reubadh ’s a’ sgathadh,
’s an gràs a bheireadh sinn á diachainn
air a dhùnadh ann am broinn fiasgain.


34 NA CANADH DUINE

Na canadh duine gun do chuir mi cùl riut
ged a thionndaidh mi air falbh,
ged a leig mi ás an còrd;
bha am bann sin domhainn
’nam fheòil. Na canadh iad,
ged a bha m’ùrnaigh balbh,
nach robh mi ag iarraidh rèite.
Glaiste ann an ùir mo bheatha
tha slighe a’ bheathachaidh sin gam ionnsaigh,
an còrd a tha a’ gleidheil a’ chòrdaidh.


35 AN GLASCHU

Oidhche Shathuirn air Stràid Jamaica
is feasgar na Sàbaid air Great Western Road,
a’ coiseachd ’s a’ coiseachd anns an t-saoghal ùr;
sìtheanan anns na gàrraidhean,
giobal ’s an deoch air ann an doras bùthadh,
an Soisgeul a’ tighinn rèidh ás a’ chùbainn;
“Eil fada bho nach d’fhuair sibh bhon taigh?”

Is gaoth nan clobhsaichean,
is fasgadh ann an oisinn,
gaoth an iar-’eas le teanga fhliuch,
buntàta ’s sgadan,
tiormachd na mine an cùl na h-amhach,
glagadaich ann an gàrradh nan soithichean,
a’ chailleach a’ gearain air prìs an èisg;
“Bi ’g òl ruma ’s na bi sgrìobhadh dhachaigh.”

[TD 155]

[Beurla]

[TD 156]

An daorach air Stràid Jamaica,
an traoghadh air Great Western Road,
an Soisgeul anns a’ ghàrradh,
sìtheanan anns a’ mhuilinn-fhlùir,
a’ chailleach anns a’ chlobhs,
is tiormachd ann an cùl na h-amhach;
“BHEIL FADA BHO NACH D’FHUAIR SIBH BHON TAIGH?”


36 “BHEIL CUIMHN’ AGAD … ?”

“Bheil cuimhn’ agad …”
—seo air bus ann a Sauchiehall Street—
ars esan, “an là bha sinn anns a’ mhòine …?”
Tha. ’Na mo chuis-bhùirt ann am meadhon Ghlaschu,
ann am meadhon mo bheatha,
ann am meadhon Alba,
’na mo shuidh air prugan
a’ toirt riamhaichean calcais ás a chèile.
Taing do Dhia gu bheil teine ’na mo bhroinn fhathast.


37 A’ DANNS’

A’ danns’ a’ dannsa fon a’ ghealaich,
a’ ghealach fhuar nach fhàg a faileas,
a’ ghealach chuireas sinne dhachaigh,
danns’ ’s a’ danns’ ’s an oidhche fada;
’s fhada leam a’ ghealach fhuar,
an oidhche bhuairidh is am fallas,
’s fhada bhuam an ceòl a ghluais
an crìdh ’s a’ chluais is mi ’nam bhalach.

[TD 157]

[Beurla]

[TD 158]

38 COTRIONA MHÒR

Tha do dhealbh ann an cùl m’ inntinn
gun sgleò air,
daingeann, suidhichte
a-measg nan ìomhaighean briste,
a-measg a luasgain,
gun aois a’ laigh air ach an aois a bhà thu,
clàr mòr an aodainn mar ghleoc air stad
air madainn Earraich,
gam chur ri uair a’ bhaile
leis a’ ghliocas sin
nach robh an eisimeil leabhraichean,
leis an àbhachdas, leis a’ ghearradh-cainnt
a bha a’ leum á cridhe a’ chinnidh
mus deach a chèiseadh,
mus deach a valve ùr ann
a chumadh ag obair e anns an t-saoghal ùr.
Siud iuchair mo mhuseum,
an clàr air an cluich mi mo bheul-aithris,
an spaid-bheag leis an dùisg mi fonn
na linne a tha nise seachad,
an ìomhaigh tha cumail smachd air na h-ìomhaighean-brèige.


39 IS CHUNNA MI THU ’NA DO BHÀTA

Is chunna mi thu ’na do bhàta
am meadhon na mara,
na lìn ann am pasgadh ’s tu feitheamh ri cur.
Shaoil thu gu robh an sgadan pailt
romhad, ga shnìomh anns a’ chlàr uaine,
caitean air cur is dlùth,
ach bha thu ceàrr.
Nuair a sheall thu a-rithist
cha robh ann ach cnàmhan an èisg,
’s bha do làmh fuar fon a’ phairilis.
Nuair a thug mi sùil eil’ ort
chunnaic mi d’ainm sgrìobht ann a litrichean mòra
METAGAMA.

[TD 159]

[Beurla]

[TD 160]

40 NA LOCHLANNAICH A’ TIGHINN AIR TÌR AN NIS

Nuair thàinig a’ bhirlinn gu tìr,
nuair a tharraing iad i
air gainmheach a’ Phuirt,
ged a bha am muir gorm,
’s a’ ghainmheach geal,
ged a bha na sìtheanan a’ fàs
air dà thaobh an uillt,
is feur gorm as na claisean,
ged a bha ghrian a’ deàrrsadh
air bucaill nan sgiath,
air na clogadan,
is àile liathghorm an eòrna air na h-iomairean,
ged a bha sin mar sin
is sian nan tonn air an cùlaibh,
an t-sùlaire a’ tuiteam á fànas,
is cop air bainne blàth na mara,
bha eagal orra.

Ach chaidh iad a-steach dhan an tìr,
is fhuair iad taighean,
is boireannaich,
is teaghlaichean,
is bhuain iad an t-eòrna,
is chuir iad an t-eòrna,
fhuair iad eun ás a’ phalla,
is iasg á fairge,
thug iad ainmean air creagan ’s air clann,
is lìon iad na saibhlean,
agus dh’fhalbh an cianalas.

[TD 161]

[Beurla]

[TD 162]

41 MURDAG MHÒR

A’ gluasad air rathad corrach
le ceuman troma,
cnap beag dubh,
sùil air bhiod am bodhaig sgìth,
a’ tighinn dhachaigh bhon a’ chutadh,
’s a’ bhò ri bleoghan,
buntàta ri phriogadh,
norradh cadail ’s a’ bhò ri bleoghan,
is rathad Steòrnabhaigh a-rithist.

Bha thu fad air falbh
bho mo thuigse,
eadhon anns an là sin;
tha thu ’n diugh
mar dhuine bha beò ri linn Chrìosda,
a’ feitheamh ri làmhan an lighiche,
ris an ol’-ungaidh,
a’ coiseachd troimh do Ghilead,
troimhn a’ chàthair rèisgte.

’Na mo thùr aolaichte
bidh uinneag troimh ’m faic mi an sealladh sin:
na biodh mo làmh ro chrìon fhad ’s tha ol’-ungaigh agam.


42 AIG A’ MHATCH

Gaoth fhuar air cùl mo chasan
’s fàileadh na fax ’na mo chuinnlean,
geansaidhean snàth;
bodach le peitean mòr,
’s ceannaiche le seacaid;
gàir chlann-nighean;
“Goal, a sheanmhair!”

Tha Blàr a’ chanaich fo bhlàth.
Dhùisg siud gluasadan ’nam fheòil
a bha mi ’n dùil a laigheadh sàmhach
fhad ’s a leanadh peiteanan mòra,
is geansaidhean snàth,
is clann-nighean aighearach a’ cnàmh.

[TD 163]

[Beurla]

[TD 164]

43 ANNS AN EAGLAIS

Aon, dhà, trì,
cailleach dhubh a’ bìogail,
ceithir, còig, sia,
boireannach a’ sgiamhail,
seachd, ochd, naodh,
beucail nan laogh,
deich, a h-aon-diag,
tachais ’na mo chiabhaig,
ad mhòr mhollach
air Murdag Mhòr Shiadair.

Is Dòmhnall Rodaidh a’ togail nan salm
ann am meadhon mo chunntaidh—
ga mo chur ceàrr.

Is fann, fann deàlradh na grèine
air an t-suidheachan fhada sin,
air an t-suidhe fhada,
fann seirm nan salm
fann sèis nan searmon:
tha uidhe m’fhadachd an àit eile.


44 LÀMHAN

Làmhan tha tigh’nn gu mo chuimhne a-nis:
tana, tioram, is cailc orr’,
pliutan plaomach le fallas,
meuran odhar le niocotain,
ìnean sgàrlaid air ìghneagan.
Iad sin air iomall na cuimhne;
’na teis-meadhon
làmhan air amhaich coin,
air ceann balaich,
am muing eich,
air cliathaich bà;
làmhan am picil a sgadain,
an taois nan isean,
air sine, air ràmh,
air gruaidh naoidhein ris a’ chìch.

[TD 165]

[Beurla]

[TD 166]

Tha feur a’ fàs troimh na làmhan sin,
sàl ga suathadh,
ach fhad ’s a mhaireas mise
bidh cuimhne ga slìobadh.


45 AIR OIDHCHE SHAMHRAIDH

Air oidhche Shamhraidh,
’s an loch le mheanbh ghluasad dubharach fo bhrèid a’ bhaile,
chuala mi còmhradh nan caileagan,
fada bhuam, a’ falpanaich
air sgeirean a chaidh fodha aig tìd a’ chogaidh:
brìodal anns an fheamainn,
stìom ga reubadh anns a’ chladach,
is shuath mi a’ ghaoir mhìn mhilis
ri mo chluasan bodhar,
chuir mi sìoda do stìom
air craiceann rocach mo làmhan
a chur casg air a’ bhàs dhomh.


46 NUAIR A BHA SINN BEAG

Nuair a bha sinn beag
bhiodh sinn a’ cluich air saighdearan;
nuair a dh’fhàs sinn mòr
bha saoghal eil’ ann.
Ach nan robh ’n cothrom againn,
nan robh tancaichean ri ar làimh,
is gunnachan, is gas,
nan robh am bom mòr fo ar comas,
’s gun smachd aig Dia oirnn a-nis,
dè dhèanamaid?


47 TACHAIS AN T-SLÀNACHAIDH

Tachais an t-slànachaidh ’na mo chridh, a-nis,
thainig sgreab air,
sguir e shùghadh;
chaith mi bhuam plàsd nam bliannachan;
tha mi dol a shreap a-rithist.

[TD 167]

[Beurla]

[TD 168]

48 AM MAC-STRÒDHAIL A’ BRUIDHINN RI TÌR A BHREITH AGUS ÀRAICH

Ma rinn mi ceàrr
na bi ro chruaidh orm,
na cuir do ghath a sàs,
na rèisg mi air sailthean do ghliocais;
agus ged is mise ’m mac-stròdhail
na marbh do mhart dhomh,
na cuir m’fheòil-shaillt thugam a Ghlaschu,
oir chan eil mi dol a thilleadh air an t-Samhainn seo,
’s na marbh do ghamhainn dhomh.
Agus ma rinn mi ceart
na leig guth ort.


49 AN GALAR

Tha ’n ceòl a-nis air rathad cian,
tha bhanais anns a’ bhail’ ud thall,
an gad èisg gu taigh duin’ eile,
an t-seòbhrach a’ crìonadh,
an t-eilean ’na spot air gloinne prospaig.

Nuair a chaidh thu air falbh
leis a’ chabhaig sin,
dhùin siud mo shùilean-sa cuideachd,
cha deanainn mo rathad,
bha ’n cathadh ga mo dhalladh,
cha tog aiteamh bho thuath mo dhòchas.

Chaidh mi mach á tarraing do phlanaid,
chan eil mo cheum trom, ged is trom am meadhon-latha,
air na ròidean eòlach sin,
tha mi seòladh ann a fànas leam fhìn.

Chan eil math bhith gearain:
tha greis on thòisich an galar,
’s mura bitheadh an galar sin
bhiodh galar eil’ ann.

[TD 169]

[Beurla]

[TD 170]

50 NUAIR A THILLEAS MI

Nuair a thilleas mi
bidh ’m bàrr-gùg air a’ bhuntàt’,
bidh ’n t-seillean a’ crònan,
bidh bhò a’ muathal gu eadradh
nuair a thilleas mi.

Nuair a ruigeas mi,
a’ breith air làimh oirbh,
bidh fuachd na fàinne
air deàrn’ an dòchais
nuair a ruigeas mi.

Nuair a laigheas mi
an com do charthannais,
thig an gug-gùg
’s an o-draochan maille ris
an uair a laigheas mi.

’S an uair a dh’ èireas mi
air a’ mhadainn ud,
bidh ’n fhàinne sgealbt’
is a’ bhò gun bhainn’ aice,
’s an t-eilean riabhach mar bu chiad aithne dhomh.


51 NUAIR A THIG AN DORCH

Nuair a thig an dorch
ort, a’ toirt air falbh Mùirneag
’s Beinn Phabail is Hòl,
nuair a bhios do chaoraich ’nan laighe,
am feur dorch ann am brù na h-oidhche,
’s a’ ghealach ùr gun èirigh,
tilgidh mi ’n t-ultach mhònach-s’ air an teine
’s ni e solas.

[TD 171]

[Beurla]

[TD 172]

52 GED A THÀINIG CALVIN

Ged a thàinig Calvin
cha do ghoid e ’n gaol sin ás do chridhe:
thug thu gràdh
don mhòintich lachdainn, agus fhuair thu cràdh
nuair thugadh bhuat am fonn sin is am flùr,
’s nuair chuireadh cist nan òran anns an ùir.


53 GED A THILLINN A-NIS

Ged a thillinn a-nis,
ged a chuirinn mo chas air tìr
air a’ chidhe shùileach,
ged a shiùbhlainn sràid nan teanga,
cha bhiodh an tilleadh ann:
’s fheàrr an fhìrinn innse.

Thàinig fìrinn thugam
mu innis na fìrinn;
chuimhnich mi air Bean Lot,
’s an dèidh sin, an dèidh sin,
tha mi gu bhith ’na mo charragh-cuimhne.

A’ chuimhne ga mo bheathachadh,
a’ toirt orm fàs
anns an uaimh dhorch seo,
a’ feitheamh tilleadh mara,
’s a’ crùbadh fo m’ eallach
anns an uaimh uaine seo gun ghealach.


54 MO CHÙL RI MO CHEANN-UIDHE

Mo chùl ri mo cheann-uidhe
m’aghaidh ris na th’air mo chùl,
a’ sìneadh ’s a’ tarraing
air an tobhta-sa,
beò-neart sàile fodham
fèithean fo chraiceann na mara,
m’eathair is m’aighear air an aon ràmh.

[TD 173]

[Beurla]

[TD 174]

55 AN EILEATROM

Solas Airnis air mo làimh dheis,
Mùirneag fo bhrat,
cuibhrig air Beanntan Bharbhais,
anart air Hòl,
grèim againn air an eileatrom
’s i tulgadh ’s a’ tulgadh air bàrr cuimhne.


56 AN CEANN THALL

Seo an ceann thall, ma tha,
thàinig mi mach ás do theampall,
ás a’ cheò chùbhraidh,
á tùis na h-ùrnaigh,
le mo bhilean loisgte,
le mo dhrùis coisgte,
chuir mi orm mo bhrògan
is leig mi dhìom do phògan,
chuir mi a’ chuibhle
air falbh fon chuibhrig,
is thriall mi maille
ris a’ chridh a chailleadh.

[TD 175]

[Beurla]

[TD 176]

[Blank]

[TD 177]

Anns an Ospadal

[TD 178]

ANNS AN OSPADAL

I
Thuirt iad gu robh càil ithe agad,
ach bha barrachd air a sin ann:
bha ’n t-acras ort
’s an saoghal a’ teicheadh ás do ghrèim;
rug thu air an t-slabhraidh
’s chuir i car ma chaol an dùirn agad.

Teann, glaiste anns an taigh-dhubh
’s tu faicinn do chomh-aoisean
cas-ruisgt a’ dol chun na tobrach,
a’ tilleadh leis a làdach:
ìota an t-saoghail ort
’s am peile falamh.

A’ coimhead a’ bhalla—
an dèidh na saorsa, sùil air clachaireachd—
an glutadh ann an cùl na h-inntinn,
an ùireabac, an ùir
a bacadh na h-inntinn.


II
Cha do dh’fhaighnich thu man a’ Fhraing
ged a bha thu ann uair;
is duilich gu bheil a’ chuimhne
cho àilleasach ’s cho beag diù.
Cha do dh’fhàg na claisean
an riach ris an robh dùil,
’s ged bu mhath leam, cha chreid mi
gur h-e an gliocas buileach a mhùch an doimhne.
Na raointean còmhnard sin fo chorc is eòrna a-nis
far na rinn iad cogadh gu crìoch a chur air cogadh—
cha bu tu nad aonar a chaill do chuimhne.

[TD 179]

[Beurla]

[TD 180]

III
An dèidh an arbhair am fasgnadh,
an dèidh an fhàis an criathradh,
an sìol lom lìomhte, an learg,
gun ghuth air sìon, air grian, air gaoth,
gun ghuth air flùr, air crom-lus dearg,
an dèidh a’ chrìonaidh an criathradh,
an dèidh an asbhuain am fasgnadh.


IV
A’ tilleadh ás an ospadal,
leth-cheud doras dùinte agamsa,
is ceithir fichead is còrr agadsa,
smaoinich mi air dualchas is dleasdanas,
na sligheachan cumhang air a bheil sinn gar seòladh.
Thusa an dèidh do thurais
air muir farsaing, leis na thug thu air bòrd—
an dèidh na lainnir na lannan—
a’ liùgadh a-nis anns an toll,
a’ feitheamh aig crò na snàthaid.
Is smaoinich mi air a’ bheatha
a thug mise seachad cuideachd,
a’ sìoladh troimh ’n fheòil mheadhraich,
a’ bheatha mhaireannach seo
air a bheil na dorsan a’ dùnadh:
O, cùm do ghàire nuair a dh’ fhàsas an t-slighe cumhang,
a nighean bheag a tha togail do shiùil
air muir gorm.


V
Na leapannan air gach taobh
’s na daoine sàmhach unnta,
latha eile teannadh gu feasgar,
latha eile.
A’ coiseachd troimhn a sgoil
bho rùm gu rùm, na sùilean ga leantainn,
na làmhan tighinn ás na pòcaidean;
na bloighean leughaidh,
an cunntadh a’ fàs duilich.

[TD 181]

[Beurla]

[TD 182]

Am Maighistir a’ feitheamh
aig doras na sgoile,
aig doras an … aig an doras, …
doras … pòcaid … feadag
…


VI
Cathair ri taobh na leapa,
fois an dèidh na h-iomagain,
cathair dhùinte,
na làmhan air oir na cùbainn,
an t-seinn a-nis pìos air falbh
Eaglais a’ Bhac, Eaglais Gharraboist,
is Eaglais Liurboist,
an teinn a’ falbh,
an cùbadh,
an t-seinn a’ dlùthadh.

[TD 183]

[Beurla]

[TD 184]

[Blank]

[TD 185]

Saorsa agus an Iolaire

[TD 186]

<eng>“WHO ARE THE SCOTS?”<gai>

Thainig fuachd an Earraich
anns na cnàmhan aosda againn,
deàrrsadh anns na cnuibheanan,
beagan de chrith anns na crògan,
’s gun fhios carson
thòisich sinn a’ bruidhinn air ar n-òige,
air an t-sealg a rinn sinn air an Fhoghar ud,
air a ruidhle dhanns sinn fo ghealach abachaidh an eòrna,
air an aodach mheileabhaid
’s air a’ ghrèim làidir
roimhn a’ ghrèim seo thàinig
a bhreith air sgamhan oirnn.

A’ tionndadh nan grìogagan
air an t-seann mheileabhaid
le na làmhan critheanach,
an crù air lapadh
’s ar n-uaill anns a’ chruan.


OLA

Nuair a bha mi beag
bhiodh bodach a’ tighinn a bhùth mo sheanar
gach là laghail, a dh’iarraidh botal ola:
fear dhe na h-òighean glice ’s dòcha—
cha deidhinn an urras nach e òigh a bh’ann co-dhiù—
a bha cumail sùgh ris an t-siobhaig;
bodach ait, a ghàire faisg air,
ach beagan de dh’ eagal air roimhn an dorch.

Tha iad ag ràdh an diugh gu bheil an saoghal-bràth de dh’ol’ againn
anns an dùthaich bheag seo—
bhig seo, bhog seo?—
gu bheil sinn air bhog ann a lèig ola.
Tha mi ’n dòchas gu ruig an t-siobhag oirre.

[TD 187]

[Beurla]

[TD 188]

FUIL

A’ coiseachd anns a’ chiaradh seo
air na stràidean breaca,
seachad fiar air na taighean leth-fhalamh
far a bheil daoine a’ coimhead TV,
a’ leantainn an t-solais troimh na h-uinneagan cumhang,
a’ coiseachd troimh na sgàilean,
troimhn a stoirm a tha bualadh
air aeriailean nan taighean,
troimhn a’ bhriseadh-dùil
agus na geallaidhean briste
air na cagailtean sgailcte,
chunnaic mi fuil air a’ bhalla.

Ach bha eagal orm
nach b’e fuil Chrìosd a bh’ann,
no fuil an Iùdhaich a’ dìon Ierusalem,
no fuil na h-asaid ’s làn na beatha ùir ann.


AIRSON BOB MACDOUGALL

Chunnaic mi duine a’ coiseachd an rathaid
’s a’ bualadh nan dorsan,
chunnaic mi duine le buill’ air a chridhe
a’ bualadh nan inntinn.

Chunnaic mi bean agus taois air a làmhan,
’s i tairgsinn na taois ud
mar phlàsd air a’ chridhe san cualas a’ bhuille
bha goirt air an inntinn.

Chunnaic mi ’ghoirt is i coiseachd na stràide
’s a’ diùltadh na taoise,
uaill agus aoibhneas a’ spreigeadh nan casan
air cabhsair a’ bhualaidh.

Chunnaic mi thu agus gràdh ’na do shùilean,
do làmhan is grèim ac’
air iuchraichean troma a dh’fhosgladh ma dheireadh
doras na rìoghachd.

[TD 189]

[Beurla]

[TD 190]

ALB’-CHALG

Doirb
a’ siubhal fo m’ chraiceann—
tha an leabaidh teth le aislingean
’s am balla air chrith.

Gath
bhon taobh a-staigh,
ceòl coirbte
is teine dearg.

Lorg
spòig air sgòrnan,
fuil-chath tais
’s an t-sùil sgìth.

Fèath
air a’ mhuir dhubh,
calg-eòrna air uachdar creuchd
’s an oidhche a-rithist.

Alb’-chalg a bh’ann—
cha dean Galla-phlàsd feum dha.


RABHADH

A’ feitheamh aig aon uair deug
le làmhan geala,
a’ feitheamh asaid
le làmhan geala geala,
le geimhlean gaoil
ag iarraidh a bhith a’ gearradh,
’s an t-aon uair deug, an t-aon uair deug
a’ diogadh.

Làmh dhearg, làmh dhearg,
sluagh-ghairm a’ tighinn am faigse,
am pian, am pian,
am bùrn a’ dol a bhristeadh,

[TD 191]

[Beurla]

[TD 192]

an tuagh, an tuagh,
an tuath a’ dol a dhùsgadh,
an dùthaich beò
’s an t-sròl air luchd an dùsail.

An t-aon uair deug a’ diogadh fon an ùrlar,
is gliong an òir, is buidhre sainnt ga mùchadh.


DÀN NA ROINN-EÒRPA

Tha an t-sràid glas,
dara là na blianna th’ann,
an dè “chaidh sinn a-steach” dhan Roinn-Eòrpa
air cùl Heath ’s e cluich air an òrgan,
air a’ mhouth-òrgan;
ach an diugh
feumaidh smuaintean eile bhith againn.
Latha glas ann an Glaschu
faisg air toiseach na blianna,
beagan nas fhaisg air an t-sìorraidheachd,
ach feumaidh smuaintean eile bhith againn.
Latha gu òl is latha gu padhadh,
’s an ceòl air fàs goirt,
is là a’ coimhead nam beanntan
o’n tig ar neart,
beanntan nan Alpaichean gu ar dìon
bho threubhan borba na h-Eadailt,
is gu na h-Eadailtich a dhìon
bho threubhan borba Shasainn,
ach feumaidh smuaintean eile bhith againn.
Cha bhi fear gun dà chràdh
ach fear gun ghràdh idir:
gràdh dhaoine is gràdh dùthcha,
agus fòghnaidh an smuain sin
air latha glas
ann an Glaschu.

[TD 193]

[Beurla]

[TD 194]

SGEULACHD ALBANNACH

Bha ’m poca-salainn sgìth,
fad a latha fiachainn ri seasamh dìreach
gun smior caillich ann;
is fad an là an dè
ga reic fhèin ’na shiùcar
’s cha cheannaicheadh duin’ e;
’s a’ bhòn-de
a’ leigeil air gur h-e min-eòrna bh’ann,
’s nan cuirist am bogadh e
gu sàbhaileadh e dhùthaich
le na choisneadh e de dhiùtaidh;
an là roimhn a sin
chaidh e ’na phoiliosman
aig Taigh nan Cumantan
is b’iomadh bumaileir
a chunnaic e ga dhalladh—
b’e sin a chuir ’na shealladh
fiachainn ’na mhin-eòrna;
a-màireach dh’fhiachadh e dhan Arm
is cheannsaicheadh e Eirinn
’s a’ Chuimrigh nam b’fheudar
mar a rinn Cailean Mitchell ann an Aden;
ach mar a biodh sin math gu leòr,
an earar, nam biodh e air a chùmhnadh,
dheigheadh e air a ghlùinean,
a dh’imlich nam brògan a bha ga mhùchadh;
agus thigeadh an uair sin an seachdamh là,
là a’ phoca-shalainn.

[TD 195]

[Beurla]

[TD 196]

FÒGHNAN NA H-ALBA

Tha am fòghnan a’ fàs ann a leas,
ùir dhubh mun cuairt air,
air a dheagh ghabhail uime,
an ùir air a glanadh,
ri thaobh, feur na faiche
air a bhearradh gu cuimir;
’s e fhèin ’na sheasamh ann a sin
’na aodach-Sàbaid, cho grinn,
speiseanta, dìreach,
gun lùbadh a-null no nall,
gun dragh ga chur air flùraichean eile,
na frioghanan beaga cho modhail,
mar gum b’e ’n H.L.I. air parade.
Cha robh dùil ’am ri boladh làidir
bho fhlùr foghnain, ach chaidh mi null
a dh’fhaighneachd, mar gum b’ann,
is chrom mi mo cheann,
is bhuail ’na mo chuinnlean
fàileadh Old Spice.

Ach tha mi mionnaichte
gu bheil fòghnanan fhathast a’ fàs
a-measg chreagan,
is fàileadh na gaoithe dhiubh.
Tha mi dol air an tòir.


ARMANN

Fear de dh’àrmainn Mhuile is dòcha
ann a linn eile,
Iain Mac ’IllEathain;
ach thilg eachdraidh do dhaoine
a chath ás ùr thu;
iolach a’ Ghaidheil
a’ tighinn á cliabh na Galldachd;
nam biodh seasmhachd ás a lasair
sgrìobhte “Saorsa” air nèamh Alba fhathast.

[TD 197]

[Beurla]

[TD 198]

EARRACH ’74

Tha crathadh de dh’aol anns an Earrach seo
air an talamh dhonn,
com na dùthcha sgìth
le mùchadh sneachda,
“caistealan liath’ air a stormadh le iarann,”
ach crathadh aoil a-nis.
Ged tha toinneamh anns an fheur,
marbh-bhrat na blianna ’n uiridh,
tha ’m beò anns an ùir,
beò-aol bheir fhathast crathadh oirnn.


CEUD BLIANNA SA SGOIL

Ceud blianna sa sgoil
is sinn nar Gaidheil fhathast!
Cò shaoileadh gum biodh an fhreumh cho righinn?
Dhòirt iad eallach leabhraichean oirnn,
is cànanan, eachdraidh choimheach,
is saidheans, is chuir iad maidse riutha.
O abair lasair
de mhinistearan ’s de mhaighstirean-sgoile,
de dhoctairean ’s de dh’einnsinidhears,
profeasairean is luchd-reic-chàraichean,
ach aig ceann nan ceud blianna,
an dèidh gach greadain ’s gach dadhaidh,
nuair a sguab iad an luath air falbh,
bha a fhreumh ann a sin fhathast,
fann-bhuidhe an toiseach.
Is minig a chunna sinn craobh a chaidh a losgadh—
A! ’sann le fun tha mi,
na biodh eagal oirbh a luchd-stiùiridh an fhoghlaim,
a chomhairlichean na siorrachd, is a’ Bheurla cho math agaibh—
a’ fàs—
siud sibh, sguabaibh a’ chlann a Steòrnabhagh—
nas braise.

[TD 199]

[Beurla]

[TD 200]

RÌOMHADH

Ibhri?
Seall mar a tha an taigh seo againn air a sgeadachadh
le annasan cian an t-sealgair,
le cuimhneachain;
tha rùm air an sgeilp, air an dreasair,
son copanan, clàir pràis, is deilbh,
na ballachan air a rìomhadh le asbhuain Millet is tursachan Chalanais.
Deanamaid rìomhadh na h-inntinn coltach:
chan e mhàin bloigh fiosrachaidh mu Phlato,
Dante, Freud, Shakespeare,
cuimhneachan air Einstein,
modh do Voltaire,
ach mar an ceudna
Alasdair MacColla ’s Mac Mhaighstir Alasdair,
Iain Lom is Iain Phàdraig,
agus, gu faobhar a chumail rithe,
Dòmhnall Munro,
gu fiacal an tuirc fhaireachadh nar socair,
Ivory.

[TD 201]

[Beurla]

[TD 202]

AN IOLAIRE

1
Cha b’e idir gu robh spuirean ort
a dh’fhàg an làrach air m’aodann
ach gun do thog thu suas mi
thar beanntan mo dhomhain
a-measg nan diathan
agus gum faca mi na cnàmhan.
Aodann lom leacach
le sgròbadh sìorraidh air,
aon shùil coibhneil ’s an t’èile feargach.


2
Na Ròmanaich an Albainn

Fada fodhad anns a’ ghleann
a’ fiaradh, a’ feòrachd,
fada bho bheuc an leòmhainn,
bhon dusd ’s an teas,
a’ ghrian ag abachadh nam fìon-dhearc,
bhon amar le na leacan gorma dealbh-chaoin
fionnar fon chois,
fada bho an diathan fhèin.

Iolair’ is dealbh na h-iolaire.


3
Sùil gun fhiaradh gun phriobadh,
lom, fuar mar a’ chlach,
sùil mullach an t-saoghail
a’ sealltainn air fànas,
is gob crom man dubhan
a’ dol a sàs ann a feòil,
fuil a’ chridhe a’ cuairteachadh anns an leth ìochdrach
ach na spuirean ’s na sgiathan
fo bhuaidh clach na sùla.

[TD 203]

[Beurla]

[TD 204]

4
Sùil lom leacach
aig bil an nid,
sùil creachainn
sùil sgàrnaich
sùil ruathar gu beul àraich.


5
Placadaich
nan sgiathan mòra
os cionn a’ chobhartaich
air an altair chloiche,
fuil na h-ìobairt
a’ deanamh màrmor den ghneiss:
sagart, ministear gun dia aige.


6
“Is math beagan den iolaire unnainn
ged is fheàrr cuid an uain,
is math smachd
ged tha e math dhan anam bhith strìochdadh,
is math a dhol air sgèith
ged tha e socair bhith ann an crò”—
’se sin co-dhiù a thuirt an iolair-shagart
’s e leughadh na fìrinn ás an leabhar chloiche.


7
“A chionns gur mise ’n t-uachdaran ùr agaibh
’s gun d’fhuair mi sgoil air a’ bheinn ud
bheir sibh modh dhomh nuair a their mi ruibh
gur h-ann leamsa tha gach nì
fon spiris is os a chionn
’s air gach taobh de bhallachan na h-iodhlainn,
agus cuimhnichibh gu bheil leacan sleamhainn
aig an taigh agam fhìn,
nuair a thig sibh a shealltainn,”
thuirt an àrd-iolaire ri na cearcan.

[TD 205]

[Beurla]

[TD 206]

8
“Nuair a thig an ola
cha bhi càil ach biadh nan canastairean,
leigidh iad seachad togail nan uan,
fàsaidh daoine bog,
cha bhi a dhìth orra ach socair,
is òl is boireannaich.
’Sann ìosal a bhios an t-adhbhar
ann an Tìr an t-Soisgeil,”
thuirt iolair-mhinistear an Nid Bhig.

Agus arsa iolair-mhinistear an Nid Mhòir,
“Na caraich,
ás dèidh na siùrsachd sin thig dùsgadh.”


9
Nuair a chuir iad an iolaire dhan a’ Phàrlamaid
thòisich na tonnagan a’ gàireachdainn,
oir cha robh còmhradh aige dha seòrsa-san
a bha tighinn beò a-mhàin air bhòtaichean
a dh’fhàg na seanairean aig na h-oghaichean,
’s bha iad an làn bheachd nach cothaicheadh
e, am balgaire cama-ghobach nach snàmhadh
’s nach tigeadh beò am blàth-thaisealachd a làthaich,
agus mar sin a latha-seo thuirt an Ard-thonnag
’s i crathadh a h-earbaill le ’tòin mar gum b’e dronnag,
“A chreachadair chrò is a chrù-chròicich shalaich
a thogadh ar lòn ’na do ghob gu bàrr bealaich,
an dèidh dhuinn do bheanntan a chumail saor bho ghunna
ag iarraidh do bheanntan bhith saor bho smachd thunnag.”
’S cha duirt an iolaire càil ach “Thog thu ceàrr mi;
Cha do dh’iarr mi aon uair ort carachadh ás a làthaich.”


10
“Ma bhios sibh ciallach
leanaidh sibh oirbh a’ sitrich
mar a bha sibh a’ dèanamh bho thùs,
ged a thà sibh a’ fàs ainneamh.
Cha fhreagair comhartaich chon cho math oirbh,”
thuirt an iolaire ri na h-eich a bha a’ criomadh an fheòir ann am pàirc an TV.

[TD 207]

[Beurla]

[TD 208]

11
“Mus do leagadh bunaitean na …
mus do leagadh …”
thòisich an iolaire ri searmonachadh,
ach thàinig teagamh
anns na sùilean seacte
nuair a laigh a sùil air na leacan.


12
Nuair tha an nead falamh,
nuair a tha na leacan breac,
na h-itean ’nan sitig,
nuair thig fuachd air na sùilean fuara,
nuair a chailleas na spuirean carach an grèim,
nuair a dh’fhàsas na sgiathan brìoghmhor fiata,
nuair a dhùineas beul bog na h-oidhche a gob
’s a chanas an iolair-shagart a phaidir,
thig an neart bha san fhàisneachd
air iolair’ an fhàsaich.


AN CRANN

1
Crann ann an ùir mo dhùthcha
cruaidh anns an asbhuain
soc anns a’ ghlasach
gorm-thonn a’ dol ’na chop dubh
air a’ chladach ùr seo,
crann ùr.

Feumaidh e a dhol domhainn,
fon a’ chopaig,
troimhn a luachair,
an gorm ’s an geal ’s an dubh
air am filleadh ’s air an toinneamh
anns an tochailt,
anns a’ bhogha,
anns an sgrìob dhearg.

Feumaidh na gàirdeanan bhith righinn.

[TD 209]

[Beurla]

[TD 210]

2
Tha fonn aig a’ chrann,
iomadh fonn aig crann mo dhùthcha,
fonn iomadh-fhillte air a clàr
mus deach a creachadh.
Feumaidh na meuran a bhith làidir,
is gràdhach,
tha sgreab dhubh air clàr mo dhùthcha.

Tha at fo thuinn air mo dhùthaich;
cha dean sgiùrsadh,
cha dean plàsd,
cha dean a lannsa m’annsachd slàn
gu’m bi a leabaidh-shiùbhla làn.

3
Fo na bunan seacte
fon a’ bhalla loit
fon an taigh air grodadh
fo na fhreumhan toinnte
fon an inntinn fhiar
fon a’ chridhe ragte
stob a-steach an crann.


4
Sgrìob troimh fhraoch ’s troimh luachair,
sgrìob air gualainn donn na beinne,
tha iomadh lot air slios mo dhùthaich
nach fhalaich a chaoidh an crann-giuthais,
’s cha dean fiaradh feachda fidhchill
falach-fead nuair thig a’ mhadainn.

Tha sgreaban dubh air clàr nam bailtean
nach dean tarbh-chrann stùrach rèidh,
lot nach leigheis craiceann tearra;
gun an fhuil bhith air a glanadh
thig an niosgaid leatha fhèin.

Gheibh sinn pronnastan an earraich
’s nì sinn faloisgear dhuinn fhìn,
air na cnuic is air na stràidean,
ann an Glaschu ’s ann an Eige,
’s thig am feur an àird a-rìs.

[TD 211]

[Beurla]

[TD 212]

5
An dèidh a’ chruinn an cliathadh
an dèidh a’ chliathaidh a’ bheatha ùr
an ùir bhrisg a’ leaghadh
’s a’ dol ’na cnap nuadh
fon a’ ghrèin,
a’ tòcadh,
ag at fo shruth cuisle.

Tha cuimhn’ agam ort,
ròp ma do ghuaillean a’ cliathadh,
’s na h-eich gann,
is daor.
Bu mhath a là a bheireadh e fhèin ás.

’S bu sheachd mhath a’ bhlianna bheireadh i fhèin ás
bho shìol gu adag,
ach an diugh,
an dèidh aisling Rìgh na h-Eipheit
feumaidh ar sùil bhith air a’ choirc ag òradh
fada bhuainn,
is spealan eile ga bhuain.


6
“’Se farmad a ni treabhadh”—
feumaidh gun do dh’fhalbh e
ás a sgìre againn,
tha h-uile lota bàn am blianna.


7
Cha dean farmad,
cha dean eud,
cha dean càineadh an talamh rèidh.
Cha dean “mi fhìn,”
cha dean “mo threubh,”
cha dean “mo chlas” ach plàsd is cèir.
Cha chan sagart,
cha chan clèir,
cha chan eaglais dhuinn a’ chreud.
Cha chuir eathair,
cha chuir beairt,

[TD 213]

[Beurla]

[TD 214]

cha chuir ola ’n dùthaich ceart,
gus an tig fear-saoraidh ùr—
Sir Crannchur MacGille Mhùin?


8
Nuair a theid an Crann an àird
bidh Seoc an Aonaidh air a mhàs,
nuair a bheir tuath-ghaoth dha crathadh
bidh Seoc bochd ás aonais plathaidh,
bidh rudhadh ann an gruaidhean Seoc
nuair mhaoidheas an Crann air a shoc,
nuair chì sinn a’ chrois air a’ chrann
nì sinn ri ar dùthaich bann.


9
Ar crann fhìn air ar slinnean,
taic an fhiodha ri ar druim,
chan eil dà dhòigh ann
ma tha dòigh idir ann.
Chan eil air ach an cnoc a dhìreadh
a dh’ionnsaigh na sìthe,
chan eil air ach am fìon
geur ’s ga bheil e
òl,
cha dean Peadar
cha dean Pòl
sinne a dhìon,
no ar beatha a chur ann a suim
mura bi ar druim
’s ar slinnean ris a’ chrann.


CREAG IS BOGLACH

’N dùil an tainig crith anns a’ chreig sin
nuair a cheusadh Crìosd,
crith ann an gneiss?
No an e dìreach rùcail
ann am mionach boglaich
a tha sinn a’ cluinntinn?

[TD 215]

[Beurla]

[TD 216]

TAGHADH

O thusa th’air do thaghadh,
solas ma do cheann anns an t-saoghal dhorch seo,
ga do chumail gun tuisleadh air clachan,
gun tuiteam, gun tuiteam ann an clàbar,
do chainnt gun toibheum, do chòmhradh gun sgannal,
thusa nad aodach gheal gun truailleadh
a fhuair an gealladh a b’fheàrr na ’n gealladh-pòsaidh,
cuimhnich cuideachd
gu bheil aoibhneas anns an dorcha,
gaol is gràdh anns an tuiteam,
irisleachd ann a riasladh nan clachan,
fìrinn fo chlàbar an truaillidh,
gach nì a’ tighinn beò le comas
far a bheil an cridhe fosgailte,
far nach eil solas na h-inntinn air reodhadh.


COIMHTHIONAL HIORT

Tha na fulmairean air Stac an Armainn
beò ann an carthannas,
na h-uighean a’ leantainn ris a’ chreig,
dannsairean air an corra-biod,
’s an t-sìorraidheachd ag at
aig bun nan stalla.

Tha ’n t-sùlaire air Sòdhaigh
a’ cionacraich amhaich a’ ghuga,
a sùil dìreach air fànas,
a gob a’ teagasg nan cosamhlachdan,
gach tè air a nead fhèin.

’S tha na fachaich air oir a’ phalla
’nan lèintean geala,
le’n guib dhathach;
mas breug bhuam e ’s breug
thugam e: ’sann dhan Eaglais Easbaigich tha ’n treubh.

[TD 217]

[Beurla]

[TD 218]

LEÒDHAS AS T-SAMHRADH

An iarmailt cho soilleir tana
mar gum biodh am brat-sgàile air a reubadh
’s an Cruthaidhear ’na shuidhe am fianais a shluaigh
aig a’ bhuntàt ’s a sgadan,
gun duine ris an dean E altachadh.
’S iongantach gu bheil iarmailt air an t-saoghal
tha cur cho beag a bhacadh air daoine
sealltainn a-steach dhan an t-Sìorraidheachd;
chan eil feum air feallsanachd
far an dean thu chùis le do phrosbaig.


A’ DOL A-NULL AIR A’ BHRÀIGHE

A’ dol a-null air a’ Bhràighe chaill mi ghealach;
cha do leig mi guth orm,
bha i aig cuideigin,
fear ann am Belfast, is dòcha,
bha na b’fheumaich oirre na mise;
ach tha sinn feumach air solas an seo cuideachd,
son mòine thoirt dhachaigh
’s an rathad a dheanamh soilleir
do dhuine leis an daoraich,
agus … is dòcha …
son fear a dheanamh a-mach
air a rathad gu Emaus,
no Damascus,
no Garrabost.


AIR AN AISEIG GU LEÒDHAS

A’ leth-aithneachadh gach duine air a chuideachd,
aithne gun chuimhne,
is cuimhne gun aithne.
Tuigse a’ tulgadh.
Tha am muir seo glas-
neulach, chan eil beatha
a’ snàgadh tuilleadh bho na cladaichean,
tha am protoplasma
gun chumadh.

[TD 219]

[Beurla]

[TD 220]

AN DÀRNA EILEAN

Nuair a ràinig sinn an t-eilean
bha feasgar ann
’s bha sinn aig fois,
a’ ghrian a’ dol a laighe
fo chuibhrig cuain
’s am bruadar a’ tòiseachadh ás ùr.

Ach anns a’ mhadainn
shad sinn dhinn a’ chuibhrig
’s anns an t-solas gheal sin
chunnaic sinn loch anns an eilean
is eilean anns an loch,
is chunnaic sinn
gun do theich am bruadar pìos eile bhuainn.

Tha an staran cugallach
chon an dàrna eilein,
tha a’ chlach air uideil
tha a’ dìon nan dearcag,
tha chraobh chaorainn a’ crìonadh,
fàileadh na h-iadhshlait a’ faileachdainn oirnn a-nis.


AN TURAS

1
Ann an doras a’ Chaley
thachair E rium
’s dh’fhaighnich E dhiom
a robh mi ag iarraidh slàinte.
Bhà, iomadach slàinte.

Agus ann an doras a’ Chrown
chuala mi’n Nàmhaid aig mo ghualainn
ag ràdh “Seachainn seo,”
ach cha do dh’èisd mi ris an Nàmhaid.

Ann an doras a’ Star
chunna mi sealladh de Bhetlehem
’s dhùin mi mo shùilean.

Ann an doras a’ Charlton
cha d’rinn mi àicheadh air mo ghràdh dhut

Ann an doras a’ Chlub.

[TD 221]

[Beurla]

[TD 222]

2
An oidhch’ ud ann an Ibrox,
an solas a’ ciar-bhuidheadh air a staidhre,
an aol gun tiormachadh,
’s na taighean-seinns’ air sgaoileadh,
chuimhnich mi air te dha m’fheadhainn
ann a Singapore
nach bu bhuidhe dhomh.


3
Dearg, dearg tha fuil mo bheatha,
sin an fhuil anns a bheil slàint,
nuair a laigheas làn a’ bhotail
air mo sgòrnan anns a’ mhadainn
tha e mar gun d’fhuair mi gràs,
dearg, dearg tha fuil a’ bhotail
air mo chuisle, fuil mo ghràidh.

Fuil a’ chruinn, fuil a’ chruinn,
fuil a sgamhain air a’ chrann,
dubh, dubh tha fuil a sgamhain,
dubh a’ mhadainn air a’ bheinn.
Dearg, dearg, dearg, dearg,
dearg air mo chridhe clis,
Thusa rinn fìon dhen an uisge
dean uisge den fhìon a-nis.


4
A’ chnuimh a tha ag ithe na feòla
a’ bòcadh, ’s a’ chnuimh
a tha a sàs ann an cridhe an ubhail,
an cridhe tha spioladh nan cnàmh,
a’ chnuimh aig bun na craoibh’
anns an t-seann ghàrradh.


5
Snagardaich gun sgur ’na mo cheann
ged tha deich bliann’ ann bho dh’fhàg mi ’n gàrradh.
Ma shreapas mi gu mullach a’ chran sin,
air a’ ghèig as àirde

[TD 223]

[Beurla]

[TD 224]

ruigidh mi air an ubhal,
’s nuair a thuiteas mi
falbhaidh an snagardaich seo;
bheir Dia asam e leis an aon ghlamhadh.


6
“Cha bhi mi, ghràidh, a’ buntainn dha,
cha bhi mi gabhail deur dheth.”

Nuair bhios mi leam fhìn
bidh mi gabhail drama;
cha bhi duine chì
mar lìonas mi ’ghlainne.
Nuair bhios mi leam fhìn
bidh mi gabhail drama.


7
Nuair thuirt thu a chaoidh, a chaoidh,
Is beag a bha dh’fhios againn far a robh ’n fhoill,
is beag a bha ’bhrath againn far a robh ’n fhadal,
an gaol fon a’ chadal ’s an gràdh fon a’ choill.

Nuair thuirt mi gu bràth,
cha b’e a’ bhinn sin idir a bha ’nam inntinn,
cha do shaoil mi gur h-e ’n dàn seo a bha san dàn.

Nuair a thuirt sinn gu sìorraidh,
cha do dh’fhidir sinn an eaglais againn a’ tuiteam ’na broinn
’s gun Dia innt’.


8
A’ tilleadh a dh’Eilean Leòdhais,
mo chridhe làn leis an toileachas,
smaoinich mi air a’ chiad shealladh sin
de na h-Eileanan Mòra,
a’ Phàirc ’s a’ Chàbag a’ nochdadh,
is beul Loch Ratharnais,
An Rubha ’s a’ Ghearra Chruaidh,
ach chaill mi iad anns a’ bhàr,
bha mi cho làn toileachais.

[TD 225]

[Beurla]

[TD 226]

An t-seachdain ud aig an taigh
cha do dh’fhuaraich mi,
mi dha mo dhalladh bho mhoch gu dubh—
chan fhaca mi Beanntan Bharbhais an turas seo—
bha mi cho toilichte ri cù air a shitig fhèin.

Agus an là dh’fhalbh mi
bha mi leis a’ chianalas;
ghabh mi te mhòr as a Royal,
’s ma fhuair mi air bòrd, chaidil mi;
cha robh fhios ’am dè chanainn
nuair a chunna mi cidhe Ullapol.

A! Thighearna,
cuin a chì mi thu rithist, a Shliabh Shioin?


9
Mas do dh’fhàs am pàipear cruaidh seo air na meuran agam
leughainn na sanasan beaga
air madainn earraich
agus air oirean a’ chonaltraidh;
’se tha dhìth orm braille nas gairbhe.


10
Gun a bhith ’g iarraidh a’ chòrr ach a’ cur charan,
a’ tilleadh chon an aon stans,
a’ cur mo shròin air a’ bhloigh sin dhe m’ eachdraidh,
mar gum b’e cù a bh’annam
ag iarraidh go a sgeith fhèin.


11
A’ dùsgadh sa’ mhadainn
le cnuimh dhearg ’na mo sgòrnan
chuir mi dh’iarraidh an doctair—
bha a rud air a dhol seachad air mo sgoileireachd.

Thàinig e.
Bha aodach soilleir air is brògan canbhais,
guth cruaidh sgairteil aige,
is fo achlais bha Orain Iain Mhic Fhearchair.

[TD 227]

[Beurla]

[TD 228]

Is thuirt mi ris, cho socair ’s b’urra mi:
“Nach doir thu chnuimh sin ás a sgòrnan agam
mus dig at ann”—
thuigeadh fear-leughaidh leth-fhacal, bha mi ’n dùil.

Cha duirt e càil rium ach
“Chan ann anns a sgòrnan agad a thà ’chnuimh,”
agus thòisich e leughadh ás a leabhar
(… Gur e’n ceann as treas cas dhaibh,
Lom-làn mheall agus chnapa,
Gach aon bhall d’am bi aca
Goid an neart uath’ gun fhios …).

“Coma leat dhan a sin,” thuirt mi,
“’Sann ’na mo sgòrnan a tha i,
agus tha fios agam co ás a thàinig i,
ás an ubhal a bha gu h-àrd a staidhre …,”
ach leis an fhìrinn innse cha robh cuimhn’ ’am
’n e staidhre ann a Fairfields,
no ann an Ibrox, no ann a Singapore.
Aon rud bha mi cinnteach ás
cha b’ann a Leòdhas a bha i,
oir cha robh staidhr’ againn.

A Dhia! dè math a bhith bruidhinn ri doctair,
bu cho math dhomh cur a dh’iarraidh an t-sagairt.


12
’S mura h-eil mi air mo mhealladh
thàinig an sagart cuideachd,
is thairg e dhomh an t-abhlan coisrigte;
Eireannach a bh’ann, cha robh Gàidhlig aige;
chuala mi e ag ràdh rudeigin mu wafer
’s thuirt mi ris—Thighearna, ’n teas a bha sin!—
“Coma leat dheth, ’se ice-cream tha dhìth orm.”


13
Tha ’ghaoth ag èirigh;
nan togadh i ás a seo mi
sheòlainn tarsainn air Cluaidh,
os cionn Leòdhais is Inis Tile,
air sruthan na h-iarmailt;

[TD 229]

[Beurla]

[TD 230]

bhithinn toilichte gu leòr a-muigh a sin
a’ cur charan air an talamh,
’s a’ deanamh mothar riutha ’n dràsd ’s a-rithist
iad a ghleidheil na Sàbaid
’s a bhith cuimhneachail orms’ ann a sheo.


14
Na ròidean a’ coiseachd chun na mara,
’s na cnuic a’ cur charan air na taighean,
beagan de cheò an t-samhraidh ann
’s an fheamainn a’ plubail anns an làn,
an Cruthaidhear san taigh-choinneimh a-nochd—
an creideamh slàn.

Co ris a tha E a’ cumail coinneimh?

Mus do thòisich am feur ag at
aig na h-altan,
mus dainig an niosgaid
air stoc na cuiseige,
mun do bhrùchd an aillse
air an langadar,
bha sinn le chèile san taigh-choinneimh,
’s rinn sinn an t-altachadh aig a’ bhòrd.

Càite bheil Bòrd an Tighearna an diugh?

Mus do dh’eubhadh an t-sìth,
mus do rinneadh sginean is forcaichean ás na claidheamhan,
mus do rinn iad bothan dhen destroyer,
mus dug iad an copan seo ri òl dhomh,
bha Thusa ann.

Ach a bheil Thu ann a-nis?


GARAIDH

Toiseach October air Tràigh Gharaidh
cha robh dùil ’am dearg is uaine fhaicinn
anns a’ chreig bheò,
no ite a’ danns air a’ ghainmhich:
nach math nach eil sinn gar tuigsinn fhìn.

[TD 231]

[Beurla]

[TD 232]

CUILEANN IS TINSEL IS SOLAIS

Cuileann is tinsel is solais,
is Crìosd ann a riochd craoibhe,
Crìosd anns an uinneig?
Crìosd ann a riochd coilich Frangaich,
an t-aran ’s am fìon;
is Crìosd ann a riochd leanaibh,
le làraidh is feadag is watch.

Tha mo bhìoball fosgailt air mo bhialaibh,
m’aoibhneas air sgiathan ma mo choinneamh,
eachdraidh ’s an t-àm tha làthair is dòchas,
gach gaol air a ruig sinn, gach diachainn,
mo chrann air mo dhà shlinnean
mar a bh’aig gach gineal chaidh romham,
’s mo chridhe ’na lasair air an teallach,
a’ feitheamh ri bualadh air an innean.

Crìosd ann a seinn nam Beatles,
Moire mhìn ann a riochd Lùlu.


GAOIR A’ CHIÙIL

Gaoir a’ chiùil fo na cabair sin,
’s an danns a’ leantainn fada, fad’,
an danns an cùl ar claiginn
is an tughadh dol ’na ùir oirnn.

Teann, toinnte ’na shiaman
air a’ bheath’ againn, tha ’m bruadar,
an gàrradh, an iodhlainn;
an t-ubhal fon deud ’s an teud briste,
an sgòrnan dearg
’s an fhearg rùisgte,
is sinn a’ còmhradh ma Eubh fhathast.

[TD 233]

[Beurla]

[TD 234]

ANN A SALZBURG

Ann a Salzburg
chunna mi coinneal laiste air uaigh
mar nach biodh teas na grèine gu leòr
gu blàths a chumail anns a’ chuimhn’ ud,
coinneal a’ cnàmh ann an glainne dearg.
Agus smaoinich mi air na h-uaighean a bha ’na mo chùram
anns an dùthaich fhuar mu thuath.


ORAN BRATHANN

Na seachdainean ud nuair bha fèath ann,
’s an talamh air a threabhadh,
an ùir a’ fàs brisg le gaoth Earraich,
is beagan de bhlàths anns a’ ghrèin,
feumaidh gun do thuit sìol
nach do thuig ciall e bhith sa’ chiosan.

O tha cuimhn’ am
thu bhith faighneachd
man a siud ’s man a seo,
’s mo fhreagairt a’ fàs brais:
dìosgan nan ginealach
a’ teicheadh bho chèile,
is dìosgan an dà shaoghail
gam bleith;
cha do thuig mi
gu robh mo chasan a’ falbh bhuam,
’s chan eil fhios’am a-nis
an do thuig thusa mis’.

Chuir am blàths ud
a chuir an sìol a dh’fhàs
fuachd beag eadarainn:
tha e pàidhte dhomh ’m blianna
gun agam a dhol ga iarraidh;
thainig fèath eile,
Earrach ùr,
ùr-fhaighneachd,
car eile dhan a’ bhrà.

[TD 235]

[Beurla]

[TD 236]

DÀ ÌRE

Sinn aig dà ìre dhe ’r slighe:
mise toirt sùil air ais
troimh na bliannachan dùmhail,
is fòghnaidh an t-sùil—
tha an cridhe air bacan san àm tha làthair;
is thusa toirt sùil air adhart
troimh na bliannachan doilleir
’s ag iarraidh a bhith a chaoidh mar a thà thu.
Beagan is deich blianna fichead eadarainn,
cha lean iad fada ruinn.


THÀINE TU THUGAM ÒGAIL

Thàine tu thugam ògail
ann an traoghadh mo thùirse,
sult a’ mheallaidh
a’ ruagadh gaiseadh seallaidh,
mìnead do chiùil-sa
a’ càradh milleadh m’òran
gun fhacal còmhraidh
’s do ghealladh
mar thùis
air m’anam.


MO MHÀTHAIR

An turas mu dheireadh a chunna mi beò thu
bha t’anail air fàs goirid,
thigeadh stad ort
ann am meadhon do sheanchais,
leigeadh tu t’anail
mus tòisicheadh tu a’ gàireachdainn,
agus dh’innis thu dhuinn,
facal air an fhacal,
rudan èibhinn a bhathas ag ràdh
ann a leithid seo a thaigh-fhaire ann a Leòdhas.

[TD 237]

[Beurla]

[TD 238]

Ged a chunna mi marbh thu
an ath thuras,
tha do chòmhradh ’na mo chluasan,
’s do ghàire,
’s an cagar—
nan togadh duine e—
sinn a bhith air ar faire.

Nuair a thainig crìoch air do bheatha
thainig i cho glan,
mar gun cuireadh tu snàithlean
fo d’fhiacail,
ga bhriseadh leis an aon sgobadh.


BLAS NA FALA

Bha a’ choill’ ann
bha an smeur ri sìneadh
bha mi fhìn ann
bha thu fhèin
bha blas na fala air mo bheul
bha fiamh a’ ghàir’ ann
fiamh a’ ghàrraidh ann an Eubh
faite fann air aodann naoidhein
is an t-eagal tighinn ’na shìor-ruith
ás a dhèidh.


GAOL IS GRÀDH

An gaol
geal
gil
a’ gal
goile
goil
geilidh
a’ gabhail.

An gràdh
ag ràdh
cràdh.

[TD 239]

[Beurla]

[TD 240]

AN TOBAR

1
Tha sùilean air cùl a rainich fhathast
’s i air gann tiormachadh
feasgar doilleir, blàth,
tobar,
tobar sìolaidh gu mo ghrùid,
tobar lìonaidh do mo rùin.

Na freumhaichean a’ sgaoileadh,
geal is gorm is dearg
’na do shùilean rainich
’na do thobar.

2
Le do fhreumhaichean
fada fon talamh,
air chrith le snodhach
no seargt,
tha do làn-fo-thuinn a’ toirt mo chasan bhuam
ás ùr an dràsda,
’s a’ cuimhneachadh dhomh
nach do dh’atharraich nì
ach ainm is aogas.

3
Raineach ma mo mheadhon
ann am meadhon an t-samhraidh,
a’ strì ri bruthach,
ga mo riasladh,
a garg suathadh air mo ghàirdeanan,
sgàthan na coille fo m’ chasan,
teumadh nathrach
sa’ bhruthainn ag at.

4
Faileas an uisge fhathast air a’ chloich,
èiteag na blianna ’n uiridh,
a’ bhòn-uiridh, uirigh air choreigin.
M’ulaidh, m’usgar ann an tuam,
le do chuisleanan còrcuir,
le do shlabhraidhean criostail
a’ buannachd air mo chridhe.

[TD 241]

[Beurla]

[TD 242]

5
’Na mo chrùban aig doras na tobrach,
taiseachd an t-saoghail bho chian
’na tùis air mo bhilean,
ath-thilleadh an uillt
air a sgòrnan thioram,
dathan ag èirigh ás a sgàirneach.

An leac fhuar fo mo ghlùin,
’s do ghuth a’ tighinn ás an eadar-sholas:
“Fàg na tha sin fo na leacan.”


6
Doilleir
troimhn taiseachd
far a bheil corra luibh a’ greimeachadh ris na clachan,
a’ sanais anns an t-sàmhachd,
fionnar air clàr m’aodainn
dh’fhairich mi na builgeanan
a’ tighinn an àird troimhn uisge
’s a’ briseadh.


7
Air mo ghiùlan ann an cearcall
gu iomall eòlais
tha mi nis a’ bualadh
anns a’ bhalla
ás na thuit
a’ chlach
bhon dàinig an cearcall.


8
Rasgan feòir ort
is moileanan fraoich,
is a’ chlach ’na do theis-mheadhon.
Mi ’n dùil an toiseach ri gràdh
no tròcair
no aoibhneas,
ach cha robh fuil
ann an cridhe na tobrach.

[TD 243]

[Beurla]

[TD 244]

9
Thuirt iad rium gu robh bùrn-èirigh fon a’ chreig
’s mi ann an tìr na grèine;
bha solas geal ann
gun sgàile,
agus chuimhnich mi air an t-srùp
ri taobh an làin,
’s air an àile
bharr uachdar na mara,
’s air blas an t-sàile.

10
Ag iarraidh fon an talamh
far a bheil na freumhagan sin gar slaodadh
’s na feòragan nan taigh-geamhraidh,
a chionn gu bheil Mercury ’na dubhfhacal fhathast
is Bhènus air sgur a phriobadh,
’s na speuran duilich an cothachadh.

11
A’ lorg, ’s a’ leth-chuimhneachadh,
’s a’ tilleadh falamh—
bha ceò ann gun teagamh,
is ciùthranaich mhìn air d’aodann—
thill mi ma dheireadh air latha grianach;
mo ghlùin ’s mo làmhan air an lic,
m’aodann ri d’aodann
shaoil mi ’n toiseach,
ach dh’fhàs mo shùil cleachdte ris an dorch,
’s chan fhaca mi ach faileas anns an uisge.

12
Tha mi nis air ais air an t-slabhraidh,
cùirnean is gath grèine a’ tighinn troimhe
le sithidhean orainds is purpuir,
criostal a’ fàs anns an fhuachd,
anns an taiseachd,
ceangailt is cugallach,
cearcall
ag at air là bruthainneach,
raineach a’ sgaoileadh shìos agus shuas,
builgean ag iarraidh gu cridhe na tobrach.

[TD 245]

[Beurla]

[TD 246]

[Blank]

[TD 247]

Dàin ás Ùr

[TD 248]

FOSGLADH NA CISTE

Cha leig mi leas
seasamh aig d’ uaigh ath-fhosgailte,
tha an sgaradh ann,
an ceann air gluasad
bhon bhràighe,
an aoidh air seacadh,
tha a’ mhaoil rocach,
am muir dearg,
an dèidh a rotaich,
socair fuaighte,
tha na cuisleanan geàrrte,
an sgòrnan dùinte,
tha ciùine
air tighinn á fosgladh na ciste.


BÀIRNEACH

Fuaighte ris a’ chreig,
pìobagan
a’ sùghadh ris a’ chìch sin
a dh’aindeoin sàthadh
is suathadh na mara,
cò riamh a rug air bàirneach air a chorra-biod?
Chan eil latha
nach lorg mi lorg
den t-saoghal sin air mo smuain,
suathadh slinnein,
faileas sgòtha air cladach grèine,
’s am muir, a dh’fhàg mi ri rèisgeadh,
a’ lìonadh ’s a’ sùghadh
’s a’ brìodal ris a’ chìch sin.

[TD 249]

[Beurla]

[TD 250]

GAOTH AN IAR-’EAS

Gaoth an iar-’eas air mo mhaoil
le suathadh fliuchaidh,
m’anail ’nam uchd,
mar gum b’e ’n dè a bh’ann
an àite latha samhraidh
o chionn ochd blianna deug ar fhichead,
am muir ’s a’ ghainmheach
cho seasmhach, mì-sheasmhach
ri m’anail ’nam ochd
blianna deug ar fhichead,
’s na seachd-deug a bh’ann roimhn latha sin.

Gaoth an iar-’eas bhon Chuan Shiar
a’ togail leatha ’nan dlòthan
a’ chlòimh-liath air na badanan fraoich sin
’s na stràbhan connlaich,
’s a’ togail na gainmhich
òirlich bheaga os cionn na tràghad
’s ga cur ’na laighe
mar a bhà i.

Gaoth an iar-’eas ri stuagh mo thaighe,
a’ fiachainn fon an tughadh,
ag iarraidh chun a’ cheangail,
a’ strì ris a’ ghad-droma,
a’ miannachadh an siaman
a sgaradh bhon an acair.


COMAIR

Ann an coileid na stràide,
ann an còmhradh nan ceannaichean,
cluais ri claisneachd fo bhùrail chàraichean
’s fo bhrunndail luchd-poilitics,
traon air feasgar samhraidh,
bùrn a’ deocadh clachan-aibhne,
agus thuig mi ’n tilleadh
’s co leis a thill mi.

[TD 251]

[Beurla]

[TD 252]

Ged tha cnàmhan is feòil ’nan ceangal
cha tàinig buidhre
eadar mi is beatha
fhathast.
Tha borbhan comair
’na mo spiorad.

Ann an Comaraidh, 24:9:78.


NUAIR A THÀINIG AN T-EARRACH

Nuair a thàinig an t-Earrach
’s a chaidh aol air do chuimhne
cha b’e gu robh mo dhòchas ri gaisean,
cha robh ann ach an cleachdadh
a’ tighinn am bàrr ann an tìr a’ ghainntir.

An t-aol ’s an gaisean cleachdach
a-nis rin toirt ás an toinneamh,
ás an todhar,
’s an rìbhinn ri thighinn ás an tom.


BÀS SONA*

Agus thàinig an sin an reothadh
gun dùil ris,
’s na bha ris, reòdh e;
dh’fhalbh ar dùil
anns an dubh-reothadh;
ar dòchas, a bha dearg,
stad e shruthadh;
thionndaidh ar diù gu deigh.

* B’e Sona cat a bh’againn ann an Glaschu.


FUAIM-DHAN

“Thig a-steach ás an fhuachd”
—a’ ghaoth ud, gun chàil aic’ air am buaileadh i,
a’ sileadh dhan an dorch;
fead, O gàir, feadarsaich
eadar fhiaclan,

[TD 253]

[Beurla]

[TD 254]

gaoir, fad-ghaoir na gaoithe
gal, ’g eubhach
glòir dhan Tì as àirde,
glòr, glamhadh, glòr,
gleadhar, glaodh,
glaodh, glaodh,
giùlan,
glamhadh,
guth.


ANN AN GAILLIMH

Sìoda reamhar ruadh na Spàinne
’na thaod ma m’amhach
ga mo theadhradh
feasgar samhraidh
ris an linn ud eile
anns a bheil a’ bhirlinn a’ seòladh
’s mo làmh air an stiùir òir;
gabh mo leisgeul
ma dh’fhàs an t-òr fann,
chan eil ann
ach nàdur an òir
is sìoda tìm ga shuathadh.


CAITEAN AIR UACHDAR LOCH EIRIOSORT

Caitean air uachdar Loch Eiriosort
’s an t-anmoch ann,
bha an latha samhraidh fada,
gruth is bàrr a’ coinneachadh:
tha an gaol a leanas fada
duilich a chur an cèill.


AN CEAP BHREATAINN

Chunnaic mi chraobh ri làr an Ceap Bhreatainn:
bha na cnuimhean air a bhith sàs innt,
a’ spiolladh nan duilleag,
a’ toirt a’ chrìdh as an durcan,

[TD 255]

[Beurla]

[TD 256]

ga liathadh roimhn mhithich,
’s mu dheireadh
thuit i rag-mharbh air a tarsainn.
Their cuid de eòlaich
gun tig am faillean an-àird
gun ghaoid ann
ann a fichead blianna
’s gun tig tarsannan as a’ choill fhathast,
’s their cuid cuideachd
nuair a thig an dara fàs
air coille a leagadh
gun tig an giuthas Lochlannach ann
nas duibhe na dubh-uaine.
Is dòcha
nach eil ann a sin ach seanchas.


AODANNAN

Tha aodannan leathainn
nam Micmac ’s nan Eskimo
duilich am mùchadh:
chì mi ban-Innseanach
air chùl nan grìogagan
am bùth a Halifax;
chuala mi mu bhan-Eskimo
am Montreal—
cha bu dùirig dhi
an cuireadh a dhiùltadh
a dhol a laighe
le fear nach b’fhiù leath’—;
’s ged a tha aodannan
nan Ameireaganach plaomach
chan ionnan an gaol
ris an dùthaich dhùir seo;
chan eil a blonaig air an gruaidh.
Uime sin
cuiridh mi m’aghaidh
air mo dhùthaich fhìn,
air a bheil an aghaidh-choimheach,
gun fhios nach gabh i
uair no uair-èiginn
suathadh dhan a’ bhlonaig.

[TD 257]

[Beurla]

[TD 258]

AN DÀ LÀ

’Na do shuidhe ’na do sheòmar fhèin
anns an taigh-eiridinn,
gach goireas ri do làimh,
am bureau a bh’agad anns an drawing-room,
am bòrd-fuaigheil le na drabhraichean snasail,
làn shiùicairean,
an còta-bian air uachdar a’ ghun-oidhche,
’s na h-ìnean dearga—
car rapach—
gach nì pàighte
le d’ airgead fhèin,
’s e sin an t-airgead a dh’fhàg an duin’ agad;
saoghal ann an òrdugh
ged a sguir thu leughadh a’ phàipeir:
tha ’m bancair tuigseach;
tuigidh fear-leughaidh leth-fhacal.

Gus an tig na h-oghaichean lem màthair,
’s na h-iar-oghaichean,
làn còmhraidh
nach eil thu tuigsinn,
gus an can thu riutha
“Eil fhios an tàinig litir bho Chalum Sheòrais fhathast,
á Ameireaga-a-deas?”
Dh’fhaodadh nach eil cuimhn’ ac’ air—
1908 a bh’ann’—
ach nach saoileadh tu gum bruidhneadh iad Gàidhlig riut?


FACAIL

Nuair a thig a’ bhalbhachd
oirnn, nuair nach dùisg
am facal mac-talla,
nuair nach cluinn
an talla mac-facail,
nuair a shìolaidheas an sùgh
a tha cumail lìomh ann an ruith na cainnte,
saoil am bi sinn ann idir,
a seas an ìomhaigh
anns an àile thana sin?

[TD 259]

[Beurla]

[TD 260]

Nuair nach fidir
fear-leughaidh gu bheil facal
a-mach ás àite
a dh’aon-ghnothaich,
nuair a bhios an obair-ghrèis
air a tharraigneachadh ris an t-sìoda,
nuair a bhios an ceòl
flat,
saoil a soirbhich
an gaol?


EARAIL AIR LUCHD-ADHRAIDH A’ BHEOIL-AITHRIS

Air Oidhche Shamhna
iarraidh mi ort do cheann a chur ann am baraille
’s leig leamsa m’ubhal ith.

Air Oidhche Shamhna
feuch an teid thu mhullach an taigh’
’s tuit troimhn fhàrlas dhan a’ phoit bhrochain.

Air Oidhche Shamhna
bi cinnteach gun cagainn thu do chnothan
gun fhios nach toir thu piseach air neach.

Air Oidhche Shamhna,
nuair a chuireas tu ar samhradh dhan an uaigh,
na can earrach ri ar geamhradh.


RABAIDEAN

Rabaid,
ann a solas a’ chàr
gus a bhith sàbhailt
air taobh thall an rothaid
nuair a dh’fhairich i ’n cunnart,
nuair a bhuail a’ mheatachd i.
Thill i.
Tuigidh tu
gu bheil searmoinean ann a rabaidean
Albannach
am blianna.

[TD 261]

[Beurla]

[TD 262]

ADHLACADH UISDEIN MHICDHIARMAID
13.9.78

Bha gaoth mhòr ann an Newton Wamphrey
’s an t-uisg’ a’ dòrtadh air Beattock
ach a-measg nan cnoc ann a Langholm
ciùthranaich air feur gorm,
cladh fàsmhor,
fàilte,
ceòl mìn aig deireadh an latha,
ceòl mòr anns a’ chuimhne.


DO MHÁIRTÍN Ó DIREÁIN

Chuir thu Árann an sàs
ann an glanadh fuil na h-Eireann,
chuir thu casg air a’ bhàs.

Chuir thu an deò
anns an fhilidheachd Ghaeilge fadó,
tha do chainnt beò.

Fear mòr
dhen Fhèinn a dh’èirich air uilinn
’s a rinn glòr.

(Air a sgrìobhadh ann an taigh-cofaidh air Stràid Ghrafton, am Baile Átha Cliath, an là a fhuair Máirtin Ó Direáin an Duais Oiseanach, 4:10:77).


DAORACH OLA

Nuair a ràinig an ola
air sgamhan a’ bhodaich
thàinig a chasdaich gu ceann,
greiseag.
Ged ’s fada ol’ á tobar chàich
theid i dhan a’ cheann aige fhathast.
B’e ’n Call-a-ghan a’ bhodach.

[TD 263]

[Beurla]

[TD 264]

SNEACHD AIR AN DUTHAICH

Chunna mi Alba geal,
sneachd air gach beinn is sliabh,
criostal-gheugach, lainnir-mhadainneach,
le uisge a’ ruith fhathast anns na h-uillt,
le gilead tìr a’ gheallaidh gu fàire.

Agus an uair sin chuimhnich mi air Glaschu,
is air an Eaglais Bhric,
air Cowdenbeath ’s air Lesmahagow
…

Agus chuimhnich mi air na h-Eileanan,
air Leòdhas beag
donn fo shailleadh an t-siabain
…

Chuimhnich mi air mo chridhe fhìn.


ALBA v. ARGENTINA, 2/6/79
(mìos ás dèidh Taghadh na Pàrlamaid, 3/5/79)

Glaschu a’ cur thairis
le gràdh dùthcha,
leòmhainn bheucach
air Stràid an Dòchais,
an Central
mùchte le breacan,
cop air Tartan bho mhoch gu dubh,
is mùn nam fineachan air a’ bhlàr;
iolach-catha a’ bàthadh bùrail nam busaichean—
Sco-o-t-land, Sco-o-t-land—
Alba chadalach,
mìos ro fhadalach.

[TD 265]

[Beurla]

[TD 266]

CUDROM NAN LEACAN

Chùm cudrom nan leacan anns an uaigh sinn:
Castlemilk is Easterhouse,
Gorgie is Northfield,
is iomadh leac eile air nach eil ainm agam;
leacan le uinneagan beaga annta,
is leacan eile air fàire;
biodh fois air an dùthaich,
ged tha ’n t-sìth mar a chumar i;
tha taigh againn
is TV,
’s an Record,
is Rèidio Chluaidh
a’ cluich aig an adhlacadh;
tha an uaigh againn glè chuideachdail.


1707-1979

A’ coiseachd aon an dèidh aoin
air slios na beinne
gus na dh’fhàg na casan
làrach dhubh troimhn fhraoch,
cas-cheum
a’ seachnadh nan clachan,
a’ gabhail na slighe as fhasa
troimhn gharbhlaich;
foghar an dèidh foghair
a’ treòrachadh nan uan
chun an t-seann ionaltraidh,
a’ chìob
a tha beò air a’ ghoirt
mhilis eòlach.
’Si a’ cheist
a bheil rathad eil’ ann,
ionaltradh ùr,
gun teist,
a bheil borrach
air a’ chàthair bhuan sin,
crìoch air a’ chluain ud
a dh’fhàs cho cianail
fad dà cheud, dhà dheug ’s trì fichead blianna?

[TD 267]

[Beurla]

[TD 268]

ÀIRC A’ CHOIMHCHEANGAIL

1
Ged a ghabh sinn caochladh shlighean

Ged a ghabh sinn caochladh shlighean,
ged nach b’e ’n aon chrois a bh’air a’ chrann againn,
ged a bha mo bhilean toibheumach,
thuigeadh tu, is dòcha, an rud a bh’ann.
Ged nach canainn e,
air eagal do phianadh,
’s nach fhaighnicheadh tu
air eagal gun dèanainn breug riut,
bha rudeigin ann
a chumadh rian air ar dòchas,
ged a dh’iarradh tusa cinnt
’s nach robh dòchas sa’ chinnt dhòmhsa.
Ged a bha geamhradh is samhradh ann,
fèath is gèile,
teagamh is ceist is freagairt,
ged a bha brèanloch ann
bha talamh rèidh ann.
Ged a bha ’m bàs ann
cha do ghabh am bàs grèim oirnn.

2
Nuair a dh’fhosgladh tu an leabhar sin

Nuair a dh’fhosgladh tu an leabhar sin
bha fios agad gun tigeadh fìrinn thugad,
gun laigheadh do chorrag air earrainn;
bha neart ’na do chreideamh.
Dh’fhairich mi an neart sin
air mo chuisle,
bha a bhlàth
air uachdar mo phòraibh
ged nach robh mo chorrag cho cinnteach.

[TD 269]

[Beurla]

[TD 270]

3
An Ceistear

“An dùil,”
ars an duine caomh rium,
“am bi sinn còmhla ri chèile
anns an t-sìorraidheachd?”
Ceist fhuar ann am meadhon an t-samhraidh.
Bha i na b’fhaisg aire-san,
’s bha e ’n geall oirr’;
bha an t-àit’ ud
dha mar dhachaigh nach do dh’fhidir e
bho thùs òige,
tlàth ann an suaineadh na cuimhne,
seasgair ann am brù mac-meanmain,
ach mireanach mar adhar earraich;
bha e coiseachd thuice
troimh mhàgh sheargte,
troimhn an fhàsach
ás an èireadh na beanntan,
’s air chùl fàire
bha tobar is teinntean.
Bha e ’g iarraidh
gu lorgadh a chàirdean an t-slighe,
’s gu ruigeadh iad air a socair fhèin;
cha robh e cur cabhaig orra,
chan ell dùil no cabhag anns an t-sìorraidheachd.

4
Dòmhnall Rodaidh

Nuair a thogadh tu na sailm
bha sinn air ar giùlan
air na pongan slaodach sin
gu ionad eile:
leitheach slighe eadar Canaan is Garrabost,
le craobhan iongantach a’ fàs ás a riasg,
gruth is òr-mheasan air a’ bhòrd,
ainmean is àiteachan fad-ás,
daoine coigreach le plèid is currac orra,
Rut ’s Naòmi am bun na lota,
Iòseph a chaidh a dhìth air an Iolaire.

[TD 271]

[Beurla]

[TD 272]

5
An Talla

Bha eòlas nam bliannachan agad
air an talla sin;
mar a bha e air a sgeadachadh,
far an robh na colbhan
’s an dèanamh a bh’orra,
agus an rìgh-chathair;
agus bu tric a rinn thu còmhradh
ris an Fhear a bha ’na shuidh oirre;
bha thu cho eòlach Air
’s ged a b’ann á Beàrnaraigh a bha E.
Cha chuala mi riamh dè ’n t-eathar
a bha gu bhith agad a’ dol a-null
ach cha robh e dol a thoirt dìreach wheep.


6
A’ Bheatha Mhaireannach

Bha a’ bheatha sin
gu bhith maireannach;
cha tigeadh galar nan còig oidhch’ oirr’
no foill caitheimh;
cha chuireadh suaile gu grùnnd i,
no maor chon na sitig;
bha i tèaraint’ bho shàthadh beugaileid,
cha toireadh fiabhras gu ceann i.
Bhiodh i milis
le ìm is iasg,
is carthannachd,
laoidhean is sailm,
coibhneas fo phlaide
is lit sa’ mhadainn.


7
Iasgairean

Iasgairean a bh’annta fhèin
cuideachd.
Bha am muir na b’fhiadhaiche,
bha na creagan aosda greannach
ged a bhiodh grian orr’,

[TD 273]

[Beurla]

[TD 274]

ach bha ’n aon mhiann
’s an aon acras air a siubhal,
’s bha na daoine dhan innseadh iad a sgeul
a cheart cho faisg air an talamh,
is eòlach air na clachan,
co-dhiù airson ballaist,
is thuigeadh iad buaidh
an Fhir a thionndaidheadh iad gu aran
no a ghluaiseadh te mhòr dhiubh bho bheul ’uaigh.


8
Adhradh mara

A’ dol a-null air an eathar dhan an eaglais,
deise dhorch is leine gheal is aodann ruiteach,
crògan mòra ’s ràimh umhail,
tùis an t-siabain ’s tùis na h-ùrnaigh
a’ dol ’nan aon,
adhradh bho àite-seòlaidh gu cala.


9
A’ gabhail an Leabhair

Air ar glùinean,
uilnean air a’ bheing,
sìorraidheachd bheag na maidne,
’s an cù saor
a’ dabhdail air an rathad;
O, nan tigeadh cairt!
An gleoc a’ bualadh deich,
’s mo sheanair a’ stobadh fhacal
dhan ghleadhraich;
uiseag
a’ bruidhinn ris a’ Chruthaidhear;
ràmh ga thoirt air bòrd;
dìosgail bhac sa’ bhàgh.
“Cluinnidh Tu a h-uile facal a their sinn riut
anns an t-sàmhchair seo,
air do mhadainn naoimh.”
Fuaim eagallach aig na h-uighean a’ plubraich sa’ phana.

[TD 275]

[Beurla]

[TD 276]

10
Bòidhchead air a crosadh

Bu duilich gun robh bòidhchead air a crosadh:
bha na ballachan dìreach, lom,
bha na h-uinneagan ceithir-cheàrnach,
cha tàinig blàth air an diosteampair,
bha e ’na pheacadh a dhol air do ghlùinean
anns an eaglais,
stòladh ás aonais stùil,
bha na solais geal, is fuar,
ach bha aon chrois ann,
air pìos sìoda air a’ chùbainn;
cha robh a’ chrois air a crosadh buileach.

Bòidhchead air a smàladh,
falt air theannachadh fon a’ phrìne,
ruaig air ghrìogagan,
gach nì ag iarraidh gu dubh
’s gu dubhachas,
ach dh’èireadh fiamh a’ ghàire,
cho fann ri diosteampair,
aig ceann an t-suidheachain
an àm sgaoilidh,
fàsgadh làmh anns a’ phorcha,
is corra ghàire air a’ bhlàr-a-muigh.
Anns a’ chàr
dh’fhaodadh tu lachan a dhèanamh,
air do shocair.

Ach air a shon sin
bha an eaglais mar iodhal,
ged nach robh sùilean fiar innt’,
righte, fuar,
gun charachadh,
duilich suathadh innt’,
gun sgàile tionndaidh,
sùil fhuar ’na bathais
air an druim a’ dol a-mach á fianais,
màrmor fo phòig,
cridhe cloich innte.

Bha corra dhuine ann
a thug am bòidhchead innte ’s aisde
’s cha deach i ’na smàl.

[TD 277]

[Beurla]

[TD 278]

11
Iomradh air an fheadhainn a chaidh dhachaigh (a’ chiad Shàbaid de January, 1979)

Ian Chaluim Eòghainn, as Na Fleisirean,
air a leithid seo a latha:
e fhèin ’s a bhean glè ghaolach air a chèile,
teaghlach mòr aca, is oghaichean,
taigh làn ’s a’ cur thairis,
fialaidh ’nan gnè,
pailteas a’ struthadh thuca,
na Leabhraichean aca moch is anmoch:
àite falamh anns an dachaigh a-nochd.

Calum Mhurchaidh Fhionnlaigh, á Pabail,
air an là seo eile:
duine bha dona gu deoch ’na òige,
’s gu boireannaich,
mus tàinig caitheamh ann;
tha mhàthair ’s a phiuthar beò fhathast,
tha iad ag ràdh
gur iadsan thug a-steach e
aig na h-òrduighean mu dheireadh,
cha robh e fada staigh.

Niall Alasdair Thormoid, á Garrabost,
air Là na Bliann’ Uire:
ceannaiche,
ghlèidh e mhin anns a’ chiad chogadh
gus an deach a’ phrìs an àird—
cha robh i buileach air grodadh—
bha ’n tombac’ aige daor
’s bha e trom air;
càmhail aige ga faicinn anns an trom-laighe,
fàsach gun bhrat-ùrlair am fianais.

Màiri Eachainn Mhòir, ás a’ Chnoc,
a sheachdain gus a-nochd:
chailleadh an gille bha dol ga pòsadh
anns an Fhraing,
deireadh December
1917.

[TD 279]

[Beurla]

[TD 280]

12
Urnaigh Iain Ruaidh

Tha Thu ann a shin
’na do shuidhe air a rìgh-chathair
’s chan eil nì dol seachad ort;
cuige rèist a leig Thu dhuinne
a dhol cho fada air seacharan,
carson a rinn Thu foighidinn
nuair a dh’èisd sinn ri buille na cuisle,
nuair a thuirt an t-sannt ruinn
“Gabh ’s na diùlt,”
nuair a rag an uaill ar cogais?
Cuime dh’fhàg Thu ’n dall-bhrat air d’eaglais
aig àird a’ mheadhon-latha,
’s a mhùch Thu choinneal
nuair a bha sinn a’ sireadh d’ altair?
Sinne th’air moglachadh ’na do lìon,
na caomhn do sgian oirnn.


13
Whipear-in

Ceann mòr le cnuaic fuilt air
anns an t-suidheachan-mhòr,
leòmhann na blianna ’n uraidh,
Mongan ’na òige;
nuair a dh’èireadh sinn air an ùrnaigh
chuireadh e aghaidh air a’ choithional,
na sùilean mòra a’ laigh air gach sreath,
crois mu choinneamh gach duine bha làthair:
whipear-in a bh’ann, a Shàbaid ’s a sheachdain,
ach glè glè umhail dhan a’ Mhaighistir.


14
Breitheanas no cothrom

Cudrom na cist’ air an eileatrom,
air a’ ghàirdean
leis na phut thu mach air an eathar e,
meadhon a’ chogaidh,
’s tu toirt breith;
thug am Britheamh cothrom eile dha,
is dhutsa;
a bhreitheanas air ruighinn a-nis,
no a chothrom?

[TD 281]

[Beurla]

[TD 282]

15
Air a’ Cheist

Nuair a dh’èireadh tu air a’ cheist
bha na suidheachanan fada a’ dol á fianais,
sgleò a’ tighinn air na deiseachan gorma,
cha robh guth air ad no currac,
a’ chùbainn a’ dol ás an t-sealladh
’s am Bìoball fhèin air a chur an dara taobh,
is bha thu anns a’ bhàr sin a-rithist
aig iasgach Shasainn
far an tàine tu aghaidh ri aghaidh
ris a’ Chruthaidhear.
Cò chailleadh cuimhn’ air a leithid?


16
’Se Glaschu an Eiphit a bh’agaibh

’Se Glaschu an Eiphit a bh’agaibh
’s chaidh cuid agaibh ann nur n-òige
nuair a thàinig a’ chaoile air an tìr:
chaidh sibh sìos a-measg nan diathan coimheach,
ann an coileid nan stràid
dh’èisd sibh ri cainnt nan cinneach
is dh’fhàs sibh suas rith’,
bhruidhinn sibh ri siùrsaich an teampaill
air Stràid an Dòchais,
’s chuir sibh aodach na tìr ìseil oirbh
feasgar Disathairn,
’s thug sibh tarraing air an fhìon aca,
is dh’fhàs am biadh blasda dhuibh.
Ach ghairm ur n-athair air ais gu ur tìr fhèin sibh
ach am biodh a shliochd lìonmhor ann an tìr a’ gheallaidh.


17
Urnaigh

M’ ùrnaigh
nach lorgar mi
là-eigin ann am èiginn
air mo ghlùinean
ag ùrnaigh.

[TD 283]

[Beurla]
