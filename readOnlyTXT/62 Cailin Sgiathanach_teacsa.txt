[C 1]

[Blank]

[C 2]

[Blank]

[C 3]

CAILIN SGIATHANACH
NO
FAODALACH NA H-ABAID

MACLEOD

Mac Labhruinn
Glascho

[DA 1]

CAILIN SGIATHANACH

[DA 2]

[Blank]

[DA 3]

CAILIN SGIATHANACH
NO
FAODALACH NA H-ABAID

LE
SEUMAS MACLEOID

GLASCHO:
ALASDAIR MACLABHRUINN ’S A MHIC,
360-362 SRAID EARRA-GHAIDHEAL.

[DA 4]

[Blank]

[TD 1]

<eng>Copyright.

Printed and Bound in Scotland.

[TD 2]

[Blank]

[TD 3]

A MAID OF SKYE
OR
THE FOUNDLING OF THE ABBEY

BY
JAMES MACLEOD

GLASGOW:
ALEXANDER MACLAREN & SONS,
360-362 ARGYLE STREET.<gai>

[TD 4]

[Blank]

[TD 5]

AN LETH-TAOBH.

BHA searmonaiche toirteil fòghlumaichte ag ràdh uair-eigin nach robh ionad ’sa chruthachadh cho fior shamhlachail air fàsach ris a’ chùbaid.

“Sud an t-àite tha an còmhnuidh tartmhor,” arsa esan. “Agus is gann a gheibh thu t’anail a tharruing ’nuair a chluinneas tu cuid-eigin ag glaodhaich binn do chrochaidh.”

Tha na breugan searbh. Chan eil an fhìrinn a’ bheag air dheireadh. Agus ma thug mise breith mhearachdach leis a’ bhréig no leis an fhìrinn, chan eil leisgeul air mo shon: chan eil mi ga iarraidh! A theagamh gum biodh e na b’fhearr dhòmhsa mo pheacannan aideachadh na gu rachadh smal air an fhìrinn. Tha mi ag creidsinn so do bhrìgh agus gum bi an fhìrinn seasmhach air mo neo-ar-thaing . . . . . .

Mo thruaighe! Ar leamsa gu bheil stéidh mo sgeòil air tuiteam a cheana, agus neach-eigin ag gairm “an tula bhreugaire” fa chomhair Abaid Chille-Chuimein. Cha robh iomradh air an aitreabh ri linn mo sheanchais. Theich an t-seann drochaid chloiche cuideachd. Am bheil clach is aol ag atharrachadh rùin is cleachdaidhean sluaigh? Co dhiubh is motha an altair na’n ìobairt? Dh’fhaoidte gu’n do choisich Gleann-an-tairbh cuideachd a chum na Linne. A theagamh gu bheil leud is àirde air Eaglais Chille-mhoire nach robh an eanchainn an fhir a thog i. Gidheadh tha seann làrach

[TD 6]

dlùth air an Bhaile-ùr (Newton) ri cois na Linne, a labhradh as leth mo sgeòil na’n rachadh ìmpidh a chur oirre!

Chan eil fiù is taing agam do m’ luchd cuideachaidh, eadhon do’n dithis Ghàidheal còire a theasairg mi moch agus anmoch á iomadh cunnart. Chan eil taing ’na dhiol thuarasdal dligheach airson nan daoine uaisle so. Am bheil airneis an t-saoghail agus òr a theid am mugha ’nan duais thréibhdhirich dhoibh? Freagraidh mise a’ cheist so ma nochdas neach dhomh gu bheil na flaithis ri an cosnadh le òr is airgead!

S. M. L.

[TD 7]

MO CHUL-TAIC.

“LEIGIBH leis: ni e balach math fhathast.” Nach minig a chuala mi na focail sin, agus a rinn mi dealbh dhiot ag achanaich as leth na tiodhlaic mhi-fhoiseil bha paisgte aig cearnan dhuirche an dòlais? Cha do dheasaich thusa ach gràdh airson aimhreit na creathlach. An nì sin a bha ’na phriomh aobhar air t’ ìomhaigh a chòmhdach le preasan a bhais, cha robh agadsa air a shon ach teas-ghràdh a luchdaich fradharc do chinn.

An robh mise dol a dhì-chuimhneachadh gràdh cho cùbhraidh? An robh mi dol a chur mi-mheas air aidmheil cho dùrachdach? Ach ciod a bha mi comasach air a dheanamh? Ciod a b’àill leat mi a dheanamh leis na buill anfhann a chaidh a thiomnadh ’gam ionnsuigh? . . . . . .

Chan eil éirig agamsa ach a bhi a’ meòrachadh a latha agus a dh’oidhche ’sa chànain bhlasda, mhilis, a ghleusadh do bhilean, agus anns an d’fhuaradh t’ aideachadh-gràidh. Dh’fhaoidte gu bi an saoghal a’ trod ’s ag iomchoir airson éirig cho beag maise is loinne. Ach carson a bhithinn-sa an ar-a-mach ri saoghal geur-thuigseach, agus do ghuth ag inntrinn mo chluasan ’s ag ràdh, “Tha tlachd do sgeòil an deagh-dhùrachd. Coma leat dhiubh!”

SEUMAS MACLEOID.
EARRACH, 1923.

[TD 8]

CLAR-INNSIDH.

CAIBIDIL.							TAOBH-DUILLEIGE.
I. An Sgìre Loch-capair								9

II. An Ceann Fichead Bliadhna							14

III. Bàrlach Cuain									29

IV. Rasaidh										51

V. Fearsaid is Fuaidreag								74

VI. An Iobairt Réitich									110

VII. Una Dhòmhnullach								131

VIII. Slighe Réidh									146

IX. Gràdh air a sgoltadh								167

X. An-iochd na Foill-choltais								189

XI. An Fheoil togarrach ri Seann Chleachdaidhean					208

XII. An Cruaidh-ghleachd ris an Dìomharachd					252

XIII. Eu-cinnte									301

XIV. Gaol gun truailleadh								332

[TD 9]

Cailin Sgiathanach
NO
Faodalach na H-Abaid,

CAIBIDIL I.

AN SGIRE LOCH-CAPAIR.

AIR àrd fheasgar bòidheach samhraidh seachad air ceud bliadhna air ais, bha fear agus bean a’ coiseachd troimh sgìre Loch-Capair an siorramachd Inbhir-nis.

Bha iad ag imeachd ceum rathaid a gheabhtar gus an latha ’n diugh eudar Loch-Lagain agus Loch-Nis, suas seachad bealach mor Coire-a’-Gheàraidh. Thionndaidh iad gu Gleann-an-Tairbh, gu uisgeachan na linne, agus choisich iad seachad air seann togail de dhrochaid cloiche; agus an tiota bha iad ’nan seasamh fa chomhair Abaid Chille-Chuimein.

Bha garradh air a thogail gu snasail le clach is aol mór-thimchioll an tighe; agus geata iaruinn mu dhusan troidh de àirde a’ seasamh gu daingeann ’s a mheadhon.

Choisich am fireannach le suspuinn chum a’ gheata agus tharruing e fàisniche* na h-aitreabh le tapachd.


* Fàisinnis—mi uaigneach. Fàisniche—ni a chuireas gluasad annad.

[TD 10]

Am beagan uine bha an chachaileith umha a’ tionnadadh gu slaodach air na cruinn stailinn, agus boireannach a’ smeideadh le làimh air an dithis a bh’air an taobh a mach.

Bha a ceann crom; agus bha i comhdaichte le dubh. Bha brat-folaich m’a ceann, agus a h-aghaidh a’ nochdadh air-éigin troimh iomaill.

Chaidh an dithis a bha muigh air aghaidh agus an ceann mionaid bha Domhnull Ros agus a bhean air an steòrnadh gu dorus cumhann a bh’aig taobh a tuath an tighe.

Chaidh iad suas staidhre, gu seòmar beag ceithir-chearnach.

Tharruing i an dorus a chum na h-ursainn. An ceann tiota bha nì-eigin de ghluasad aig comhla an t-seòmair; agus nuair a sheall Mor Ros bha iomhaigh bheag ma cionneamh. Bha balach beag ma aois choig bliadhna, le folt bàn a’ tuiteam gu a dhà chluais, ag amharc oirre.

Bha a ghualann an taic ris an ursainn. Bha aghaidh aoidheil, toilichte

“Coisich do’ m’ ionnsuigh,” thubhairt Domhnull Ros, le abhachas. Innis dhomh-sa t-ainm.”

“Seumas an t-ainm a th’orm-sa; ach bithidh Morag ag ràdh nach faigh mi ainm no sloinneadh gus am fàs mi mór; agus tha i an comhnuidh ag ràdh nach eil ainm idir orm.”

“Morag! thubhairt Domhnull Ros, le iongantas. “Co ì Morag?”

Sheas an duineachan beag le misnich agus sheall e gu aodann an duine a bha labhairt ris.

“Bithidh Morag fada gun chadal, agus bithidh i

[TD 11]

fada gun dusgadh ’sa mhaduinn,” thubhairt e, le ionnracas; “agus bithidh i ranail ma théid uisge fuar air a craiceann. Bithidh i a’ sabaid ’s a’ gleadhraich, agus a’ deanamh fuaim le casan nuair a bhiodh coir aice air coiseachd mar so.”

Dhruid e a bheul agus choisich e gu ciuin, socrach, gu oisinn an t-seòmair.

Rinn Domhnull Ros agus a bhean gaire.

Thàinig am boireannach ciuin, tosdach air a h-ais a rithist. Bha triuir nighneagan beaga maille rithe.

Choisich i mach air ball agus dhruid i an dorus. Ruith am balach beag gu aon de na caileagan.

“So agaibh Morag” ghlaodh e, le faiteachas; “Tha mise coig miosan na’s oige na Morag.” “Co a thug barartas dhuit?” fhreagair Mor Ros.

“Tha fios agam,” fhreagair an duine beag.

Tha na h-ainmeannan againn agus an aois againn far am bi sinn a’ cadal; ach chan eil Morag a’ creidsinn nan ainmeannan.”

“Bha Morag agus an dithis eile a’ sealltainn gu fiata a dh’ ionnsuigh an urlair. Bha buinn de leathar le crios de chraiceann ma casan.

“Tha gaol agad air Seumas?” thubhairt am boireannach.

“Chan eil” fhreagair Morag, le misnich a chuir iongantas oirre. “Tha gaol agam air Anna.

“Am bheil Morag ’na nighinn mhath?” Bha Morag balbh.

“Chan eil thu creidsinn an ainm do phàrantan a th’ anns an t-seòmar-altruim? Am fàlbh thu maille rium-sa an tràth so?

“Gun tighinn air ais tuilleadh?” fhreagair Morag,

[TD 12]

’s a dà shuil bheaga, a tionndadh ’na ceann.

“Bheir mi air ais thu gu Cille-Chuimein an uine nach bi fada.”

Sheall Morag air Seumas, agus air an triuir nigheanan ’s ghrad thionndaidh i a chum an dithis a bha fa comhair.

Bha ciuineas ’s an t-seòmar.

“Tha Morag a’ dol a chur teine ris a’ gheata iaruinn.”

B’e Seumas a labhair na focail; agus a dh’aindeòin ionnracais nam briathran, agus ionnracais an duine bhig a labhair iad, thug iad trom smaoin gu inntinn Dhomhnuill Rois.

Bha Morag ’ga choimhead, le iongantas.

“Cha deachaidh mise a riamh seachad air a’ gheata iaruinn,” thubhart i le cuinneas.

“Bristidh sinne an geata,” fhreagair am fireannach.

Chrom an nighean bheag a h-aghaidh da ’ionnsuigh agus labhair i beagan fhacal a thug gaire air aghaidh.

Bha a bhean a’ riarachadh nithean milis air a’ mhuinntir bhig. Thionndaidh i gu a fear-pòsda agus bhruidhinn i ris.

“Thubhairt caraid rium fo chionn treis gu robh clann òg agus Cill Dhe co-ionnan.”

“Ciod e an seadh?”

“Tha ionnracas a’ gabhail comhnuidh annta uile ’s an t-seadh a tha an ùir neò-eisimeileach a thaobh nan cnàmhan a ta i a’ comhdachadh.”

“Tha iad ionnraic, neò-lochdach,” fhreagair Domhnull Ros; “gidheadh nach feum sinne taghadh is roghainn a dheanamh?”

[TD 13]

Bha iomhaigh an duine a’ giulain ni-eigin de imcheist.

“Rinn mi sin a cheana,” thubhairt am boireannach. “Tha Morag air-leth glic do bhean a latha.”

Bha an duine samhach, suidhichte. B’e raighladh freasdail da thaobh gu’n tigeadh e chum na mionaid, agus na h-uaireach ’s am feumadh e roghainn is taghadh a dheanamh.

Bha aireamh mhor air ceann teaghlaich a fhuair deisinn is bristeadh-cridhe leis an tochradh a dh’ordaich Dia dhoibh; ach nach bu mhor an t-sochair is a’ bheannachd nach robh làmh aca ’s a chrannchur a thuit orra?

Thog am fireannach suas aghaidh agus labhair e briathran a bha co-fhreagairt ri aogas aodainn.

“Ma-dh’fhaoidte gu bheil Morag tuilleadh is glic air son na thàinig de a laithean.”

Bha na focail air an labhairt an riochd nach robh a’ tagradh freagraidh.

Mu fhichead mionaid na dhéidh so bha an geata iaruinn a’ sniosail air na ludagain a rithist, agus choisich an duine agus a bhean, le cailin bheag aca air làimh, am mach seachad an garradh cloiche bha cuairteachadh Manchainn Cille-Chuimein. Choisich iad air an rathad a bha treorachadh gu Oich agus Gleann-Garaidh.

[TD 14]

CAIBIDIL II.

AN CEANN FICHEAD BLIADHNA

“A chum uair agus àm mo bhàis!”

Bha na focail air an labhairt gun cheilg, agus faodar a ràdh le fìrinn, oir bha a’ cheist air a cur mu nì sonraichte, agus an neach a chuir i ag iarraidh freagraidh, ceart agus tréibhdhireach. Bha am feasgar air teachd, agus neoil dhorcha mór-thimchioll aghaidh nan speur. Bha Mórag Ros a’ labhairt nan briathran aig ceann na coille mu’n cuairt air ceud slat bho thigh a h-athar, an sgire Dhùirinnis, ’san Eilean Sgiathanach.

Bha am fear a bha a’ labhairt rithe air fàinne a shìneadh d’a h-ionnsuigh. Sheas i na bu dlùithe air fasgadh craoibhe, agus sheall i suas gu aghaidh an òganaich a bha a’ labhairt rithe. Chuir i am fàinne gu faicilleach air aon de a meuraibh.

“Gleidhidh mi so mar chuimhneachan.”

“Ormsa?”

“Air mo ghealladh,” fhreagair an nighean.

Bha Alasdair Caimbeul ’na thosd car tiota. Bha na briathran air an labhairt an dòigh iongantaich.

“Slàn leat,” thubhairt Mórag.

Chrom an t-òganach ’aghaidh, chuir e a làmh chli mu a timchioll agus phòg e a bilean.

“Ma dh’fhaoidte,” thubhairt an gille, le feath-ghàire, “gum bi am fàinne aig cuid-éigin eile mu’m faic mise thu.”

[TD 15]

Dh’fhoghluim e freagradh d’a bhriathran ’na dà shùil.

“Tha thu deònach am bann a ghiùlan?”

“Tha mi ro-thoileach,” fhreagair a’ chailin.

“Bidh mìltean de chuan eadarainn. Co aige a tha brath nach dean am bàs féin ar sgaradh bho chéile?”

“Ar dlùthachadh ri chéile,” fhreagair am boireannach le misnich.

“Tha do bhriathran cudthromach, a Mhórag: tha tha iad milis ’nam chluasan, agus thug iad dhomh misneach ùr.”

Dhealaich iad, agus choisich Mórag Ros gu tigh a h-athar, agus Alasdair Caimbeul gu eachlaidh is astar air nach robh e a riamh roimhe.

Choisich e le cabhaig a dh’ionnsuigh an t-Sruthain gu tigh piuthar-’athar—an aon phiuthar-athar a bh’aige anns an eilean.

Bha i ’na h-aonar san tigh. Bha dithis de’n teaghlach aig fois ’san ionad-adhlacaidh, agus aon bhrathair air thaghadas an dùthaich chéin.

“Alasdair, Alasdair, am bheil thu falbh gu cìnnteach?”

“Tha gu cìnnteach” fhreagair Alasdair, le ciuineas.

Shuidh piuthar-’athar an cathair. Ghuil i. Sheall i da ionnsuigh troimh a deòir.

“Bha misneach agam; agus cha do chreid mi gum biodh gaol Móraig cho suarach ’na d’ shealladh.”

“Faodaidh sinn a bhi dlùth do nì, gidheadh a bhi fada bhuaithe” fhreagair Alasdair.

“Le beairteas bhiodh e cruaidh orm a cosnadh: le bochdainn chan eil stà mo shùil a bhi rithe. Chuir

[TD 16]

a h-athair fios da m’ionnsuigh an diugh féin gum b’e mo chuid seòladh leis a’ Bhata ‘Hector,’ agus gu’n deanadh e féin dleasdanas athar ri Mairi is Eilidh.”

“An do chreid thu na briathran?”

“Tha mi creidsinn mur a gabh mi comhairle nach gleidh mi mo bheatha an Dùirinnis.”

“Bha esan deònach gnìomh athar a dheanamh ri d’pheathraichean,” fhreagair piuthar-’athar le seorsa tearrachd; “an d’éisd thu ris?”

“Chuir an teachdaireachd tàmailt orm,” fhreagair Alasdair;—“ach feumaidh mi foighidinn a chleachdadh, agus éisdeachd ris na focail. Chan eil ceithir uairean-fichead o bha mi a’ còmhradh ri Sgalaig Rasaidh. Tha luchd-cinnidh Rasaidh a’ bóideachadh mo sgiursadh as an eilean. Ged nach eil comas aca sin a deanamh, rùnaich mi falbh le m’dheòin, oir cha tog Dòmhnull Ros aon mheur a chum còmhnaidh a dheanamh leam an dòigh ’sam bith.”

Dh’éirich Beitidh Chaimbeul na seasamh agus sheall i le iongantas air mac a bràthar. Bha a dà shùil tioram, agus a dà ghruaidh ruadh-chailceach.

“Am bheil an gaol air t’fhàgail gun tuigse? Rasaidh, dearg-namhaid Dhomhnuill Rois, a’ glaodhaich mort air Alasdair Caimbeul? B’e thusa ceap-tuislidh an Rosaich, agus an t’aon neach beò a bha comasach air Dòmhnull Ros fhàgail aimbeairteach. Roghnaich Mórag—mur do atharraich i o chionn dà latha—do ghaol-sa, agus bochdainn aimseireil, thairis air luchd-fuinn is beairteis. Agus ciod tuilleadh a dh’iarradh e?” chaidh Beitidh air adhart, le neart a bha cur iongantas air Alasdair; “nach robh e dìorrasach a chum an Rosach fhaicinn

[TD 17]

fo na casan; agus ma tha an sgeul fior, nach d’ aidich Rasaidh gum biodh esan riaraichte nam pòsadh gineil an Rosaich duine le làmhan loma?”

“Bha e tagradh air son sin ’s na h-amannan a dh’fhalbh,” fhreagair Alasdair; “agus bha e ag aslachadh air an son gu ùine ghoirid. Tha e air sheòl eile an diugh; tha iad cho réidh cheann ri dà cheann eich.”

“Cha chreid mi lideadh de’n t-seanchas,” fhreagair Beitidh; “cha chreid, cha chreid. Cha robh nì fo neamh nan speur, a dh’eusbhaigh Gràis, a bheireadh air Rasaidh réite a dheanamh ri Dòmhnull Ros. Is fhada o’n chuala mi mu’n bhlaomaire sgalaig sin; na toir géill da. Cha robh osan m’a chalpa no seacaid m’a dhruim an latha a chunnacas e ’n toll na pacaid* agus aghaidh air Eilean Rasaidh. Chan eil ann ach cruth-chuileach† cruinn, dearg a tha cur an teicheadh air a’ chloinn; agus tha fuadh‡ fada, dubh, còmhla ris a nis a thionndaidheas am beagan daonntachd a th’air a shiubhal a mach as an t-saoghal.”

“Chuir mi a’ cheist ri Móraig,” fhreagair Alasdair; “agus cha deachaidh i as àicheadh. Dh’aidich i cuideachd gu’n d’fhuair i cuireadh o Rasaidh a chum gu rachadh i maille ri pàrantan dh’ionnsuigh an eilein agus, do bhrìgh sin, tha mi creidsinn gu bheil réite eatorra.”

An déidh éisdeachd ris na briathran le cùram, dh’fhàs Beitidh stolda.

Bha i cho cìnnteach nach innseadh Mórag Ros breug agus bha i faicinn sgearb do ghile na gealaich


* Bata aiseig.
† Cruth a’ cüil—ni a chuireas eagal ort!
‡ Cailean MacIell’ Mhaoil.

[TD 18]

air feadh an t-seòmair bhig a bha ma timchioll. Shuidh i, gu tùrsach.

“Tha aobhar air choir-eigin airson sin,” thubhairt i a’ togail a cinn le braise.

“Tha ’n t-aobhar an ain-fhios dhomh-sa a phiuthar-athar.”

“Agus do Mhoraig?”

“Do Mhoraig mar an ceudna,” fhreagair Alasdair, le guth air ath-thoinneamh le smal.

Shìn e a làmh da h-ionnsuigh. Bha iad balbh le cheile. Bha an ciuineas a bh’eatorra a’ filleadh ri aonaranachd an tighe—aonaranachd bha cosmhuil ri sgàile a’ bhàis. Bha e cruaidh a bhi dealachadh ri Moraig; ach bha ni-eigin de dhòchas aige gu’n tachradh iad uair no uaireigin; ach bha e creidsinn cinnteach nach faiceadh e piuthar-athar tùilleadh. Bha an aois air teachd. Bha i seachad air trì fichead bliadhna; agus a h-uile là dhiubh sin air na cnàmhan sgroth-te fhàgail sgorach. Bha a h-aite fad o dhaoine is o chàirdean; agus ged a rinn e oidhirp iomadh uair air a h-imrich a thogail agus a steoirneadh a chum tàmh a ghabhail maille ri pheathraichean, dh’fhairtlich air Beitidh a charachadh.

Bha e ag amharc oirre le ni-eigin de mhisnich; agus a’ feuchainn ri suspuinn cridhe is inntinn a lorg gu labhairt.

Labhair Beitidh an toiseach; agus a reir colais bha i de’n cheart bharail a thaobh na beatha a bha làthair.

“Chan fhaic mise thusa’s an fheòil tuilleadh Alasdair. Tha mi tagradh riut—tha aon iarrtas

[TD 19]

agam; tha mi’g iarraidh ort seilbh a ghabhail air na nithean th’air an ainmeachadh orm.”

Bha Alasdair gun diog. Choisich i gu ciste bha’n taobh an tighe, agus ghrad sheas i fo chomhair le ceanglachan beag. “Tha trì cheud punnd Sasunnach an sud,” thubhairt i; “gabh as mo làimh e.”

“Chan urrainn mi. Tha mi eu-comasach.” Bha aghaidh Alasdair air sparran an tighe. “Tha mi mothachail air do ghràdh, agus do chaoimhneas. Tha mi cìnnteach gu bheil do thabhartas glan, cùbhraidh, amhuil do ghràdh; ach an nì sin nach do sholair mi air a shon cha laimhsich mi.”

“Co tha dol g’a làimhseachadh mur a làimhsich thusa e?” Ghuil i.

“Tha e duilich leam-sa t’fhàgail: cha bhiodh mo dhuileadas cho mór nam biodh do thigh air a dhunadh a suas, agus nam bithinn cìnnteach buileach gu robh do thaic air Eilidh; ach tha mi a’ tagradh riut a nis imrich a dheanamh gu Earrabost, agus bithidh e dhomh-sa mar nèamhnuid a théid fada seachad air luach do thabhartais.”

Thog Beitidh suas a sùilean gu fraighean an tighe.

“Chan fhàg mise na seann chabair fhad’s is beò mi,” thubhairt i le cneadan. Shuidh i air stòl. Bha i ’na tosd ùine bheag.

“Alasdair, deònaich dhomh na nithean air am bheil mi an seilbh a thiomnadh dha t-ionnsuigh a chum agus gu faigh mi saorsa ’na mo shean aois.”

“Chan eil fios no cinnte cò as am bheil an t-airgead a’ tighinn no cò an neach a tha ’ga chur air adhart,” fhreagair Alasdair; “agus do bhrigh sin, cia-mar a ghabhas mise seilbh air?”

[TD 20]

“Co a chuimhnicheadh orm-sa ach bràthair-t-athar?”

Tha fios aig an t-sluagh uile gu robh e iongantach; agus cò aige a tha brath nach fhaigh mise am barantas a chuir mi air a thoir ’s thusa mìltean de chuan air teicheadh bhuam.”

“As eugmhais urrais tearuinte chan eil mi deònach an t-airgead a ghabhail; beannachd leat!” thubhairt Alasdair le ni-eigin de thapachd.

“Bithidh mo smuaintean ort-sa an comhnuidh agus bithidh dòchas agam fios fhaotainn o Eilidh gu’n do chuir sibh cùl ri Earlois.”

Choisich Alasdair a mach as an tigh an doigh air choir-eigin. Ghabh e ceum de rathad suas troimh Fheòrlaig is Bhatain. Bha e cìnnteach gu robh e deanamh oidhirp air a dhachaidh a lorg, ach cha robh urras idir aige gu ruigeadh e an àm iomchuidh. Bha e a’ deanamh dealbh de phiuthar-’athar ’na suidhe a’ coimhead na cagailt, agus a’ mhòine air crìonadh gu dreach a’ bhàis.

Am bheil am bàs cho an-iochdmhor agus a tha daoine a’ smaointeachadh? Nam biodh i aig fois air gualainn a’ chnuic, bha Alasdair Caimbeul air a bhi cho saor ris an fhuaran a bha ruith sìos seachad gu Ceann-sàl-ròag. Chaidh na smuain sin troimh inntinn. Bha e a’ faotainn urachaidh neairt an solus na gealaich; anns an aileadh ghlan, fhallain a bha ag éirigh suas o iomall na mara. Ràinig e Earrabost. Bha luchd-eòlais is càirdean air cruinneachadh a chum an tighe.

Bha tri amannan de’n bhliadha nach biodh beatha no subhachas am measg nan Gàidheal—latha

[TD 21]

traisg; àm seòlaidh soithich fhogarraich, agus latha adhlacaidh.

Bha a’ cheud nì ’na aobhar eagail, oir bha na Ministeirean a’ teagaisg peanais cuirp airson pheacannan folaiseach; agus bha iad riaraichte cho fhad ’s a bhiodh an sluagh ri moch-eirigh maille ri bhi ag giulan goile falamh.

Is mór do dhiadhachd oir tha gruaim air t-aghaidh, ’s cha do dheasaich thu biadh!

An dara nì. Bha càirdean is luchd-eòlais air an trusadh air falbh le làmhachas laidir nan uachdaran a roghnaich tuathanaich bheairteach thairis air croiteirean.

Cha robh smid air a labhairt mu aimhleas nan uachdaran.

Ni mò a rinneadh oidhirp air an t-sluagh a stiuradh a chum ceannsachadh a chur air a’ pheacadh uamhasach bha’n so. Chan eil sluagh air aghaidh na talmhainn, geal, dubh, donn, no buidhe, a dh’fhuiling uiread air tàille creud (seorsa de chreideamh) ris na Gaidheil. Reic iad na bhuilich Dia orra de dhuinealas air a thàille. Chaidh an teaghlaichean a chreachadh: am mic agus an nigheanan a chur a suas air altair Ceann-Feadha is Righ a thachradh a bhi’g iarraidh cuideachadh a chum creud malcte fhireanachadh; agus ciod a bha òil-thigh* nan


* Tha mi a’m beachd gu’n aontaich thu leam a h-uile ministeir bh’anns an Ghaidhealtachd (oil-thighean) a ghairm ’nan aon. Cha robh dòigh no seol aig an t-sluagh eolas timeil no spioradail, a lorg ach trompa-san, agus tha so fîor a dh’ionnsuigh an latha ’n diugh an cearn air taobh an iar na Gaidhealtachd. Chaill an sluagh am buaidh-shaoghalta ag éisdeachd ri òraid na cùbaid. Bha feartan an cinn air an treorachadh gu eagal is teagamh; agus fhuair e leithid de bhuaidh air parantan agus gun abradh iad le saorsa “Nach coma dhuit ma gheibh thu an greim a dh’itheas tu?”

[TD 22]

Gàidheal a’ deanamh am measg na falloisg a dh’fhadaidh an diabhul air feadh na Gaidhealtachd? Bha aon dhiubh an Stéin; agus a reir coslais bha a’ mhoine gann. “A mhuinntir Stéin,” thubhairt e, o ’n chubaid; “tha an connadh gann ach tha gu leoir an ifrinn!” Cha robh iongantas idir ma ta, ged a bhiodh an sluagh agus na ministeirean air an aon fhacal.* Cha robh ann ach duilleach a thàinig an cois a’ pheacaidh, agus dh’fheumadh iad striochdadh da. Làmh an Tighearna anns a h-uile ni! Uamhlachd! uamhlachd! Agus a dh’aindeoin nam focal caithreamach cha robh dusan duine an Albainn a’ creidsinn gum b’e gineil tràilleill bh’air feadh na Gàidhealtachd.

An treas ni. Bha na teachdairean† an déidh brìgh an fhocail “Tiodhlaiceadh” atharrachadh gu “Bàs;” agus mar sin cha robh buaidh an cuirp nan Gàidheal—aig cho fallan ionnraic agus a dh’fheudadh na buill sin a bhi comasach air aoidh no gean a ghiulan.

Shuidh Alasdair timchioll air bòrd bidhe comhla ris na càirdean; agus an déidh sin phaisg e gu cabhagach beagan ghoireasan a rùnaich e thoirt leis; agus cha do rinn e di-chuimhne air iomhaigh brathar-athar. Bha Domhnull Caimbeul air an tochradh


* Tha e maith gu leor leam-sa! Tha sinn a’ creidsimn gu’n d’fhuaradh daoine air clàr-imeachd eaglais cho deas duineil, dùthchasach, agus a sheas riamh am brògan; ach ged a bhiodh neach eudmhor a thaobh nî àraid ciod e am feum a th’ann gun eòlas? Bha an t-abstoil Peadar air am bàs fhaotuinn mar Iudhach agus tha sinn mothachail gu’n do choisinn meud a Dhiadhachd Beatha do chorp a bha marbh. Chan eil sinn a’ gabhail gnothaich ri creideamh no ministeir. Tha sinn a’ labhairt ma thiomchioll na Faoineis a bha ’na aobhar mor air clann nan Gàidheal—agus mo cheud shinnsear—a chreachadh.
† Fear Teagaisg.

[TD 23]

so a chur bhuaithe beagan an déidh a dhachaidh a dheanamh an dùthaich chéin; agus gu ciuin, suidhichte, ’na chridhe bha Alasdair agus misneach aige gu’n tachradh e air uaireigin.

Dhealaich e ri pheathraichean gu dubhach, agus choisich e féin agus ceathrar eile a rùnaich a dhol ’na chuideachd, troimh Bhràcadal, am Baile-meadhonach, Loch-an-chnuic-ruaidh gu Beinn-na-cloiche, agus an Lon-Dubh gu Port-an-Righ. Ràinig iad agus a’ ghrian ag éirigh ’s an àirde’n Ear. Bha an “Hector” aig acair beagan shlatan o chladach na Sgoire-Breice.

Choisich iad chum na laimhrig. Bha dlùth air ceud fògarrach deiseil gu triall leis an t-soitheach. Bha iad air tional as gach cearn. Seann daoine agus mnathan a thàinig air asdar fada, bha iad ’nan suidhe, agus b’e truimead na h-oibreach a bh’aca-san a nis, gul is cneadan. Bha gillean tapaidh ann an treun an neart. Bha muinntir òg eile ’nam measg, ach bha iadsan mi-fhreagarrach air son na slighe. Cha robh annta-san ach crioplaich: bha iad leònta is bacach. Cha robh feum orra! A dh’aindeòin an t-seallaidh bhrònaich a bh’ann, bha a’ ghrian bheannaichte neo-eisimeileach. Bha i air na dubh-neòil a tholladh agus a’ beathachadh chreutairean anfhann le a h-àilleachd.

Bha bàta beag ag aiseag nan daoine a chum an t-soithich. Bha Alasdair a’ gabhail beannachd leis na càirdean oir bha a’ chuid mhór de’n t-sluagh air bòrd ’s an luing. An uair a thog e aghaidh mhothaich e do Sgalaig Rasaidh a’ coiseachd da ’ionnsuigh. Thug Alasdair ceum ’na chòmhail. Bha an duine còmhdaichte mar a bha a’ cuid mhór de’n t-sluagh

[TD 24]

a bh’air an laimhrig, le deise Ghàidhealaich. Ged a bha Sgalag Rasaidh air a riochdachadh amhuil mar chàch, bha e féin agus càch a’ creidsinn, ma bha éideadh Gàidhealach mar chomharradh air deagh-Ghàidheal, nach robh aon cho Gàidhealach ris-san.

Ma bha cron air an deise is e cho beag ’s na bha ann dhi. Bha an t-seacaid de chlò ruadh-ghlas amhuil crotal eutrom—ma dh’fhaoidte dath crotail; uaine, is dubh, eadar “chur” is dhlùth; ach ’s e na sreathan buidhe ma òirleach de leud a bh’air feadh an aodaich a dh’fhàg iomadh àm Mac Gruslaich duilich air a shon féin, agus airson clòimh nan caorach. Bha am fiadhladh de chadath dòrcha, agus sreathan ballach mu leud boise air am fidheadh amhuil cnaimh sgadain, a’ seasamh air an innich dubh-ghorm a chaidh a dheilbh air son dlùth. Bha osan de’n aon dath suas mu a chalpannan. Bha e beagan is da-fhichead bliadhna de aois. Bha e goirid, cnagach, agus cho dìreach ri bior tuairnear. Bha còmhdach cinn de bhroc ròineagach air chumadh cuaiche ’na suidhe gu fiata air fhalt. Bha falt donn dhearg amhuil rùsg de chlòimh, a’ tuiteam gu dhà chluais mòr-thimchioll amhaich, bha feusag de an aon dreach dumhail, tiugh, timchioll mu dhà chluais agus i a’ tuiteam na ròineagan fada sios gu uchd. Bha dà pheilear dhorcha gun fhois air gach taobh de shròin.

“Cho tràth air a’ mhaduinn?” thubhairt Alasdair, a sineadh a làimhe.

“Is tràth a dh’éireas am fear nach caidil,” fhreagair Mac Grùslaich, a’ tarruing a chóig meuran sìos troimh fheusaig, seachad air a smig.

“Na bi a’ smuaineachadh gur tusa an t-aon

[TD 25]

Chaimbeulach a th’air an allaban; bha cnàmhan na birlinn agam air sàl* saillte agus a’ ghrian gun mhothachadh.”†

“Cnàmhan na birlinn?” fhreagair Alasdair, le iongantas.

Bha Mac Gruslaich a’ seòladh a làimhe a dh’ionnsuigh na tràghad.

“Tha i an sud gun amharus,” chaidh an duine beag, dìreach, air aghaidh; “agus ’s e mo mhór bharail gur e bradag‡ ainm a bu fhreagarraiche dhi na bìrlinn.”

Bha an t-eithear air a togail caol le fiodh daraich. Bha sè totachan air an riaghladh air a feadh. Bha i mu’n cuairt air fichead troidh am fad, le cinn chuachadh amhuil bodha-fìdhle. Bhiodh mu ochd-troidhean-deug am fliuch-bhòrd a’ droma.

“Ciod e do ghnothach cho tràth; chan ann gun fhios car son a ta thusa an so?”

“Tha thu labhairt na fìrinne,” thubhairt Mac Grùslaich; “chunntainn air mo chóig meuran na chaidh fhògradh á Rasaidh o chionn dheich bliadhna.”

Chuir e ceann a làmhan air a chruachain.

“Tha mi air son mo sgeul a dheanamh goirid; tha ‘leth-shuil’ a’ falbh ’na d’ chuideachd.”

Rinn e casad, agus bha aodann a’ sgrùdadh Alasdair.

“Mar fhògarrach?”

“Chan ann mar fhògarrach,” fhreagair Mac-Grùslaich; “ach ciod e an t-aobhar àraid chan urrainn mise ìnnseadh. Tha fios agam gu bheil e air a shònrachadh a chum do leantainn, agus tha mi


* Air muir.
† A’ ghrian na céis.
‡ Braide—meirle.

[TD 26]

de’n bharail gum b’e so comh-dhùnaidh na coinneimh a bh’eadar Mac Illeathain, Rasaidh, agus an Rosach.”

“Tha ni-eigin dìomhair mu thimchioll Mhic-’Illeathain,” fhreagair Alasdair. “Bha e bochd ’na chrannchur gu ùine glé ghoirid air ais, ach an diugh tha mi cluinntinn gu bheil airgead cho pailt ris an fhaochaig air an tràigh.”

“Bha uiread aig Eanruig Mac Grùslaich a bhliadhna na taca so, agus b’e sin uiread ’s na bh’aig radan eaglais; ach thàinig sgeul leis a’ ghaoith deas chugam gu’n do chaochail ’athair, agus gu’n do shealbhaich e a chuid.”

“Tha thu a’ creidisinn’s an sgeul?”

“Tha mi a’ creidsinn nach biodh Rasaidh cho dìleas do Dhòmhnull Ros mur am faigheadh e imlich nan corragan.”

“Chan eil Rasaidh an tàing airgeid,” fhreagair Alasdair.

Rinn Mac Grùslaich an ath chasad.

“Tha clachan sleamhain aig dorsan nan tighean mora cho cìnnteach ru tighean beaga.”

Am measg ùpraid na laimhrig chuala Alasdair cuideigin a’ glaodhaich air ainm. Thàinig duine deanadach, air a chomhdach le éideadh iasgair, da ’ionnsuigh le cabhaig, agus shìn e a làmh.

“Cha do chaidil mo shùil oir bha mi a’ smuaineachadh gu’n cluinninn do cheum air talamh Sgéaboist.”

“Móran tàing,” fhreagair Alasdair; “is fhearr leam t-fhaicinn air an laimhrig na bliadhna de m’ shaoghal. Tilg an ceanglachan ud do’n bhàta bheag.”

Thionndaidh e ri Mac Grùslaich.

“Chan eil ach aon nì a bheir Mórag Ros dhomh-sa

[TD 27]

mar bhean, agus ’s e sin tréibhdhireas a cridhe féin. Cha chuir mi smal air a h-ainm ged a phòsadh i Eanruig, oir tha mi a’ falbh air astar ma dh’fhaoidte a dhruideas mi o a sealladh gu siorruidh.”

Tha na ficheadan deonach gràdh is carthantas a nochdadh, agus uiread eile deonach cagair-gràidh a ghairm ’na cluasan.

“Beannachd leat a charaid!” thubhairt Mac Grùslaich a’ coinneachadh na làimhe a bha Alasdair a sìneadh da ionnsuigh. “Tha an sean-fhacal ag ràdh, ‘Is fearr caraid ’sa chùirt na crùn ’s an sporan.’ Creid thusa mise, bithidh aon charaid agad an Eilean Rasaidh, Eanruig Mac Grùslaich Caimbeul.”

Choisich Alasdair dh’ionnsugh an eitheir bhig. Dh’fhàg e Uisdean Sgéaboist air a’ charraig, agus dubh-bhron air aghaidh.

“Moran tàing dhuit-sa,” thubhairt Alasdair, a’ caireadh a’ ceanglachain de’n eithear.

“Bithidh mise a’ tagradh, agus bithidh deadh dhòchas agam gu’n coinnich sinn fhathast.”

Cha do labhair Uisdean dùrd. Bha deòir a sileadh sios air a dhà ghruaidh. Cha robh iongantas idir ged a bhiodh Alasdair Caimbeul duilich a’ fàgail duine cho blàth-chridheach ri Uisdean. Fhuaradh iad air an aon phor, ach bha barrachd is freumh de chàirdeas eadar an dithis. Bha an cairdeas fad ás, ach bha fios aig Alasdair gu robh cuisle Uisdean cho nuadh-bheothanta ris na meanglain a bu dlùithe dha. Nochd Uisdean e féin ’na dhuine suairce, caoimhneil, am measg na carraid a dh’fhàg am bàs ’s an fhàrdaich bhig a bh’ann an Earrabost. Nam biodh e motha-

[TD 28]

chail air an diugh, tha sinn cìnnteach gu’n creideadh e gu robh a dhuais aige.

Am beagan ùine bha am bàta deiseil gu seòladh. Chaidh geimhlich is acair a tharruing air bòrd le làmhan lùghmor, agus cainbe a chrochadh ri crann. Sheòl i mach as an acarsaid le gaoith o’n àirde deas, agus sgairt-phàitich* a bha ’ga h-iomain amhuil mar àrc, gu Sgeir-an-eorna. Bha a’ ghaoth teth, cruaidh, a’ cur spionnaidh an cré, agus gath geal grianach, a’ cur ni-eigin de neart an cuisle. Cha robh gnuis as eughmhais smal, no gruaidh tioram. Bha Alasdair dlùth air ailm an t-soithich a’ sealltain air an laimhrig, agus an uair a chuir e aghaidh gu bòrd na luinge bha seirbhiseach Rasaidh, Cathal Gille-naomh, ag amharc da ionnsuigh.

Sheòl an “Hector” air a’ cheud là de’n earrach.


* Tioranachd.

[TD 29]

CAIBIDIL III.

BARLACH CUAIN.

Bha an dithis dhaoine ag amharc an aghaidhean a’ chéile car tiota, agus ghrad thionndaidh Cathal aodann gu ceann eile na luinge. Bhiodh Cathal mu mheadhon-latha de aois. Bha aon de shùilean a chinn gun fhradharc. Bha e àrd, tana, le aodann fada, caol: na cnàmhan còmhdaichte le craiceann dorcha as eugmhais a bheag de fheòil.

Bha a chraiceann air fholach le deise de chlò le iomadh seòrsa dath. Bha cearnagan beaga de dhonn a’ nochdadh le suspuinn air dluth de chothlamadh ruadh-ghlas. Bha fàinne air a lùdaig, agus brògan de leathar làidir m’a chasan.

Bha Alasdair air cluinntinn mu Chathal, agus air fhaicinn, ach cha b’ fhiosrach leis a riamh a bhi cho faisg dha. Bha Cathal a’ caitheadh a laithean an uaigneas is bailbheachd. Bha e air a dhuaiseachadh le Rasaidh,* ach cha robh neach air druim an eilein a b’urrainn a ràdh ciod a bha e deanamh air son an tuarasdail a bha e faotuinn. An Rasaidh bha iad eòlach air mar “an sgalag uasal;” ach, an àitean eile, bha e air a shamhlachadh ri focail Mhic Grùslaich. Anns an Eilean Sgiathanach cha robh e uasal no ìosal; bha e ’na “ghille baile,” agus air totaidh na


* Bithidh sinn aig amanan a’ labhairt mu Cheann an Eilein mar “Rasaidh”; agus ma thachras dhuinn a bhi bruidhinn mu Eileau Rasaidh bidh so air a deanamh so-thuigsinneach ’sa chomhradh.

[TD 30]

birlinn cha bhiodh Mac Gruslaich a’ faicinn ach “an gille coise.”

Bha tosdachd Chathail buan, siorruidh; ach bha i so-bhrosnachail do’n duine thiugh, ruadh, a bhiodh a’ toirt da an aiseig an uair annamh a nochdadh e aghaidh an Rasaidh. Bha iongantas gu leor air Alasdair ciod a thug Cathal air thaisdeil cho fada. Bha e cìnnteach nach robh e air a cho-éigneachadh gu falbh as an eilean; ach a reir coslais cha do smuainich e móran de sheanchas Mhic Grùslaich, oir thionndaidh e bhuaithe agus dh’amhairc e timchioll air.

Bha dà cheud anam anns an t-soitheach. Bha mu cheud dhiubh sin air tional as an Eilean Sgiathanach. Bha an “Hector” air ceud eile a thional eadar a’ Choigeach agus Caol Loch Aibhse. Bha i trusadh timchioll nan àitean sin gun bheag atharrachaidh seach soitheach marsantachd. Cha robh neach ’s am bith air a cho-éigneachadh, le gunna is luaidhe, gu falbh; ach bha suidheachadh na dùthcha cho ao-dochasach air iomadh dòigh agus nach robh nì fa chomhair an t-sluaigh ach gluasad gu àitean eile. An uair a bheir sinn fa-near gu robh an sgiobair agus luchd-seòlaidh nam bàtaichean air an duaiseachadh airson na h-uile creutair a rachadh gu bòrd, chi sinn gu robh dleasdanas dà-fhillte aca-san. Bha iadsan a’ faotuinn “na h-uiread as a’ cheann,” ma tha e iomchuidh na briathran sin a chleachdadh. A réir coslais, cha robh iad dearmadach a thaobh an dleasdanais air son sluagh a thional ’sa thrusadh, agus bha iad, mar an ceudna, eudmhor a chum a bhi an deagh àm. Bha an “Hector” a’ gluasad

[TD 31]

anabarrach tràth; oir, a réir cleachdaidh nan Gaidheal, cha robh an geamhradh air crìochnachadh agus a bùird dhosrach a seòladh nan tonn.

Cha robh bean no nighean gun bhréid de chataidh; agus a theagamh tha fios againn uile gu robh an Sasunnach fada roimhe so air cothrom is ceud cothrom a thoirt do shluagh na Gàidhealtachd a thaobh na deise bu gnàthach dhoibh a chaitheadh. Cha robh aslachan gun chomharradh air choir-éigin co-cheangailte ris an t-seann trusgan sin. Bha móran de sheann daoine is de mhnathan am measg na cuideachd. Cha do mheas Gàidheal a riamh a dhachaidh ach far am biodh an teaghlach.

Bha an òigridh ann, mar an ceudna, agus naoidheanan a bha sealltainn aig amannan air na bha timchioll orra agus a’ grad thilleadh a chum na cìche—a h-uile seorsa ach a mhàin na bacaich agus na ciorramaich. Bha iadsan gu bhi air an deagh chòmhdach agus gu bhi air an deagh bheathachadh le Lagh nam Bochd. Chaidh an lagh so a thogail fo chomhair ar sìnnsir mar lagh aig a’ robh a stéidh air Ceartas is Fireantachd, ach cha robh ann ach beirm a chum an sluaigh a mhealladh. Rinn e an nì sin a chaidh a shònrachadh dha: mheall e an sluagh, agus fhuaradh ìnnleachd, do bhrìgh sin, an creachadair a chur air altair nan “Criosdaidhean.” Ach ciod an t-ainm a chaidh a shònrachadh dha nuair a chaidh sùilean an t-sluaigh fhosgladh, agus a chunnacas an làmh cho spiocach ’s a bhlonaig cho blian ’s cho tur? “Gu’n gleidheadh Dia mi o thigh tearmuinn,” bha seann duine còir ag ràdh; “ach mar a gleidh bithidh mi tagradh gu’n dion E mi o Bhòrd

[TD 32]

nam Bochd.” Bha e furasda gu leor na bacaich a ghiùlan air falbh. Ciod am feum a bha annta?

Am beagan ùine bha am bàta a’ seòladh seachad Rudha nam Bràithrean. Bha a trì chruinn àrda luchdaichte le cainbe, agus a h-uile bréid le bruaich le fleadh na h-àirde deas. Bha teas na gréine agus a’ ghaoth fhionair fhallain bho chladach Ronaidh a’ fògradh gruaim. Bha an sluagh còmhraideach. Bha iad a’ cainnt’s a’ conaltradh ri aon a chéile.

Bha Alasdair ag eisdeachd le cùram ris na seanchasan a thuit air a chluasan, agus bha e mothachail gu’n robh duineachan beag, tana, air leth bho chàch, agus cneadan air a’ caoineadh. Cha do ghabh e mór iongantas—cha b’fhiosrach leis aon air bòrd nach robh ris a’ cheird—ach bha ni eigin timchioll a’ chruth bhig a bha e faicinn a thlàthaich a chridhe agus ghrad choisich e da ionnsuigh agus labhair e ris.

“Cha chaomh leam,” arsa Alasdair, “fireannach fhaicinn deur-shùileach; feumaidh sinn leisgeul nam boireannach a ghabhail.”

Thog an duine aghaidh agus fhreagair e le braise:

“Boireannaich! Na ainmich ’nam fhianuis iad,” thubhairt e; “tha am focal ’na dhomlas dhomh-sa.”

Sheas Alasdair ceum air ais. Bha e creidisinn ’nuair a bhios duine an càs gur fearr cead a choise a thoirt da. Rinn e ceum gu deireadh na luinge, ach thuirling guth an duine air a chluasan le caise.

“Nach am troimpe-se a chaidh m’fhuil is m’fheòil fhògradh an toiseach? Agus mur a biodh a’ fulang ach i féin bhiodh Ceartas co-cheangailte ri a fulangasan. Ach cha d’fhàs goisdne fuilt troimh a

[TD 33]

a ceann nach eil a’ fulang còmhla rithe. Chuir i mi-sheasmhachd an cridheachan chlann nan daoine—agus ciod e an obair a th’aca-san?”

“Nach eil iad a’ riarachadh agus a’ bialamas ris an diabhul do an do ghéill i?”

Bha a dha shùil mar éibhleig theine. Leig e a thaic air cliathaich na luinge agus sheall e gu dùrachdach air cladach Stabhain. Cha robh an Alasdair Caimbeul ach duine òg, gidheadh cha do thionndaidh e cluas bhodhar a riamh ri achmhasan. Chaidh ’fhagail gun fhear iùil, no fear treòrachaidh, agus e falbh cas-rùisgte air feadh Earraboist. Ged a dh’fhòghluim e bhi dìchiollach a chum a lòn féin agus lòn a pheathraichean a chosnadh, cha robh e deanamh ach nì a bha e faicinn ’na chleachdadh aig muinntir eile. Mhothaich e gu robh an Ceilteach loma-làn de’n ghnè so. Ach dh’fhòghluim esan barrachd is so. Bha e creidsinn ma shuidhich Dia ’na inntinn gu feumadh e a bheatha a chaitheadh le nàdur uaibhreach, neò-eisimeileach, gu feumadh ni-eigin so-laimhsichte a bhi an cùl a chinn agus ’na chiste mu’m biodh an dà nì foirfe. Cha robh e idir a’ creidsinn ’s an neò-eisimeileachd a rachadh a chadal na trasgaidh, agus ma-dh’fhaoidte a rachadh gu bàs air cabhsair mu’n iarradh i déirce. Bha e faicinn loinn air cuid de dhaoine a theagamh, ach bha e an còmhnuidh a’ deanamh mion-rannsachadh air a’ charraig air an d’fhuaradh a’ loinne, agus a’ feuchainn an robh i staoin no domhain.

Bha ni-eigin ’san dà shùil theinntich a bha lasadh ma choinneamh a bha so-bhrosnachail; agus ged a bha e mothachail gu robh a chàil glaiste an coinneamh

[TD 34]

consachaidh rùnaich e beagan fhocal a ràdh air sgàth nam ball iongantach a bha tùrsach ri thaobh.

“Tha sinn an làmhan an fhreasdail,” thubhairt Alasdair.

Bha e sgrudadh aodainn, oir bha e cinnteach gu rachadh na focail mar bhior-cruadhach gu chridhe. Cha do labhair e smid.

“Cha robh na Gàidheil lionmhor gu leor,” leasaich Alasdair, le misnich, “a chum cathachadh air son an còirichean.”

Bha na cnàmhan beaga so-chriothnachail.

“Tha sinn uile an làmhan an deamhain,” thubhairt e, le cabhaig.

“Chuir an t-Eireannach a dhùthaich agus a chànain air altair nan sagart: tha an dùthaich sin a’ crionadh amhuil mar shneachda òg a’ cheitein. Thug na Gàidheil seachad an dùthaich féin do an co-luchd-dùthcha a roghnaich buinn ruadha nan Sasunnach a roghainn air cànain is gineil.”

“Ach tha thu ’g radh rium gu’n d’fhuair sinn am mi-sheasmhachd air am bheil thu labhairt bho dhualachas. Ma chuir am boireannach tacaid na ceilg troimh ar cuirp cionnus a gheibh sinn cuidhte is i?”

“Sabaid rithe gu bàs!”

“Cha d’aidich mi idir gu’n do dh’fhàg am boireannach an duine gun treoir. Thubhairt mi riut gu’n do rioghaich fuil na ceilg ’s na mi-sheasmhachd nuas a dh’ionnsuigh an latha ’n diugh.”

Bha ciùineas eatorra. An ceann tiota labhair an duine le tarcuis.

“Chan eil do bhriathran-sa a’ cur iongantais orm,”

[TD 35]

thubhairt e; “chaidh d’fhoghlum an creideamh aig am bheil a bhunaid air traillealachd—aitreabh gun stéidh no mullach agus a ta air a h-ainmeachadh Crois.* Chuir an t-eagal tràilleil cridhe nan Gàidheal air chrith, ionnus nach do rinn iad oidhirp air staid neò-chiontachd a lorg.”

Sheas e ma choinneamh Alasdair. Bha aghaidh ciùin, suidhichte.

“Nach iongantach leat gum b’e a’ mhuinntir a bha teagasg Lagh Dhé a bha ’nan cléirich agus ’nan co-sgriobhaichean eadar ceann-cinnidh agus na Sasunnaich?”

“Agus ma rannsaicheas tu cinn-feadhna, ciod a rinn iad? Rachadh iadsan gu bàs air son an sliochd,” thubhairt e, le geur-mhagadh. “Ciod nach deanadh iad air son am fuil agus am feòil! A charaid, fhuair iadsan am fearann agus màl maith ’na chois, agus tha thusa air do thilgeil a mach mar chlosaich coin. An ainmich thu aon a sheas le duinealas an uair a lìonadh sgìre Eabhair le figheadairean coimheach, agus a bhòidich an luchd-malairt bàs do gach nì ach clòimh nan caorach?”

Rinn e casad agus thàinig aoibh air a ghnùis.

“Sin agad cuid de na nithean a tha ’gam fhàgail tùrsach an diugh,” thubhairt e le dùrachd. “Tha sinn gun dùthaich gun chànain, agus nam b’urrainn do na cealgairean bhiodhamaid gun cheòl.”

Ruith e gu càrn de threalaich agus dh’fhosgail e sacan. An ceann tiota bha e ’na sheasamh le inneal-ciùil nan Gàidheal ’na làimh. Leig e còta de chlò dheth, thug e sùil dhùrachdach a chum an fhearainn


* An creideamh Criosduidh.

[TD 36]

agus am priobadh na sùla bha e comhdaichte leis an t-seann trusgan Ghàidhealach. Bha e a’ geur-amharc air Alasdair.

“Ach sin aon nì nach urrainn dhoibh a thoirt bhuainn. Tha mi coma ged a chuirinn mo chéile air ghleus air son cairteal de uair air a sgàth-san a rinn imrich fichead bliadhna na taca so, air co-ainm na luinge ’s am bheil thu.”

Bha Alasdair air earrann mhór de a shuim a chall ’ga choimhead. Chuala e na focail a labhair e mu bhrathair-’athar, ach cha do dhruidh iad air a thuigse; Cha b’ann an diugh idir a bha e dol a chreidsinn gu’n do chuir an duine beag, tana òrachd fo a chomhair a dh’fhàg e ré na slighe fo gheasaibh cosmhuil ri nighean an righ.

Rinn e casad, agus tharruing e a chòmhdach cinn air fhiaradh, le dealas boireannaich. Leig e a thaic air a chois chlì, agus sheall e orra-san a bha timchioll air, cosmhuil ri neach a fhuair buaidh air a h-uile uallach a bhuineas do’n t-saoghal. Chuir e am feadan le easbsa troimh ’n fheusaig a bha sios bho a smig, agus riasail e an aibidil chiùil. Thuit a chas dheas, le farum, gu clàr-uachdar na luinge. Choisich e le ceum mall, màirnealach agus tuireadh a’ séideadh troimh chlàraibh nan dos, cosmhuil ri glaodh na dunach an tuim-adhlaic. Bha ceum a chas co-mhothachail ris a’ cheòl a bh’air bàrr nam meur. Bhuail a’ cianalas eagaich Lag-a’-bhleodhainn*, ach ghrad thuirling e gu bòrd an t-soithich. Ruith e gu fiata air feadh an t-sluaigh, agus sheas iad gun bhall ’nan cuirp ach an dà chluais.


* Dluth air Dun Tuilm.

[TD 37]

“Cha till, cha till, cha till Mac Creimein,
An cogadh no sìth, cha tìll e tuilleadh;
Le airgead no nì, cha till Mac Creimein.
Cha till e gu bràth gu Là na Cruinne.”

Mo thruaighe, chan eil na focail air an cunglachadh ri aon neach no ri aon àm. Sheas iad, agus seasaidh iad gu daingeann, diongmhalta, cho fhad agus a mhaireas an talamh, agus a bhios an duine a’ triall air uachdar! Tha Cumha Mhic Creimein a’ dol a dh’ionnsuigh bruaich na h-uaghach, ach chan fhiosrach leinn Gall no Gàidheal a dh’aidicheas gu’n deachaidh an tom-adhlaic a dhruideadh. Cha robh fògarrach anns an “Hector” nach robh an spearrach an éideadh-bhroin, gidheadh bha ni-eigin ’sa chrun-luath a bha ’gan tàladh gu beatha is misneach. Bha am bàta corrach. Bha na stuadhan air bhoil, ’s a’ tilgeil ultaichean de thoit chopaichte seachad air a guallainn. Thionndaidh an speilg ghleusaichte air sàiltean a bhròg cho eallamh ri còmhlaidh air lùdagan, agus ghrad thuit a chas anns a’ cho-sheirm.

“Cha chluinnear do cheòl ’s an Dùn mu fheasgar,
’S mac-talla nam mur le mùirn ga fhreagairt;
Gach fleasgach is òigh gun cheòl gun bheadradh,
O’n thriall thu bhuainn ’s nach till thu tuilleadh.”

An ceann tiota bha am bàta seachad air Rudha Uinish. Choisich i le cabhaig Caolas nan sgeirean-maola agus an t-Iasgair. Stad an ceòl. Sheas am fear a bha a’ cluich agus sheall i tiota dh’ionnsuigh seann challaid Thuilm a bha suas bho iomall na mara. Bha Alasdair ’ga choimhead, agus mhothaich e gu robh an iomhaigh bheag phreachanta a’ deanamh

[TD 38]

gàirdeachais ris an t-seann chaisteal. Cha do shuidhich e féin aon smuain air an togail a bha ma choinneamh.

Alasdair Caimbeul! nam biodh fios aige air an ana-mèinn agus an dubh-dhòrchadas a dheasaicheadh air son na sgàirnich a bha e faicinn, tha sinn cìnnteach nach rachadh e seachad cho neò-bhruailleanach.

Thàinig gluasad ’s an duine bh’air cliathaich an t-soithich; agus am priobadh ’na sùla chualas “Caisteal Shruighlea” a’ filleadh ri cainbe is gaoith. Cha robh sùil a bha fliuch roimhe sud nach robh a nis tioram. Theich bròn, léireadh, is cianalas. Cha robh iad ’nam fògarraich na b’fhaide. Cha robh annta-san ach sluagh a bha dion-ruith gu talamh nuadh agus ni-eigin bodhar, balbh, air an ailm ’gan stiuradh seachad air a h-uile cunnart!

Bha an aois froganta, an òige air am beò-ghlacadh, agus na leanaban air cìoch is cànran a dhi-chuimhneachadh. Tiota beag an déidh so bha e cho balbh ri clàr-imeachd na luinge. A’ mhuinntir a chunnaic e an déidh-laimhe bha iad ’ga shamhlachadh ri càrn-cuimhne. Sud an duine beag a chuir na pàisdean air bhoil ach bha e nis tosdach.

Bha Alasdair Caimbeul a’ smuaineachadh gu robh e marbh cuideachd. Phaisg an duine seachad a’ phiob, agus choisich e seachad air gun smid a ràdh. Thug Alasdair oidhirp gu labhairt, ach bha e á fianuis a shùl mu’n d’rinn e ceum le chois.

Chuimhnich Alasdair air na briathran a labhair e mu bhràthair-’athar an dàra turus, agus ged a bha iad a’ bruthadh air a thuigse, agus so-bhrosnachail a chum còmhraidh agus tuilleadh eòlais, bha e toirt

[TD 39]

fa-near gu robh an duine air a shuaineadh le ciùineas a sheas mar bhalla daingnichte ma thimchcioll. Ach dh’fhoghluim Alasdair air a thaisdeil gu robh e mearachdach a’ deanamh samhlaidh do’n phiobaire; oir ged a rinn e ionnsaidh uair no dhà a dhol ’na chuideachd cha d’fhuair e gnè de mhisnich a chum an duine beag, meanbh, a tholladh. Cha robh e faicinn ach callaid is colg fad na slighe. A theagamh, dh’aidich e aig ceann a thuruis nach do rinn e spàirn chruaidh a chum a lorg am measg an troimh-chéile a bh’ann; ach bha e cìnnteach nach robh neach air bòrd a bha cho taingeil ris féin na’n tachradh do’n chruth a dh’fhògair mulad a bhi far an ruigeadh a shùil air.

Ceithir laithean an déidh an eilein ’fhàgail, bha am bàta dlùth air sgìre Bhreatuinn ’s an Fhraing. Bha an dùthaich sin a’ faotainn a cuid fhéin de’n bhàrlach a chreach dùthaich is dachaidh. Ràinig an long baile Bhrest. Sgrìobh Alasdair litir a dh’ionnsuigh a pheathar, agus sgrìobh e, mar an ceudna, gu Móraig Rois. An ceann dà latha bha an “Hector” a’ seòladh a mach as a’ bhàgh. Bha a h-aghaidh air dùthaich Ameriga, agus thòisich i air treabhadh mu thrì mìle de mhìltean mara luchdaichte le tri cheud anam.

Sìos troimh eachdraidh an t-saoghail tha sinn a’ leughadh mu thimchioll muinntir a dh’fhalbh as an dùthaich féin—cuid d’an deòin, agus cuid a theagamh a dh’aindeòin. Ma dh’fhòghluim sinn nì ’s am bith mu’n t-sluagh sin, fhuair sinn eòlas air gràdh a’ chreutair do’n dùthaich anns am fac e a’ cheud sholus. Tha sinn uile a’ làn chreidsinn nach e an

[TD 40]

talamh ar n’àite còmhnuidh. Agus a’ beachdachadh air an smuain so, bhiodh e comh-fhreagairt dhuinn aideachadh gu robh aon àite cho maith ri àite eile. Chan ann mar so a tha. Nam biodh smuain nam fògarrach ud faicsinneach dhuinn b’e an latha a chaidh an sgaradh bho ’n dùthaich féin cruadal cho mór ’s a thachair orrasan ré am beatha.

Tha a’ cheist ag éirigh ri ar n-inntinn, am bheil e gu math a bhi a’ fàgail dùthaich ar breith is àrach, agus triall gu dùthaich chéin? Is e sin, am bheil e gu math do’n neach a ta air fhògradh, agus do’n dùthaich a ta am fògarrach a’ treigsinn? Tha móran de chearnan anns a’ Ghàidhealtachd, agus tha sinn a’ creidsinn nach biodh duine beò anntasan. Is math a rinn an sluagh cùl a chur ris na h-àitean sin. Ach ciod e an seòrsa àitean a bh’ann? Glinn fhàsail, neò-thorrach nach robh airidh air suim, no buaidh a chall timchioll orra. Bha Albainn aig an àm so fo riaghladh reubalach a reic a coir-bhreith. Cha b’ann fo riaghladh Tigh nan Cumantan, mar a tha cuid ag innseadh dhuinn cho minic. Gleusda is mar a bha na Sasunnaich, cha robh iad a riamh cho mì-sheasmhach ri Albannach no Gàidheal, aon uair agus gu’n rachadh an dithis sin air seachran. Tha sinn seachd seann sgith a’ cluinntinn mu’n t-Sasunnach, agus a’ mhallachd a thàinig an cois an Aonaidh ’s a bhliadhna 1707. Bha an dearbh mhallachd air buaidh fhaotuinn oirnne ged a bhiodh a’ Phàrlamaid Shasunnaich anns an aigeann.

Ciod e a bha na Sasunnaich eu-comasach air a thoirt bhuainn, agus a chumadh na Gaidheil ’nan dùthaich féin? Ar cànain. Chan eil dùthaich agad

[TD 41]

gun chànain, agus chan eil cànain agad gun dùthaich. Bha na Sasunnaich neò-lochdach. Mheòraich iad ’s an t-suidheadh so: “Sgriobhaidh sinn a chum nan daoine borb a th’air feadh nan gleann; chan eil cothrom againn féin air laghan a chur fo an comhair; bithidh sinn air ar seòladh leis a’mhuinntir a ta a’ riaghladh thairis orra agus ma roghnaicheas iadsan ar cànain, bithidh iad fo ar riaghladh ann am beagam bhliadhnachan.” Is fior a thug iad breith. Chan e a mhàin gu’n do roghnaich sinn a’ chànain Shasunnach, ach chuir na Gàidheil cùl ri an cànain féin.

Neach as eughmhais a’ chànain dhùthchasaich, tha e gun dùthaich, gun dachaidh, gun fhàrdaich. Chan eil ann ach mac dìolain a ta air ’iomain a mach a chum ceithir chearnaibh an adhair. Cha robh ìnnleachd am Breatunn a chartadh na Gàidheil mar bhàrlach thar chuan nam biodh iadsan air a bhi seasmhach do an cànain féin. Tha do chànain air a toirt dhuit mar do choir-bhreith; thàinig a’ choir-bhreith sin do’n t-saoghal maille riut, agus ma thréigeas thu so, tha do dhùthaich a dhìth ort.

Tha Eirinn ’na samhladh agus na ball-tàmailt. Bha i ’na dùthaich a bha mór farsuinn, gidheadh cha robh rian an Eirinn ach an rian Ceilteach. Bha an sluagh cruinn, cothromach, agus do bhrìgh sin, bha e furasda a’ chànain dhùthchasach a chumail a suas. Eadar a’ bhliadhna 1854 a dh’ionnsuigh 1906 thriall ceithir muillionan gu leth a chum dhùthchanan céin. Tha sin barrachd air na ta gabhail comhnuidh ’s an Eilean an diugh uile gu léir, ag àireamh nam

[TD 42]

prìosan, tighean-tearmuinn, tighean-eiridinn, leontaìch is daoine ciorramach.

Tha sinn a’ leughadh mu dhaoine tapaidh, sgoinneil—fior luchd-dùthcha—a fhuair am breith ’s an àrach an Eirinn. Bha iad gleusda anns a’ chànain Shasunnaich, agus fhuair iad air sgàth sin àite aig an tigh agus o’n tigh. An robh iadsan cho gleusda ’nan cànain féin? Ciod a rinn iad air son an cànain? Rinn iad bòsd gu leor mu laghan eaglais, agus an an “t-saorsa” a choisinn iad do Eirinn. Tha Eirinn gun saorsa fhathast agus bithidh gu latha bhràth, oir thréig an sluagh an cànain agus fhuair na Sasunnaich buaidh air an dùthaich. Ma’s e fion buaireasach na dibhe a chuir na h-Eireannaich air fògradh, an t-àite is miosa do’n fhìon! Ma’s e Eaglais agus aran coisrighte na Roimh, bithidh sinn a’ tagradh a chum agus gu’n tùirling am mallachd—ascaoin eaglais—a th’air a thasgadh maille rithe air a ceann féin.

Tha aon nì fior. Thréig Eirinn a cànain; agus feumaidh sinn aideachadh mar, an ceudna, gu’n do roghnaich i an altair. Feumaidh sinn aideachadh cuideachd nach dean eud air son creideamh dùthaich a theasairginn, oir am bitheantas, tha an creideamh, olc math e, ’gar tàladh bho na nithean sin a chaidh earbsa ruinn mar luchd-àiteachaidh. Cha bu mhiann leinn a bhi an speur cumhann ann an saoghal farsuinn. Bithidh sinn ag altrum misnich, eadhon ged a rùnaicheadh sluagh an dùthaich féin a’ thréigsinn.

Mar Ghàidheil, bithidh dòchas againn nach cùl-sleamhnaich ar gineil, agus gum bi iad seasmhach a thaobh ar cànain, ar ciuil agus ar cleachdaidhean.

[TD 43]

Ma dh’fhaoidte gum bi beagan ann a ni sin, ach chan eil e an comas dhoibh na cleachdaidhean dùthchasach a chumail a suas ach uine ghearr. Tha iad a’ tighinn a steach fo riaghladh stàidean eile, agus bithidh iad air an slugadh a suas leis a’ mhór-roinn am beagan bhliadhnachan. Bha ar sìnnsir neò-shuspuinneach, gun cheann, gun eanchainn, an latha a thriall iad mar fhògarraich.

Chaidh móran a labhairt agus a sgrìobhadh mu “Fhuadach nan Gàidheal.” Tha e furasda do sgrìobhaiche àrd mholadh a’ phobuill a chosnadh. Tha creutair an còmhnuidh na’s sàbhailte a choguis a shaltairt fo na casan agus aomadh leis a’ mhór-chuideachd air son diomolaidh an uachdarain na aon mheur a thogail an aghaidh a sheirbhisich. Tha sinne a’ creidsinn gum biodh e cho furasda giomach a lorg am faochaig na faoileann a bhiodh freagarrach air son a mhargaidh, ri Gàidheal a thogail no àrach a mach as a’ Ghàidhealtachd. Ach, chan eil sinn idir a’ creidsinn gur e uachdarain, no eadhon a bhi dh’easbhuigh Pàrlamaid am baile Dhun-eideann, a sguab na Gàidheal as a’ Ghàidhealtachd.

Ciod a chreach ar dùthaich, ar cànain, agus ar cinneach? Tha cuid ’n ar measg féin an diugh agus ged a bhiodh deich saoghail ann, agus òrdugh aca mìle bliadhna a chaitheadh anns gach aon dhiubh, bhuilicheadh iad an tìm le peann is dubh ag innseadh dhuinn mar a chaidh na Gàidheil a chreachadh. Cha bhiodh e ladarna dhuinne a ràdh gum faodadh neach ceap-tuislidh nan Gàidheal a dheanamh so-shoilleir le trì focail.

[TD 44]

Dh’ainmich sinn a cheana cuid de na nithean a bha so-bhrosnachail a chum an t-sluaigh a iomain a mach as an dùthaich. Cha robh an sin ach aobhar. Nach mór an t-eadar-dhealachadh th’eadar aobhar agus mathair-aobhair! Smid cha do labhair sinn mu thimchioll an aimhleis uamhasaich a dh’fhàsaich teallaichean air n-athraichean. Tha focail ’sa chànain choimhich tha anabarrach freagarrach a thaobh a’ chuspair a ta fo ar comhair. Tha iad a’ buntuinn ri Albainn gu coitcheann, agus is cìnnteach ma tha brìgh annta do Albainn gu bheil brìgh shònraichte annta do’n Ghàidhealtachd. Is iad so iad:—

“Emigration is in the main an adult movement; and as it always costs something to rear an individual, whatever may be the estimate of that cost, or the value of that estimate, emigration to a certain extent involves a national loss. This may be made up to the nation if emigration is small in proportion to her population; but, when it means a relative depletion of the effective age classes—those between 15 and 50—it means a loss of productive power, with a greater burden upon those who remain.”

Bha na Sasunnaich air fàs beairteach, coma co dhiubh. Cha robh acarsaid no laimhrig air feadh Albainn as aonais luinge-sheòlaidh; agus theagamh bha faraidhean a dhìth orrasan. Ciod e an dealachadh a bh’eadar daoine, seach leathar no clòimh? So an nì ma ta, malairt! A theagamh tha an saoghal air a chumail a suas le gnothach is malairt; ach, ma tha e fìor nach ann le aran a mhain a bheathaichear duine, ciod a their thu, a leughadair, ma chaill sinn

[TD 45]

ar n’anam? Bha ar n-athraichean mi-sheasmhach romhainn. Am bheil Gàidheil an latha an diugh mi-sheasmhach? Am bheil iad a’ deanamh an dleasdanais a thaobh dùthaich is cànain; no am bheil iad air an tàladh le malairt an t-saoghail, agus dearmadach co-cheangailte ris na nithean sin a bhuineas do chinneach agus do shìol a chaidh a chreachadh le a comachd agus a mi-shuimeachd féin? Tha mi fàgail na ceiste agad. Tha mi ’g iarraidh maitheanas, a leughadair: chaidh mi ‘thairis air mo sgeul’ troimh aineolas, agus a theagamh, ladarnas. Tha mi dol a dheanamh oidhirp air mo sgeul a thoirt am follais an dòigh a thaitneas riut-sa; agus bithidh deadh mhisneach agam gu’n gleidh mi fa-dheoidh mo cheann bho’n chorraich a thug mi orm an tràth so.

An ceann seachduin an déidh an Fhraing fhàgail bha an “Hector” a’ riasladh ri muir is gaoith. Thàinig a’ ghaoth cam agus chaidh gach bréid a theannachadh le cainbe. Bha i streup ris an doinnein le dìchioll, agus a’ seòladh air tuinn bhuaireasach cosmhuil ri spàl fidheadair. An ceann ochd-laithean-fichead lasaich an àirde ’n iar, agus bha de iochd innte na thug cothrom a coise do’n iubhraich. Ràinig i fearann Ameriga beagan laithean an déidh sin, agus, sheòl i steach gu Bagh Fhundaidh, an sgìre Alba Nuaidh. Chaidh acair is geimhlich a chur a mach mu choinneimh Sable, ceanna-bhaile na mór-roinne sin.

Bha an Fhraing a’ tagradh còireach air Alba Nuaidh suas gu 1621. Thoisich tuasaid is sabaid na dhéidh sin eadar na Frangaich agus Albannach do’m b’ainm

[TD 46]

Mac Alasdair. Cha robh na Frangaich comasach air an teicheadh a chur air na h-Albannaich, ach ghabh iad seilbh air an dùthaich an tomhas mór agus rùnaich iad sluagh is fearann a chosnadh do’n dùthaich féin. Bha neach Richelieu, duine treun, tapaidh, a’ tagradh as leth na Frainge, agus mar an ceudna a’ tagradh gum biodh an t-àite air ainmeachadh Acadia. Bhuanaich Richeliu, ach bha Albainn air a mhuin a rithist. Anns a’ bhliadhna 1654, chuir Cromwell cabhlach a chum na mór-roinne, agus chaidh an t-àite aiseag do Albainn. Cha d’fhuair iadsan seilbh ach mu dhusan bliadhna, oir rinn an dara Tearlach sabaid as leth nam Frangach. Mo thruaighe, cha b’urrainn do Thearlach min choirce itheadh agus teine a shéideadh! Cha robh e comasach air Albannaich fhadadh le teine aig an tigh, agus am fàgail gun chagailt an cearn eile cuideachd. Anns a’ bhliadhna 1713 bha an t-àite air a ghairm Nova Scotia. Bha an t-ainm air a bhi na bu fhreagarraiche le “Nova” a dhubhadh a mach, oir bha an t-àite cho Albannach ri siorramachd Pheairt.

B’e co-ainm a’ bhàta ’s an robh Alasdair Caimbeul, an “Hector,” a dh’aiseig na ceud fhògarraich bho thaobh an Iar na Gàidhealtachd an toiseach. Chaidh ise gu acarsaid Phictou, agus, mo chreach, bha móran de na Gàidheal chalma, thapaidh a ràinig am fearann eu-comasach air stà no gnìomh a dheanamh aig meud an anastachd a dh’fhuiling iad air an taisdeal. An déidh an ama sin thòisich fuadach nan Gàidheal an da-rìridh. Chaidh seachad air leth muillion Gàidheal gu Nova Scotia agus Brunswick

[TD 47]

eadar a’ cheud “Hector” agus an t-àm a ta fo ar comhair—ma chuairt air fichead bliadhna.

Bha bàtaichean beaga ag aiseag an t-sluaigh a chum na laimhrig; agus cha bu luaidh a chaidh Alasdair do aon dhiubh na mhothaich e do Chathal Gille-naomh. Mu’n d’fhuair e uiread agus aon smuain a chaitheadh air Cathal, bha nuallaich nan creach ’s an eithear bhig a bha ri thaobh. Bha an duine beag, iongantach a chunnaic e an toiseach seachad air Eilean-thuilm ’na sheasamh air crann-tarsuinn an eithir, agus a dhà leth-cheann cho dumhail ri bolla.

Thòisich a’ chòisir. Ghlaoidh na creagan air iorghoill air ais le neart a chriothnaich na h-uisgeachan. Bha móran sluaigh cruinn air an laimhrig. Bha Alasdair a’ faicinn buidhne àraidh air sròn na carraig, ach cha b’urrainn da teicheadh bho’n chruth mheanbh a bha dlùth air. Bha a cheann air fhiaradh, agus bha e breabadh an tràth ’s a rithist nan sè òrlaich a bh’aige de’n tarsannan le a chois chearr. Cha robh robhas air cianalas. Theich dubhachas. Bha srann-ghlaodh nan dos a’ ruith gu fiata gu uachdar na tràghad agus feadan a’ cur séisd r’a theachd. Bha balg-mhàirneal air a bruthadh gu réis, agus uilt spor-mheurach a cur àgh ri sgal.

Chaidh greann fhaontradh, airtneal is bròn air dì-chuimhne. Thachair an t-aon nì aig Caisteal Dhùin-thuilm, ach cha robh anns an t-sluagh ach fògarraich, agus bha am pìobaire a’ giulain sac-aimhleis a’ bhroin air an eachluidh. Ach a nis! An ceann tiota chualas iollach a’ sniomh bho chùirn nan stac. Shéid ioma-ghaoth na bailc* air barluidh


* Frasan fionnar a thig le ealamhachd.

[TD 48]

nan teud, agus thòisich buirean-bàirich* a’ cur brosg† ri càil. Bha an sluagh tosdach. Bha am piobaire balbh. Bha esan air ath-thilleadh gu moineis, ach bha’n sluagh an co-roinn ris an t-seann saoghal.

Cho luath ’s a fhuair Alasdair gu cladach chum e aghaidh air an neach a dh’fhògair bròn. Bha ni-eigin ’ga thàladh a chum an duine. Bha e labhairt le neònachas—cho fad as—gidheadh bha carthantas eatorra nach b-urrainn da ainmeachadh. Bha e bodhar, balbh fad na slighe, ach bha smuain thais, bhàigheal ag iadhadh mu’n t-soitheach fhad ’s a bha e ’na chuideachd. Bha nis cìocras air a chum a lorg. Bha e mothachail air falamhachd. Bha Alasdair Caimbeul ’s an t-suidheachadh ’s am bi neach ag ionndrainn sean-aois agus a h-àite falamh mu’n chagailt.

“Innis dhomh,” thubhairt Alasdair ri fear a bha meadhon na carraid, “ainm a’ phìobaire?”

“Chan eil neach an làthair nach innis sin dhuit,” fhreagair an duine, le mi-fhoighidinn; “Iain Mac Creimein an Eilein Sgitheanaich; tha na fearaibh a’ dol a dh’fhalbh leis beò, slàn gu ’aite-còmhnuidh.”

Agus mar a thubhairt an duine b’ fìor. Chaidh am piobaire a thogail le làmhan sgoinneil, agus a ghiulan suas cluais na tràghad, gu àrd-shràid a’ bhaile bhig. Thionndaidh Alasdair le cabhaig a rithist chum an duine a dh’innis da na h-uiread, ach cho robh esan ri fhaicinn thall no bhos. Sheas e meòrachadh tacan. Iain Mac Creimein! Bha e cho eòlach air ’ainn agus a bha e air ceum a dheanamh


* Glaodh amhuil mart a’ geumnaich.
† Plathadh—a’ dusgadh a suas.

[TD 49]

le chois. Cha do gabh e iongantas idir ged a bhiodh e féin agus na bha còmhla ris air saoghal nan amhghar a thréigsinn agus aon de Iarmaid Chreimein a’ cur dos ri gleus.

Thàinig smuain eile an cois an ainm agus an cois nam focal a chuala e o bheul an duine bhig a’ fàgail an eilein. Ma bha bràthair-’athar beò, cho bhiodh e beò gun fhios do’n duine so. Thuit sprochd de mhulad air ’inntinn a’ smuaineachadh gum faodadh gu robh amharus fior, agus gu robh e féin cho mì-sheadhail an gnothach cho cudthromach. Cha do dhruidh aon smuain air inntinn a thaobh bhràthar-athar, ged a dh’éisd e le cùram ris an duine agus esan a’ togail a’ chiùil.

“Air a sgàth-san a sheòl bho chionn fichead bliadhna air co-ainm a’ bhàta so!”

Bha bràthair-’athar, mar gum beadh, marbh am measg nam beò—smuain a bh’air a dhaingneachadh a thaobh beairteis na té a bha aonaranach an Eàrlois. Bha e cìnnteach gur ann bho bhrathair-athar a bha ise a’ faotainn airgeid an ceann gach bliadhna.

Choisich e air ais a chum na carraige, agus ghabh e cùram de’n treallaich a ghiulain e air an t-slighe. Bha misneach, aige gu faiceadh e Mac Creimein, oir a réir coslais bha ainm aithnichte do’n t-sluagh uile. Rùnaich e fuireach ’sa bhaile tacan. Mo thruaighe, dh’fhòghluim e an t-eòlas sin an dòigh iongantaich, agus an dòigh ris nach robh dùil aige.

Bha “Scotia” cho blàth, caoimhneil ri aon ionad de’n Ghàidhealtachd. Cha robh Alasdair fada air an laimhrig ’nuair a chaidh so a dhearbhadh dha. Choisich e maille ri caraid gu àrd shràid a’ bhaile.

[TD 50]

Cha robh e uair de thìde ’s an tigh ’nuair a chuala e cuid-eigin air stairsnich an tighe a ’feoraich ainme. Chaidh e chum an doruis agus ghrad sheas e le oillt-chrith air ìomhaigh. Bha Iain Mac Creimein m’a hoinneamh agus deòir chruinne, thoirteil, a’ ruith gu mall air a dhà ghruaidh. Bha aodann seacte, agus na cnàmhan beaga a’ bruthadh troimh ’n chraiceann.

“Mhothaich mi dhuit,” thubhairt e le guth fann; “cha do leig mi á sealladh mo shùla thu. Chaochail bràthair-t-athar. B’e trian ’s na thug do’n eilean mi thusa fhaicinn, agus, nam biodh sin réidh ri d’thoil, do stiuradh a chum an àite ’s am bheil thu nis.”

Leig Alasdair a thaic ri ursainn an doruis. Thuit geilt air aghaidh. Bha theanga ceangailte. Bha am fear eile air tuiteam gu balla an tighe, agus na meuran tana, fada, a bha cho lùghmhor greis roimhe sud a’ greimachadh air éigin ri neipeigin. An ceann greise labhair e le ni-éigin de threoir—

“Chuala mi gu robh thu tighinn. Thàinig thu gun iarraidh gun sireadh agus bu mhór mo thoileachadh-sa an diugh nam bithinn comasach air thusa agus bràthair-t-athar fhaicinn aghaidh ri aghaidh.”

Thàinig reachd ’na mhuineal.

“Cha robh so an dàn, cha robh, cha robh! Dh’innis e dhomh am feasgar a sheòl mi nach bitheadh a laithean fada anns an t-saoghal so.”

[TD 51]

CAIBIDIL IV.

RASAIDH.

Bha a’ ghrian air a cuairt a chur a dh’ionnsuigh na h-àirde an iar an déidh beatha ùr a thabhairt do na nithean a bh’air an tasgaidh suas aig a’ gheamhradh. Bha an sìol air a chur anns an talamh, air bàs fhaotainn, agus air ath-bheothachadh. Bha na h-eoin a’ bruidhinn gun sgur, a’ labhairt a mach ’nan cànain féin gu neo-lochdach, agus a’ cur crìoch air an sùgradh le falach-fead air càch-a-chéile am measg nan craobh.

Bha Mac Grùslaich a’ coiseachd troimh’n choille dlùth air Tigh Mór Rasaidh. Bha cliabh de chonnadh air a dhruim. Thug e sùil air an chaolas agus mhothaich e do’n bhìrlinn a’ deanamh cùrsa air an laimhrig le muir a bàrcadh geal m’a toiseach.

“Cnàmhan an dìchill,” thubhairt e le fèin-labhairt “nach diult gniomh ’s am bith a thig ma d’choinneamh. Is iomadh oidhche a bhiodh do leithid feumail air an linne, gu h-àraidh nuair a bhitheadh madaidh na Corpaich ’gam ruagadh, agus ‘fear na cròice’ gun rian cinn air mo ghuallainn.”

An ceann tiota bha e a’ leigeil dheth a’ chléibh ’s an t-seòmar-dheasachaidh.

“Tha an t-àm agad thu féin a sgeadachadh air son na cuirme, ’Eanruig.”

Bha aon de na searbhantan a’ labhairt ris le féithe-ghàire air a h-aghaidh.

[TD 52]

“Chan eil Eanruig cho sealbhach, a Dheoiridh, agus gum biodh e air a ghairm gu cuilm; agus, ged a bhiodh, dh’fheumadh e nochdadh leis na seann bhroineagan.”

Bha e tiormachadh an fhalluis a bh’air aodann le còmhdach a chinn. Thug e ceum beag, goirid a chum na cailin, agus labhair e le tarcuis.

“Ged nach gabhadh iad suim de mo chnàmhan-sa nach biodh e iomchuidh dhoibh meas a chur air am breacan féin?”

Bha Deoiridh ag obair ’sa còmhradh.

“Is fhada bho’n a bha mi ’m beachd feòraich dhiot mu’n chatadh. C’àite an d’fhuair thu e, Eanruig?”

“C’àite an d’fhuair mise e? C’àite an d’fhuair do luchd-cinnidh e? Ma fhuair thusa t-ainm, a Dheoiridh, air son do mhaitheadais, tha mi a’ creidsinn gu’n do lorg iad dhòmhsa am filleach air son mo dhonadais.”

Shuidh e an cathair, agus shìn Deoiridh soitheach le bainne da ionnsuigh.

“Tha aon iarrtas agam, agus tha mi an dòchas gu faigh mi e.”

Bha Mac’ Grùslaich a’ sealltain air a nighinn, le urram.

“Is iomadh iarrtas a bhios aig do leithid,” fhreagair Deoiridh; “cha bhiodh cùisean gu math, ma dh’fhaoidte, na’m faigheadh sibh riarachadh ’s a h-uile nì.”

“Chan eil mi a’ tagradh a chum móran fhaotainn air eagal gum bi mi air bheagan. Tha dòchas agam gu faigh mi ’m bàs far an d’fhuaradh an toiseach

[TD 53]

mi—am measg nam boireannach—agus cha bu mhiste leam do làmh féin a bhi dlùth orm.’”

“Eanruig!”

Bha Deoiridh a’ sealltain troimh uinneig bhig a bh’anns a’ bhalla. Ghrad ruith Mac Grùslaich da h-ionnsuigh.

“A ghràidh, do leannan, Mac ’Illeathain, agus nighean an Rosaich mar gum biodh i coiseachd gu adhlaiceadh!”

Bha iad ag amharc air a’ chàraid gus an deach iad á fianuis na sùil. Chuir Mac Grùslaich crìoch air a’ bhainne, agus chàirich e an soitheach le braise air clàr-bùird.

“Tha mi a’ cluinntinn gu bheil pòsadh gu bhi againn an ùine nach bi fada,” thubhairt Deoiridh.

“Na creid focal dheth. Tha pòsadh nighean an Rosaich cho aosda ri guth na cubhaig. Bha i dol a phòsadh an ceann gach seachduin, ach tha eagal orm gur iomadh cubhag a thig ’s a dh’fhalbhas mu’n tachair e. Chan eil samhail agam-sa do’n ghaol a tha eadar gineil an Rosaich agus Mac ’Illeathain ach cliath-theine anns nach eil feum no stà ach na loisgeas e de thoit gu neòil an adhair.”

“Tha thu air do mhealladh,” fhreagair Deoiridh; “tha mi cìnnteach gum bi banais againn roimh Latha Bealltainn.”

“Ma dh’fhaoidte gu bheil mi air mo mhealladh,” fhreagair Mac Grùslaich, le stòldachd; “ach chan fhada gu uair fhios. Tha Dùghall Gorm* a’ teachd a t-ionnsuigh.”


* Fear-cinnidh do Rasaidh le aghaidh bhrucach ghorm.

[TD 54]

Thàinig Dùghall a steach le cabhaig, agus sheas e fa chomhair na sgalaige.

“So far am faighear thusa agus far am faigh thu am bàs—am measg bhoireannach!”

“Is e sin an dearbh nì a bha mi ag aslachadh; agus cha bhiodh dragh agam ged a b’e am màireach an latha bhitheadh roinn mhic is athar ’s an t-saoghal na faighinn-sa Deoiridh mar mo chuibhrionn. Ach feumaidh gu bheil cabhag ’s a ghnothach; bha cual-chonnaidh agad air mo bhana-charaid.”

“Tha mi sgìth de na h-uile nì a th’ann,” fhreagair Dùghall; “tha mi coma ged a bhiodh do bhana-charaid agus a tuinn gu a totachan air aghaidh nan Gamhnaichean.”*

“Cha robh an Sgitheanach riamh air a’ chaochladh. Chan eil cuimhne agad air na beannachdan. Nach iomadh molt bradach a sheol i troimh Chaolas a’ Mhill agus mise ’s tu féin ocrach.”

Bha Dùghall air suidhe aig bòrd bidhe. Cha robh e cur diu ’s an roileisg luath-bheulach a bh’air seasamh aig dorus an t-seòmair. An ceann tiota chualas fuaim na pìoba o cheann eile an tighe.

Choisich Mac Grùslaich gu meadhon an t-seòmair agus dh’éisd e le cùram ris a’ bheuc ghnap-ghuthach bha an comh-lorg an tuireadh bha tuiteann air a chluasan.

“Ciod e an aimheal uamhasach th’aig ceann an tighe?”

“Oran molaidh do mhaighstir,” fhreagair Dùghall Gorm gu neo-chùramach.

“Tha mi anns a’ cheud àite an cuala mi e. Sìneadh


* Sgeirean a tha Tuath air Ronaidh.

[TD 55]

laithean do Phàruig, agus buaidh le Ealain; ach tha trom-amharus agam gu bheil Pàruig, Siunnsair, is Ealain air a dhol troimh-chéile.”

“Nam biodh tusa eudmhor ma eachdraidh do mhaighstir, thuigeadh tu an ceòl agus brìgh a’ chiuil,” fhreagair àrd-sheirbhiseach Rasaidh. “Ma bhios duine uasal air a chuireadh a dh’ionnsuigh an tighe, bithidh ‘Cumha’ Rasaidh nach maireann an còmhnuidh air a chluich.”

“Is mór am beannachd a th’aig an duine bhochd ma tha do sgeul fìor” fhreagair Mac Grùslaich; “tha am feasgair a’ toirt ’na mo chuimhne donnalaich chon ’s a ghealach ’na h-àirde.”

Choisich e mach as an t-seòmar, le déisinn.

Bha tighearna an eilein aig taobh a deas an tighe. Bha a bhean agus a theaghlach còmhla ris, agus bha iad a’ cur fàilte is furan air Dòmhnuill Ros agus a bhean. Bha e mar chleachdadh aig Rasaidh seasamh air an laimhrig a’ feitheamh na bìrlinn, nam biodh neach a b’fhiach an t-saothair a’ tighinn a choimhead air; agus a theagamh bha e air a dhol an coinneamh an Rosaich mur a bitheadh a charaid, Eoghan Mac ’Illeathain, air thigheadas maille ris. Chaidh esan an coinneamh Dhòmhnuill Rois; agus choisich e chum an tighe maille ri Móraig Ros.

Bha Eoghan ’na ghille òrd, deandanach. Bha aodann ruiteach, cruinn—iomhaigh a mheasadh neach suidhichte mur a biodh ni-eigin de ghluasad ’s an dà shùil a bha ’ga fàgail corrach. Bha e ’na dhuine grinn, gasda, agus ’na neach a bha’n còmhnuidh sgiobalta ’na dheise agus ’na cheum. Bha e beagan

[TD 56]

is fichead bliadhna agus a deich de aois. Choisich a’ chuideachd a steach do’n tigh.

Bha aitreabh Rasaidh air a togail ceithir-chearnach. Bha tùr ochd-shlisneach ag éirigh a suas aig ceann an ear an tighe. Bha na seòmraichean caidil air mullach àrd an tighe—ma chuairt air fichead troidh o’n ùrlar. Bha am fear-ceirde air ceithir uinneagan a stéidheachadh gu h-ìnnleachdach ’s a’ bhalla, agus a’ chuid àrd dhiubh an taic ri togail a bha ruith gu fràigh an tighe. Bha na h-uinneagan air chumadh nach robh eu-coltach ris an litir A.

Shuidh bean Rasaidh, agus dithis de a nigheanan, còmhla ri Móraig Ros ’s an t-seòmar aoidheachd. Bha iad air cluinntinn ma thimchioll Móraig, nighean an tuathanaich. Bha bean-an-tighe mar gum biodh sligean-tomhais fo a comhair, agus i a’ togail nan cothromaichean aon an déidh aon. Cha robh gruaim no iomagain air an iomhaigh. Bha a craiceann mìn, geal. Bha a folt cho dubh ri còmhdach an fhithich, agus a lìomhachd a’ dearrsadh air a dà ghruaidh. Bha i àrd, cuimir, agus cho dìreach ri bior. Bha i còmhdaichte le éideadh cumanta, gidheadh ealanta, gun atharrachadh seach mar a chaidh ìnnseadh dhi le beul-aithris. An robh a h-uile cuid dhiubh sin a’ comh-fhreagairt ri cumadh na h-ìomhaigh?

B’e so na nithean air an robh ban-tighearna Rasaidh a’ meòrachadh. Bha i riaraichte leis an dealbh a bha m’a coinneamh, ach bha ni-eigin de dhalmachd ’s an dà shùil a bha fàgail na h-ìomhaigh danarra. Bha i a sgrùdadh ’s a tolladh gus an d’thàinig i chum a’ chomh-dhùnaidh gu robh na bilean sgoilmeach agus a’ smeigeid a cur thairis le cruas is

[TD 57]

laineachd a thug misneach dhi a chum a beachd féin àrdachadh. Bha nighean an tuathanaich mar a bha còir aice air a bhi, coitcheann, neo-lochdach, cosmhuil ri a pàrantan!

Ged a stéidhich i air a’ bhunait so bha ni-eigin mu thimchioll Móraig a bha tàladh bean an uachdarain. Tha dìomhaireachd air choir-eigin ag iathadh ma bhoireannach a bhios an ceangal-pòsaidh. Tha so fìor gu h-àraidh a thaobh boireannach eile. Cha ghabh e aithris no innseadh ciod a th’ann, ach chan eil an-dearbhadh nach eil e fìor. Nuair a bheir sinn fa-near gu robh cuid is crannachur Mhóraig Ros cho eòlach air bean Rasaidh agus a bha Eoghan Mac ’Illeathain air a sheòmar-caidil, c’arson a bhitheadh iongantas oirnn ged a bhiodh Mórag anasach do bhean Rasaidh, agus ged a ghabhadh i tlachd air-leth ’s a’ chailin a bha air aoidheachd maille rithe?

Bha Mórag, ma ta, cho taitneach ri bonnach-boise na bannaig, oir ged a bha bean-an-tighe ’na sar bhean-uasail, bha i cho diuide ri uaisleachd fo bhàrdainn.* Bha an ceathrar bhoireannach ’nan suidhe le gean air an gnùis, agus a theagamh gu’n robh am feasgar so-bhrosnachail a chum còmhraidh. B’e so an oidhche a chuir Uachdaran Rasaidh a thaobh a chum an iobairt bhliadhnail a chur a suas air altair Buidheachais. Tha an cleachdadh so air a dhol bàs am measg nan uachdaran agus an t-sluaigh an diugh. Tha Latha Tàingealachd aig na h-eaglaisean, ach cha robh uachdaran gun a latha taingealachd féin aige ri linn Rasaidh. Ach bha barrachd air taing is buidheachas an crochadh air an fheasgar shònraichte


* Duine a dh’fheumas a thigh a chuidhteachadh—earail.

[TD 58]

so. Bha Mórag Ros gu bhi air a toirt seachad an ceangal-pòsaidh do Eoghan Mac ’Illeathain. A theagamh gu’n robh Mórag fo chùmhnant pòsaidh, a réir barail cuid, fada roimhe sud. Agus cha robh aon an Rasaidh a rachadh a mhullach nan deud leis a’ chòmhradh so cho binn ris an uachdaran, agus bhitheadh e iomchuidh dhuinne aideachadh gu’n deachaidh an clàr-aghaidh a shuidheachadh air bonn ’s gu rachadh an ceangal a shnaim, ’s a thoinneamh, agus gu seachd sonraichte gum biodh e air a dhaingneachadh araon fa chomhair càraid is luchd-daimh.

Thàinig an oidhche agus thòisich a’ chainnt ’s a’ charraid. Bha Rasaidh a’ cur fàilte air na càirdean a bh’air teachd a chum na cuirme an seòmar mór, farsuinn a bha co-fhreagairt ris an aobhar.

Bha móran sluaigh air tional. Cha robh leth-bhreith air a dheanamh. Bha am bochd ’s am beairteach ri guaillibh a chéile, agus iad uile tàingeil gu robh uiread de charthantas ’s an t-saoghal. Chan ann a h-uile là a bhios Mòd aig Mac-an-Tòisich, agus ’s an ainmig a rachadh sgalag gu bòrd a thighearna.

Shuidh an t-uachdaran aig ceann a’ bhùird. Bha a bhean air a laimh dheiseil. Bha Dòmhnull Ros agus a bhean air a laimh chlì. Bha Mórag ’na suidhe ri taobh a màthar agus bha Eoghan Mac ’Illeathain m’a coinneamh. Bha Rasaidh ga choimhead tiota. Bha e faicinn a’ bhùird a seasamh eatorra mar bhalla-tarsuinn. An robh so iomchuidh do chàraid a bh’air réite a dheanamh a cheana? Cha robh cuspair mu’n bhòrd a shamlaich an clàr-fiodh ri balla-tarsuinn ach uachdaran Rasaidh.

“Is gnàthach òraid a bhi air a toirt seachad aig

[TD 59]

a leithid so de àm,” thubhairt Rasaidh, ag éirigh air a chasan, “ach tha nì ro-cudthromach fo ar comhair air an oidhche so. Tha mi an dòchas gu’n toir mo luchd-cinnidh agus na càirdean còire a rùnaich tighinn a dh’ionnsuigh mo thighe maitheanas dhomh ma bhios mi dearmadach agus mall a chum labhairt air na nithean sin a bhuineas dhuinn mar luchd-àiteachaidh agus mar ghineil chàirdeil. Tha urram mór air a chur oirnn air an fheasgar so: thainig Dòmhnuill Ros, a bhean agus a nighean uasal á Dùirinnis an Eilein Sgitheanaich a choimhead oirnn. Chan eil anns an eilean sin ach an dara dachaidh dhuinn uile, ach tha mi ag aideachadh an so ’nur fianuis nach eil neach ’s an eilean de motha mo thlachd na Dòmhnull Ros’.”

Bha ciuineas anns an t-seòmar nach urrainn dhuinn sgrìobhadh ma timchioll oir dh’fhalbh i an cois na traill-iomraidh. Thog e searrag.

“Is mór an toileachdh inntinn a th’agam-sa a bhi tràghadh searraig do Uacharan Dhùirinnis.”

Sheas na bha timchioll a’ bhùird agus dh’òl iad slàinte Dhòmhnuill Rois leis an dùrachd a bhios air siubhal fear-turuis do’n Ròimh ag itheadh aran coisrigte fo chomhair na h-altrach.

“Tha mi a’ guidhe da féin, da bhean agus do a mhaighdinn uasail, maoin, beairteas, agus an nèamhnaid a théid os cionn a h-uile cuid dhiubh sin, slàinte cuirp.”

Chum Rasaidh air adhart.

“Bithidh sinn a’ tagradh a chum ’s gu’m fàilingeadh a naimhdean agus gu’n crìon iad amhuil mar a’ chrìonas sneachda òg a’ chéitean air guallann

[TD 60]

Chlàmaig, agus nach téid crìoch air a sheilbhachadh gus an tràigh an Dubh-sgeir.”

Dh’éirich Dòmhnuil Ros agus thug e tàing do Rasaidh. Chaidh am biadh itheadh le cridhealas. An déidh sin thòisich ceòl is dannsa, càirdean agus luchd-cinnidh Rasaidh a’ cur na h-aimsir gu deadh bhuil gu deireadh na h-oidhche.

Bha Mac Grùslaich taingeil an uair a thàinig an greadhnachas gu crìch. Thug e uair an uaireadair air ais ’s air aghaidh mu’n tigh, coltach ri fear-freiceadain. Cha robh e féin air a bhi am measg na cuideachd, ach bha e eòlach air a h-uile car a chuir a mhaighstir dheth o àird-fheasgair. Bha nithean a’ bruthadh air a thuigse a thaobh Rasaidh a bha fàgail a bheoil tosdach agus eanchainn a chinn luaisgneach. Cha robh dithis riamh air thigheadas cho gràdhach da chéile ri Eanruig Mac Grùslaich agus Cailean Mac ’Ille Mhaoil; gidheadh bha smuain air inntinn Mhic Grùslaich a bha’n cleith air Cailean.

“Gleidh dorus do bheòil bho’n neach is dlùithe a leanas ri ’uchd” bha e gairm an cluais Chailein an latha roimhe sud.

Bha e air an latha a chaitheadh timchioll h-Eàllaig, agus Rudha-nan-leac—dà àite nach robh iomchuidh air son uain òga gun toinisg. Ged a dh’itheadh e an cladach air taobh a deas an eilein an déidh coiseachd a mach as an t-seòmar-dheasachaidh cha lorgadh e Cailean. Mhothaich e nach robh aghaidh na bìrlinn cóig mionaidean air an laimhrig an déidh teaghlach an Rosaich aiseag.

Bha e cho eudmhor a thaobh obair na bìrlinn agus gu’n do choisich e mìle de shlighe gu tigh beag le

[TD 61]

tubhadh de fhraoch. Bha Mac-an-Rothaich air a chionneamh—duineachan cruinn cnagach le buill a bha luchdaichte an sealladh Mhic Grùslaich le galar na doille. Bha e cìnnteach nach fhaiceadh Mac-an-Rothaich an t-eithear ged a bhiodh i ’na suidhe air bàrr a shròine, ach bha e cìnnteach nach rachadh ràmh a chur am bac air a totaidh an ain-fhios da. Bha ni-eigin de charthantas eatorra, oir bhiodh Mac-an-Rothaich ag obair mu’n tigh. Ged a bha buaidh am mullach a chinn cho dòrcha ri bonn-dubh a choise, bha a fhradharc air aonairt ri a chlaisneachd ’na leithid de dhòigh ionnus gu’n robh Mac Grùslach a’ creidsinn nach robh guth-cinn eoin ’s an eilean nach aithnicheadh e air leth.

Thugadh so dhachaidh air an iomadh dòigh, gu h-àraidh nuair a bhiodh Dùghall Gorm a’ trusadh an doill bharr na laimhrig le ràmh ’s gach làimh agus aodan na bìrlinn air Port-an-righ. Cha robh camus, no sgeir, no creag nach siubhladh e leis an iubhraich ged a bhiodh an cuan cho dòrcha ri dubhach suithe.

Ma dh’fhòghluim Mac Grùslaich nì ’s am bith o Mhac-an-Rothaich, a reir coslais cha do ghabh e móran luasgain, oir chaith e a’ chuid bu mhotha de’n oidhche ’na chuideachd. Bha e nis ’na sheasamh aig oisean tigh a mhaighstir, amhuil teine a ta cur feum air brodanachadh. Bha e creidsinn fada roimhe sud gu robh dìomhaireachd air choir-eigin ’sa chàirdeas a dh’éirich eadar a mhaighstir agus Dòmhnull Ros; agus bha e air son tomhas de sholus no do dhearbhadh fhaotainn ma thimchioll. Cha robh e eòlach air an Rosach, ach shamhlaich e neart a chinn ri Frìdeig. Bha Cathal Gille-naomh cho balbh ri pasg

[TD 62]

iuchraichean agus bha Rasaidh o chionn ùine mhóir cho beag foighidinn ri piseig air griosaich.

Lùb e timchioll an tighe, agus thug e fa-near gu robh solus ’s an t-seòmar-gnothaich. Bha e féin eòlach air an t-seòmar bheag so, ach cha robh e riamh air taobh a stigh na còmhla ach anns an t-suidheadhadh a sheasas duine an cùirt-lagha agus am breitheamh fa chomhair. Choisich e gu fiata chum na h-uinneig, agus sheall e troimh iomaill an sgàile-shùil. Bha Rasaidh agus Dòmhnull Ros ’nan suidhe a’ còmhradh. Sheall e gu mullach-àrd na h-uinneige, agus mhothaich e nach robh i air a druideadh ris a’ chearnaig anns an robh i. Ghrad ruith e chum eich-luinn agus chur e dheth a bhrògan. Tharraing e cuarain ma cheannaibh a chas, agus rug e air fàradh le mor earbsa. An ceann tiota bha e coiseachd mu shè òirlich de chòmhnard mar chat. Bha am fàradh na laighe air fràigh an tighe. Cha robh gu bhi aige ach am bàs. Rùnaich e am bàs fhaotainn a’ streap ri tùir an tighe; agus ag altrum an smuain so bha e air am fàradh a thogail, agus a chàireadh air cùl na h-uinneig, le faicill.

Bha an oidhche dubh, dòrcha. Cha robh gnè de chòmhnadh air aisteil nan speur do dhuine cruthaichte. As aonais gu’n cluinnte fuaim a chas—agus bha Mac-an-Rothaich mìle a shlighe—cho robh sùil an ceann duine a chitheadh e. Bha e tàingeil, mar an ceudna, gu robh gaoth fhuar na h-àirde a tuath a seideadh le reachd na dunach am measg nan craobh bha mór-thimchioll na lùchairt.

Ràinig e. Sheas e os cionn na h-uinneig a bha so-bhrosnachail; agus an ceann tiota bha cholunn sìnte

[TD 63]

ri fràigh an tighe an dòigh a bha samhlachadh gu robh cnàmhan a chuirp làn lùdagain. Bha e greimeachadh ri stiom de luaidhe le aon làimh, agus bha an té eile an taic ris an togail. Chrom e aghaidh le braise a thug ràn air alt amhaich, amhuil bannan a bhios air meirgeadh. Cha do chuir e diu sa’ chràdh a chaidh a dh’ionnsiugh a chridhe, oir bha briathran so-bhrosnachail a cheana ag éirigh gu dhà chluais.

Bha an seòmar am fasgadh an tighe; agus, chan e a mhàin gu robh e comasach air còmhradh a chluinntinn, ach chitheadh e suidheachadh an dithis dhaoine troimh ’n sgàile-shùl air an réidhlein sìos o’n uinneig.

“Sinne a fhuair sliochd, chaidh móran earbsa ruinn. Tha sinn freagarrach air an son. Tha dleasdanas againn r’a choimhlionadh; agus, do bhrigh sin, tha còir againn seasamh gu daingeann, agus an stiuradh a dheòin no dh’aindeòin!”

Dh’aithnich e guth-cinn Rasaidh. Bha e coiseachd air ais ’s air adhart.

“A,” fhreagair an Rosach; “tha boireannaich ann a bhios air an seòladh amhuil an eich a chum an uisge. Am bheil thu comasach air an riarachadh as eughmhais an aonta? Théid Mórag a chum na h-altrach gun amharus, oir tha urram aice do a pàrantan. Théid i gu clàr-imeachd na h-eaglais mar an iobairt-réitich. Am bheil thu déonach pòsadh is adhlaiceadh a fhrithealadh an aon latha?”

“Tha mi ag aideachadh,” fhreagair Rasaidh, “nach do rugadh duine le mnaoi a ta comasach air boireannach a sheòladh thairis air a seòl féin. Gidheadh, tha còir aig pàrantan sabaid an aghaidh

[TD 64]

gaol faoin a threoraicheas an gineil, ma dh’fhaoidte, gu sgrios. Tha e gu bitheanta a’ tachairt gur ann an déidh laimhe—an uair a thig creutairean lag, meata, gu gliocas—a thig an gaol faoin gu bhi ’na ghaol searbh. Am bheil thu dol a dh’àicheadh do dhleasdanais a chum gaol, no an nì a thatar aga inmeachadh ‘gaol,’ a riarachadh? Tha boireannaich ann nach gabh comhairle ged a bhiodh neach os an cinn le sgiursair de sgìnnich. Earalach iad a chum a leas agus tha iad cho daingeann ri Bhàlaidh* ri uchd an doinnein. Théid na seachd dunaidh orra ma dh’iarras pàrant rud ’s am bith air sgàth caoimhneis. Feumaidh an ìobairt gu h-uile ’s gu h-iomlan a bhi air an sonsan, oir tha féin-spéis is féinéileachd air buadhan an cuirp a mheirgeadh an leithid a dhòigh agus gur gann a dh’aidicheas iad gu’n d’rugadh iad, no gu robh iad ’nan cloinn.”

Bha Dòmhnull Ros ag éisdeachd. Cha robh e aineolach air gleusdachd an fhir a bha labhairt ris. Bha e toirt fa-near, mar an ceudna, nach robh annta ach dà namhaid greis roimhe sud. Théid pàisdean a mach air a chéile. Chì sinn iad gu tric le caisteal an urra gus an cluinnear eubh nan creach ma thachras do chù mór, dubh tighinn ’nan rathad.

Bha Dòmhnull Ros cho nàdurra ri feòil is craiceann, ach cho robh e creidsinn anns a’ charthantas thràilleil. Bha esan, a thuilleadh air a sin, an daimh do Mhóraig nach robh an duine eile a tuigsinn. Cha b’i nighean Rasaidh a bh’ann. Cha robh innte ach Mórag Ros!

Shocraich an Rosach inntinn air an smuain so.


* Eilean dluth air Rasaidh.

[TD 65]

Cha robh e faicinn, o thùs gu éisd, ach malairt. C’arson nach ìobradh Rasaidh aon de a nigheanan féin? Bha iad nam boireannaich dheas, thapaidh. Dheanadh iad bean duine-uasail, agus spioladh iad cearc ged a bhiodh an dìle-bhàthte* air teinntein duine bhochd. An grinneas is suairce nàduir, bha iad comharraichte. Cha robh e faicinn ’s an smuain ach aon nì a bha mi-fhreagarrach. Aig àm ’s am bith eile cha bitheadh uiread agus ainm Móraig air a bhilean neò-ghlan, ach dh’fheumadh e an domblas a shluigeadh an diugh. Bha Dòmhnull Ros an cuibhrich a bha ’ga theannachadh ris an duslach, agus bha e toileach éisdeachd ri rud ’s am bith a nochdadh cobhair.

Chaidh còmhla an doruis fhosgladh le braise a chuir cridhe Mhic Grùslaich air chrith. Shuidh Mac ’Illeathain an cathair. Bha suidheachadh an triuir dhaoine folaichte aig a’ cheart àm air an duine a bha gu h-an-shocrach os cionn na h-uinneig, ach bha e so-shoilleir dhoibh fhéin. Bha Mac Illeathain a snàmh an gràdh, an Rosach an amar nam fiach, agus Rasaidh air a h-uile cruaich de choirce a dhlùth e o chionn deich bliadhna a chriomadh an leithid de dhòigh agus gu robh e air an fheasgar ud cho falamh ri clàr-fuine.

Bha misneach Rasaidh air tuiteam gu buinn a chas, ach rùnaich freasdal làmh cuideachaidh. Thàinig ath-mhisneach agus nuadh-bheatha mu’n cuairt mar a leanas.

Chaidh Mac Illeathain a bhreith is àrach ann an Uig an Eilein Sgitheanaich. Bha ’athar agus an


* Seann fhocal—Cearc ’s an latha fhliuch.

[TD 66]

teaghlach do’m buineadh e ’nan daoine cothromach. Bho laithean òige bha a phàrant air móran de a laithean a chaitheadh an dùthchanan céin, oir bi a cheird an t-arm dearg. Rùnaich e aon de stàidean Aonaichte Ameriga mar a dhùthaich chrìochail.

Thàinig e gu Breatann agus fhuair e eòlas air Una Dhòmhnullach—màthair Mhic Illeathain. Dheonaich iad pòsadh gu cabhagach am ann baile an Obain. Chaochail Mac Illeathain mu’n do rugadh a mhac. Rinn esan tiomnadh cho fhad ’s a bhitheadh a bhean gun phòsadh gum biodh àireamh airgeid air a thoirt dhi an ceann gach bliadhna. Rinn e cùmhnant, mar an ceudna, a thaobh mic no nighinn a dh’fhaodadh tighinn as a dhéidh, ach dh’fhàg e rabhadh nach rachadh an t-airgead a phàigheadh gus am biodh a ghineil fichead bliadhna agus aon de aois.

Bha an t-airgead ma ta air a thasgaidh suas. Ràinig Mac Illeathain ceithir bliadhna deug. Phòs a mhàthair tàillear á sgìre Fhlodagarraidh ’s an Eilean Sgitheanach. Dà bhliadhna an déidh sin roghnaich Mac Illeathain ceird ’athar. Chuir e cùl ri a mhàthair gu buileach. Bha deon-bhàigh air leth aige ris an eilean agus, mar a’ ceudna, ri Eilean Rasaidh, far an robh cuid de chàirdean ag gabhail còmhnuidh. Nuair a ràinig e fearachas, agus fada mu’n d’fhuair e eòlas air Móraig Rois, bha cathrantas anabarrach eadar e féin agus Uachdaran Rasaidh. Bhiodh e gu tric mu’n chagailt còmhla ris, agus tha sinn a’ creidsinn nach biodh nì am folach air an duine chòir sin comh-cheangailte ris na’ suidhichidhean ’s an robh Mac Illeathain a thaobh tiomnadh athar. Chi sinn an déidh laimhe nach robh airgead an

[TD 67]

tiomnaidh cho furasda a lorgachadh. Thòisich e ri tagradh air son an airgeid—a theagamh le dlighe; agus, ged a bha còir aige air fhaotainn dusan bliadhna roimhe so, b’ ann beagan mhìosan air ais a chaidh mìle punnd Sasunnach a thoirt da. Tha e fior gu robh e faotainn beagan an ceann gach bliadhna; ach, ged a bhiodh an t-iomlan a fhuair e ’s an t-suidheachadh so air ceann bùird, cha bhiodh aige ach tomad bheag.

Bha Mac Grùslaich crom, crotach agus a smig a’ socrachadh ’s an chòs feusaig a bha tuiteam amhuil rusg de chlòimh air balla an tighe. Cha d’thug e fa-near gu robh na ròinegan air cruadhachadh le fuar-dhealt reodhaidh. Rinn e oidhirp air a cheann a thogail, ach, mu’n d’fhuair e alt a dhroma a chur san t-suidheachadh ghnàthaichte, chuala e farum air còmhla an doruis. Nam biodh e anns an t-seòmar chitheadh e gu robh Mac Illeathain a’ falbh a mach balbh, bodhar, agus gu robh Dòmhnull Ros le sprochd-mulaid ’na chathair. Cha robh e an comas Rasaidh smuain Dhòmhnuill Rois a thuigsinn. Cha robh Rasaidh a’ faicinn ach eaglais, is ministeir, is bean, ach cha robh an Rosach a’ faicinn nì ach deirce is gainntir. Ma rùnaich e a nighean a mhalairt, ciod e an taisbeanadh a bha e faicinn ma coinneamh?

“Rinn mise mo dhìchioll,” thubhairt an Rosach; “tha mi deònach an cùmhnant fo’n deachaidh sinn a dhìoladh, agus a thoirt gu ceann. Ach, ged a chur mi air chois a h-uile ìnnleachd, tha Mórag air fairleachadh orm.”

Bha Rasaidh ’na thosd. An ceann tiota thubhairt e:

“Mhothaich mi gu bheil fàinne air a meur.”

[TD 68]

“Agus air a cridhe,” fhreagair an Rosach le braise.

“Bha móran an crochadh air do bharail an t-seachduin a sheòl an ‘Hector,’” thubhairt Rasaidh le beagan caise. “Bha còir agad fhàgail air a’ chagailt, agus a smùig a chumail ris an talamh. A bheil thu smuaineachadh nach faigheadh cuilleig bhig a chinn bàs nam biodh e féin agus a pheathraichean air bòrd bhochd?”

Bha e ’na sheasamh aig an uinneig. Bha Mac Grùslaich le a mhac-meanmna a’ deanamh dealbh de chruth troimh ’n sgàile-shùil. Ach cha robh an sgalag fada a’ meorachadh air cruth a mhaighstir, oir dh’éirich guth cas, geinneanta da ionnsuigh le braise a dhùbhlanaich a dhà chluais. Bha Rasaidh air tionndadh agus air seasamh mu choinneamh an Rosaich.

“Nach iomadh riasladh is anastachd a fhuair cù? Agus ma chaidh neart dùirn is cuirp àicheadh air Cathal Gille-naomh tha fios is cìnnt agad nach biodh e comasach air dochan a dheanamh do chorp a’ Chaimbeulaich leis a’ chòs anabuich tha suidhichte an clàr a chinn.”

Bha Ros balbh. Bha iomhaigh cho an-shocrach ri crois-iorna ag osnaich aig meud a teannachaidh. Thog e aghaidh agus dh’fhosgail a bhilean.

“Chan eil mise a’ smuaineachadh gu’n tig e air ais, fada no goirid a bhios e beò; agus, creid thusa mise, chan fhaic mo nighean-sa clàr-imeachd bàta gus an druid am bas a sùil.”

“Ach ciod an toirbhe th’anns na nithean sin,” fhreagair Rasaidh le piorraidh, “mur a creid i do bhriathran—mur a creid i gu bheil an Caimbeulach

[TD 69]

cuidhte is i? Thubhairt thu rium o chionn beagan laithean gum biodh i cho stàideil am fail na muice còmhla ris a’ Chaimbeulach ris an té is urramaiche an lùchairt righ. Rachadh an duine gu iomall an domhain, no tearnadh e chum na gealaich, agus fios aice-se gu bheil e beò, tha thu ag ràdh rium nach biodh toirbhe ’s am bith ann, agus nach rachadh cnàimh de Mhóraig gu làr eaglais maille ri Eoghan Mac Illeathain gu latha bhràth. Tha an cùmhnant fo’n deachaidh sinn le chéile gun choimhlionadh.”

Bha ciuineas eatorra air son greis de ùine—ciuineas a dh’fhàg cridhe Mhic Grùslaich turramach. Bha Rasaidh air ais ’s air aghaidh. Labhair e le guth diongmhalta.

“Tha thu creidsinn cho fhad ’s a bhios an Caimbeulach beò nach pòs Mórag?”

“Cìnnteach!”

“Agus marbh?”

“Théid i gu clàr-pòsaidh as eugmhais gaoil.”

“Mac Illeathain?”

“Seadh.”

“Tha thu creidsinn nach teasairg nì fo nèamh nan speur sinn ach—mort?”

Dh’éirich a’ ghruich-fuilt a bh’air ceann Mhic Grùslaich le cabhaig a chriothnaich còmhdach a chinn, ach an tiolp bha am mir aodaich socrach. Tharruing e anail o ìochdar a chuim, agus ghrad shìn e amhach cho fad ’s a leigeadh féith.

“Tha am focal làidir,” fhreagair an Rosach, “agus ciod e an stà a bhi labhairt mu nì nach tachair?”

[TD 70]

Bha Mac Grùslaich air cruinneachadh amhuil ciomboll fraoich.

“Tha sinn fadalach” thubhairt Rasaidh; “tha uiread de shuspuinn aig Mac Grùslaich ’na òrdaig-mhóir agus a th’aig Cathal ’na chorp air fad.”

“Aon Chaimbeulach a dol a mhort fir eile?”

“Chan fhiosrach mise gur Caimbeulach e,” fhreagair Rasaidh, “ach ’s fhiosrach mi gur è àmhlair cho glic agus a rugadh le mnaoi.”

Bha Mac Grùslaich ag éisdeachd ri briathan a mhaighstir. Thog e a cheann, agus leig e cudthrom a chuirp air a dhà ghlùin. Bha a’ ghaoth a’ cluich ri fheusaig—gaoth fhuar chìreanach a bha a’ dol a steach a dh’ionnsuigh a chnàmh. Dheònaich e teicheadh as an ionad ’s an robh e, ma bha a chasan comasach air a ghiulan.

“Chuala mi gu leor, gu leor!” thubbhairt e, gu socrach.

Thàinig fuaim air dorus an t-seomair a chuir sgeun ’na dhà shùil, agus dh’éisd e. Bha cuideigin air coiseachd a steach do’n t-seòmar.

“Tha mi ag iarraidh maitheanas,” thubhairt Rasaidh; “tha an ath ghrian gu bhi air an adhar, agus mo charaid ma dh’fhaoidte, gun bhiadh, gun deoch, gun chadal.”

“Tha eòlas agam air gach aon dhiubh,” fhreagair an duine. “A thaobh bidhe, cha b’e so a’ cheud oidhche dhomh caoimhneas do thighe a mhealtainn.”

“Dean suidhe,” thubhairt Rasaidh, le guth caoimhneil. “Tha tìm luachmhor, agus móran dhi a cheana air a dhol seachad.”

Chuala Mac Grùslaich paipeirean ’gan laimh-

[TD 71]

seachadh, agus guth cruaidh gnothachail ag éirigh air an àileadh. Chuala e guth coigrich.

“Diùrinnis,” thubhairt am fear a bha labhairt. “Tha mi dol a chur cor na sgìre sin fo ur comhair an toiseach; oir, mar a dh’ainmich mi an toiseach na h-oidhche, chan eil i a bheag goirid air suidheachadh an eilein ’s am bheil mi. Trì mile pùnnd Sasunnach, agus còig ceud pùnnd Sasunnach de riadh. Mur a bi treas cuid na h-àireamh pàighte an taobh so de’n Og-mhios, agus barantas làidir gum bi an t-iomlan air a phàigheadh roimh dheireadh an fhoghair, bithidh na nithean a th’air an ainmeachadh ’s an sgrìobhadh-geallaidh air an reic.”

Rinn an coigreach casad.

“Chan ann gun allaban ’s gun chosguis a ràinig mise Dùirinnis agus, a dh’aindeoin mo dheagh-rùin, thionndadh a mach as an tigh mi trì amannan falamh.”

“Cha d’fhuair mi peighinn,” leasaich an duine le caise, “a rachadh an coinneamh riadh no calpa.”

“Bhithinn-sa anabarrach duilich gum biodh an sgìre sin fàs, no gu’m faigheadh coigreach seilbh air an aitreabh a th’ann.”

Bha an t-àite ciuin tiota, ach ghrad ruith fuaim smàigeil air feadh an t-seòmair.

“Rasaidh, sè mìle pùnnd Sasunnach eadar riadh is calpa.”

“Chan eil dòchas ’s am bith aig mo mhaighstir a thaobh Rasaidh—an cuireadh tu as a leth?”

Bha ciùineas ’s am t-seòmar amhuil dùn chlach; agus bha ceòl air an teangaidh a bh’air an spiris cosmhuil ri fead de’n ghaoith ’s a’ chliath-theine.

[TD 72]

“Sè mile!”

Dh’aithnich an sgalag guth a mhaighstir, agus thug e fa-near gu robh e cho fann ri osna cìocharain.

“Tha riadh she bliadhna anns an iomlan,” fhreagair am fear eile. “Tha mi labhairt riut-sa mar charaid, agus ag innseadh dhuit mur a bi dara-leith na h-àireamh pàighte air claigeann a’ Chéitein gum bi an t-eilean cuidhte ’s tu.”

Chaidh Mac Grùslaich air ais gu toiseach a’ chòmhraidh a thuit air a chluasan. Biadh, is deoch, is cadal, ach bha e nis a’ faicinn mallachaidh is beannachaidh aig an aon teangaidh! Cha b’urrainn da a ràdh le firinn gu’n do ràinig aon lideadh cluasan a’ chinn bh’air a’ labhairt le braise-nàduir, no focal a ghairmeadh neach mì-mheasail. Gidheadh, bha an guth teinnteach, an-easaraigh a bha e cluinntinn cho an-iochdmhor ri teachdaire gun trocair, am bàs. “Mur a gabh thu mo lagh tréig mo rioghachd.” B’e sud brìgh a’ chonsachaidh, co-dhiubh mar a bha esan a’ tuigsinn.

Bha e ’na chor-shuidhe; agus, ged a bha focail ag éirigh da ionnsuigh, bha e mothachail gu robh alt a chinn cho beag feum ri bannan as eugmhais nan crann. Reic is sgriobhadh-geallaidh! Bha e an trom-smuain, agus, a’ feuchainn ri suspuinn a chinn a chleachdadh air na chuala e. Bha e a’ meorachadh air gusgul an eilein, bochdainn an Rosaich agus airgead Mhic Illeathain. Ciod e an gnothach a bh’aig airgead no beairteas, ri geall-sgriobhaidh? Cia as an d’thàinig an tula-bhriathradair ’s an guth stolda, gnothachail bha an seomar a mhaighstir? Uiread ’s na bha dubh de ’ionga, cho do lorg e a’

[TD 73]

comh-sheasamh ris an dà cheist; ach cha robh e idir dall a thaobh suidheachaidh an duine aig an robh tighearnas an eilein.

Riasail e air a chasan cosmhuil ri snàmhaiche an amar éithre. Bha fheusag ’na caisean-reòdhta. Cha robh a’ ghaoth, a dh’aindeòin a treubhantais, a’ cur tulgadh ’s an stob cloimheach bha tuiteam o smig, oir bha na caisreagan eigheach a’ cumail ceum air a’ cheum ris a’ choluinn o’n d’fhuair iad beatha. Ghreimich e ris an fhàradh, agus chrom e air dhòigh air choir-eigin chum an ùrlair. Choisich e chum an stabuill, agus na tarsannain-chasach ’na làimh. Chàirich e fhad ’sa leud air cònlaich thioraim. Chaidil e, agus an liath-reodhadh a shumhlaich air an asgairt de chloimh a bha truiste air a chalpannan, a’ sileadh gu làr an tighe.

[TD 74]

CAIBIDIL V.

FEARSAID IS FUAIDREAG.

Bha a’ ghrian a’ tilgeil sgearb de a solus troimh tholl beag a bh’air dorus an stàbuill mu’n do dhùisg Mac Grùslaich. Bha cóig eich ’s an tigh maille ris. Dh’éirich e le cabhaig agus chuir e sìol coirce agus ultach feòir am prasaich gach aoin dhiubh agus choisich e le cabhaig dh’ionnsuigh an “tighe-mhóir.” Bha Dùghall Gorm agus triuir eile air a choinneamh.

“B’e mo bharail gu’n tigeadh tu,” thubhairt Dùghall; “cha dhubh grian ’s cha gheal uisge. Daoine ’gad lorg ’s ’gad mharbh-iarraidh eadar Rudha-nan-leac agus an Torran, agus a h-uile amadan is òinseach a’ creidsinn gur e feoil nàdurra th’air do chnàmhan,”

“Cha robh do chridhe-sa fo luasgan,” fhreagair Mac Grùslaich; “ma riaraicheas an Sgiathanach a stamac cuiridh e a mhàthair a chadal ’na trasgaidh.”

Shuidh e air cathair.

“C’àite an robh thu fad na h-oidhche, ’Eanruig?”

Bha ceann Mhic Grùslaich crom fo lamhsaid leis na cuarain a bha ma chasan. Ghrad sheas e agus labhair e ri Deoiridh.

“C’àite an robh: nach bi a’ cheist i airson cluasan Eanruig. Tha an t-seasgaich no’m fraoch cho ion-mhiannaichte le Eanruig ri ite na peucaig.”

[TD 75]

Bha Deoiridh a’ càireadh bidhe air a’ bhòrd le aoidh is gean air a h-aodann. Bha Dùghall Gorm le a bheul is steòirn laimhe a càireadh nì-eigin an cinn chàich.

“Cha do dh’fhàg iad toll thall no bhos gun rannsachadh,” chaidh Deoiridh air adhart; “chaidh iad a dh’ionnsuigh an t-sabhail oir bha a’ bhìrlinn air ceann na tràghad, agus ma their mi féin an fhìrinn bha mi an imcheist.”

“Umph; a bhìrlinn air ceann na tràghad! Bhiodh i gu minic air aiginn thioram air mo shon-sa, a Dheoiridh, agus faodaidh mi ràdh, le m’ thoil-sa. Is iomadh oidhche a dh’fhalbh i as m’ aonais agus bu tric a bha i air a’ ‘Chaillich’ ’s Mac Grùslaich ’na leabaidh.”

“Ciod i do bharail air fear-na-bainnse?” thubhairt Dùghall Gorm le ealamhachd. “Tha aon oidhche chridheil gu bhi againn an Diùirinnis.”

“Tha a dhà no trì gu bhi ann,” fhreagair an sgalag, a’ suidhe mu’n bhòrd.

Thàinig Cailean Mac Ille-mhaoil a steach do’n t-seòmar.

“Tha mise a’ feitheamh ortsa o mhoch-thrath an diugh,” thubhairt Dùghall ri Cailean. “Thoir leat a’ phìob airson cladach an t-Srath. Tha sgòrnan Phàruig tioram an déidh na h-oidhche an raoir.”

“Tha dòchas agam gum bi esan mar sin!” thubhairt Mac Grùslaich, air leth-fhioradh gu Dùghall. “Ciod e do ghnothach ri cladach an t-Srath?”

“Na cuir ceist nach urrainn mi a fhreagairt,”

[TD 76]

sgroig Dùghall. “Dean cabhag: cha b’e so àm dhuit suidhe aig bòrd bidhe. Bi maille riumsa aig sròn na bìrlinn mu’n ruith cóig mionaidean.”

An ceann tacain bha Mac Grùslaich agus a charaid, Cailean Mac Ille-mhaoil, a’ coiseachd a chum na laimhrig. Bha Dòmhnull Ros agus a bhean, Rasaidh, Eoghan Mac ’Illeathain, agus an coigreach a bh’anns an t-seomar-ghnothach troimh an oidhche, ’nan seasamh a’ còmhradh. Sheall Mac Grùslaich gu cabhagach air Cailean.

“Chunnaic mise an ìomhaigh ud roimhe so,” thubhairt e le iongantas.

Ghrad dhearrs fradharc a chinn air bean an Rosaich. Bha e ’ga coimhead gu dùrachdach le aodann lan iongantais agus thog e rithist aghaidh a dh’ionnsuigh Chailein; ach mu’n d’fhuair e cothrom a theangadh bha guth Dhùghaill Ghuirm a’ tuiteam air a chluasan amhuil tairneanach. Mu uair de ùine ’na dhéidh so bha bìrlinn Rasaidh a’ treabhadh na fairge sìos caol Loch Aibhse. Bha Mac ’Illeathain agus coigreach ’nan suidhe ’na meadhon air tarsannan. Sheòl i gu cabhagach seachad rudha na “Caillich,” agus bha i air a h-iomain le sruth luath-cheumach suas troimh Chaol Réidh. An ceann tiota bha a sròn a’ falcadh nan tonn ghorm-bhileach a bha rànaich o chladach Orasaidh. Ràinig i Rudha-na-faochaig, an sgìre Chnòideart, ma thrì uairean ’s an fheasgar. An ùine ghearr leum i Rudha-na-h-acarsaid, agus bhuail i Malaig. Bha dà nì sònraichte air an cur fo chomhair Mhic Grùslaich an latha a thugadh da urram “sgalaig” an tigh Rasaidh. Bha mar

[TD 77]

chòrachd air biadh itheadh—an uair annamh a rachadh am biadh a chur m’a choinneamh—agus am mìr teangadh a bha ’na bheul a bhi air a samhlachadh ris ’na daoine nach aithnichear gidheadh air am bheil deadh aithne.

“Tha cead do choise agad. Rach an taobh a thogras tu ach na feòraich ceist.”

Bha na nithean so neo-chàileir do dhuine a fhuair gnè Mhic Grùslaich oir, o bhuinn a chas gu mullach a chinn, cha robh ’na chorp ach ceanglachan farraid. Gidheadh dh’fhòghluim e a bhi umhail agus thugadh dhachaidh air a h-uile là a bhuail grian air a cheann gu robh ciall fillte ’s an an dà fhocal “cead coise” nach do dhrùidh a riamh air eanchainn. Ach dh’fhòghluim e an déidh laimhe gu robh iad a’ ciallachadh a chorp is eanchainn a bhi dubh-bhas agus aig an aon àm a bhi cosmhuil ri criathar troimh an ruitheadh cruaidh-theud airson rùin-aithris a mhaighstir. Bha e ’na sheasamh air an laimhrig a’ bruidhinn ri Cailean.

“Nam biodh mo ghunna fo ’m achlais roghnaichinn calcas is gainntir mu’n rachainn air ais còmhla ris na mèirlich.”

“Chaidh ìomhaigh bean an Rosaich air di-chuimhne?” fhreagair Cailean.

“Tha an aghaidh sin, gun teagamh, so-bhrosnachail. Fillte ri nì sònraichte eile, bhiodh e iomchuidh do Mhac Ghrùslaich aghaidh a chur gu tuath agus dlùth-leantainn ris a’ ghuirmein.”

Tha Dia mar fhianuis orm nach e gràdh nan reubalach a bheir air ais mi. Tha mi ’n dòchas

[TD 78]

mu’n d’tig an ath gheamhradh gum bi sinn air an astar cheudna.”

Bha Mac ’Illeathain agus an duine a bha còmhla ris a’ coiseachd suas seachad orra.

“Cha do mhothaich mi do’n chladhaire ud gu maduinn an diugh; an d’thàinig esan an cuideachd an Rosaich?”

“An cuideachd Dhòmhnuill Rois,” fhreagair Cailean. “Chan eil damh no mart no cearc ’s an eilean nach fhac e le a shùil. Chaidh a ghiulan gu Eilean Ronaidh agus rannsaich e mach a h-uile speir a th’air uachdar.”

“Feasgar an dé?”

“Anmoch an raoir,” fhreagair Cailean. “Cha d’fhuair mi uiread mo choise air talamh tioram fad an fheasgair agus b’e Ronaidh a’ chulaidh-bhrosnachaidh—aon de na ‘seallaidhean’ bòidheach a bha e airson fhaicinn,” chaidh Cailean air aghaidh, neo-mhothachail air aogasg an fhir a bha còmhla ris.

Bha an duine beag, dearg ann an trom smuaintean. Cha robh teagamh aige nach b’e sud an guth suidhichte a bha a’ tearnadh da ionnsuigh gu fràigh an tighe, agus bha e gabhail eòlais lìon beag is beag air na chuala e co-cheangailte ri geall-sgrìobhaidhean.

Bha luchd-cinnidh Rasaidh a cheana ’s an eithear, agus Dùghall Gorm ’s a shùil air fiaradh gu “dà mheirleach-sìthne na Corpaich”—aoireadh a bha cho tric air a bhilean agus a bha goisdne fuilt troimh a cheann. Chaidh iad air ais an taobh as an d’thainig iad.

Chuir Mac ’Illeathain agus am fear a bha maille ris an oidhche seachad am Morair. An la-ar-na-

[TD 79]

mhàireach chaidh an giulain air carbad cheithir each a chum a’ Ghearasdain, Onaich is Baile-a’-chaolais. Chaidh iad seachad air Loch Leabhain le bàta beag. Ghabh iad fois oidhche agus ’sa mhaduinn chaidh an giulan le carbad bheag troimh an Apuinn dh’ionnsuigh an Obain. Dhealaich iad.

Tacan an déigh sin, choisich Mac ’Illeathain gu tigh beag le dà stuaidh agus tubhadh de fhraoch, a bha suidhichte air Sràid na Mara. Thug e glag air dorus an tighe le uilt nam meur agus an ceann tiota bha cuideigin an sàs an ni-eigin amhuil geimheil umha a bh’air cùl na còmhla. Dh’fhosgail a’ chòmhla air ball agus bha aghaidh bheag, phreaslach a fàireachas eadar an dorus agus an ursann. Bha Mac ’Illeathain aghaidh ri aghaidh ri sheanmhair, gidheadh bha geilt na cainnte air.

“Bu mhiann leam labhairt ribh an uaigneas airson ùine ghoirid,” thubhairt e.

“Bu mhiann leat!” fhreagair i le guin ’na dà shùil. “An do mhiannaich thu a riamh ach uaigneas is dorchadas? Am follais bruidhnidh mi ruit: an uaigneas is gràinealachd leam t-aghaidh!”

Rinn nì-eigin farum air cùl na còmhla agus nochd aodann na mnatha. Bha a folt ’na ròineagan liath-dhorcha amhuil clòimh dhubh-cheannaich. Bha a craiceann preasach, buidhe agus a dà shùil mar ghrainne fùdair air asgart. Bha iad a’ leum ’s a’ ruith an clàr a cinn.

“Is fiosrach leam gu bheil sibh comasach air mo chuideachadh ma ’s àill leibh.”

Rinn am boireannach casad agus dheàrrs fradharc

[TD 80]

a cinn troimh na malaidhean dorcha a bha mu timchioll.

“Dligheach na dìolain ga ’m beil thu cha teasairg mise thu. Thubhairt mi gu minic riut nach biodh cuid no gnothach agam ri oighreachd Shàtain agus ri struidhear.”

“Na folach thu féin o t’fheòil féin,” fhreagair Mac ’Illeathain. “Tha so air àithneadh dhuit. Agus ’s ann air sgàth gu’n nochd thu tròcair a nochdar tròcair dhuit.”

Bha e ’ga coimhead le misnich. Thog am boireannach a ceann. Bha na féithean dubh-ghorm le ana-mèinn agus an dà pheilleir dhubh a’ feuchainn ri sgiolcadh as an ionad. Labhair i le braise a chuir clisgeadh air an duine a bha ma coinneamh.

“Chan fhàg do mhaighstir meirg air do theangaidh,” fhreagair i le tàir. “Agus tha am mìr teangadh a th’agadsa na’s mìlse leis na uile bhuadhan do chuirp gu léir. Ma tha an donas a’ talach* air do chuid oibreach air talamh, cha ghabh e riarachadh ged a bhiodh na thuit o leasraidh Adhaimh aige ’nan caiginn air an t-slabhraidh.”

Thug dà fhiacail a bha an dorus a beòil snag an coinneamh a chéile agus phaisg i a bilean le easgaidh.

“Bha thu deònach cuideachadh a dheanamh leam ’nuair a bha buinn ruadha de òr air dearn do laimhe,” fhreagair Mac ’Illeathain le tapachd; “an diugh tha thu gun atharrachadh seach muinntir eile. Tha thu nochdadh caoimhneis ’s an tomhas ’s am faigh thu ionmhas is malairt.”


* Mi-riaraichte.

[TD 81]

“Nach eil t-inntinn-sa breun le malairt, a gheug neo-thorraich! Rùnaich thu bean a lorg le ionmhas is malairt, ach a ta mise ag ràdh ruit an diugh, mar a thubhairt mi riut fichead uair roimhe so, nach dean airgead-malairt na coin a shàsachadh, ni a bhiodh ciallach glic; agus sin fìrinn a chreideadh tu mur a b’e an ceann àrcain a tha os cionn do ghuallainn.”

“Do chuid ionmhais!” chaidh i air adhart; “uiread agus copan de mheog cha do làimsich mise air sgàth t-airgeid suarach. An uair a chuir thu dì-meas air a’ cheud ghinealach agus an té a rug thu, an robh roinn gu bhi an tigh Shàtain air mo thaille-sa ta dlùth air a’ bhàs?”

Tharruing i a h-aghaidh air ais gus an do shocraich a ceann ’s an dòigh ghnàthaichte air a cruth agus dhruid i a’ chòmhla le farum. Sheas Mac ’Illeathain far an robh e. Bha e air a chruadhachadh ri nithean de’n t-seorsa so o chionn greise, agus ged a bha na briathran teann, taspanda, bha an fhàilte a chuir a sheanmhair air co-ionnan ri a smuain a’ coiseachd a dh’ionnsuigh an tighe. Bha e a’ meòrachadh air cùisean, car tiota. Rùnaich e coiseachd gu bana-charaid—boireannach a chuir e gu dragh uair agus uair roimhe sud.

Ràinig e an tigh. Thachair gu robh bean-an-tighe ri obair mu’n dorus. Rug i air làimh air le geanalas agus chaidh iad le chéile a steach do’n tigh.

“Tha mi ag iarraidh maitheanas. Tha mi air mo nàrachadh a chionn a bhi tighinn cho tric.”

Thug e Biobull á pòc a’ chòta.

[TD 82]

“Tha mise deònach nì ’s am bith a dheanamh a chum do chuideachadh,” fhreagair am boireannach le dùrachd.

“Móran taing; is cuimhne leat eadhon a chum na mionaid am feasgar a sgrìobh thu t-ainm air an duilleig?”

“A chum na mionaid,” fhreagair i agus a dà shùil a cur seula air a bilean; “Di-sathuirne mu chòig uairean ’s an fheasgair. Bha mi anabarrach duilich nach do lorg mi urras a thaobh na bliadhna agus an dearbh mhìos de’n bhliadhna. Chan eil ni agam ach tuaiream is beul-aithris. Tha cuimhne agam t-athair a bhi labhairt rium far am bheil thu ’na d’ shuidhe. Leugh e na focail a ta sgrìobhte air an duilleig, agus dh’àithn e dhomh na briathran fhianuiseachadh le dubh. Bha do sheanmhair ’na sùil-fhianuis; agus, a chum cinnte a thoirt dhuit chuir i sìos crois le peann is dubh, a ta mise agus mo phiuthar a’ fianuiseachadh.”

Shìn i aon de meuraibh a chum na croise a bha sìos air an duilleig. Bha Mac ’Illeathain a’ leughadh nam briathran. Bha e air a dhol thairis orra cho tric agus a bha grian ann an deich bliadhna, gidheadh bha na focail anasach dha a h-uile àm a laigheadh a shùil orra. Bha na focail mar a leanas—“Tha mise, Dòmhnull Uilleam Mac ’Illeathain, saighdear, a dh’altruim Americ mar mo dhùthaich chrìochail, agus Una Dhòmhnullach, bean-tighe, á Kensington am Baile Lunnainn, ag gabhail a chéile, agus a’ toirt mhionnan air Biobull Dhé, gu bheil sinn a mach bhuaithe so ’nar càraid phòsda, no an am briathran sìmplidh, fear is bean.”

[TD 83]

Bha an duilleag a dh’easbhuidh comharraidh ’s am bith eile. Cha robh am mìos, no an latha de’n mhìos, no eadhon a’ bhliadhna sgriobhte—uireasbhuidh a dh’fhàg Mac ’Illeathain iomadh latha le ceann luaineach.

“Thubhairt thu rium a’ cheana gu’n do chuir iad seachad seachduin maille riut?”

“Dh’innis mi sin dhuit,” fhreagair a’ bhean; “bha iad còmhla riumsa seachd laithean. Thubhairt do mhàthair rium gu robh bàta a’ seòladh á Baile Léir airson Americ air a’ cheud latha de’n Chéitein, agus b’e sin trì no ceithir a làithean an déidh mo thigh-sa fhàgail. Tha mise deònach a dhol gu ionad nam mionnan leis na briathran sin. Tha mo phiuthar a nis ’s an eug, mar a tha fios agad, agus chan fhiosrach mise gu bheil creutair beo a dhearbhadh na focail ach an dithis a dhiult do chuideachadh.”

“Tha sin a’ nochdadh gu’n do phòs iad an Di-sathuirne mu dheireadh de’n earrach?”

“Chan eil an-dearbhadh air a sin. Tha mi cinnteach gu bheil an litir a sheòl t’athair a chum do sheanmhar là no dhà mu’n do phòs iad ’na ciste. Cha robh i deanamh cleith ’s am bith a thaobh na litreach; ach, ged a ràinig mise i gu minic agus ged a rinn mi a h-uile dicheall a bha ’nam chomas, dhiult i dealachadh ris an litir.”

“Mo sheanmhair!” fhreagair Mac ’Illeathain; “chan eil truas no iochd ’sa chreutair sin. Bha mi tiota beag ’na còmhradh. Uiread agus aoidheachd a tighe cha do nochd i dhomh. Am bheil thu am beachd gu bheil i faighinn naidheachd as an Eilean?”

[TD 84]

Thàinig féith-ghàire air ìomhaigh a’ bhoireannaich.

“Tha mi cinnteach gu bheil—agus ’s e trom amharus a th’agam gu bheil do mhàthair ’ga cur air dhroch sheòl.”

“Tha mise ’na d’ chomain,” thubhairt Mac ’Illeathain; “tha mi anabarrach duilich dragh a chur ort, ach feumaidh mi aideachadh nach do bhlais mi air gnè de chuideachadh ach na fhuair mi air do stairsnich.”

Chuir e am Biobull do àite tearuinte agus choisich e mach as an tigh. Chum e air adhart agus ràinig e àrd shràid a’ bhaile. Cha robh e cinnteach ciod a dheanadh e. Bha e air tighinn gu ceum dà rathaid; agus cha robh e faicinn nì ach dùn de threalaich air an dara fear agus clàir fhaoin fhalamh air an fhear eile. Rannsaich e thaobh na carbaid a bha dol gu deas, agus dh’ìnnseadh dha gu robh i a’ falbh gun dàil. Bha e eadar dhà bharail. Aig amannan bhitheadh aghaidh an taobh a thàinig e; ach ghrad bhiodh e air muin na carraid eile a bha ’ga bhioradh. Bha gnothaichean cudthromach eile feumach air amharc orra. Bha iad feumach an cur réidh na’n gabhadh sin deanamh. Bha e air a chunglachadh ri cairteal de uair gu bhi air no dheth. Bha a dhleasdanas so-thuigsinn. An robh e comasach an diugh air seasamh gu daingeann agus an dleasdanas sin a lorg—a choimhlionadh?

Bha Eoghan Mac ’Illeathain a’ creidsinn gu robh fichead slighe a’ treòrachadh gu cruaidh-chàs is carraid, agus bha e creidsinn gum b’e aon slighe a bha treòrachadh am mach as an dà nì. Ach bha Eoghan air aomadh leis an earrainn sin de’n t-saoghal

[TD 85]

a roghnaicheas an latha maith ’fhad ’s gheibh iad e. A’ mhuinntir a tha deanamh a leithid de uaill as na laithean maithe, chan eil samhladh aca dhoibh ach corn-ola na bantraich. Bha càil Eoghain glaiste de mhì-thaitneas, ach mo thruaighe, co againn nach bi tilgeil nan nithean a ta mi-thaitneach gu “latha air choir-eigin eile”—latha bòidheach, grianach anns am bi cùisean mìn, réidh?

Tha e cho nàdurra do’n duine teicheadh o’n chroislich a ta bruthadh air eanchainn agus a tha da ceum a dheanamh le a choir. Ni h-eadh, tha de ladarnas air cuid a ghairmeas air mhullach nan tighean gu’n d’fhuair iad saorsa ri linn na coiseachd. Ach ciod a thug saorsa dhoibh? Bha iad air an treòrachadh gu cunglach gun nì a dh’òrdaich Dia fa comhair ach criathar làn tholl. Chaidh an càireadh, mar gum b’eadh, an spearrach aimhleathan, agus thùirling mìle guth calg-bhiorach air eanchainn an cinn, agus cuibhrich a bha ’gan cumail ’s an t-seasamh-buinn a bh’aca a chum meorachaidh is cnuasachaidh—is fasgnadh. Ach choisich iad air falbh neo-mhothachail air nì ’s am bith ach misneach a dh’éirich o thartar an cas.

Tha a’ bhrùid baoghalta: tha ’n duine seòlta. “Ciamar a sgrìobhas mi ma thimchioll peacaidh,” arsa am feallsanach, “agus e air fholach bhuam, gun féin-fhiosrachadh? Peacaich an toiseach agus an sin sgrìobh—teagaisg!” Bha Eoghan Mac ’Illeathain an déidh a’ chàora a chaidh air seachran a lorg. Bha e air an tochradh a fhuair e air a druim a cholamadh, a chàrdadh, a shiomh agus a chàireadh air na fuaidnean le dealas a dhà làimhe

[TD 86]

agus gob na fearsaid. Ach bha e an diugh ’na sheasamh air cabhsair ag aideachadh gu robh daor-mhàladh aig a chorp air a h-uile criomag a chuir spàl is beairt ri chéile. Cha do chosg e aon smuain ma thimchioll cor Rasaidh, na bochdainn Dhiuirinnis. Chaidh a’ ghrian acasan a chur air ais—no air adhart—suas gu deireadh an fhoghair, ach bha a h-uile buaidh tuigse is gliocais a bha ’na eanchainn a’ meòrachadh air a bhochdainn féin. Ged a ghéill Eoghan Mac ’Illeathain do ghaol nighean an Rosaich, cha robh e idir aineolach mu ghnothaichean an t-saoghail so. Cha bu nàire idir da a bhi air a choimeas ri amhlair airson gaol boireannaich, oir bha na ficheadan agus na mìltean air an toirt a thaobh leis an dearbh ghalar.

Bha an duine an trom smuain agus a thaic ri balla tighe. Chunnt e dhà, trì, ceithir mìle punnd Sasunnach a bha air ainmeachadh a sheilbhich e air tàille nam briathran—mì-chinnteach agus mar a bha iad—a bha sìos an tiomnadh athar, ach bha e an diugh cho dìblidh ri luch-feòir. Sgaoilte fo a ehomhair cha robh e faicinn ach déirce is aimbeairteas a bha fàgail fradharc a chinn cosmhuil ri seann duine a chì dusan toll an crò na snàthaide. Bha e an diugh air a ghairm gu cathair-breitheanais. Cha robh e idir aineolach air an troimhe-chéile a bh’air a choinneamh; ach bha dochas aige, na’m faiceadh e luchd sgoltaidh-breith is breitheamh aghaidh ri aghaidh, gu faigheadh inntinn nì-eigin de fhois.

Thog e a cheann. Rùnaich e aghaidh a chur gu deas agus an ceann tiota bha e ’na shuidhe ’sa

[TD 87]

charbaid a bha treòrachadh gu baile Ghlaschu. Chaidh a ghiulan gun dàil suas gu ruig a’ Chonnadhail, a nùnn Tigh-an-uillt agus ceann Loch Odha. Ràinig a’ charbaid Tigh-an-droma ’s a Chrianlairich àrd fheasgar. Bha Mac ’Illeathain agus an sluagh a bh’air thaisdeil còmhla ris air an stiuradh gu carbaid eile a bha ruith gu Glaschu gun dàil, oir chaidh ìnnseadh dhoibh gum be a’ Chrianlairich ceann-uidhe carbad an Obain. Bha an t-anmoch ann mu’n do ràinig Mac ’Illeathain àite-còmhnuidh. Chuir e seachad an oidhche an tigh-osda air taobh a deas a’ bhaile agus anns a’ mhaduinn choisich e gu Sràid Bhochanain. Chaidh e suas staidhre chloiche, agus an ùine ghoirid bha am fear ris an d’earb e a chùisean teachail a’ cur fàilte air. Labhair am fear-gnothaich le gàire air aghaidh.

“Cho fhad ’s a bhios slat an coill bithidh neart ’s an Sgiathanach.”

“Foill,” fhreagair Mac ’Illeathain; “fàg na briathran mar a tha iad!”

Chaidh cathair a shònrachadh do Mhac ’Illeathain agus shuidh am fear-gnothaich, Adhamh Mac Aoidh, m’a choinneamh. Bha Adhamh mu leth-aois, le aghaidh chruinn shultmhor; agus as eughmhais an speuclair a bha toirt lamh-chuideachaidh d’a a fhradharc, bha uile bhuadhan a’ chuirp, a réir coslais, gun mheang.

Leig Mac Aoidh uilneann an taic ri clàr-sgrìobhaidh a bha eatorra.

“Tha mi anabarrach toilichte t’fhaicinn; agus gu fìrinneach, mar tha cùisean dha d’thaobh an

[TD 88]

ceartuair, bhithinn eu-comsach a dhol air aghaidh mur a biodh tu an làthair. Lorg thu am Biobull?”

“Tha na briathran gun atharrachadh seach mar a dh’ainmich mi,” fhreagair Mac ’Illeathain.

Shin e am Biobull agus leugh am fear-tagraidh na focail a bha sgrìobhte air an duilleig.

“Tha so co-shìnte ris na facail a sgrìobh mi gu bràthair-t-athar. Cha robh ’n còrr agam. Ma tha thu rùnachadh cùirt-lagha feumaidh sinn a bhi faicilleach. A theagamh tha mi ciallachadh gu robh stéidh mo chòmhraidh air briathran an Leabhair, ach faodaidh mi ìnnseadh dhuit gu robh brìgh is suspainn nam briathran a chleachd mi móran na’s diongmhalta. Agus sgrìobh mi, mar an ceudna, co-cheangailte ri litir do sheanmhar.”

“Fàg an litir sin bàs,” fhreagair Mac ’Illeathain; “na ùraich dhomh i. Cha robh innte ach bristeadh-spioraid o’n cheud latha a chuala mi ma timchioll.”

Chrom e ’aghaidh agus labhair e le saorsa.

“Ma dh’fhaoidte nach eil mise a’ tuigsinn suidheachaidh càraid a phòsar an taobh a mach de eaglais.”

“Tha sin so-thuigsinneach,” fhreagair am fear-lagha; “tha e cho soilleir ris a’ ghréin agus feumaidh sinne seasamh air aon bhunait. Ma chaidh do phàrantan a phòsadh fo chomhair an t-siorraim, c’àite am bheil an clàr-cuimhne agus na fianuisean? Pòsadh an staid Albainn le mionnan air Biobull, chan eil samhladh agamsa air a shon ach curracag air linne. Tha cead do choise agad, agus làn-shaorsa. Tha lagh Albainn air do chùl. Ach gleidh ’na d’chuimhne gur e lagh a tha’n so a rinn

[TD 89]

cleachdadh laghal. Ma rùnaicheas càraid pòsadh ’s an dòigh so, thoir fa-near nach eil cunnart fo’n ghréin ann gus an éirich buaireadh ma dh’fhaoidte bhuapa féin no bho chuideigin eile. Deadh charaid agus deadh chura,* agus cha mheasar an sliochd diolain. Ach nach lìonmhor, mar a th’againn an àite eile, na h-uilc a tha orm-sa an toir?”

Bha gàire air ìomhaigh an fhir-thagraidh.

“Feumaidh càraid a ta airson gnothach pongail, tearuinte a dheanamh ro-shaorsa cùirt na h-eaglais fhaotainn. Chaochail t’athair as eugmhais na saorsa sin; agus chan eil ach aon neach, no air a’ chuid is motha dithis, beo—do sheanmhair agus do mhàthair—a rachadh gu ionad nam mionnan le urras no taisbeanadh a bhiodh freagarracha gus iomchaidh a chum do shuidheachadh a dheanamh cinnteach.”

Is i do bharail gu bheil na briathran a tha sgrìobhte air an duilleig mi-sheadhail?”

“Gun amharus,” fhreagair am fear-tagraidh le tapachd “tha an duilleag as eugmhais na bliadhna agus an latha de’n mhìos.”

“Tha brathair-t’athar a’ cur an aghaidh a h-uile cuid dhiubh sin.”

Dh’fhosgail e ionad beag a bha ma choinneamh, agus thog e ceanglachan de litrichean.

“A theagamh,” leasaich am fear-lagha, “mur a biodh t-athair air dùthaich Americ altruim fichead bliadhna roimhe sud, bhiodh barantas agad air gach nì air an robh e an seilbh. Rachainn gu lagh le focail an tiomnaidh as eugmhais na litreach, oir cha b’urrainn araon do mhàthair no màthair


* Ditein.

[TD 90]

do mhàthar àicheadh nach tusa an t-oighre agus am mac dligheach. A nis, a thaobh an ath-phòsaidh, beachdaich air. An aon de a litrichean tha e ag ràdh nach robh Una Dhòmhnullach là-thar-fhichead ann an Albainn. Rannsaicheamaid an nì so. Is i do bharail gu’n do dh’fhàg do mhàthair Lunnainn air an ochdamh-là-deug de’n mhìos mu dheireadh de’n earrach. Choinnich i t’athair am baile an Obain Di-sathuirne—còig laithean ’na dhéidh sin. Phòs iad. Bha iad seachd laithean ’s an Oban, agus sheol iad gu Americ air a’ cheud là de’n Cheitein. Cha bhiodh e furasda dhuit éirigh fa chomhair breithimh agus luchd-sgoltaidh-breith leis a so?”

Bha Eoghan ’na thosd. An ceann tiota thog Adhamh Mac Aoidh a ghuth a rithist.

“Tha lagh Albainn air a’ cheann so cosmhuil ri conachair* a dhiult am bàs a mach agus a mach, agus ’s i cachla† a th’ann nach eil rian faighinn seachad oirre. Tha an lagh anabarrach làidir a thaobh na ceiste so, agus tha e ceart cho soilleir. Air a’ chor is lugha, thatar a’ cur mar fhiachaibh air aon de na càraidean trì seachduinean a chaitheadh an taobh a stigh de chrìch Albainn a chum am pòsadh a bhi air a mheas dligheach. Is i so, ma ta, ceist bhràthar-t’athar. Tha thu féin ag aideachadh nach robh t’athair là-air-fhichead an Albainn. Am bheil urras agad gu robh do mhàthair trì seachduinean an taobh a stigh de gharadh-crìche Albainn an déidh dhi baile Lunnainn fhàgail agus pòsadh am baile an Obain?”


* Neach air leabaidh tinneis uine mhor nach géill do’n ghalar agus nach faigh cuidhte ’s e—gun atharrachadh.
† Geata criche.

[TD 91]

Chuir an duine a làmh chum a’ chlàir-sgrìobhaidh agus ghrad shìn e litir do Mhac ’Illeathain. Leugh esan na focail a leanas:

<eng>SACKVILLE STREET, LONDON,
Mar. 12, 1799.

Dear Sir,—I have already given sufficient proof that the legality of my brother’s marriage could not be sustained, not even by your own Scottish Law, which demands 21 clear days, residence in Scotland. I have proof that Winifred MacDonald was at Kensington, London, upon April 16, 1767. Your client’s contention upon this point is, therefore, mythical. My brother left New York with the Hesta upon February 5, and returned with the same boat, which left Liverpool on May 3, same year. Do you wish me to give proof of the Hesta’s arrival at Liverpool? Assuming that a form of marriage was gone through at Oban about the 21st, you have not produced a shred of evidence to justify your client going into a Court of Law on the point. You admit that this Bible business you speak of is undated but that your client will found upon “habit and repute.” This is utter nonsense. People may, in Scotland, marry and live together; but if the matter is challenged and properly sieved, your “habit and repute” is of no use. Apart from the evidence which I hold and which I refuse to disclose, do not forget that my brother was domiciled in the State of New York. Irrespective, however, of any family tie which may or may not exist between your client and myself, I am not unconscious of the effort put forth by him to prove a forlorn hope. In consideration of this, I make the following offer, without prejudice, on my own behalf and on behalf of my two brothers. I offer other £3,000 in settlement of any claim upon my late brother’s estate. This brings up the total, including all previous remittances, to £8,000, which sum is more than two-third of the whole estate. If your client agrees upon this, kindly put his agreement in form, properly witnessed, and post same to my solicitor, Mr Canning, 12 Threadneedle Street, London. The formal agreement

[TD 92]

must be in my solicitor’s hands on or before May 6, proximo.

No further correspondence will be gone into in connection with this matter. I do not admit that my brother wrote the supposed “will” upon his death-bed, nor do I admit that he died shortly after arriving in New York.

I am, Sir,
Yours truly,
George G. MacLean.

A. MacKay, Esq., Solicitor,
Buchanan Street, Glasgow.<gai>

Chrìochnaich Mac ’Illeathain an litir agus chuir e an laimh an fhir-thagraidh air ais i.

“Cha robh mi ro-chinnteach gu faicinn thu,” thubhairt Adhamh; “agus sgrìobh mi as do leth. Feumaidh sinn an dara brath a chur air aghaidh, gun mhaille.”

“Leugh dhomh briathran an tiomnaidh aon turus eile,” fheargair Eoghan.

Thog am fear-lagha paipeir bharr a’ bhùird agus leugh e na focail a leanas. Bha iad sios ’s an chànain choimhich—

<eng>In the event of Winifred MacDonald, Oban, Scotland, bearing me a son or daughter after my demise, I instruct my trustees to provide for mother and child in a reasonable way. This “reasonable provision,” which I leave to the discretion of my trustees, ceases if Winifred MacDonald agrees to marry. After all my debts are paid, the balance of my estate—which should amount to about £14,000—will be kept in trust for such issue, until the child reach the age of 21 years. I direct my trustees to continue the “reasonable provision” even in the event of Winifred MacDonald marrying, but only for the child’s maintainence.

John MacLean.
Liverpool, April 29, 1779<gai>

[TD 93]

“Móran taing!” thubhairt Mac ’Illeathain le deas-ghnàths. “A theagamh nam biodh barantas agam air làmh-sgrìobhaidh m’athar bhiodh e ’na chùl-taic agus ’na neart mór, ach tha mi faicinn conghair eile air an t-slighe,” leasaich e.

“Thug thu fa-near neo-shuspuinn is laigse nam briathran,” ghlaodh am fear-tagraidh. “Cha d’aidich e gu robh e an ceangal-posaidh eadhon. Tha na focail anabarrach slaodach agus mi-chinnteach.”

“Tha mi ’g aideachadh sin,” fhreagair Mac ’Illeathain; “agus tha mi toirt fa-near gur iomadh brathair-athar a bh’air gailleig a ghearradh ri m’chluais, no dh’fhaodadh a ràdh gun deachaidh a h-uile peighinn an coinneamh nam fiach—oir, amhuil na bochdan, thu iadsan a ghnàth maille ruinn.”

Chuir Mac Aoidh a chóig meuran a dh’ionnsuigh nan speuclair bha ’n taic ri shròin, agus thoisich sùilean beaga a chinn ri gluasad le mire.

“Tha mise a’ meas gu bheil thu anabarrach sealbhach. Chan fhiosrach mise air duine nàdurra a phàigheadh airgead le focail cho glagach. Ciod i do bharail?”

Bha Mac ’Illeathain ag éisdeachd le ro-aire. Bha e meòrachadh air trì mìle punnd Sasunnach.

“Tha mi làn riaraichte,” thubhairt e; “sgrìobh mo chòrdadh gun dàil.”

An ceann ùine bhig bha an coisiche a’ sgrìobhadh ainm le peann is dubh. Chaidh am paipeir fhianuiseachadh le cléireach agus cailin òg bha ’s a’ phrìomh-sheòmar agus, an déidh dòrlach de nithean eile a

[TD 94]

chur an òrdugh, choisich an dithis dhaoine mach as an ionad-ghnothaich a chum na sràide. Chum iad meadhon a’ bhaile gu Sràid an Dòchais, agus choisich iad gu Sràid Earra-ghaidheal. Choisich iad gu cabhagach a chum na h-àirde an iar. An ùine ghearr bha iad fa chomhair ionad-gnothaich air Sràid an Easbuig, agus duine beag seang, mu leth-cheud bliadhna de aois, le craiceann amhuil seiche leathair, agus sròn chrom, bhiorach, a’ cur failte orra.

Bha an seomar mu dhusan troidh ceithir-chearnach. Bha e fuar, fas, falamh. Bha ciste de stàilinn mu thrì troidhean air gach rathad ann an oisinn, agus còrn-chlàr le leabhraichean, peann is dubh, an taic ri balla bh’air a thogail le cloich is aol, a bha a’ deanamh roinn eadar cùl na h-aitreabh agus an aghaidh. Bha uinneag bheag a’ leigeil beagan de sholus air feadh an t-seòmair. Bha Mac ’Illeathain ’na shuidhe a’ meòrachadh air fàilte an duine, agus an cuireadh làidir a thugadh da gu “seomar-suidhe an tighe.” Chuimhnich e, mar an ceudna, air suspainn nam briathran “gu robh dara leth an t-saoghail tur aineolach air bith beò an leth eile.” Bhiodh e araon do-thuigsinn agus do-chreidsinn do mhuinntir aineolach gum biodh duine beag, meanbh le craiceann amhuil duileasg, roineagan de bhun feusaig agus sròn a dheanadh “aghaidh choimheach,”* a chòmhnuidh ann an ionad a bha na bu choltaiche ri gainntir na àite ionmhais, a’ cumail a suas aitreabhan is aiteachan gnothaich am móran chearnaibh de Albainn. “Is duine an t-éideadh


* Uidheam a bhios aig a’ chloinn mu Shamhuin.

[TD 95]

ach ’s e am biadh am balach,” tha an seanfhacal ag ràdh. Tha so fior a thaobh an Iudhaich, ach b’e an t-airgead am balach aige-san.

Tha sinn a’ leughadh gu bheil peanais a’ feitheamh air na peacannan a ghnìomhaich sinn. Am bheil peanais eu-dealaichte ris na nithean nach do choimhlion sinn a bha mar chòrachd oirnn a choimhlionadh? Bha Tigh nan Cumantan cho eudmhor a thaobh “ceartais” agus gu’n do rùnaich iad an righ a chur a dh’ionnsuigh an sgalain. Bha staid Albainn ag glaodhach mort air na laghannan a bha deanamh thràillean de a luchd-oibreach; agus bha i toileach gu’n do nochd a’ Phàrlamaid Shasunnaich de shuaicheantas a thug nì-eigin de shaorsa do’n t-sluagh a bha a’ cosnadh a’ ghuail á innibh na talmhainn. Ceithir no cóig de bhliadhnachan ’na dhéidh sin bha Eanruig Dundas (Tighearna Melville) air a tharruing fa chomhair a’ bhreitheamh. Bha esan a’ coimhead thairis air ionmhas cabhlaich Bhreatuinn, agus bha e feagarrach airson na mèirle—“Peculation”—a thachair comh-cheangailte ris a sin. Gidheadh, ged a bha sinn ann an tomhas, a’ bheag no a’ mhór, eudmhor a thaobh ceartais, bha cumhachd an duine so thairis air cumhachd an righ. Bha ionracas is neo-fhéineileachd, a theagamh, ’nar cleachdaidhean, ach ciod i an fhirinn? Cha robh cumhachd fo aisteil nan speur, le barantas, a chuireadh meur air obair an duine so!

Bha Abraham air a dhol dhachaidh gu athraichean mu’n do smuainich sluagh Bhreatuinn gu robh a leithid beò. B’ann ’sa bhliadhna 1854—suas ri

[TD 96]

trì fichead bliadhna an déidh an ama mu’m bheil sinn a’ labhairt—a chuir iad suim ’na sheòrsa. Chaidh ath-rannsachadh a dheanamh air ceird na muinntir a bha a’ faotainn beo-shlainte air riadh airgeid-iasaid ’sa bhliadhna 1900; agus neach ’s am bith, eadhon a dh’ionnsuigh an latha an diugh, a tha toileach a dhol do lìon luchd-malairt airgeid, bithidh so air a dheanamh aithnichte dha gun amharus,—gur e sgàile tana gun seadh a ta deanamh balla eadar Abraham òg th’air a stéidheachadh an aitreabh rìomhach, còmhdaichte le trusgan de chlò snasail, agus fainne de an fhìor òr air a làimh, agus Abraham a bha neo-ghlorach, do-fhaicinn ’s an t-seann thogail air Sràid an Easbuig am baile Ghlaschu, thairis air ceud bliadhna air ais.

Le aon sealladh air aghaidh an Iudhaich bha Mac Aoidh làn chinnteach nach robh nì cho freagarrach ri bualadh ball-dìreach air a’ chuspair a bha ’na aobhar air an ciuineas neo-fhoiseil a bh’anns an seòmar.

“Bithidh a h-uile duine againn riaraichte am beagan de ùine,” thubhairt am fear-tagraidh. “Tha dòchas agam mu’n tig an ath earrach gum bi an t-airgead air a dhìoladh; agus tha mise a’ toirt taing dhuit airson an deagh-run a nochd thu agus a dhearbhadh dhomh a thaobh mo charaid.”

Bha dà shùil an duine bhig cho geur ri sùilean cait. Thug e mach neipeigin as a phòca agus thòisich e air lìomhadh le mi-fhoighidin na cromaig thana a bha an crochadh ri clàr aodainn.

“Briathran treuna,” fhreagair e; “cia mar a dh’amais thu orra?”

[TD 97]

Bha e coimhead Mhic Aoidh le mi-chiataibh. Cha robh smid air a labhairt airson greis de ùine. Rinn an t-Iudhach sioch chasad, agus labhair e le teas—

“Chan eil uiread is fuaim ’sa chiombal tha ’na ghlag mu d’chasan. Cha deanadh beairteas fear t’urrais fuaim air spreaghan staoin. Tha mise fiorsach, a thuilleadh air sin, gu bheil Rasaidh cho aimbeairteach ri a sgalaig.”

Thionndaidh e ’sa chathair. Bha a shnuadh odhar agus solus a chinn burrail.*

“Chuir thu litir da m’ionnsuigh ag ìnnseadh gu robh Rasaidh ’na aonar comasach air a h-uile peighinn a dhìoladh; agus bha fios agad gu robh mo cho-oibriche agus m’ fhear-cuideachaidh air coiseachd ball-dìreach as a’ ghorta a ta air filleadh ris an eilein. Ciod leis am bheil e dol a dhìoladh fiachan? Ceithir eich cho blian ri brislean na h-acarsaid thioram, agus ceud ceann cruidh a rachadh troimh chrò na snàthaid. B’e so an tréibhdhireas a bha e dol a nochdadh. Bha ainmeachas mìle caora agus trì cheud molt air creagan Ronaidh. Ciod a th’agad ’s an eilein an diugh? Agus ged a bhitheadh a h-uile speir a tha sìos ’s an sgrìobhadh-geallaidh air a thaisbeanadh le onair, is dìlseachd, am bheil Beathan Abrahaim a dol a chur mì-mheas air tuaim-adhlaic athraichean air thàille spealtan Gàidhealach? Am bheil mi dol a thòiseachadh ri cnàmhan agus feòil dharaich aiseag le bìrlinn Rasaidh? Tha mise cinnteach gum bi Dòmhnull Ros agus Rasaidh comasach air an airgead a phàigh-


* Gluasadach.

[TD 98]

eadh air a’ bhliadhna so; ach, ged a bhiodh mo bharail cearr, faodaidh sinn féill chruidh a ghairm ’s an Eilean.”

Bha na buill bheaga a bha ag éisdeachd air chrith. Bha an snuadh air atharrachadh o dhòrcha gu lachdann, amhuil acain-smeuraidh.

Mar Ghàidheal, tha thu tur aineolach air cleachdadh nan Gàidheal. Ma tha mise baoghalta no sìmplidh, chan eil taing agad airson a chleith. Tha dilseachd aca-san a tha so-brosnachail a chum gadachd. Tha Ronaidh cho lom ri cabhsair aig meirlich, gidheadh chan eil neach ’s an Eilein Sgiathanach no an Eilean Rasaidh a chuireadh tairgse air searrach a bhiodh air ainmeachadh air ceann-cinnidh. “Sluigidh iad an càmhal, ach siolaidh iad a’ mheanbh-chuileag.” Cha robh briathran a riamh cho mi-fhreagarrach airson an t-sluaigh mu’n deachaidh an labhairt, agus cho freagarrach airson Rasaidh! Choisich e gu ceanglachan de phaipeirean a bha aig a chlàr-sgriobhaidh agus ghrad sheas e fa chomhair an fhir-thagraidh.

“Ach eadhon ged a bhiodh féill ann, co a ta comasach air molt no mart a mhalairt no a cheannach? Dà mhéirleach-shìthne na Corpaich, agus dusan reubalach a Tròtarnais!”

Thionndaidh geal a dhà shùl air Mac ’Illeathain.”

“Is ann air do sgàth-sa agus air bonn-stéidh nam briathran a labhair thu ri m’ chomh-oibriche a bh’anns an eilean a rùnaich mi cùisean fhàgail balbh gu deireadh an fhoghair. Ach tha mi ag ràdh riut ’s an ionad so gu faic thu Rasaidh agus an t-Eilean Sgiathanach ’s an aigean mu’n tòisich

[TD 99]

mise air riasladh ri adhairc mairt airson fiachan a dhìoladh.”

Bha Mac Aoidh ro-eolach air suidheachadh an Iudhaich. Cha deanadh cònsachadh ach an tuilleadh buairidh a thogail. Bha e toirt fa-near gu robh Mac ’Illeathain an cumhachd an duine so, amhuil mar an rodan a ruitheas gu toll aimhleathan agus cat air a shàil. Aon fhocal no lideadh agus bhiodh Mac ’Illeathain as eugmhais nan trì mìle punnd Sasunnach a bha air a ghealltainn le bràthair-athar. Chan eil sinn a’ ciallachadh gu robh Eoghan a’ dol a làimhseachadh treas cuid na suim a dh’ainmich sinn—mar a nochdas sinn an déidh làimhe; ach tha sinn a ciallachadh gum bitheadh suidheachadh Mhic ’Illeathain gun dòchas ma rùnaich e nighean an Rosaich a phòsadh le airgead mur a pòsadh e i le gaol.

Bha Eoghan Mac ’Illeathain air a mhealladh ma bha e creidsinn gu robh a’ chuibhle bheag so an cleith air an duine a bha tagradh as a leth. Bha Mac Aoidh tosdach agus cha robh iongantas ged a bhiodh, oir b’e am focal “tacit” a thug beòshlainte d’a sheòrsa. Bha luach neo-chrìochnach anns na còig litrichean. A thaobh gleusdachd,—ged a bha an t-Iudhach ainmeil, cha robh ann ach cìocharan an coimeas ri Adhamh Mac Aoidh. Bha am fear-tagraidh a’ spioladh a’ gheòidh ’s an dithis eile ga choimhead. Anns an t-seann aimsir bha a sheòrsa air an samhlachadh ri uaighean gealaichte. Aig an àm ’s am bheil sinn a’ labhairt, agus a dh’ionnsuigh an latha an diugh, cha robh samhail dhoibh ach moll agus cudthrom fuil nan neo-chiontach ’gan

[TD 100]

teasairgeadh o’n ghaoith. B’ann troimhe-san a chaidh stuic Dhùirinnis is Rasaidh ainmeachadh air clàir an sgrìobhadh-geallaidh. Chuir e air sùilean Mhic ’Illeathain gum biodh an dithis, aimbeairteach mar a bha e fiosrach a bha iad, toileach air cobhair no faotainn á glais as eugmhais airgead tioram.

“Leigidh sinn cudthrom na cùise air an Iudhach. Tha t’ainm-sa a theagamh ris a’ mhaoin-sgrìobhaidh mar urras; ach carson a chosgadh e dhuit aon pheighinn ruadh? Bheir so dhachaidh orra gu feum iad a h-uile cùlag tha an càirean am beòil a gheurachadh, agus an cuirp oibreachadh. Fear-cinnidh ’sa Ghàidhealtachd a’ dol a leigeil le Iudhach meanbh, a shéideadh iad bharr am boise, an cuid stuic is lùchairtean ainmeil!”

Dheasaich esan na focail a chum Mac ’Illeathain a riarachadh. Agus ciod bu chor do’n Iudhach? Is minic a thàinig muir air a cho-luchd-dùthcha nach b’urrainn dhoibh a stiùradh, ach cha togadh Beathan bréid ri crann an latha a dh’fheumadh an t-eithear falmadair fasgaidh. Ghabh esan a theagamh an sgrìobhadh-geallaidh mar chùmhnant agus mar sgàile. Cha toireadh e ròineag fuilt an coinneamh nì ’s am bith ach nì faicsinneach, so-laimhseachail. Dh’fhaodadh am fear-tagraidh lasadan a chur ri a chuid sgrìobhaidhean agus dh’fhaodadh Beathan a dhol air a shàil gu ionad-gnothaich agus a ràdh ris, “Pàigh na fiachan le buinn òir an ionmhais-mhalairt.”

B’e so, ma ta, an suidheachadh ’s an robh araon an t-Iudhach agus Mac Aoidh, agus b’e dreuchd shònraichte an fhir-thagraidh na trì mìle punnd

[TD 101]

Sasunnach a chur gu deadh bhuil. Bha an geall-sgriobhaidh ’na thacsa mór da a chum na crìche so, agus bha e cinnteach gu feumadh an t-Iudhach meas a chur air féill chruidh latha air choir-eigin ar neo a bhi as aonais na suim a bha e tagradh. Bha Mac ’Illeathain ag amharc air ùrlar an t-seòmar agus aghaidh cho dubhach ri duine le déideadh. Bha e coltach ri fear-turuis ’s an fhàsaich uair-eigin air an robh ocras is tart, agus a dheònaich a h-uile nì air an robh e an seilbh ìobradh airson bidh is dibhe gus am faca e marcaiche a’ ruith da ionnsuigh le naidheachd gu robh a bhean air caochladh. Dh’éisd e na bu chùramaiche ri Beathan Abraham ag ìnnseadh luime an eilein Rònaich na dh’éisd e ris an t-seanchas a chuireadh luath no mall e gu bochdainn. Bha e toirt fa-near gu robh barrachd eòlais aig an Iudhach air na h-eileanan agus an sluagh a bh’annta na bha aige féin. An robh fios aig an duine so air an daimh a bha eadar e féin agus Rasaidh, no eadhon eadar e fhéin agus an Rosach?

Thiondaidh Mac ’Illeathain a chum an Iudhaich agus labhair e le modh, is ciuineas—

“Tha mise taingeil airson do chaoimhneis; agus bithidh mi ro-thoileach an t-airgead a thug thu seachad air mo shon-sa a phàigheadh.”

“Cha dean taing airgead a phàigheadh,” fhreagair an t-Iudhach le caise.

Shuidh e aig a’ chlàr-sgrìobhadh agus dh’fhosgail e ceanglachan phaipeirean.

“Cha do laimhsich mi dara-leth an airgeid a thug mi seachad, agus so a’ cheist a th’agam dhuit-

[TD 102]

sa. Ciod e a ta thu am beachd a dheanamh? A bheil thu deònach an cùmhnant a bhoidich thu an seòmar tigh Rasaidh o chionn ceithir laithean a dhìoladh?”

Bha an aghaidh bheag lachdunn a’ sgrùdadh aodainn le an-iochd. Bhuail na focail air cluasan Mhic Aoidh mar gu’n tuiteadh toirm de chloich-mheallain air a cheann agus e coimhead grian an t-samhraidh. Thuit aghaidh do’n cheathach a bha tearnadh o làr an tighe. Bha samh malcte ag éirigh gu chuinneinibh. Ar leis gu robh meinn de fhuarachd fo bhuinn a chas agus meil-ghuth ag inntrinn a dhà chluais ’s a sìoladh amhuil burall air aonaich. Dheasaich e fuar-lit le eanchainn a chinn a chum eucail is creuchdan buaireasach a shlànachadh; ach bha e nis mar gum b’eadh air am plàisde a phasgadh seachad agus an tinneas air am bàs fhàgail air a lamhan.

Bha Mac ’Illeathain bruchdach dubh. Bha brunsgal a irp chnamhan cho cinnteach ’s ged a bhiodh am aeithir air am feadh. Bha shùilean corrach agus a’ dearg lasadh le feirg. Chaidh e air ais gu ceann na slighe le a mhac-meanmna agus ghleachd e ris a’ bhóid—an cùmhnant. Chuimhnich e air na focail a labhair e, ar leis le feala-dha bharr na guallainn, agus chuimhnich e air an dearbh shuidheachadh ’s an robh e. Bha Mórag Ros fa chomhair a dhà shùil. Bha i anabarrach còmhraiteach faisg air. Chuimhnich e, mar an ceudna, gu robh a h-athair agus Rasaidh an làthair agus, nuair a chaidh ceist chudthromach fheòrach dhi le a pàrant, gu’n do fhreagair i a’ cheist sin an riochd

[TD 103]

a dh’fhàg an triuir dhaoine cho réidh ri dà cheann eich. Nach d’fhuair e a h-aonta ged a bha na focail fann, neo-shuspuinneach?

Rinn Mac ’Illeathain oidhirp air labhairt ach dhiult na briathran tighinn a dh’ionnsuigh a bheoil. Bha an t-Iudhach fa chomhair aig a’ chlàr-sgriobhaidh, cho balbh ri riochd graineil. Cha do ghluais e cas no làmh. Bha aghaidh crom, agus bha a dhà shùil a’ soillseachadh geal air a chraiceann ’s a’ filleadh ri dorchadas an t-seòmair. Bha beatha anns na cnàmhan tioram oir bha guin mhì-naomha a’ dearrsadh o fhradharc. B’e sin an t-aon chomharradh air beatha a bhi annta.

Agus Mac Aoidh! Sheall e chum an duine a rùnaich e mar fhear-treorachaidh, ach chaog esan a shùilean air cùl a speuclair. C’àite an robh an t-ionmhas mór, an sgrìobhadh-geallaidh a bha a’ dol a chur gach nì réidh? Ma bha airgead Mhic ’Illeathain gu sàmhach, tosdach ’s an tigh-thasgaidh a’ feitheamh a’ chinn-latha ’s an rachadh na h-uile peighinn ruadh a shìneadh do’n neach aig an robh còir air, carson a bha geilt na cainnte air Adhamh Mac Aoidh? So an smuain a ruith troimh inntinn Mhic ’Illeathain. Bha fios aig an duine so air gach ni o thoiseach gu deireadh an comh-lorg an t-suidheachaidh ’s an robh e a thaobh a mhaoin-sgrìobhaidh, gidheadh bha a bheul duinte!

Ma dh’fhaoidte gu robh e cho math do Mhac ’Illeathain an dearbh suidheachadh is an robh e a bhi folaichte bhuaithe. Chaidh aon litir a sheòladh da ionnsuigh ag ìnnseadh gu robh an t-Iudhach a’ tagradh suim airgeid,

[TD 104]

oir bha Rasaidh mall ’na ghealladh. Ach ciod e an t-suim a bh’ann cha robh fios aige. A theagamh bha a mhac-meanamna air a theagasg. Cha do chuir e a riamh aon teagamh ’na bhochdainn féin, gidheadh bha an-iochd na mionaid a bha làthair air fhàgail baoghalta. A thaobh an fhir-thagraidh, bha an uair aige-san air teachd. As eugmhais an lagha chan eil dìteadh: as eugmhais dearbhaidh tha an duine iomlan, neo-choireach. As aonais dearbhaidh cha bhitheadh feum air slige, tomhas no cothrom. Cha bhiodh iad ann airson feum a dheanamh dhiubh, oir bhiodh ionracas a’ rioghachadh. Bha iodhalan an t-Seann Tiomnaidh de mhaide, òr is airgead, saoithreachail cosgail do’n t-sluaigh a bha ’gan altrum. Ach bha iodhalan an Tiomnaidh Nuaidh saor—cainnt bhlàth bhrosgalaich air a gleusadh le sodal is briathran-tarsuinn.

Bha an seòmar cho balbh ris an uaigh. Bha mort de thoit air feadh an tighe a bha tàladh deataich a chuim as a h-ionad. An ceann greis thàinig rud-eigin de dhreach beothail air an dus a bha fuaighte ri buinn a chas. Bha Adhamh Mac Aoidh air a bhi a’ meòrachadh greis de ùine. Bha a leithid de nì ’s an t-saoghal agus “meall am mealltair!” Bha nì-eigin de mhisnich air ìomhaigh, agus sheall e chum nan clàr chasach a bha gun diog dlùth air a’ bhalla-tharsuinn.

“Tha thu deònach foighidinn—fuireach gu deireadh an fhoghair?”

“Deònach!” fhreagair am meanbhaidh noigeach* le guth cho caol ri minidh. Dhruid fhiaclan le snag-


* Ailleagan de fhiodh.

[TD 105]

bhuille air an fhocal ach ghrad shìn e aghaidh gu Mac ’Illeathain, “leis a’ chùmhnant a bhi air iocadh!”

“Tha mise tagradh airson aon mhìos eile,” thubhairt am fear-lagha gu dìblidh.

Theich gamhlas Mhic ’Illeathain. Chaidh na focail troimh a chluasan mar shàbh an léigh, oir bha iad a’ comh-fhreagairt ri a smuain féin. Is iomadh nì a dh’fhaodadh tachairt an ochd-latha-fichead! Greis roimhe sud bha e còmhladh ri uachdaran Rasaidh, agus esan air a bhleid, agus thionndaidh a smuain a dh’ionnsuigh an ath dhòruinn le stuic, is maoin-sgrìobhaidh, is teangaidh thlà, bhreugaich, ag ìnnseadh da nach rachadh cudthrom an deilg air a dhruim.

Bha e coimhead Mhic Aoidh, ach ghrad chlisg a chorp agus dh’éisd e ris an tanasg làthraichte bha m’a choinneamh.

“Agus tha mise tagradh airson na h-uarach—na mionaid a ta làthair,” agus mu’n priobadh Mac ’Illeathain a shùil bha an t-seangaich neulaich a bh’aig a’ chlàr-sgriobhaidh a’ togail mìr de phaipeir gu a smeigeid.

Bha an eargnaich easgaich* ’na tosd agus a làmh fuaighte ris an riasglaich† ruadh-bhuidhe ’s an robh beatha air a’ chathair. Bha an ciuineas trom dùmhail—ciuineas a bha fàsgadh aisne ri feòil agus a bha fàgail cridhe an-shocrach le eallaich nach deachaidh a shònrachadh da. Thùirling mìle ball gun cheann, gun chasan air eanchainn Mhic ’Illeathain. Bha eanchainn Mhic Aoidh a dh’eas-


* Cunnart nach faic suil—boglach.
† Talamh gun treabhadh—gun fheum.

[TD 106]

bhuidh aon, agus e a’ riasladh ’s a’ cath an geadhail* ris an tanasg a bha ’nam meadhon.

Tha an saoghal a’ cainnt ’s a goileam agus dearmadach a thaobh nan nithean a bhitheadh a chum a leas. Carson nach sealladh e tiota a chum an dreuchd ’s an robh Adhamh Mac Aoidh? Am bheil duine cruthaichte a their nach biodh e air a stéidheachadh na bu chinntiche? Bha an saoghal ag imeachd ’s ag iomchoir,† agus a’ ruith cnàimh an lagha, ach bha Adhamh Mac Aoidh a’ moladh an Tighearna airson droch-nàdur. Bha mnathan Sholaimh cho lìonmhor ris na fionnain-feòir, gidheadh cha d’rugadh do Sholamh ach sliochd na nathrach.‡ Thug an righ an nimh á ceann na nathrach le aon spìonadh de’n turcais, ach dh’fhàg e oighreachd as a dhéidh luchdaichte le gath nach dean feum ach an aghaidh cuilg. Rannsaich eanchainn do chinn ma tha thu am mi-mhisnich: na biodh do ladarnas ort a dh’ìnnseas do chreutair nach eil cobhair ’sa cheird so air do shon-sa!

An ceann greis thog Mac Aoidh aghaidh agus sheall e le nì-eigin de dhreach na còireach air an ìomhaigh bha bodhar, balbh fa chomhair Mhic ’Illeathain. Nach robh am foghar beannaichte air thoiseach orra? Nach robh Rasaidh air mionnachadh ’s air bóideachadh gum biodh trì cheud punnd Sasannach pàighte air a’ cheud latha de’n Chéitein? Agus nach robh mìle punnd Sasunnach air a thasgaidh suas an Tigh-tasgaidh Aonaichte


* Machair no raon.
† Droch run. Tha na tighean lagha làn leis.
‡ Tha sinn a’ creidsinn gum bheil daoine treibhdhireach ’s a cheird an diugh, agus tha sin feumail.

[TD 107]

Albainn a bharrachd air na trì mìle a bha e dol a dh’fhaotainn am beagan làithean le co-chòrdadh Mhic ’Illeathain?

So na nithean air an robh Mac Aoidh a’ meòrachadh. Bha e cinnteach ma fhuair a’ chabhuil* bùrdanach a bha dranndail ma choinneamh eòlas ma thimchioll nan trì mile sin nach deachaidh a thaisbeanadh da air mhodh nàdurra, agus bha misneach aige gu faodadh e a làmh a shìneadh le cridhealas.

“Ciod e an t-suim a ta thu tagradh?” thubhairt am fear-tagraidh.

“Dà mhile-gu-leth punnd Sasunnach,” fhreagair an guth a labhair.

Bha dà shùil Mhic ’Illeathain cho dìreach ri gath na gealaich air an ùrlar. Thàinig luasgadh air a chorp. Ar leis gu robh ann balla-tarsuinn ag aonairt ris an uinneig bhig bha taobh eile an tighe. Ghrad laigh a shùil air an ana-mèinn dhiabhluidh a bha dlùth air an uinneig. Thuit neul dorcha air a fhradharc.

Bha Mac Aoidh a’ coimhead an duine a thug a dhreuchd as a làimh car tiota. Dheasaich e smuain dheamhnaidh airson an fhir a bha e treòrachadh. Carson a’ chlisg a chorp? Lide cha robh air a labhairt, ach ghrad mhothaich Mac Aoidh do ìomhaigh a bha tàladh a threòir as a chorp féin.

Cha robh fios aig an fhear-thagraidh gu robh an duine a bha tosdach fa chomhair air cùmhnant agus ath-chùmhnant a dheanamh. Cha robh fios aige gu robh Eoghan Mac ’Illeathain ’s an ionad-


* Uidheam airson iasg a ghlacadh.

[TD 108]

ìochdraich a’ càrnadh feirge air Dòmhnull Ros agus uachdaran Rasaidh. Mo thruaighe, cha d’fhuirich e aig a’ sin. Bha e air bóideachadh gum biodh nighean an Rosaich aige mar mhnaoi ged a rachadh e chum an sgàlain a chum a’ bhóid sin a choimhlionadh.

Bha Adhamh Mac Aoidh air eanchainn a phasgadh seachad. Chriothnaich na buill dhus na spealtan a bha ’gan cumail nan ionad, oir bha e mothachail air siorruidheachd de fheirg. Bha e mothachail air cunnart o’n duine a shaltair an saoghal le neart a chuirp. Bha e feumail do Adhamh gu robh an fhearg air a riaghladh air cinn muinntir eile. Agus nach robh Adhamh ’s an t-suidheachadh ’s an robh còir aige air a bhi? Nach b’i a’ chéird troimhe chéile, agus nach buineadh e do’n dream a ta càireadh uallaichean air cinn mhuinntir eile?

Bha feòil a chnàmh air chrith, oir mhothaich e do Mhac ’Illeathain ag éirigh air a chasan. Ach ghrad lorg e a mhisneach oir bha ’n duine a’ labhairt ris na creuchdan a bh’aig an chlàr-sgrìobhaidh.

“Tha mi air mo chuartachadh le sìol na nathrach, ach ma thuiteas mise tuislichidh cuideigin na m’ luib.”

An ceann ùine ghoirid bha an t-Iudhach ag àireamh mìle punnd Sasunnach aig clàr-gnothaich Adhamh Mhic Aoidh. Chaidh paipeir-urrais a shìneadh da mar an ceudna. Bha Eoghan Mac ’Illeathain ’na shùil fhianuis. Choisich e chum na sràide agus thug e uaireadair gu dearn a laimhe. An ceann cóig mionaidean bha e ’na sheasamh aig clàr-malairt tighe-thasgaidh agus a dhà shuil

[TD 109]

a’ priobadh air co-shamhail na litreach a sgriobh bràthair-athar Mhic ’Illeathain dh’ionnsuigh an fhir-thagradh.

“Chreach e mi, rinn e gnothach orm, bha e cho furasda a bhi air na trì mìle a chosnadh ri dhà-gu-leith. Ach bheir mise air Adhamh còir gu’n imlich e bucail a dhà bhròg mu’m faicear a’ chuthag air luirge craoibhe!”

Chaidh airgead a’ phaipeir-urras a shìneadh da ionnsuigh le cùram. Fichead mionaid ’na dhéidh so bha e còmhla ri a cho-oibriche agus ri maoin-sgrìobhaidh Eilean Rasaidh. Bha e air Diuirinnis a chur an dara taobh, oir bha fad is leud na h-aitreabh an clàr a chinn mar le iaruinn as an teine. Bha Adhamh Mac Aoidh crom, crotach an cathair ’na ionad gnothaich. Bha esan cuideachd a’ cnuasachadh air sgìre Dhiùirinnis agus beairteas Rasaidh, agus bha Eoghan Mac ’Illeathain a’ coiseachd a’ cheart cheum air an d’thàinig e.

[TD 110]

CAIBIDIL VI.

AN IOBAIRT REITICH.

Air maduinn mhuich suas gu toiseach an t-samhraidh bha Mórag Ros neo-fhoisneach ’na seòmar-caidil. Bha i air teine fhadadh le cabhaig, ach a dh’aindeoin teas is cneasdachd na cagailt bha a h-uile mìr de a coluinn fuar. Thog i a’ chathair ’s an robh i ’na suidhe na bu dlùithe air blàthas an teine le dòchas gu’n teicheadh fuachd a cnàmh. Cha do lochd a sùil le fois caidil. Bha a leithid de threallaich a’ cagnadh a cinn ’s a tuigse troimh ’n oidhche ’s gu’n do dhubh dh’fhairtlich oirre tàmh fhaotainn. Bha a snuadh cho glas ris a’ mhòine bha crìonadh ma coinneamh; gidheadh bha ni-eigin faicsinneach mu bhuilt a sùl a bha soillseachadh cosmhuil ri aithinn.

Greis roimhe sud bha i ’na seasamh aig uinneig an t-seòmair. Bha i faicinn an adhair cho cruinn ri mulachan càise agus mòirneis theintich ’a dearrsadh da h-ionnsuigh, ach ghrad shuidh i ’na cathair neo-mhothachail air àilleachd nan reultan no maise nan speur. Ach bha i nis air ath-thilleadh gu ceann-bhrat nan speur, agus bha i air bóid a bhóideachadh gu freagradh i ceist àraidh a bha bruthadh air a h-inntinn mu’n teicheadh an reult mu dheireadh roimh ghnùis na gréine. Bha i coimhead na cagailt

[TD 111]

le mi-fhoighidinn. An ceann tiota sheas i le cabhaig agus choisich i chum na h-uinneig. Thog i am brat-sgàile agus rinn a h-aghaidh, gun tàing dhi, gàirdeachas. An creutair nach dean toileachadh ris a’ ghréin, ciod e air bith suidheachadh ’s am faod e a bhi, chan eil beatha aige. Tha e marbh.

Bha na reultan air sùmhlachadh do bhruchlaig ghlais, dhuirche, a bha sgapadh colg-mhùigeach troimh ’n chuibhlich ghil a bh’air seasamh gu dara-leth a mach á dorchadas. Bha dubh-neòil ag greimeachadh na cuarsgaig shoillsich bha teurnadh da’n ionnsuigh amhuil mar a dhealaicheas spìocaire airgeid ri òr fichead tasdan. Bha i coimhead na gréine a’ cur séisdeir ris a’ chuibhrich a bha feuchainn ri mùchadh, agus a’ slugadh a suas aon reult a bha fhathast a’ soillseachadh le dìchioll air bràigh an adhair.

Chaidh i air ais a chum na cathrach le nì-eigin de ghean air a gruaidh, agus thog i litir a bha dlùth oirre. Leugh i na briathran a bha folaichte ’sa chòmhdach gun dàil. Bha i air an t-seanchas a leughadh cho minic agus gu robh a h-uile lide aice air bàrr a teangadh, ach bha i eu-comasach air na focail a stéidheachadh air aon bhunait no tighinn gu comhdhùnadh mu’n timchioll. Bha i tur aineolach air làmh-sgrìobhaidh a leanain. Cha b’fhiosrach leatha gu’n deachaidh peann air paipeir a riamh eatorra. Bha an litir a’ giulain dealbhan-postachd na Frainge, agus bha i gun urra, neo-ainmichte.

Tha litrichean as eugmhais ainm an ùghdair am bitheantas air an tilgeil do’n lasair. Tha uaibhreachas

[TD 112]

air siubhal chreutairean a ta tagradh so; ach bha Mórag Ros an déidh achmhasan fhòghlum o’n choinnspeach a lotas an làmh agus a chuirear gu bàs. Bha i tàingeil gu’n do ghléidh i an litir, oir bha i cinnteach, eadhon ged a bhiodh i a nis ’s an teine, gum biodh a h-inntinn air bheag fois. Bha e a’ cur iongantais oirre cho beag ’s a bha na briathran a’ cur de luasgan air a cridhe. Bha i ag aideachadh chan e mhàin gu’m faodadh an fhìrinn a bhi anns a h-uile lideadh a bha sgrìobhte, ach gu robh i a’ toirt aite, an tomhais air choireigin, do’n t-seanchas.

Rinn i oidhirp uair agus uair air suidheachadh a cridhe a lorg. Alasdair Caimbeul a’ caitheadh na siorruidheachd agus Mórag Ros le rosgaibh tioram!

“Ma tha an naidheachd fìrinneach, cha robh ’s a’ ghaol agam ach sgàile, faileas,” ghlaodh i.

Chuimhnich i am feasgar a dhealaich iad ri chéile dlùth air tigh a h-athar. Chuimhnich i gu’n do gheall e sgrìobhadh da h-ionnsuigh o’n cheud phort-mara gu rachadh an soitheach, agus bha e de’n bheachd gu robh am bàta a dol a sheòladh ball-dìreach gu cladach na Frainge. Fillte ris an smuain sin bha i féin air rannsachadh a dheanamh a thaobh an t-soithich. Thugadh dhi fios cinnteach gu’n deachaidh am bàta, an “Hector,” gu acarsaid Bhreist ’s an Fhraing airson sluaigh a bha an dùthaich sin a’ fògradh gu Americ.

B’e so na nithean air a robh Mórag Ros a’ meòrachadh air an mhaduinn shònraichte so—a’ mhaduinn a bha i gu bhi air a teòrachadh air slighe air an robh i féin aineolach ach slighe air an robh a càirdean

[TD 113]

mion-eòlach. Bha mìos air a dhol seachad o shìneadh dhi an litir ag ìnnseadh gu’n d’fhuair Alasdair Caimbeul bàs le fiabhrus ’s an Fhraing. An déidh an sgeul fhaotainn, chum i ball-dìreach air a pheathraichean an Earrabost. Bha iadsan air fios fhaotainn mar an ceudna. Bha na briathran focal air an fhocal ach a mhàin gu robh an litir acasan—ma bha e fìor—air a sgrìobhadh le Alasdair agus e an tinneas trom an fhiabhruis. Mar an ceudna, bha fàth-sgrìobhaidh air an duilleig air a’ chomharrachadh le caraid “gum biodh Alasdair ’na comain fios a leigeil gu Móraig Rois an Diùirinnis.” Bha bàs aig Móraig ach bha litir chàich a’ toirt cunntais ma throm-thinneas. Chuir i an litir gu crann-tarsuinn an teine agus sheall i chum na h-uinneig. Bha a’ ghrian a’ tilgeil corran de gheal air feadh an t-seòmair agus thòisich i air faotainn misnich ’s neart ùr an òirdhearcas gnùis na gréine a bha i faicinn air aghaidh nan speur. Dh’éisd i ri tartar chas a bha tearnadh na staidhre, agus an ceann tiota, mhothaich i gu robh a màthair aig dorus an t-seòmair.

“Bha mi cluinntinn do cheum air feadh an tighe a luaidh, agus bha sinn fo imcheist. Am bheil do shlàinte gu maith?”

“Tha gu maith a mhàthair, taing dhuibh,” fhreagair Mórag. Sheas i agus choisich i chum na còmhla.

“Bithidh mi ’s an t-seòmar-bidhe gun dàil,” leasaich i. Cha do labhair a màthair dùrd.

An déidh a bhidhe-maidne bha Dòmhnull Ros ’na sheasamh aig uinneig an t-seòmair-aoidheachd.

[TD 114]

Bha e ag amharc troimh an ghloine le ìomhaigh shuidhichte. Bha e ’na uachdaran air gach nì bha e faicinn le fradharc a chinn, gidheadh cha robh e riaraichte no sàsaichte. Bha e faicinn beatha ùr agus nuadh: an fhaoileag air an iteig, an druid a’ piocadh a broillich le a gob, an smeòrach le coisir air meanglan craoibhe, ceann Olasdail le a chùirn ailbhinnich a’ ruith gu sìochail a dh’ionnsuigh a’ chuain agus na h-uisgeachan a’ folach an gnùis ’na sgoirean. Ged a bha e toirt fa-near ionracas nan nithean sin, agus ged a bha e saor an tomhas o’n charraid bh’air a shàrachadh ré iomadh bliadhna, cha b’urrainn da aideachadh gu robh e an seilbh air fois. Bha e air a riasladh le mór-mhaoir, luchd-turuis is earraidean; agus, ged a bha iad air a sheachnadh agus air cùl a chur ris, bha e toirt fa-near gu robh e an diugh cho seachranach air saorsa agus a bha e a riamh. Bha Earraid an airgeid air buille-bhàis fhaotainn ach bha Dòmhnull Ros neò-shunndach! Mo thruaighe, chan eil fois ri fhaotainn air an talamh! An neach a théid a chadal, chan eil e ach a’ lorg na chaill e de neart an latha roimhe sin. An leisgein a ta seachnadh na h-oibreach tha esan gun fhois, gun tàmh, oir an talamh anns nach cinnich an cruithneachd fàsaidh an dris no an fheanndag.

Shuidh e an cathair, oir mhothaich e do Mhóraig a nighean a’ coiseachd a steach da ’ionnsuigh. Bha an seòmar soilleir agus a’ ghrian a dealradh ’na maise air fheadh. Bha aodann na cailin suidhichte neò-bhruaileanach, agus cha b’urrainn do neach a ràdh gu robh uiread agus aon smuain de

[TD 115]

mhì-rùn air a siubhal. Cha robh teagamh nach robh a h-athair air a bhi bruidhinn rithe roimhe sud, oir bha a’ chainnt a labhair i co-shìnte ri freagradh ceiste.

“Tha nàire orm aideachadh; chan eil mi comasach air seasamh le aon bharail no le barail idir,” thubhairt i.

Shuidh i air cathair agus sheall i dh’ionnsuigh a h-athar le dùrachd.

“Chan fhuiling mi; cha leig Dia dhomh fulang, oir chan eil mi dearmadach a thaobh mo dhleasdanais agus chan eil mi labhairt focail le droch-run.”

Bha a h-athair tiota beag ’na thàmh. An ceann greis thubhairt e—

“Tha làn mhaitheanas agad bhuamsa, a Mhórag. Bheir daoine dhuit maitheanas: bheir Dia dhuit maitheanas. Ma thug thusa seachad bóid no cùmhnant agus aithreachas ort—”

“Cha d’ ainmich mise ‘aithreachas,’” fhreagair Mórag le beagan caise. “Thubhairt sibh rium gu’m feumadh mo ghaol a bhi cruinn, cothrom, agus ìobradh gu sìmplidh air altair pòsaidh. Tha mise a nis ag ìnnseadh dhuibh nach eil sin na m’ chomas.”

Bha a h-athair balbh. Bha e sealltainn air ùrlar an t-seòmair. Ghrad thog e a cheann agus dh’amhairc e air an té a bha ma choinneamh.

“Chan eil a’ cheist faoin no suarach a Mhórag. Tha i toirteil, cudthromach, agus ma dh’fhaoidte gum b’fhearr ceist cho brìoghmhor fhàgail gu àm air choir-eigin eile.”

’Na chaithe-beatha bha Dòmhnull Ros a’ deanamh earbsa an deadh dhòchas. Bha e air móran de

[TD 116]

nithean earbsa ris an àm a bha gu teachd—an t-àm bhitheadh a’ ghrian a’ dearrsadh gun uiread ’s leud boise de dhorchadas air a gnùis. Bha e cinnteach gu robh Mórag a’ labhairt na fìrinne; gidheadh, bha e tàingeil gu’n do labhair i gu ciuin, faicilleach, agus, ged a bha e féin air guallann-cuideachaidh a thabhairt dhi air an t-slighe, gum faodadh e a’ cheist a thogail uair-eigin eile. B’fhearr làn an dùirn de mhin na tunna sìl ’s gun lorg air brà! Nam biodh fios aig Dòmhnull Ros air smuain Móraig bha e air a còmhradh a phasgadh seachad. Chaidh truas is teas-ghràdh a mach bhuaithe da ionnsuigh. Bha Mórag air laithean a h-athar àireamh da fhichead ’s a sé deug, ach bha i an diugh ga choimeas ri neach a bh’air a laithean a chaitheadh. Bha craiceann a chinn na leòis uaine amhuil corcur le sùgh an fhraoich air fheadh, a làmhan tana, sliobasta agus a dhà shùil lunndach, leisg.

Bha Mórag tosdach. Bha i mothachail an fuachd is an-iochd eadar ceithir chearnaibh air t-seòmair, gidheadh bha a dà shùil an iomall nan deur airson an duine a bha ma coinneamh.

“Chan eil ceist agam-sa ach aon cheist,” thubhairt a h-athair, le dùrachd. “Tha mi airson gum bi thusa sona agus gum bi an té is gràdhaiche leam air aghaidh na talmhainn a’ riaghladh mo thighe, agus ’na mo shean aois gum bi do ghuth a’ tuiteam air mo chlaisneachd—sin an nì bu mhiannach leam. Ach tha mi deònach a h-uile cuid dhiubh sin a chur gu clàr na féin-ìobairt na’n coisneadh e deur dhuit-sa no aon mhionaid de mhulad.”

Cha robh aon teagamh aig Móraig nach robh

[TD 117]

gràdh a h-athar mór, farsuing, ach bha nì air choir-eigin ag iadhadh timchioll an tighe nach b’urrainn dhi thuigsinn. An robh a h-eanchainn toinnte, fallan? Bha i feuchainn ri cuid de nithean a thoirt gu stéidh-tuigse agus thòisich i air mion-rannsachadh nam briathran a bha ùr air a bhilean. Ciod e an ciall a bha aca? Cha robh i idir a’ faicinn gu robh na facail co-shìnte no a co-fhreagairt ri thagradh. Fuireach ’s an t-suidheachadh ’s an robh i, bha deadh fhios aige nach biodh smal air a gnùis no deur air a sùil; gidheadh, tha e deònach an còrr de a shaoghal a chaitheadh le féin-àicheadh air sgàth mo riarachadh! Bha na smuaintean sin an eanchainn Móraig. Carson a bha e a’ labhairt cho dorcha? An robh e iomchuidh do phàrant toimhseachan a chur fa chomhair a ghineil agus an cuspair sin a’ tagradh airson soilleireachd? Chrom i a làmh a dh’ionnsuigh a chinn. Bha boine geur, cruinn de uisge air rosg a sùil.

“Chan eil do ghràdh-sa an ainfhios dhomh,” thubhairt i. “Pòsda no gun phòsadh, cha téid thusa air dì-chuimhne orm.”

Sheall i ’na aodann.

“Dh’aidich sibh o chionn greis gu robh cuid de nithean ’s an t-saoghal nach gabhadh a bhi air an rannsachadh, agus dh’ainmich sibh gràdh pàrant d’a chloinn ’s doilgheas pàrant airson bàs mic no nighinn. Am bheil pàrantan comasach air smuain dhìomhair an gineil féin a chothromachadh ’s a rannsachadh? Am bheil iad comasach air a’ ghaol ma dh’fhaoidte th’air a thasgaidh ’nan cridheachan a thuigsinn?

[TD 118]

Bha an duine a’ faicinn an t-seòmair a’ fàs beag, agus am priobadh na sùl mhothaich e gu robh e an cunglaich ioma-chumhainn a bha fàgail anail a chuim mar dheatach. Cha robh e deanamh ana-creideas air a gràdh da féin. Bha sin foirfe, glan.

Bha Mórag ’ga tholladh. Bha an taise ’s an diùideachd a bh’air a h-ìomhaigh greis roimhe sud air teicheadh. Bha a sùilean cruinne, donn-dhorcha air stad ’na ceann, agus bha iad a nis a’ sgrùdadh le an-iochd na smuain dhìomhair a bha folaichte ma coinneamh. Bha an duine ’na thosd. Thàinig clisgeadh air fheòil. Bha e cnuasachadh air na focail a labhair i ’na chluais an Abaid Chille-Chuimein: “Eiridh mise troimh ’n oidhche agus cuiridh mi an geata iaruinn ’na theine.” Cha do rinn e ach gàire ris na briathran. Bha i féin ’na h-ionracas a’ cunntas a bliadhnachan air a còig meuran—aon, dhà, trì, ceithir, cóig—agus dh’àithn i da féin an sgeul a chumail uaigneach.

Bha an seòmar a’ cur thairis le teinn-tosdachd mhì-naomha. Bha Dòmhnull Ros air tuiteam cho ìosal ’s an t-saoghal chaillte agus nach d’thug e fa-near nach robh agus nach bi leth-bhreith a’ foiseachadh ann an gràdh foirfe. Bha a nighean airson a ghràdhachadh leis a h-uile feart gràidh a fhuair i o Dhia, gidheadh bha i mothachail air nì-eigin a bha ’ga bacadh. Cha robh sodal no brosgul ’na nighinn agus bha i air a meas an-iochdmhor! Bha aon dòigh eile air Mórag a thoirt gu clàr-aghaidh eaglais—a giulan a dh’aindeoin. Bha e cinnteach gum biodh i deònach am bàs fhaotainn air a shon agus, mo thruaighe, ’s e fios a

[TD 119]

bhi aige air a sin a dh’fhàg a shnuadh iomadh oidhche glas-neulach.

“Nam bithinn comasach air a fuathachadh,” theireadh e; “nam biodh i toillteanach air feirg no corruich! Ach cha bu lugha na an diabhul féin a dheanadh dìoghaltas air creutair ionraic agus air creutair a ghràdhaicheadh e gu bàs.”

Dh’fhaodadh Alasdair Caimbeul a bhi a’ breothadh ’s an Fhraing, no dh’fhaodadh a chorp chuige so a bhi aig cladach an t-Srath, ach cha robh ann dhasan ach an t-aon nì. Fhreagair Mórag a’ cheist ciuin, socrach. Carson? Air sgàth nan ciabhan geala a bha aois is anastachd a’ càireadh air a cheann. Gun bharail idir? Is fior a labhair i; oir tha i làn-chìnnteach, agus an t-urram dhasan a threoraicheas i—eadhon gu aite* baraileach.

Ged a bha e mothachail air na smuaintean sin bha e deònach an teine fhadadh agus a dhol air adhart leis a’ bheatha thuaireamaich a bha e a’ caitheadh; ach mu’n d’fhuair e cothrom labhairt no ceist Móraig a fhreagairt bha Mór Ros ’san t-seòmar maille riutha. Bha bean-an-tighe ’na boireannach mór, foghainnteach. Bha i àrd, cosmhuil ri a h-ighinn. Bha a h-aodann aoidheil, toilichte agus a dà ghruaidh a’ cur thairis le fuil. Choisinn i cliu dhi féin a bhiodh mì-iomchuidh dhuinne aithris; ach ged a rùnaicheamaid aithris le cagar-cluaise an robh i ’na h-aonar? Bha i leòmach, pròiseil. Chan e an seorsa a ta luchdaichte samhail an uibhe, ach an seorsa a ta staoin, falamh


* Ma bhios neach a smuaineachadh air ni àraid tha dochas air cho-ri eigin gu dean e an ni sin.

[TD 120]

agus a th’air a treòrachadh gu foirfeachd leis an fhocal leamh. An déidh sin, chan eil creutair gun laigse air choir-eigin. Mur am bheil sud air tha so air; agus na’n tachradh do bhean Dhòmhnuill Rois a bhi gruamach, danarra ag éisdeachd ri “bean an tuathanaich,” bhiodh gàire oirre gu a dà chluais ag éisdeachd ri “bean an uachdarain.” Bha Mór bhochd tearuinte gu leor ’s an t-suidheachadh so. Thachair dhi tighinn gu saoghal a bheireadh dhi a sàth cho fhad ’s a riaghladh cìoch-shlugain air beairt na cainnte. Shuidh i ma choinneamh a fir-pòsda agus ghrad bhruidhinn i.

“Tha do chìbeir a’ trusadh ’s a’ cuireadh sluaigh a dh’ionnsuigh na h-ath chuirme—an treas-duine-deug—agus tha e cho sona ri Mac Creimein am measg nam feadan.”

“Is math sin,” fhreagair fear-an-tighe; “cha mhisde sinn na càirdean a bhi dol an lìonmhorachd.”

“Tha iad a’ fàs lionmhor a theagamh, ach nach duilich leat a bhi faicinn duine a’ filleadh ’s a’ toinneamh ri bochdainn. Nam biodh na th’anns an tigh ud de ghràisg air an càireadh mar bu chòir dhoibh, chan fhaigheadh iad brochan air tàille a thuarasdail.”

Bha Mórag ag éisdeachd le feithe-gàire air a h-aodann.

“Am bitheadh e iomchuidh dhoibh gun phòsadh idir, a mhàthair.”

“Tha móran de nithean iomchuidh, a Mhòrag, ach chan eil na h-uile ni fhreagarrach. Bhiodh e iomchuidh do chailin pòsadh cho fhad agus nach eil i dol an comhar-a-cinn, agus le a sùilean fosgailte,

[TD 121]

a steach do dhéirce ’s do bhochdainn. Tha de ladarnas air cuid, a thòisicheas le gréim tioram is bochdainn, an teaghlaichean a chunntas mar bharantas air gaol, ach tha fios is cinnt aca nach eil sìth, gràdh, no sonas, aca nam beatha. Ni mò a bhios iad comasach air sùilean an t-sluaigh a dhalladh mu ghaol ’s mu shonas.”

“Ma thàinig an dòlum orra gun fhios dhoibh,” fhreagair Mórag, “no ma dh’fhaoidte an déidh làimhe, am biodh greim tur ’na aobhar nàire?

“Agus carson nach biodh ciall aca ’s nach toireadh iad sin fa-near? Tha gach òinseach is amadan a’ smuaineachadh gu bheil an gaol faoin a ta’n clàr an cinn air a dhaingneachadh ’nan cridheachan. Chan fhiosrach mise air nì eile cho seachranach, cho faoin, cho neo-earbsach. Tha an aimsir air a meas caochlaideach; ach, airson aon chaochladh a thig air an t-sìde, thig dusan air an nì de’m bheil cuid de bhoireannaich ag gairm gaol.”

Cha robh na focail ach cuidhte is a beul ’nuair a chualas buille throm, chabhagaich air dorus an t-seòmair.

“Tha Màiri Chaimbeul airson Mórag fhaicinn,” thubhairt cailin-frithealaidh, a’ nochadh a cinn le deifir. Choisich Mórag gu dorus an sgàile-thighe. Bha Màiri air a còmhdach le éideadh dubh. Bha i ag gul. Bha deòir a sùl a’ ruith air a craiceann agus a bualadh le farum air an stairsnich.

“Tha mi airson ìnnseadh dhuit gu’n—gu’n do chaochail Alasdair—cinnteach, agus gu bheil a dhus gu bhi air adhlaiceadh ri taobh a mhàthar.”

Thuit Mórag gu cathair a bha dlùth oirre. Bha

[TD 122]

a h-ìomhaigh air tionndadh gu cailc, agus a da shùil mar gum biodh iad air an càireadh le beairt fir-ceirde na ceann.

“Am bheil thu creidsinn—cinnteach—gu bheil e fior?”

Labhair i le neart a chuir iongantas air an nighinn.

“Bha e do-chreidsinn leam roimhe so,” fhreagair Màiri; “cha b’urrainn mi àite a thoirt da. An nis nach feum mi àite a thoirt da agus a chreidsinn?”

Thuit ceann Móraig gu cùl na cathrach. Bha i sàmhach agus dreach a’ bhàis air a h-aghaidh. Ghrad ruith Màiri da h-ionnsuigh. Bha Dòmhnull Ros ’na sheasamh aig dorus an t-seòmair.

“Dean cabhag, ruith!”

Choisich a bhean seachad air.

“A Mhàiri, a Mhàiri, ciod e a ta cearr?”

“Tha laigse air Móraig,” fhreagair a’ chailin agus a h-aghaidh féin a nis a’ giulan imcheist. Ach bha Mórag a cheana a’ labhairt ri màthari.

“Tha mi gu maith, leig leam,” thubhairt i gu socrach.

An ceann tiota sheas i air a casan. Labhair bean-an-tighe—

“An dus gu bhi air adhlaiceadh; ciod e an t-àm? Innis dhomh do sgeul a Mhàiri, a ghalad.”

Bha i ag amharc air an nighinn le aghaidh iomaguinich.

Chaidh Màiri thairis air an sgeul agus Dòmhnull Ros ag éisdeachd gu cùramach ri a briathran.

“Chuala sinn gu’n do chaochail Alasdair,” thubhairt Mór Ros; “chuala, chuala, agus bha

[TD 123]

iongantas gu leòr oirnn cho beag ’s a chuir an sgeul air Móraig.”

“Cha do chreid mise an naidheachd a mhàthair,” fhreagair Mórag le ciuineas.

“Sgeula bhochd: naidheachd bhrònach,” leasaich Dòmhnull Ros; “c’àite am bheil an dus gu bhi air adhlaiceadh?”

“Ann an cladh Eàrlois.”

“Earlois!” fhreagair Mórag, le iongantas; “am bheil do chuideachd-sa an Eàrlois?”

“Tha dus mo mhàthar ann. Chaochail ise mu’n àm a bha an troimh-chéile eadar muinntir Bhatain agus sluagh Chille-mhoire. Bha cladh Chille-mhoire a réir coslais dùmhail is mi-fhreagarrach; agus, do bhrigh ’s nach robh àite adhlaic freagarrach an sgìre Eàrlois, fhuair m’athair, le deadh-ghean ministeir na sgìre, réilig ’s an t-seann chladh.”

“Tha mór iongantas oirnn,” leasaich a’ chailin, “gu bheil Eàrlois gu bhi air fhosgladh an diugh, oir tha dà cheud bliadhna o’n chaidh a’ cheud tìodhlaiceadh ann an toiseach. Thagair m’athair gu dùrachdach air leabaidh a bhàis airson gum biodh a dhus air a chàireadh ri taobh mo mhàthar. Cha d’ fhuair a thagradh a riamh éisdeachd, ged a rinn sinne a’ h-uile dìchioll bha ’nar comas.”

“Agus ciod e an t-àite ’san do chàireadh dus t’athar?” thubhairt bean-an-tighe.

“Tha dus m’athar anns an Dùn*. Cha robh ’n corr àite ann. A theagamh bha móran de chàirdean m’athar ’s an Dùn roimhe sud.”

Bha ciuineas aig dorus an sgàil-thighe. Bha


* Chaidh cladh ur fhosgladh an Eàrlois ’sa bhliadhna 1840.

[TD 124]

bean-an-tighe a’ meòrachadh air na focail a bh’aice féin airson cluasan Móraig greis roimhe sud. An do dhrùidh na briathran sin air a craiceann—air a h-aignidhean?”

Sheall i oirre air leth-fhiaradh a chum a cothromachadh as ùr. Bha an sgeul sean, ach bha i nis nuadh so-làimhsichte. Choisich i air falbh bodhar, balbh a chum an t-seòmair-uachdraich.

“Tha mise airson a bhi maille ribh aig an adhlaiceadh,” thubhairt Mórag.

“Leigidh mi fios dha t-ionnsuigh,” fhreagair Màiri, a’ tarruing brat-folaich thairis air a ceann; “tha mi an dòchas gu faic mi thu.”

Rinn Mòrag ceum còmhla rithe. Shìn Dòmhnull Ros a làmh a chum na cailin agus choisich e gu sheòmar-uachdrach.

“Tha uiread de ghaol am maide daraich. Rachadh—ise—gu bàs—airson a Chaimbeulaich!”

Bha Ros ag éisdeachd ri aoir a mhnatha.

“Bha mi an còmhnuidh de’n bharail nach gabhadh i coisiche, agus am beachd gu robh cuideigin eile ’na càil thairis air Mac ’Illeathain.’

“Tosd, na cluinneam lideadh o d’bhilean! Chan eil thu riaraichte le mo chorp a phiocadh ’sa tholladh, ach ’s àill leat m’anam a thoinneamh as ionad.”

Shuidh an duine le osna thruim air cathair agus, aig an dearbh àm a bha e a’ meòrachadh ’s an t-suidheachadh so, agus Mórag ’na seasamh aig ceann an tighe, bha bìrlinn Rasaidh a’ seòladh gu Tigh Fheòirlig aig Loch-a’-chatha-ruaidh. Bha i air cladach Ghlinn-seilg fhàgail àrd fheasgar. Sheòl i le dian theas gu Orasaidh, Camus-na-Croise agus Rudha Shléibhte,

[TD 125]

timchioll Rudha na h-Easgainn, suas cladach Mhinginnis agus Rudha-nan-clach gu Loch-Bhràcadail. Bha ciste-laighe air a h-ùrlar. Bha an t-anmoch air dubh neòil a thàladh gu aghaidh nan speur mu’n do ràinig i an laimhrig ach bha gealach steud-cheumach air a coinneil a bha cur nì-eigin de mhaise air an dubh. Beagan an déidh so bha an giulan* ri fhaicinn suas Aird-a’-bhaile-mhóir. Choisich e le ceum mall dubhach am frith-rathad a dh’ionnsuigh a’ chlaidh, agus uachdar na h-Airde-neulaich.

Bha móran sluaigh air cruinneachadh, oir chaidh an naidheachd air feadh na sgìre àrd fheasgar. Bha iongantas air an t-sluagh a thaobh an tòrraidh a bhi cho anamoch; gidheadh, an uair a smuainich iad air an astar, agus ma dh’fhaoidte gu robh an dus abuich airson na talmhainn, bha iad a’ creidsinn gu robh an t-adhlaiceadh òrdail, dòigheil. Bha Beitidh Chaimbeul a’ coiseachd ’s a tuireadh am measg chàich. Bha neipeigin ’na làimh agus cneadan aice air caoineadh. Bha an uaigh a cheana air a cladhach, agus am beagan ùine bha corp Alasdair Chaimbeil air a chur gu ciuin, socrach do bholg na talmhainn.

Uine bheag ’na dheidh so bha boireannach a’ seasamh ’na h-aonar mu’n cuairt is fichead slat o cheann a’ chlaidh. Bha gilb is òrd aice ’na làimh, agus spaid fa comhair air an làr. Thog i suas a sùilean agus dh’amhairc i timchioll oirre. Cha robh nì ’s an robh beatha ri fhaicinn leis an t-sùil. Choisich i ceum rathaid a bha dol mór thimchioll, agus sheas i aig bearn de sheann ghàrradh-cloiche a


* A’ chiste agus an sluagh a tha ’ga giulan.

[TD 126]

bha a’ cuartachadh an duis. Thog i an spaid da h-ionnsuigh le treoir a thug rud-eigin de mhisnich do a cridhe. An ceann tiota bha i am meadhon a’ chlaidh. Bha am feur uaine, trom-bhileach, measgte le cneamh, feanntag is fodhannan, a’ lùbadh a chinn le drùchd na h-oidhche. Bha ’n starraich a’ druideadh móran de na clachan-uaghach a bha sìnte air an duslach o fhradhare nan sùl.

Chaidh am boireannach air adhart gu oisinn na seann challaid. Ghrad chrom i a h-aghaidh a chum nan sgrath a bh’air an ùr chàireadh agus thoisich i ri obair. Thog i na pluic, aon an déidh aoin, agus chàirich i iad gu faicilleach ri taobh na h-uaghach. An ceann uair de ùine bha Mórag Ros ag inntrinn na h-ùireach a bha a’ còmhdachadh Alasdair Chaimbeil. Thug i sùil air obair a làmh agus ghrad thug i fa-near gu robh an talamh a’ tuiteam air ais a chum an t-sluic a chladhaich i. Ghreimich i ris an spaid le dùrachd, ach a dh’aindeoin a treubhantais bha i eu-comasach air an ùir a chasg.

Sheas i agus leig i taic ri bruaich na h-uaghach. Thàinig laigse is crith-bhuille a dh’ionnsuigh a cridhe. Luchdaich a dà shùil le uisge cruaidh, geur agus thòisich e air tuiteam gu fiata, amhuil fuaran air àite réidh. Ar leatha gu robh cuideigin a’ caoidh—a’ gul—dlùth oirre; ach cha d’rinn i oidhirp air gluasad, oir bha nì-eigin ag ìnnseadh dhi gu robh buill a cuirp air a dhol troimh-chéile.

Bha gaoth fhuar, aognaidh a’ séideadh o’n deas. Bha glas-neòil ag éirigh le othail, agus a’ druideadh aig amannan na gealaich o fhradharc nan sùl. Bha Mórag ag éisdeachd, a’ tagradh. Bha cailleach-

[TD 127]

oidhche air spiris sheann fhardaich a’ tuireadh an t-seann t-saoghail, agus gobhlan-gaoithe, air seachran, ri cànran air luirge craoibhe. Thuit am marbhrann le an-iochd air an aon bhuaidh a bha air fhàgail ’na corp leis an dreuchd a chaidh a shònrachadh da. An ceann tiota mhothaich i do chàrn cloiche. Bha leacan-uaghach ag éirigh ma coinneamh amhuil craobhan maotha bhiodhteadh air ùr phlanntachadh.

Thàinig nì-eigin de mhisnich gu a cridhe le soillse na gealaich, agus rinn i ath-rannsachadh air a h-obair. Chuir i a làmh gu criosan a bha air a beulaibh, agus thog i an t-òrd da h-ionnsuigh. Phioc i an ùir le ladhar an ùird gus an d’ràinig i an dubh a bha còmhdachadh na ciste, agus chladhaich i timchioll an leth-chearcaill gus an d’fhuair i àite seasamh.

Dh’èalaidh a làmh a chum na beairt a bha ’na h-uchd ach ghrad chlisg a feòil. Bha dumhladas ’s dubhar a’ bruthadh nam buill spealtach a bha dion a spioraid. Bha a’ ghealach air géilleadh do ’n phill-bhrat dhòrcha a bha ’ga piocadh ré na h-oidhche, agus shùmhlaich na reultan gu ceann-bhrat nan speur mar gum biodh iad mothachail air a h-iomairt. Thuit neul tiugh, trom air aghaidh na talmhainn cosmhuil ri brat-mairbh. Thàinig fannachadh air a cridhe, agus bha an fheòil folaichte fo a craiceann air chrith. Bha clàr a h-aodainn mar amhuinn theintich, agus fuil a cuirp air aonairt ris an uisge, ’s a’ taomadh na caocharain thosdaich troimh a féithean.*

Theich an cànran a bha na dà chluais—an tuireadh,


* Tionndaidh eagal trom fuil gu uisge—fallus.

[TD 128]

ar leatha, a chaidh air ghleus am meadhon co-chruinneachaidh an dà ghinealaich. Cha robh i mothachail air nì ach gnùis na srùlaig a bha sileadh o corp a ruith a dh’ionnsuigh an ath dhuslaich.

Am priobadh na sùl dh’atharraich teinteachd a h-aodainn gu fuachd—fuachd neò-eisimeileach, amhuil fuachd a’ bhàis. Dh’aom i seachad, agus leig i a taic ris an ùir an suidheachadh a bha co-fhreagairt ris an ionad anns an robh i. Na nithean a bha i meas ’nan cunnart roimhe sud, bha iad a nis sèimh, sìomhlaidh. Ni h-eadh, bha i mothachail air fois is siochaileachd, agus chuir i suas achanaich air an son. Bha sùilean fosgailte a’ coimhead a’ chunnairt, an obair a chosg dhi na h-uiread; ach bha a h-uile spaid ghrinneil a chàirich i air bruaich na uaghach seasmhach.

Tharruing i a h-anail le spàirn o ìochdar a cuim, agus dh’amhairc i os a cionn le buaidh-chaithream air a h-ìomhaigh. Ach ghrad thuit a ceann le dìth lùgh agus bhuail fradharc a cinn air an dealbh a bha sìnte bhuaipe. Thàinig grad bhuille a dh’ionnsuigh a cuirp agus sheas i le spàirn. Bha a dà shùil ag inntrinn an dorchadais. Bha an obair so-bhrosnachail. Bha na h-uiread an crochadh oirre! Thog i a’ ghilb le suspuinn a chuir iongantas oirre féin, agus ghreimich i ris an òrd. Thuirling a’ ghealach air a muin le soilleireachd, agus sheall i timchioll oirre. Bha geal cosmhuil ri làthaireachd aingle a’ tearnadh o bholg na h-uaghach.

Thàinig spionnadh nuadh ’na gàirdean. Chriothnaich cuislean a cuirp le fuil a bha ruith air am feadh. Chuir i gob na gilbe le cùram eadar na

[TD 129]

tàirngean a bha daingneachadh bòrd na ciste agus ghrad thog i a gàirdean. Thuit an t-òrd. Rinn i cuimse air ceann na gilbe ach bhuail i buille mhearachdach. Dh’éirich fuaim fhàs, chopaichte gu dà chluais agus thug i fa-near gu robh a làmhan falamh. Bha ceathach de dhus bhàin ag éirigh o iomaill na h-uaghach, agus mhothaich i do shadach amhuil min-choirce a’ filleadh ri sgearb a’ ghil a bha dearrseadh da h-ionnsuigh. Bha ’n talamh luaisgneach. Rinn i oidhirp air a suidheachadh a lorg, ach ciod a bha i faicinn? Bha ’n ùir a’ dortadh air a muin le cabhaig, a lùbadh luath no mall a cnàmhan air a chéile, ach bha fradharc fuaighte air nì-eigin a bha seasmhach ma coinneamh.

Bha corp so-luibte le eagal. Ghlaodh i amhuil neach a bhios air a ghairm do’n bhàs le a neart is le a chainleantachd.* Chlisg a corp a rithisd, oir bha ’n talamh a bha ma timchioll a’ crathadh. Chaidh gaoir troimh a dà chluais amhuil fuaim trompaid, agus ghrad ruith i an coinneamh na toirme a bha ’na chaiseart da h-ionnsuigh. Streap i mach as an uaigh gu dara-leith. Thàinig neul dòrcha air a fradharc agus thuit i air a h-aghaidh an comhail nam marbh an reileig Dhé. . . . . . . Thug a fiaclan snag air a chéile agus ghluais féithean nan sùl.

Ar leatha gu robh an t-anam air dealachadh ris a’ phaillin, agus gu robh i air mosgladh a chum a dhol a steach do’n dara bàs. Chaidh soirruidheachd seachad de ùine, ach bha i a rithist a’ gleachd ri saoghal nuadh. Bha a làmhan a’ deanamh cluasaig


* A h-uile buaidh fallan.

[TD 130]

d’a ceann. Thàinig neart na dà ghàirdean a bha a’ co-fhreagairt ri fradharc a cinn. Shìn i a làmhan, agus thuit a ceann air drùchd na h-oidhche. Chuir an t-uisge gluasad troimh a corp—uisge a bha a’ sruthadh a suas a chum beatha mhaireannach.* Chaidh an fhionnarachd a dh’ionnsuigh a cridhe: thuit a claisneachd air gaoith a h-analach, agus dhùisg i.

Sheas i agus riasail i gu bearn a’ ghàrraidh gun uiread agus sùil a thoirt air an ionad anns an robh i. Choisich i. Bha altan a cnàmh a sniosail air sgéith na gaoithe.

An ceann tiota bha i aig Allt-a’-bhait agus choisich i seachad air drochaid Bhatain. Thàinig an Creip am fianuis, agus am beagan de ùine bha i a suas gu tigh a h-athar. Bha a pàrantan aig ceann an tighe. Bha iad a’ breugnachadh nam focal, “Teichidh an t-aingidh ’s gun duine an tòir air.” Cha deachaidh smid a labhairt eadar an triuir. Chadh Mórag ball-direach a chum an t-seòmair-dheasachaidh.

“Fuirich maille rium,” thubhairt i ri Ealasaid, an searbhanta.

Bha Ealasaid bhochd gun diog, oir bha Mórag air tuiteam seachad le laigse cuirp. Bha Dòmhnull Ros agus a bhean anns an fheoir-sheòmar. Bha am fireannach a’ gul mar leanabh beag.


* Tha dealachadh eadar na focail “beatha mhaireannach” agus “beatha maireannaich.”

[TD 131]

CAIBIDIL VII.

UNA DHOMHNULLACH.

Ochd latha fichead an déidh na h-oibreach a rinneadh an sgìre Dhiùirinnis, bha Mac Grùslaich agus a cho-oibriche, Cailean Mac’Ille Mhaoil, ann an sguirr a’ chlachain. Bha an sgurr a thaobh cumaidh gun bheag atharrachaidh seach slige-chreachain le bior cearnneach troimh a meadhon, agus a chàireadh neach le òrd is geamhlaig an aodann beinne.

Bha toit na tùrlaich a’ ruith gu fiata dh’ionnsuigh an taoibh chùil; ach ’s minic a bhiodh seirbhisich Rasaidh an ar-a-mach air tàille an luidheir a shocraich lagh nàduir air guallann aitreabh a’ chlachain. Nuair a bhitheadh feath nan eun air a’ chaolas Ronach bhiodh smàl air teallach na sgùrra. Ach cha robh àite no ionad ’s an Eilean Sgiathanach cho seasgair ri tigh beag na creige le gaoith is doinnein.

Bha Mac Grùslaich a’ tilgeil eitneich is creubhach fo phoit praisich a bha an crochadh air cruaidh theud. Bha Cailean ’na shìneadh air seid, agus a cheann an taic air uileann.

“Chan eil molt am Brògaig nach steòrnadh sin gu cumadh Eanruig.”

“Chan eil sin gu deò feum,” fhreagair Mac Grùslaich. “Tha saill a’ mhuilt agus sine na bà

[TD 132]

gun atharrachadh. Tha an crodh tioram, ach tha ’n dòlas air an fheòil.”

Sheall e air Cailein troimh nan neòil cheataidh a bha eatorra.

“Tha an Sgiathanach am barail nach do chruthaich Dia àite cho torrach ri Trotairnis. Ciod a chuir a’ chuileig ud ’na cheann?”

Mu’n do dheasaich Cailean freagradh na ceiste bha Mac Grùslaich a’ togail brod na praise, le dealas. Thòisich reamhrachd na feòla air drannsadh air a’ ghealbhan, ach ghrad thog Mac Grùslaich a ghuth.

“Tha i ro mhaith air a son-san; tha sugh an fhraoich ro-mhaith airson chinn gun eanchainn, agus reubalaich a sheòlas neach a chum a h-uile droch-bheairt.”

“Tha seirbhiseach is uachdaran ’s an aon suidheachadh,” thubhairt Cailean, le tapachd.

“Uachdaran! Tha Rasaidh a’ smuaineachadh mur do dheoghail duine cioch bana-Sgiathanach nach eil ann ach an dara cuid, slaightir no amadan. Is i a bheachd-san ma thig foirfeachd gu brath a chum na talmhainn gu faighear an toiseach i air glùn bana-Sgiathanaich.”

“Ach dh’innsinn-sa dhuit, a Chailein, mar a ta eanchainn a chinn-san ag àireamh ceartais.”

Thionndaidh e aghaidh. Bha e ’na shuidhe air a chorra-cnàmh, agus cuachag bheag amhuil lodar ’na làimh.

“An uair a dhiult mi ceann Alasdair Chaimbeil a chur fo’ m achlais agus a chorp fhàgail aig ‘leth-shuil’ air laimhrig an Righ, tha mi an diugh air mo

[TD 133]

mheas mar chladhaire agus mar ghealtair, gun chonn gun earbsa.”

“A theagamh tha sluagh na sgìre so a’ cur meas mór air gleusdachd, ach ’s i a’ ghleusdachd ’s am bheil milleadh—fuath naimhdeil—sin an teomachd is caomh leo-san. Uachdaran is seirbhiseach!”

“Is e plannt an droch stocain* a th’anns gach earball dhiubh,” chaidh Mac Grùslaich air aghaidh.

“Chan e a mhain gu bheil neach an cunnart gu’n caill e a chorp ’nam measg, ach caillidh e anam mar an ceudna. Tha thu gun Dia, gun dòchas; agus nam biodh fios aig pearsa-eaglaisean Chuimein air mo dhol-a-mach o chionn cheithir bliadhna, bhithinn air mo chartadh a mach á comunn nan Criosdaidhean.”

Rinn e comharradh na Croise air a bhroilleach; agus chaidh e gu clàr-bùird le soithichean a bh’aig ceann eile an “tighe.”

Bha Cailean cho tosdach agus a bha e cho treun, ach bha an ciuineas a’ co-fhreagairt ri a nàdur. Cha robh samhladh do Mhac Grùslaich ach ròn an cliath sgadain. Bha e cho làn de chainnt agus a bha bolla de ghaoith; ach, ’na dhéidh sin, rachadh aig Cailean air focal a chur a steach air eàrradh aig amannan.

“Ciod a ta ’nam beachd an nochd, ’Eanruig? Tha iad a’ rùnachadh ni-eigin mu’n éirich a’ ghrian, oir tha a’ bhìrlinn a tuath ort.”

“Tha móran de nithean ’s an t-saoghal so a dh’fheumas neach a ghiulan, mar gum b’eadh, fo ’n talamh,” fhreagair Mac Grùslaich. “Tha fios agam-


* Cal le droch bhun.

[TD 134]

sa air a dhà no trì de nithean a dh’atharraicheadh craiceann a’ ghuirmein* o ghorm gu cailc; ach chan e so àm no uair na cùisean sin a chraobh-sgaoileadh. Tha an Sgiathanach a’ tomhais chlaigeann dhaoine le meudachd na spàine: ma dh’fhàgas neach fuighleach air truinnsear tha e gu a dhà chluais ’s an tinneas-chaitheamh. Tha uiread de gliocas-cinn ’s an uasaid bhean-tighe a bh’aig mo sheanair!”

Druid e a bheul. Bha e coltach ri sgrìobhaiche as eughmhais dubh.

“Nach fhaodadh iad nì-eigin de spéis a thoirt do dhaonntachd—an sgàile a fhuair iad féin cho diomhair, agus gun fhios nach faodadh cuideigin a bhi tuigseach?”

“Chan urrainn mi a chreidsinn gu bheil na Sgiathanaich cho tur de eanchainn ’s gu’n creid iad an obair oillteil tha dol air adhart.”

Bha Mac Grùslaich ag obair ’s a’ còmhradh. Bha Cailean air suidhe agus a’ sealltainn da ’ionnsuigh.

“Ciod e do bharail air turus na bìrlinn gu gleann an t-seilg?”

Thionndaidh Mac Grùslaich le cabhaig.

“Tha Alasdair cho beò rium-sa; cha chreid iad e. Ma tha iad comasach air an cuarain a chur mu’n casan agus teine is uisge a sheachnadh cha chreid iad sin.”

“Cia-mar a bha dus fhògarraich gu bhi air ànradh seachd ceud mìle? Co a bha dol a dhìoladh na cosdais? Tha beul-aithris ag ìnnseadh dhuit gum b’e ìnnleachd-riaghlaidh Bhreatuinn a sheòl an dus gu athraichean; ach chreidinn-sa gum biodh rùsg de


* Dughall Gorm.

[TD 135]

chlòimh air adhlaiceadh ’s an Eilean cho inntinneach ’s a chreidinn gum bitheadh uiread de speis do chorp duine.”

“Steidhich suspuinn do chinn air an tanasg oillteil a chuir muinntir Earraboist ’nan cabhaig. Carson a bhiodh na cinn cho iomagaineach ged a rachadh mion-rannsachadh a dheanamh? Ach bheir mi seachad comharradh na’s cudthromaiche na sin. Cha robh mise mionaid bheag na h-uaire air ùrlar an t-seòmair-dheasachaidh nuair a chaidh mo rotadh a chum na sitig le Neacal.”

“Gu taobh eile an Eilein?” fhreagair Cailein.

“Is ann a bh’àill leis gu’n snàmhainn Eilean-an-tighe, agus àireamh de na h-oisgean a liomhadh an sgearb na grèine.”

Bha Cailean balbh. Bha Mac Grùslaich a’ tolladh na ceataidh a bh’eatorra.

“C’àite an robh thusa a’ mhaduinn ud?”

“Bha mi sàs an obair nach robh gnè eòlais agam oirre. Bha mi a’ fasgnadh, agus cha robh fios agam am b’e guit no criathar a bha freagarrach airson na h-oibreach.”

“Ciod tuilleadh an comharradh ta dhìth ort? Bha ’n obair ro chudthromach airson mheirleach na Corpaich. Bha eagal orra gu’n teicheadh eun beag le ni-eigin ’na ghob.”

“Agus am bheil e fìor,” thubhairt Cailean le iongantas, “gu bheil an uaigh gu bhi air a fosgladh?”

“Carson a bhitheadh an uaigh air a fosgladh? Ciod e am barantas a b’ fhearr agus a riaraicheadh muinntir Ghleann-dail, na sgriobhadh an dubh ’s an geal gu’n do chaochail an duine, agus an ath

[TD 136]

sgriobhadh deachdta le àrd fear-lagha Albainn a tha’n Tigh nan Cumantan, gu’n deachaidh a’ chosdais a dhìoladh le riaghladh na dùthcha? An lagh a bh’ann ri linn fear-m’ainme, an t-ochdamh Eanruig, cha deachaidh sgearb dheth atharrachadh gus an latha ’n diugh.”

“Ma tha luchd-riaghlaidh na sgìre toileach, chan eil Leodach no Caimbeulach ’s an Eilean is urrainn spaid a chur an talamh Eàrlois! Chan eil an sgrìobhadh agad; agus, do bhrìgh agus nach eil, tha an t-àite gu bhi air fhosgladh le lagh thatar ag ainmeachadh ‘lagh nam modhannail.’”

Dh’éirich Cailean agus choisich e gu iomall na lùchairt. An ceann tiota bha e air ais le sgath-gheilt air ìomhaigh.

“Chan e obair ghlan no chubhraidh tha iad a rùnachadh an nochd,” thubhairt e. “Tha an t-adhar cho dubh ri màs na poite, agus ’s i oidhche de’n t-seòrsa is fearr leotha.”

“Tha i taghte airson an-diadhachd,” fhreagair Mac Grùslaich, le déineachd. “Ach chan eil mise gun amharus agam air a’ cuid oibreach: chan eil sgeòil an cridheachan cho duilich an lorg. B’fhearr leam a bhi ’nam asail aig ceard na bhi air mhuinnteireas aig pac cho eu-dochasach.”

Choisich e mach agus sheall e troimh ’n dubhar.

“Chan eil beairt aig Sàtan air an talamh cho ìnnleachach; agus thatar ag ìnnseadh dhuinne gu bheil esan ’s a bheul ’s a dha shùil fosgailte gu dhà chluais a’ sireadh ’s a’ sluigeadh. Carson a dh’ath-thilleadh e gu slinn nan ceithir cheud agus i a’ fidheadh aig peilleir-dearg a beatha?”

[TD 137]

“Chuala mi do ghuth binn a labhairt ma bheairt is beartan. Na creid gum bi t-obair-sa air di-chuimhne. Bithidh do bheairtean air thoiseach ort agus riadh aimhealach a ghearras bàrr do theangaidh amhuil deamhais.”

Bha Mac Neacil a’ labhairt nam briathran an aodann na sgalaig agus a’ sìneadh làmh chuideachaidh a chum a ghreasad gu meadhon na fàrdraich. Thàinig Dùghall Gorm agus ceathrar eile a steach air a shàil, agus shuidh iad timchioll na cagailt. Bha Mac Grùslaich cho balbh ris an sgàirnich a bha ma thimchioll ach bha còmhradh seachduin ’na dhà shùil, agus iad fuaighte air a cho-oibriche.

“Agus ’s e am peacadh is mò a ta romhad féin-fhìreaneachadh,” leasaich Neacal. “Ged a bhiodh a h-uile gnìomh a rinn mo làmh fillte ris a h-uile focal a labhair mo bhilean leigidh Ceartas saor mi; agus an ceartas a leigeas saor mise dìtidh e thusa gu peanas siorruidh.”

“O, ho!” fhreagair Dùghall, “tha an saoghal a’ deanamh ceap-tuislidh de Mhac Grùslaich ma’s fìor e fhéin. A’ goid mhuilt; ga fheannadh, agus a lionadh a bhroinne, bheireadh e chreidsinn air duine aineolach gu robh e air a cho-éigneachadh airson obair cho danarra a choimhlionadh.”

“Am bheil thu ag iarraidh orm am bàs fhaotainn,” spleadh Mac Grùslaich. “Nach feum mi sgòrnan muilt a ghearradh agus mi an crochadh air dìol-déirce de uachadaran? Cha robh bean-ghlùin Sgiathanach am bun mo mhàthar; ach ged a bhitheadh dusan dhiubh air a bhi ’na cois an robh mi gu bhi beò gun bhiadh?”

[TD 138]

“Greas ort!” spraic Dùghall. “Barrachd oibreach is beagan cainnte. Tha thu air càch a dheanamh cho dona riut fhéin. Is fhada bho chuala mi, ‘Millidh droch comhladair deadh bheus.’”

Chrom an sgalag aghaidh da ionnsuigh gu neo-bhruailleanach.

“An cuala thu a riamh air a theagasg, ‘Millidh deadh bheus droch comhladair?’”

Beagan na dhéidh so bha Dùghall Gorm a’ tilgeil còmhdach iasgair agus cainbe ma chlaigeann Mhic Grùslaich.

“So, greimich ris a sud; ma bhios Una Dhòmhnullach an callaid Dhùin-tuilm mu’n dùisg a’ ghrian tha do bheatha saor; ach cum air chuimhne gur ann beò, slàn, fallain.”

Chuir e beairt bheag de stailinn ’na làimh.

“Cha bhi cuid no gnothach agam rithe,” fhreagair Mac Grùslaich.

Bha aodann làn imcheist.

“Chan eil mi ’g iarraidh ort cuid no gnothach a bhi agad rithe.”

Dhùin Dùghall a dhòrn le ealamhachd, agus bhuail e uilt nam meur air ceann na sgalaig.

“Chan eil mi ag iarraidh móran ort: tha fios agam nach eil do cheann ach taosgach*, agus ni mise mo dhichioll a chum an t-seirbheis a dheanamh so-shoilleir. Tha a’ bhìrlinn air laimhrig na Traigh-chumhann†, agus ’s i an obair àraid a thagad-sa ri dheanamh Una a chur’na seasamh air stairsnich an tighe.”


* Leth fhalamh.
† Cille-ma-luthaig.

[TD 139]

“Beò?”

“Tha sin eadraibh. Tha rian air spàin a chumadh gun adharc a mhilleadh. Tha Una an tròm-chadal gus an so; agus cleachd dealas do làimhe. Suain an cainbe le barantas m’a dùirn, samhach, tosdach, agus loisg urchair as a’ bheairt ud troimh leosan* na h-uinneig mar chomharradh gu’n do chuir thu crioch air t-obair.”

Leig Mac Grùslaich a thaic ri aodann na creige. Bha a chomhdach-cinn ’na làimh. Bha an t-àite ciuin, oir bha càch air coiseachd a mach.

“Tha thu a’ smuaineachadh gur gnìomh furasda Una Dhòmhnullach a shnàim ma chaoil an dùirn. Am bheil thu deanamh di-chuimhne air craisg an tàillear? Chan eil de dhaoine am Flodagarraidh na cheannsaichidh aon de meuraibh.”

“Tha tìm air ruith,” fhreagair Dùghall Gorm, a’ cur làimhe air an duine a bha ma choinneamh. “Thoir a mach i beò no marbh. Tha cead do choise agad. Fadaidh an tigh ma ceann. Dòirt cuman uisge air folt a cinn: slaic i le craisg a fir-pòsda. Nì ’s am bith a chum ’s gu’n gleidh thusa do bheatha; oir creid mi tha i an crochadh air t-obair. Carson a ta thu ’g itheadh bidh mur am bheil e cur loinn air do chorp? As eugmhais neart cuirp tha thu deanamh ana-caitheadh air a’ bheatha bheannaichte, agus chan eil thu airidh air là saoghail.”

Choisich Dùghall a mach. Bha Mac Grùslaich a’ tolladh nam piollagan bh’air an ùrlar.


* Cearnag gloine.

[TD 140]

Greis an déidh so bha e coiseachd ceum-rathaid tuath air a’ chlachan.

Bha a’ ghaoth ciuin—sàmhchair a bha tàladh ceataich de neòil dhùmhail gu aghaidh na talmhainn. Rinn Mac Grùslaich fead le guth binn cinn. Chaidh an toirm troimh àn àileadh na trì earrannaibh cosmhuil ri feadan carbaid; agus an tiota beag bha Cailean ri thaobh.

“Tha obair agam-sa ri dheanamh agus cuiridh mi crìoch oirre; ach, cho cinnteach ’s a tha Dia os mo chionn, tuitidh fear-cinnidh is sliochd ’sa chroich a ta iad féin ag ullachadh.”

“Ciod a ta ’nam beachd?” thubhairt Cailean, le iomgain.

‘Tha ’nam beachd am bonnachair a dh’aiseig thu gu Malaig a shnaim ri nighean an Rosaich; agus ’s i an obair àraid a th’agam-sa ri deanamh an déidh so, Dùghall Gorm fhaicinn ’sa bhàs mu’n tachair e. Ma bhios mise beò ged a bhitheadh Una a meadhon an Iasgair,* gheibh i saor a chum cas-bhacaidh a chur air.”

“Bu bhuidheach-bòidheach leo thusa chur air ceann raimh agus clàr-dosach an là a fhuair e an t-aiseag; ach chaidh do chartadh gu seiche coin làn tholl air maduinn an adhlaicidh. Feachd an dubh-aiginn! B’fhearr leam a bhi am bàrr an Stòir le boiseig mhìne agus geimhlich air mo mhuineal agus am bàs fhaotainn, na bhi falbh ’nam phiosdal† agus ’nam sgonn le fàs na sealbhaig, a measg dhaoine nach d’fhuair mi a riamh ach caoimhneil.”


* Eilean beag dluth air Dun-tuilm.
† Gille-baile: teachdaire air bheag meas.

[TD 141]

Chaidh iad suas Ceann-an-drama gu baile Mhic Dhuinn, agus sheas iad fo chomhair tighe le dà stuaidh is tubhadh de fhraoch.

“Bha uaisle agus suairceas ceangailte ris an obair a bh’againn roimhe so. Ma dh’fhaoidte nach robh cho dìreach ris a’ ghunna,” chaidh Mac Grùslaich air aghaidh, “ach ged a bhitheadh neach an Uamh-nan-ceann* o bhreith gu bhàs chan fhaiceadh e uiread de mhì-dhiadhachd agus a chì e timchioll an astair so an greis de oidhche.”

Dh’innis e focal air an fhocal do Chailean. An ùine ghoirid bha uchd air uinneig seòmair-cadail an tighe bhig agus e a’ labhairt ri tàillear Thròtairnis. Bha e tuilleadh is eòlach air càraid an tighe airson a dhol da’n ionnsuigh ball-dìreach.

Bha e cinnteach nach robh dòigh no seòl air Una a thoirt a mach as an tigh le neart cuirp. Bha Rasaidh cho teith ri lic a’ bhradhadair. Cha robh aon teagamh air a shiubhal a thaobh na slighe a rùnaich ’s a bhóidich e. Bha na ceip-thuislidh so-àireamh, ni h-eadh, bha iad so-cheannsaichte. Bha Dòmhnull Ros ag aslachadh air a dhà ghluin Una fhàgail far an robh i. Ciod a thachras do’n tàilleir? Ciod a ta thu rùnachadh da thaobh-san? Cia-mar a theid an sluagh a cheannsachadh? Tha fios aig Dia gu bheil gu leor air mo cheann, agus chan eil mi’g iarraidh an tuilleadh clamhais.”

Sin an tagradh ’s an ùrnuigh a dh’éirich air àileadh seòmar-gnothaich Tigh Rasaidh là no dhà mu’n deachaidh cnàmhan Alasdair Chaimbeil a chur á fianuis nan sùl. Ach bha aslachadh Dhòmhnuill


* Uamh air an Linne, deas air a’ Ghearasdan.

[TD 142]

Rois gun éifeachd; agus thug beagan fhacal o bheul Rasaidh dhachaidh air cho beag seadh agus a bha ’san smuain a bha tearnadh gu eanchainn.

“Nach do bhoidich a’ bhaobh teine chur ri m’fhardaich? Nach do ghlaodh i mort air mac is ministeir is eaglais; agus co aige a ta fios nach coisich i gu bolg na h-uaghach agus nach stailc i a’ bhreug ’na d’shlugan. Leig cead a coise do Una Dhòmhnullaich agus fàgaidh i Dùirinnis agus Cille-mhoire cho réidh ri stiom anairt.”

Bha an Rosach ag glaodhaich Amen ris a h-uile lideadh. Gidheadh ged a bha Rasaidh spreiceil, agus cho làn de bhallart ri misgear an amar dibhe, cha robh e saor is eagal. Cha robh an-dearbhadh mu ana-meinn na càraid a bh’anns an tigh bheag. Bha làn saoghail de ghuin mhallaichte a’ tearnadh gu taobhain an tighe; gidheadh rùnaich Rasaidh leum do’n chunnart agus cead an coise a leigeil le cùisean.

Dh’àithn e, ma ta, do Dhùghall Una a chur fo ghlais is iuchair, na’n gabhadh e deanamh, ’san t-seann challaid air uchdan Thuilm, togail a bha e féin a’ tagradh mar chòrachd.

Cha robh Mac Grnslaich fada an còmhradh an taillear an uair a chuala e iorguill is cainnt ’s an t-seòmar chadail. Bha e ag éisdeachd le cùram agus aghaidh air fioradh gu stairsnich an tighe. Bha e a’ deanamh tuaireamas de Chailean eadar e agus an laimhrig. Bha Dùghall Gorm agus a’ mhuinntir a bha còmhladh ris ’nan sìneadh air cnocan beag a bha sìos o’n tigh.

[TD 143]

“Có e a ta a’ bruidhinn riut?” thubhairt Una, le braise.

“Co e a ta a’ bruidhinn rium,” fhreagair an tàillear, le fochaid; “a bheil mise comasach air innseadh dhuit-sa có ta labhairt rium?

Ruith, cuir coinnean* ris a’ sud!”

Mu ’m priobadh Mac Grùslaich a shùil bha Una air ùrlar an tighe agus a gàirdean sìnte le crùisgean làn ola.

“An cuala thu mi?” ghlaodh an guth a bh’air taobh a nach an tighe.

“Chuala,” fhreagair an tàillear le ceud cabhaig, agus aghaidh air a ghriosaich. “Dèan dàil gus am fosgail mi an dorus.”

“Chan urrainn mi,” fhreagair Mac Grùslaich; “tha mi bog fliuch.”

“Ciod a chuala? Am bheil thu bodhar no balbh no an do chrath thu do chiall?”

Bha Mac Grùslaich air teicheadh. Bha dà shùil aig bean an tàillear a tholladh praiseach. Cha robh aige ach aon urchair airson Una Dhòmhnullaich; agus, mur a rachadh i chum an ionaid ’s an robh coir aice air a dhol, dh’fhaodadh an t-oighre féin fàilte a chur oirre. Nach robh a cheann loma-làn agus a cheann féin taosgach!

An ceann ùine bhig bha Una aig dorus an tighe, a theagamh a’ meòrachadh air an dosguinn a thachair do’n ghamhainn a bh’air a dheadh cheangal le cainbe is cipein air mullach na creige-glaise os cionn na mara.


* Eibhleag theine.

[TD 144]

“Bha mi tearnadh o’n eithear agus choinnich a chlosach rium aig bonn na creige.”

Sud na focail a thug a shuim ’s a thonaid o thàillear Thròtairnis. Ach cha robh Mac Grùslaich a’ deanamh bòsd a thaobh a theòmachd féin idir ged a bha e faicinn Una a’ coiseachd a dh’ionnsuigh na mara. Ruith e gu taobh a deas an tighe agus shuidh e ri taobh Chailein. Bha a’ghaoth air beothachadh ni-eigin, agus an neul tiugh, glas a bh’air aghaidh na talmhainn a’ falbh air a sgéith. An ceann tiota bha eubh nan creach a’ tuiteam air a chluasan. Cha robh sarahladh aig Mac Grùslaich dhi ach craobh ghiubhais a sgoilteadh bho a mullach gu h-ìochdar.

“Mach, teich!”

Bha Mac Grùslaich a’ tolladh na ceathaich a bha druideadh seirbhisich Rasaidh o’n t-sùil. Choisich iad a chum na h-Airde, ri cois cladaich; agus an tiota mhothaich iad do’n bhìrlinn a’ fannadh nan tonn, agus a h-aghaidh air Clàbhaig. Chaidh an t-eithear suas seachad Rudha-an-aiseig agus Lùb-an-sgiathain, gu caolas Eilein Tròdaidh, á fianuis nan sùl. Choisich an dithis dhaoine air an ais gun dàil, agus ràinig iad an Tràigh-chumhann. Bha taillear Thròtairnis a’ lìonadh na h-inne le cainnt, agus ghrad thug Mac Grùslaich fa-near gu’n do chur e aghaidh air an tigh. Bha e cho sunndach ri fiadh, agus a’ tilgeil na craisg a bu ghnàthach a bhi ’na chòsaich fo achlais an aodann na ceathaich a bh’air tàladh a chum na talmhainn.

“Sud an obair aca-san, obair rioghachd Shàtain air am bheil Rasaidh ’na oighre, agus ’na cheann-

[TD 145]

feadhna. Ach bithidh am feòil air a spioladh bho’n cnàmhan agus théid a tilgeil do shluic an eu-dòchais leis an lagh thimeil agus spioradail, air an d’rinn iad falach-fead gu ruige so!”

An ceann fichead mionaid bha Mac Grùslaich agus Cailean an aitreabh a’ Chlachain. Rinn Cailean dìchioll air an tuilleadh eòlais fhaotainn air Una Dhòmhnullaich, Mac ’Illeathain agus Callaid Dhùin-Thuilm. Dh’fhairtlich air lideadh a thoirt á beul an duine bha m’a choinneamh, oir bha Mac Grùslaich gu dhà chluais an sgìre na Corpaich agus a’ feuchainn ri càirdean bean Dhòmhnuill Rois fhaicinn le fradharc a chinn.

[TD 146]

CAIBIDIL VIII.

SLIGHE REIDH.

An la-ar-na-mhàireach bha Dùghall Gorm a’ labhairt ri mhaighstir an seòmar-gnothaich a thighe.

“Thoir ’nam fhianuis e gun mhaille,” bha e ag ràdh ri Dùghall; “tha ’n duine comasach air rud ’s am bith a dheanamh.”

An ceann tiota bha Mac Gruslaich agus cudthrom a chuirp air sàiltean a bhròg ’s aghaidh air Rasaidh.

“Móran taing airson obair na h-oidhche raoir. Tha nì sònraichte eile ri dheanamh, agus tha mi deònach làn earbsa a chur annad-sa a chum a choimhlionadh. Tha an tàillear le a bheul fosgailte an còmhnuidh, agus tha paisgte ’sa cheanglachan bheag so na dhruideadh a bheul ged a bhiodh Una air Bogha-an-tarstair.”

Shin e ceanglachan a chum na sgalaig le féith-ghaire air aodann.

“Meallaidh tiodhlaicean na daoine glice.”

An uair a thog Rasaidh a cheann mhothaich e do Dhòmhnull Ros a’ coiseachd a chum an tighe.

“Tha mo charaid aig dorus an sgàile-thighe,” thubhairt e ri Dùghall; “théid cùisean a chur ceart ’s an fheasgar.”

Beagan an déidh so bha e sìneadh a laimhe gu Dòmhnull Ros. Bha e air teachdaire a chur gu

[TD 147]

Diùirinnis le earail làidir gu feumadh e fhaicinn gun dàil. Bha an crathadh-làmh cridheil ach bha ultach de fheirg an dà shùil Rasaidh.

Bha iad ’s an t-seomar-aoidheachd. Bha an Rosach ’na shuidhe ach bha Rasaidh a’ coiseachd air ais ’s air aghaidh agus a’ sealltainn an tràth ’sa rithist chum na cathrach.

“Bha mi cluinntinn nach robh do shlàinte gu math: tha cùisean air fàs toirteil, cudthromach a a nis, agus tha mi taingeil gu bheil thu an làthair.”

“Tha mise tàingeil gu’n d’fhuair mi cothrom,” fhreagair an Rosach; “bha mi air tighinn fada roimhe so na’m biodh mo shlàinte ’sa ghnàthas àbhaistich.”

“Chan eil slighe gun chamadh, ach tha an t-slighe a rùnaich sinne na’s miosa na sin—chan eil troidh dhi dìreach.”

Bha an Rosach ag éisdeachd. Thog e a suas a dhà shùil, agus ghlac e aghaidh an duine a bha ma choinneamh. Chlisg a chorp.

“Eudmhor ’s mar a tha thu a thaobh do nighean—a theagamh, mar a tha còir agad air a bhi—an robh i dol a ghabhail tlachd do ìomhaigh air paipear no do sgàile no beul-aithris?”

Bha an Rosach balbh. Bha an tasantachd a’ tolladh a dh’ionnsuigh a chridhe. Bha na focail teth, dìorrasach agus a’ bualadh air fheòil mar le sgiùrsair leathair. An uair a bha iad ’nan naimhdean cha do bhrùchd lideadh troimh a bhilean ’s an robh mì-rùn. A theagamh bha creach ’s a’ chridhe; ach an déidh a h-uile nì, nach e na nithean a thig troimh ’n bheul a shalaicheas an duine?

[TD 148]

Thog e a cheann agus bha aghaidh air dhreach na feusaig a bha tuiteam o smeigeid.

“Ma tha crìoch gu tighinn air an obair a ghabh sinn os làimh feumaidh sinn a bhi ciallach, glic. Ciod e a ta mise no sibhse comasach air a dheanamh ri boireannach a théid gu cladh aig meadhon oidhche agus a chuireas ciste-laidhe ’na mìrean beaga?”

Glag! Bha Rasaidh air tuiteam a chum a’ bhrat-ùlair mu’n do chuir an Rosach crìoch air na briathran. Dh’éirich an Rosach da ’ionnsuigh. Bha an duine air tuiteam an comhair a chùil. Bha a shnuadh ciar, odhar, cosmhuil ri neach air am biodh fàs-dhìobhairt. An ceann tiota labhair e.

“Tha mi ag iarraidh maitheanais; tha mi air bheagan bidhe agus air—air fannachadh.”

Bha na focail luaisgneach, goirid, ach bha an Rosach tàingeil. Chuir e a làmh troimh a ghàirdean agus chuidich e an duine gu cathair. Beagan an déidh làimhe thionndaidh Rasaidh gu Dòmhnull Ros.

“Am bheil thu ag ràdh rium gu fìrinneach gu’n deachaidh Mórag a chum na h-uaghach?”

Dh’éirich Ros ’na sheasamh agus chàirich e trì nithean air a’ bhòrd le tapachd.

“Chan eil rud ’sam bith cinnteach ach an nì a chì do shùil. Tha boireannach an Diùirinnis a théid air a mionnan gu’n d’thàinig na nithean sin á bolg na h-uaghach.”

“Gu ma fada bhuamsa mi-chreideas a dheanamh air do sgeul,” fhreagair Rasaidh. “Is e a ta cur cudthrom ormsa an suidheachadh ’s am faod sinn a bhi ri linn an rannsachaidh. Am bheil an naidheachd sgaoilte air feadh an Eilein?”

[TD 149]

“Tha sin san dorcha ormsa. Aon nì tha cinnt agam air, gum buin an criosan do Mhóraig agus gum buin an t-òrd agus a’ ghilb dhòmhsa.”

“An d’innis thu na nithean cudthromach sin do neach eile?”

“Do m’ bhean,” fhreagair an Rosach. “Chan fhaighinn cadal no tàmh. Bha Morag, ar leatha-se, an Earrabost oidhche an adhlacaidh, ach bha mise cho cìnnteach gu robh i air àruinn Eàrlois agus a bha mi a’ faicinn na gealaich ’s an dubhar.”

“Agus carson nach do chaisg thu i?”

Bha ni-eigin de ghean an aghaidh Rasaidh, gidheadh bha Dòmhnull Ros mothachail air an t-seann nimh a’ buadhachadh air an ìomhaigh.

“Ciod e an toirbhe a bhiodh ’s an obair sin? Agus ma chaidh i chum a’ chlaidh le a deòir, am biodh e iomchuidh dhomhsa a casg?”

“Cha do chreid thu gum biodh i comasach air an uaigh a chladhach,” thubhairt Rasaidh, an ceann greis.

“Chreidinn cho luath gum biodh i comasach air breug a labhairt no tighinn an cois a focail. An uair a sheall mi air a h-ìomhaigh ghrad sheulaich mi gu robh i a’ gleachd ris na mairbh agus riasail mi féin agus Mór a chum na h-uaghach. Bha an talamh mar gum biodh e air a reubadh le adhaircean an tairbh, agus ciod a rinn mi? An robh mi dol air ais a chum mo leapa agus amharus agam gu robh fios aig Mórag air mo chuilbheartan? Chladhaich mi an ùir. Fhuair mi an criosan agus a’ ghilb am measg a’ ghrinneil, agus bha an t-òrd air tuiteam do ’n chiste.”

[TD 150]

“Am fiodh briste?”

Bha Rasaidh feitheamhach.

“’Na bhloighdean beaga!”

Thuit ciuineas trom, tiugh, air an t-seòmar. Bha Rasaidh mar gum biodh an còrd caol airgeid a bha ceangal a chuirp air a ghearradh le mìle turcais. Leig e a thaic ri cùl na cathrach.

“A dh’aindeoin ciste, brat is òrd, tha thu de’n bheachd gum bi Mórag pòsda mu’n crìochnaich am mios a ta romhainn?”

Bha an Rosach sàmhach agus a cheann crom. An ceann tiota labhair e. Bha fuil dhearg a’ ruith gu dhà ghruaidh.

“Ciod e an comharradh, no an taisbeanadh, a a ta mi a’ faotainn airson m’àicheadh? Am bheil priosan-sàile* gu bhi air a dheasachadh do neach a runaich fhuil is fheóil a chur air an t-slighe gu ifrinn?”

Rinn Rasaidh smeach-chasad. Leugh e na briathran a chuir Ros fo a chomhair.

“An naidheachd a th’agad dhomh ’s i a th’agam dhuit, ach tha do shuidheachadh-sa na ’s fheàrr na mo shuidheachadh-sa. Tha trì cheud punnd Sasunnach agam-sa r’a thiomnadh seachad air a’ cheud latha de’n Chéitein, agus chan eil trì cheud peighinn air mo shiubhal.”

“Tha cùisean calg-dhìreach an aghaidh nan smuain a bha mise ag altrum,” thubhairt an Rosach. “Có a nochdas dhòmhsa cinnte no barantas gum bi mi cuidhte ’s fiachan is gainntir, eadhon ged a phòsadh Mórag?”


* Bha neach buailteach do phriosan airson fiachan suas gus a’ bhliadhna l869.

[TD 151]

Tharruing Rasaidh a’ chathair ’s an robh e ’na shuidhe na bu dlùithe air Dòmhnull Ros. Bha an dreach àbhaisteach air aghaidh agus thòisich sùilean a chinn air tionndadh le àbhacas, amhuil leanabh fo chomhair àilleagan.

“Feumaidh sinn a bhi glic, mar a thubhairt thu, agus cha dean e math dhuinn teicheadh o gach cnocan beag a dh’fhaodas a bhi air an t-slighe. Tha briathran na litreach so-thuigsinneach. Tha còirichean Mhic ’Illeathain a’ co-fhreagairt riutha. Ma bhios na bóidean a thug sinne seachad air an dìoladh théid a h-uile peighinn ruadh a chur cruinn, cothrom, air ceann bùird.”

“Air an mhìos so?”

“B’e sin an cùmhnant fo an deachaidh sinn, agus an litir ga ùrachadh.”

“Tha an cùmhnant air ùrachadh a theagamh, ach tha e a’ deanamh barrachd is cùmhnant ùrachadh. Ma tha mise a’ tuigsinn dreuchd fear-tagraidh, cha téid e leud na ròine seachad air toil is rùn an duine a tha ’ga dhuaiseachadh.”

“Chan eil e ag iarraidh ach an tomhais a ta e a’ toirt seachad,” fhreagair Rasaidh; “na dearbh nithean a tha sinn féin ag iarraidh. An cuireadh neach as a leth, eadhon ged nach biodh srad de ghràdh ’na chridhe, ged a bhiodh e tearuinte air a thaobh féin?”

Thàinig glag gu dorus an t-seòmair, agus nochd cailin a steach a’ giulan bidhe air sgùil-staoin. Thionndaidh an dithis dhaoine a chum a’ bhùird. Is beag na nithean air am bheil sinn a’ cur feum ach ar n-iarrtasan! Beag agus mar a bha na nithean

[TD 152]

ud, bha riarachadh annta an caochladh dhòighean. An robh fios aig Móraig Ros air a’ chòmhaich, air a’ chùil-mhugaireachd? An d’fhuair i mach le cinnte na nithean a bh’anns an lìon-éideadh agus air an tilgeil do na cláraibh fiodha? B’i so a’ cheist agus a’ cheist chudthromach.

“Faodaidh mise so a ràdh gun athadh,” thubhairt an Rosach; “ma chunnaic Mórag le a sùil gu robh a’ chiste falamh, chaill i na bh’aice de chéill.”

“Cionnus?”

“Tha i rùnachadh Mac ’Illeathain a phòsadh le a saor thoil féin.”

Turus an aidh ’s nam beannachd! Bha na briathran a’ deanamh caithream ann an cridhe Rasaidh. Thàinig iad gu bàrr a theangadh ach ghreimich na focail ri bràigh a bheòil. Bha an smuain dalma, neo-thlusail; agus a’ sealltainn air aogasg Dhòmhnull Rois, rùnaich e an sluigeadh maille ris a’ ghréim bìdhe.

“Is i do bharail, ma ta, gu bheil Mórag aineolach?”

“Sin mo bharail,” fhreagair an Rosach le dùrachd.

“Tha mise anabarrach toilichte,” leasaich Rasaidh; “tha cùisean an suidheachadh a bha mise am beachd nach biodh iad—co-dhiubh cho luath. An robh Mac Illeathain air àruinn an tighe?”

“Dh’ innis mi an fhìrinn,” fhreagair an Rosach; “thug mi bòid do Móraig nach fhaiceadh Mac ’Illeathain taobh a stigh mo thighe gus am biodh iad ’nan càraid phòsda.”

“Bha i a tagradh airson sin?”

“Cha do thagair, agus cha do bhagair. Labhair

[TD 153]

i na focail gun bhruailean, ach bha iad a’ tuiteam air mo thuigse amhuil òrd air innein.”

Le a saor thoil fein!

Bha Rasaidh a’ labhairt ri a mhac-meanmna. Choisich Una Dhòmhnullach a chum na laimhrig le car. Co aige a bha brath nach do choisich i le a saor thoil féin? An robh an t-amhlair ud a’ labhairt na fìrinne?

Bha e a’ creidsinn gu robh Mac Grùslaich comasach air beanntan atharrachadh as an àite. Cha b’ ann le creideamh ach le gleusdachd; ach carson a rachadh a’ phlaigh bhoireannaich a dhiult gach gné thinneas no galar a bha riamh am measg dhaoine cho sìmplidh do’n ribe mu’n àm a dheònaich Mórag Ros coiseachd gu clàr na h-eaglais?

Bha Rasaidh a’ meòrachadh air na nithean so. Fóghnaidh na dh’fhóghnas; ach bha e air a bhioradh le meud a’ phailteis, agus gu h-araidh, gu’n tigeadh am pailteas aig àm cho tur! Bha nì eile a’ cur iongantais air. An robh boireannaich am bitheantas deònach a dhol an coinneamh fir le a bhi mion-eolach air ìomhaigh? Tharruing an smuain briathran gu a bhilean.

“Tha iomhaigh Mhic ’Illeathain ’na seòmar-caidil?”

“Cho fhad agus is fhiosrach mi,” fhreagair an Rosach; “ma dh’fhaoidte nach eil esan a’ cur earbsa an dealbh a’ co-sheasamh ri gaol, ach tha ise làn mhuinghinneach.”

“Agus c’àite ’s am bheil iad a’ rùnachadh coinneachadh?”

“Fa chomhair clàr na h-eaglais agus a’ mhinisteir.”

[TD 154]

“Chan urrainn na’s fhearr. Tha còir aig a h-uile cuirm a bhi air a pasgadh an searraig gu latha na cuirme.”

Rinn an Rosach casad agus sgrùd e aodann Rasaidh.

“Théid mise an urras gu’n téid i sud a chumail,” thubhairt e le dùrachd.

Shuidh iad air ais. Thionndaidh Rasaidh aghaidh gu réidhlean an tighe. Bha am feur glas, trom-bhileach, a’ togail a’ chinn, agus neòinean le dichoill a streap da ionnsuigh. Ach cha b’ann air maise na talmhainn no ionracas nan neòinean a bha Rasaidh a’ beachdachadh ach air tosdachd Dhòmhnuill Rois a’ co-sheasamh ri tinneas Móraig. Bha e fior gu’n d’thainig an naidheachd le beul-aithris; ach a nis, an déidh na chuala e, nach faodadh an sgeul a bhi fior? Ma bha Mórag Ros tinn, an robh e iomchuidh dhasan Una a chuairteachadh le cloich is aol? Bha a chliu aige ri sheasamh. An nì a fhuair e féin gun chron gun smal, bha esan, am bog no an cruas, a’ dol ga thiomnadh gun phreasadh. Bha an sluagh fialaidh; gidheadh bha cuid furachail, feitheamhach, agus bhiodh e cho math am beòil a chumail dùinte.

Bha Rasaidh a’ meòrachadh air na cùisean sin. Am measg a h-uile cuid dhiubh sin, bha e air a neartachadh leis an smuain so, gum bitheadh Mórag pòsda ma bha i comasach air éirigh as a leabaidh. Agus bha e cinnteach nach robh cùisean cho eu-dòchasach so, oir cha do labhair a h-athair smid mu thinneas. Ciod a bha dol a chur bacail air? Bha an t-Eilean Sgiathanach mór, farsuing; ach

[TD 155]

chuireadh e ceannardan an Eilein Sgiathanach air a bhois agus dhùineadh e a dhòrn m’an timchioll. Bha e toirt fa-near nach robh corp gun cheann, agus a cheann féin air gach corp; gidheadh bha ceann os cionn cinn! Nach robh litrichean an eilein air an seòladh gu àite sònraichte! Nach robh e fior gu robh ùghdarras an righ, agus barrachd is ùghdarras an righ, air a thasgaidh suas anns a’ mhinisteir!

Cha robh dà dheanamh nach robh an cumhachd aige gu spioradail; oir bha an sluagh a’ saoilsinn barrachd de’n mhinisteir na bha iad de’n anam chaillte.* Cha robh neach ’s am bith cho beag de thùr agus nach robh e toirt na firinn so fa-near. Bha Rasaidh cho cinnteach á cumhachd a’ mhinisteir agus a bha e faicinn na gréine a’ dealradh air réidhlean an tighe. Nam biodh an sluagh air a bhi cho dìchiollach ma thimchioll an dleasdanais mar luchd-àiteachaidh agus a bha iad allabanach, seachranach air tàille teagaisg fhaoin, mi-fhallan,


* B’e oileanachadh na cubaid, eagal trailleil. Bhuanaich iad ’s an teagasg. Chaidh an teicheadh air sluagh ’s air cinneadh. Gheill iad do’n teagasg a bha tagradh teine agus pronusg airson peacaidh. A’ mheud agus nach do theich, fhuaradh innleachd a chum slainte aiseag dhoibh. Dheonaich am Papanach an lann-aidmheil le a ghluinean ruisgte (no comhdaichte). Agus ciod a rinn na creidmhich eile? Mo thruaighe am fear no an te nach eisdeadh se uairean an uaireadair ris a’ mhinisteir, agus nach suidheadh air sorachan cruaidh, carrach. Chaidh obair dhligheach an dearmad agus dleasdanas air di-chuimhne; agus ’s iomadh caraid a bha airidh air priosan airson cor an tighean ’s an teaghlaichean. Tha an t-aon riasladh agad an diugh an cuid de aitean. Nach eil e ’na aobhar maslaidh gum biodh iomairt cuirp ’na chomharradh air spiorad Chriosd? Nach ladarna am ministeir a chriothnaicheas cuirp chreutairean an ainn na Crois, agus fios is cinnte aige nach eil toirbhe ’s an teagasg? Chunnaic sinne muinntir a bha gun diog leis an “Spiorad;” ach tha sinn ag radh riutha so agus ris an duine a chuir ’s an t-suidheachadh so iad “Chan eil car a tha anns an t-sionnach nach aithne do’n t-sealgair.” Fuadach nan Gaidheal!

[TD 156]

gun bhun no bàrr, gheibheadh iad eòlas gu robh am ministeir ’na phearsa-eaglais le cumhachd càraidean a’ phòsadh, am pòsadh a chur fo sgaoil—nan rùnaicheadh e sin a dheanamh—agus ath phòsadh, ’na Bhòrd-sgoile, ’na chléireach eadar na h-Eileanan agus ceithir chearn an adhair, ’na cheann agus ’na ùghdarras air beatha, bàs is adhlaiceadh.

Am measg a’ chiuineas thionndaidh Rasaidh le mór-thogradh. Bha e air a’ mhisneachadh ’na chorp agus ’na inntinn. Bha Dòmhnull Ros balbh mu thimchioll tinneis Móraig, agus cha robh e airidh air aon smuain eile a chaitheadh timchioll air. Mar an ceudna bha a mhac-meanmna air focail a dheasachadh do Mhac ’Illeathain. Is iomadh gille a dh’fhaodadh a bhi riaraichte le gaol nighinne ged nach fhaiceadh e a gnùis gus am biodh iad air an snaim ri chéile!

“Tha mi a’ smuaineachadh gu’n d’rinn sinn aon mhearachd. Tha e faoin ’nam shealladh an diugh, gidheadh chan eil fhios ciod a thachras fhathast.”

“Ciod e sin?” dh’fheoraich an Rosach.

“Pòsadh Mhic ’Illeathain ullachadh ’s an eilean; chan urrainn dhuit Una a chumail thairis air seachd laithean an Tuilm.”

“B’fhearr leam biadh a bhi righinneachadh air teine fad mìos, na a mhilleadh le braighseal teine. Una an Dùin-thuilm, Alasdair Caimbeul an callaid Eàrlois, agus Mórag aig clàr-imeachd na h-eaglais gu ìre bhig ’s an aon seachduin, tha e tuilleadh is cus airson creideamh dhaoine.”

[TD 157]

“Cha deachaidh creideamh cho làidir a shònrachadh dhoibh!”

“Tha mi toirt fa-near,” leasaich e, “nach biodh cùisean ma dh’fhaoidte na b’fhearr le pòsadh falachaidh, oir air feadh nan eileanan, is fearr a bhi dhìth a chinn na a bhi dhìth a’ chleachdaidh. Ach tha goileam is amharus neo-lochdach an coimeas ri aon fhocal le firinn.”

“Cha ghabh na nithean sin atharrachadh,” fhreagair Fear Dhiùirinnis.

Dh’éirich e ’na sheasamh le cabhaig.

“Tha ’n t-àm agam-sa m’ aghaidh a chur air an dachaidh. An cuala thu naidheachd mu Chathal?”

“Lideadh! Tha thu fhathast de’n bharail nach robh éifeachd ’s an litir?”

“Stà fo’n ghréin,” fhreagair an Rosach. “Cha b’fhiach i an dealbhan a ghiulain i.”

“Agus ’s i do bheachd nach robh toirbhe ’s an obair mu dheireadh. Ciod e an cumhachd a thug am boireannach as a beachd?”

Bha Rasaidh a’ faicinn slighe réidh, ach bha e air a bhi na bu riaraichte le eòlas fhaotainn air an bheairt bheannaichte a chart an treallaich bharr a’ cheum. Bha e strì a chum foillseachaidh air a’ cheist so.

Bha Dòmhnull Ros meòrachail. Chrath e a cheann.

“Chan urrainn mise sin ìnnseadh,” fhreagair e le guth cianail. “Tha mise a’ tagradh airson sàmhchair. Tha mo chionta trì fìllte o thugadh Una air falbh; agus air sgàth Dhé ceannsaich an tàillear; oir tha trom-amharus agam gu’n tig an sgeul gu

[TD 158]

cluasan Móraig mur an cuala i an naidheachd a cheana.”

“Na biodh eagal ort,” fhreagair Rasaidh, a’ sìneadh a làimhe. “Théid mo sgalag ball-dìreach gu Flòdagarraidh. Tha thusa cho sàbhailte ri biota làn ime.”

Greis an déidh so bha Dòmhnull Ros a’ coiseachd le cabhaig seachad Lios-a’-gheàrraidh, suas braigh Phuirt-an-righ. Bha e a’ faicinn na sgalaig agus am fear àrd, dòrcha, a bha còmhla ris ’s a’ bhìrlinn a’ coiseachd rathad Chràgaig. Bha an Rosach a’ meòrachadh air a’ cleachdaidhean, agus gu h-àraidh air a’ modh-labhairt, oir bha a’ teangannan ag gleusadh nam briathran le deas-ghnàths a bha co-fhreagairt ri a chleachadh féin.

Thionndaidh e bharr a’ cheum rathaid agus choisich e a’ mhòinteach gu Achadh—clachan anns an robh mu dhusan teaghlach aig an àm so. Bha an t-anmoch a nis air teachd, agus uisge mìn le gaoth dhreanndanaich ’na chois. Bha an t-uisge a’ dòrtadh air fhiaradh o’n àirde-deas, agus a’ dearrsadh air iomair is machair. Bha an dus dòrcha a bha còmhdachadh aghaidh na talmhainn troimh ’n fheasgar air fàs dùmhail, agus a co-mheasgadh ri greann chlogaich a bha mór-thimchioll nan speur. Ràinig an coisiche tighe beag le tubhadh de chònlaich, agus ghrad chòmhlaich e an dorus le buille tapaidh.

“Co thu?”

Nochd cruth boireannaich gu fiata eadar a’ chòmhla agus an ursann.

[TD 159]

“Co mi?” fhreagair an Rosach, le reachd sgaiteach. “Co a ta thu smuaineachadh—aingeal? Chan fhiosrach mise air feòil a thigeadh air oidhche cho mi-ghnàthaichte ach na ghéill dhuit.”

Choisich e steach. Bha am boireannach air a socair féin a’ càireadh tarsanan ri cùl na còmhla. Bha sùilean mar reult-chuairteig a’ sireadh àite-tàimh air ceann-bhrat nan speur. Thog i geinn de iarunn agus thilg i a’ chnag mheirgeach ’na h-ionad le farum a chriothnaich taobhain an tighe.

“Ach, cha dean bannan iaruinn do theasairgeadh o cheartas no o bhreitheanas. Chan fhearr na nithean sin na snàithean fuaigheil!”

Bha an Rosach ’na shuidhe air stòl dlùth air an teallach. Bha na seann chnàmhan a bha aois is allaban air an lùbadh r’a chéile, a’ ruith le ceum beag goirid da ionnsuigh. Thog i rùsg de chlòimh, agus tharruig i ròine le suspuinn. Chuir i an ròine gu h-ealanta eadar a meur agus a h-òrdag, agus shéid i oirre le gaoth a h-analach.

“Sud agad an dara samhladh air do thapachd—air do dhuinealas. Cuiridh am mart gu feum an tàlann a fhuair i: ni i geum ’na thràth, agus sguabaidh i a’ chuileag bharr a seiche ’s an t-samhradh le a h-earball. Tha do thàlann-sa beag, ach an d’ rinn thu feum dhi air a lughad?”

Bha an Rosach a’ coimhead nan sùilean beaga, biorach a bha lasadh fo na maildhean. Bha neart aodainn cho meallta ris an obair ’s an robh e sàs; oir aig an cheart àm bha e làn sheulaichte nach

[TD 160]

b’e spealg de’n deamhain a bha an Anna Chrotaich ach fear-ainme cho dubh ri slabhraidh na cagailt.

Bha h-aghaidh a’ tuiteam gu làr an tighe. Bha Anna do ghnaths cearclach, agus a theagamh bha an t-ainm “Crotach” anabarrach freagarrach. Bha a folt geal, goirid agus a h-uile goisdne ag éirigh as a’ chuilg amhuil bior-cruadhach. Bha an fheòil seacte, peasgach agus a craiceann, mo thruaighe, ’na sgrath phreaslaich air na cnàmhan. Labhair an duine le feall-neart:—

“Do shaighdean-sa mar dhìdein air mo chùl! An robh obair an diabhuil gu bhì sealbhach? Ghéilleadh an neach ud, no a’ bheinn ud dhuit-sa!”

Choinnich i an sgeig a bh’air aodann an Rosaich le caise.

“Ciamar a bhiodh tu—thu féin agus an té tha comhla ruit—mur a’ nochdainn-sa neart is tréibhdhireas?”

Chuir i a làmh chlì gu fearsaid a bha am measg na clòimhe, agus thoinneamh i mu aitheamh mu’n priobadh Ros a shùil.

“Cha robh mi ’g iarraidh an uiread ud ort,” thubhairt i; “ach bha mi ’g iarraidh uiread ’s a th’anns an t-seilcheig. Dh’innis mi dhuit gu’n do bhóidich Mac ’Illeathain le gòisdne de fhalt gum biodh do nighean pòsda aige. Agus thubhairt mi riut gu leigeadh e Rasaidh leis an t-sruth a chum a’ bhóid sin a choimhlionadh. An d’ thug thusa creideas dhomh? Tha Rasaidh a’ faotainn nan uibhean agus Dòmhnull Ros nam plaosg. Gheibh esan a fichead agus an Rosach a trì. Cha do chuir

[TD 161]

e tarung ’s an altair, agus thog Dòmhnull Ros an altair maille ris an iobairt.”

“Ciod a bha thu ag iarraidh orm a dheanamh?” fhreagair an Rosach. “An robh mise comasach air clàr-fiodha is feamainn-chirean a thiodhlaiceadh ann an Cladh Eàrlois? An robh mise comasach air do mhac-samhail fhannadh* air Rudha h-Unais? Mur a gairmeadh tu air do cho-oibrichean a mach á dòrchadas cha ghabhadh na nithean sin deanamh.”

Bha i ’na tosd. Bha féithean a cinn mar gheugan caol de sheileach ’s an t-samhradh agus a’ ghrian so-bhrosnachail a chum a leas. Bha a craiceann air criosladh mu smeigeid agus bilean a beòil dubh-ghorm. Thog i a h-aghaidh agus labhair i le geur-mhagadh.

“Cha tachradh!” fhreagair i le tàir. “Cha bhiodh nì ’s am bith air a dheanamh as aonais an reult-iùil a ta ga d’ threòrachadh. Chuir e eagal do bheatha ort; agus an sin nochd e dhuit meud is cudthrom nan nithean a bha ri dheanamh.”

Shìn i a làmh gu speuclair a bh’air beinge agus thòisich i air lìomhadh nan gloineachan.

“Ciod e nach dean sibh,” chaidh i air aghaidh le tearrachd; “Goill is Gàidheil. Rannsaichidh sibh aisteil nan speur leis an dearbh ladarnas a bh’aig Tuir Bhabaloin.”

An ceann tiota bha a sròn an taic ri uinneig bhig a bh’anns an bhalla.

Bha an Rosach bodhar, balbh ’ga coimhead. Bha e ag éisdeachd ris an doinnein o’n taobh a


* Tha eithear mall ’na ceum le gaoth is sruth. Tha an dà chuid a’ fàgail nan ràmhaichean a’ fannadh.

[TD 162]

mach. Bha a’ ghaoth a’ séideadh le toirm uamhasaich agus a’ tuiteam air bràigh an tighe ionnas gu robh fheòil air chrith. Thionndaidh am boireannach le braise.

“Feumaidh an crann-araidh a bhi an cridhe na h-airde tuath,” thubhairt i; “agus an seol-mara a bhi aig àirde ’s a’ chann-traigh.”

“Dh’éisd mi fada gu leòr ri d’ fhaoineas,” fhreagair an Rosach. “Tha thu air an t-saoghal fhàgail agus air teicheadh do leanabachd na h-aoise ag giulan nan uile thruaighe a tha an cois na beatha so ach a mhàin ionracas.”

“Tha ladarnas air do theangaidh-sa,” fhreagair i. “Ma ’s toileach leamsa bithidh na briathran ciùin, caoimhneil, a chuala thu o bheul do nighinne mar chloich-smior ’na d’chàirean,—fuath a chuireas naimhdeas eadar thusa agus ise, fuath a ghlaodhas mort air d’fheòil, agus air t-anam agus a dh’àicheidheas gu’n d’thug thu dhi bith!”

Bha Dòmhnull Ros air éirigh gu falbh. Thuit e air ais. Chaidh gaoir de fhuachd troimh chorp, agus bha toirm amhuil fead a’ spealgadh a chinn. An robh fios aig a’ bhaobh ud air a so cuideachd? An robh fios aice air an nì a bha am folach air a h-uile cruthachadh a bh’anns an t-saoghal—eadhoin air Móraig fhéin? Thàinig e a chum an Eilein Sgiathanaich sàmhach, tosdach, le bean agus teaghlach—aon nighean mu naoi bliadhna de aois—agus cha b’fhiosrach leis o ’n latha sin aon fhocal a chaidh a labhairt a bheireadh athadh do a gnùis. Bha e fior gu’n do labhair Mórag uair no dhà ri màthair mu chlann òg agus mu aitreabh mhór fhàsail le

[TD 163]

geata gasda iaruinn, agus le gàrradh cloiche,—ach nach robh còig bliadhna deug bhuaithe sin!

Bha a cheann air tuiteam gun treòir agus a dhà shùil air a’ chagailt. Ciod e an cumhachd? Bha a’ cheist ag éirigh gu clàr a’ chinn. Ma bha a’ cheist so-bhrosnachail do Rasaidh, ciamar a bha i a thaobh Dhòmhnuill Rois? An ceann greis thog e aghaidh. Bha ceò a’ smàladh o’n chagailt ach bha e deanamh tuaiream de a cruth agus i crom, crotach ma choinneamh. Bha lòchran de iarunn ’na laimh chlì agus mìr de fhiodh le luideagan de sheann aodach ’s an làimh dheiseil. Thaom i an ola bh’anns a’ chrùisgein air an éideadh agus an déidh sin chuir i lasair ris. Choisich i chum an teallaich agus an lasair mar theine-sionnachan m’a coluinn.

“Ciod e tuilleadh a th’agad ri ràdh, a chladhaire?”

Chan eil nì agam ri ràdh, ach tha mi deònach ni-eigin aideachadh.”

“Aidich!” fhreagair i, le guin.

“Tha Mórag an suidheachadh iongantach—suidheachadh a bha mise am beachd nach biodh i gu latha bhràth.”

“Agus nach do dh’innis mi dhuit na’n abrainn-sa am focal gum biodh Rònaidh air sròn na Sgoire-breice, agus gum biodh a’ stailinn a’ ruith mar thuil uisge a Lòn-an-Eireannaich,* agus gum biodh tiughad mo chuirp de dhubh air a h-uile eanchainn an tiolp? Eirich, seas air do chasan agus lean mise!”

Thog i an tarsanan a bh’air cùl na còmhla le dealas, agus choisich iad am mach as an tigh. Bha


* Boglach dluth air Sgéabost. Chaill Eireannach a bheatha an so, ma tha e fior.

[TD 164]

an aimsir fiadhaich, agus aisteal nan speur mar gum biodh craiceann de thearr a’ ghuail air filleadh ris a h-uile mìr dhe. Bha Domhnull Ros a’ coiseachd an lorg a ghil. Bha iad a’ cumail air Beinn Chraisg agus uachdar a’ ghlinne. An tiotadh rainig iad abhuinn a bha ruith le ceud mìle cabhaig, agus sheas am boireannach air cloich. Thog i an solus da h-ionnsuigh, agus rinn i grad-leum gu stairsnich a bha am meadhon na h-aibhne.

“Seas an so” thubhairt i le ùghdarras. Riasail e chum na stairsnich ioma-chumhann. Bha na tuiltean cosmhuil ri onfhadh mara agus a bàrcadh geal m’a chasan. Chrom e aghaidh a chum na cuairt-shlugain a bha toinneamh nan clachan beaga a bh’air bolg na h-aibhne.

“Seall; cleachd do fhradharc. Tha ubhall an sgòrnain creangnach.”*

Bha dà shùil a’ buadhachadh air an lasair a bh’eatorra, agus a’ dearrsadh amhuil chola-bianan air liadh ràimh.

“Tha a’ chreadh air géilleadh a dh’ionnsuigh a’ chridhe.”

Thog an duine a cheann. Chaidh biorg troimh fheòil a chuir a chorp an iomairt a bha co-fhreagairt ris an sgàirnich so-chriothnachail air a robh e ’na sheasamh. Bha am boireannach ceann-rùisgte, agus na bunan fuilt a bha sàs ’na claigeann cho beag bruaillean ri loch uisge anns an dubh-fhéith. Bha an t-uisge ’s an doinnein a’ dòrtadh air a cruth ’s a’ soillseachadh air an sgrath cruadhach, bhior-fhiaclach a bha timchioll ma cluasan cosmhuil ri


* Lot.

[TD 165]

soillse na gealaich air aodann creige.

Chlisg a cholunn. Cha robh nì a dh’òrdaich Dia fo a chomhair ach ìomhaigh dhraosda, agus duaic-chraiceann. Shùmhlaich i as fhianuis.

“Chan eil mi creidsinn nach d’thàinig laigse air t’eas-caraid?”

Thuit aghaidh a dh’ionnsuigh a’ bhroluinn a bh’aig a chasan. Chuala e na focail. Bha e creidsinn gu robh beairt bior-shùileach a’ sniomh a chuirp ach bha e eu-comasach air amhare oirre. Chaog a dhà shùil. Bha e a’ sgrùdadh a’ phailliun creadhaidh, agus nam bior-gréisidh a bha sas ’san dealbh ain-fhoiseil a bha ’n iomairt nan tuiltean.

“An do chaill thu do chainnt?”

Rinn e oidhirp air sealltainn da h-ionnsuigh. Ar leis gu robh a corp ’na dhà leith. Bha e faicinn a h-aodainn ’s an t-solus. Bha dà chois air an stairsnich, agus a h-amhach sìnte bhuaipe mar gum biodh i air toinneamh as a h-ionad. Dh’fhosgail an duine a bhilean air dhòigh air choir-eigin agus fhreagair e—

“Thàinig.” Dh’fhalbh am focal le geillt-chrith da h-ionnsuigh.

“Bha mi cinnteach gu’n d’thàinig,” fhreagair i le toileachas, agus ghrad thaom i ceann a’ mhaide le braise an dealain de’n uisge.

“Teich, mach as a so, dean do rathad mar is àilt!”

Choimhead e oirre. Bha e deanamh tuaiream air a cruth a’ ruith le cruinn-leum seachad air a ghuallainn. Dh’éirich sgal air a’ ghaoith, agus an ceann tiota

[TD 166]

thug Dòmhnull Ros fa-near gu robh e ’na aonar.*

Mu dhà uair ’na dhéidh so bha e coiseachd troimh ’n Ghleann-bheag. Cha robh e idir a’ meòrachadh cia mar a fhuair e cho fad air an t-slighe, ach bha e faicinn agus a creidsinn gu robh e deanamh oidhirp air Diùirinnis a lorg. Chaidh e seachad air loch Conain agus abhuinn Rabhaig. Ràinig e Ceann-sàil-roag agus uallach an latha air gnùis na gréine. Choisich e dh’ionnsuigh a thighe le ceum mall, lapach, ach bha gleadhraich is slachdraich ag inntrinn troimh dhà chluais mu’n do ràinig e stuaidh an tighe. Choisich e le broilean luaisgneach agus lub e aghaidh cosmhuil ri neach a sealltainn eadar dà-bhìgh doruis. “Una!” Bha e cluinntinn “Una, Una!” Bha duine le lorg fo achlais agus craisg ’na làimh a’ cur sad gheal á còmhla a thighe.


* Nam bitheadh Anna beò an diugh is beag feum a dheanadh i leis an t-seann ghnath-fhiosached. Ach tha sinne a’ creidsinn, eadhon ged nach biodh facal fòghluim ’na claigeann, gum biodh sgonn maide an crochadh ri dorus a tighe, Madame Chrotach, M.O.P.S.

<eng>“Your people up there still believe in ghosts and witchcraft,”<gai> arsa bana-Gháidheal rium aig am a’ chogaidh mhóir. Bha am boireannach an èideadh bròin.

<eng>“I believe so,”<gai> arsa mise. <eng>“Is it true you hear from your brother,”<gai> leasaich mi.

<eng>“Yes we speak to him occasionally, I am going to the meeting now.”<gai>

Choisich a’ chailin chòir air falbh a chum còmhdhail a chumail ris na “spooks.”

Bhiodh “Crotag” tur aineolach air “Feallsanachd nadur,” is “Gnùis-fhiosachd.” Ach rachainn an urras gu cumadh i ceann a’ mhaide ri te eile le “Phylactery,” oir feumaidh sinn meòrachadh air “Crotaig” le “Crystal” agus dara-leith na h-oibreach aice seachad. Ciod a chuireadh bacail oirre agus a seòmar a’ cur-thairis le sluagh. Is mi fein a bhiodh toileach mo chrùn geal, agus mo bhois air a deadh liomhadh, a shìneadh da h-ionnsuigh.

Tha sinn a’ leughadh ma Eaglais Laoidicea, “Sgeithidh mi thu am mach as mo bheul.” Airson aon neach a bha creidsinn an druidheached ri linn Anna Chrotach, tha trì mìle agad an diugh; agus, mar Ghaidheil, thionndaidh sinn o’n cheud dalladh a thainig air taille “creideamh” is crabhadh agus dh’ól sinn am fion nuadh a fhuaradh an dùthaich chein. Tha Buidseachd bàs. Tha Druidheached cho fallan ri fiadh na beinne. Is iomadh steidh a chaidh a leigeil air a’ chreideamh Chriosdaidh!

[TD 167]

CAIBIDIL IX.

GRADH AIR A SGOLTADH.

Cha robh ann ach aon Eilean Sgiathanach, agus a’ còmhnuidh ’s an Eilean Sgiathanach ach aon Mhórag Ros. Do’n t-seann ghinealach cha robh innte ach bana-choigreach, ach do’n mhuinntir òig cha robh innte ach bana-Sgiathanach, agus barrachd air sin. Bha i deas, dùthchasach, le eòlas air cùisean a bhuineadh do’n eilean a bha a’ cur smaointean aig amannan air a co-aoisean. Bha i suairce, neo-fhoilleil na dòighean, agus choisinn so dhi gràdh an t-sluaigh fada seachad air an sgìre ’s an deachaidh a h-àrach. Bha i ’n diugh gu bhi air a sgeadachadh mar bhean-bainnse, agus cha robh iongantas idir ged a nochdadh a càìrdean agus an sluagh carthantas is deagh-rùn. Dh’fhaodadh Mórag a’ ràdh gu’n do rinn iad sin, oir bha iad a’ tional o àiteachan cho fada deas ri Idrigil agus cho fada tuath ri Bhatairnis. Eadhon a’ mhuinntir sin a bha sgìth le goileam agus a dh’éisd ri sgeòil-aithris—gu h-àraidh an sluagh a bha làn chinnteach gu robh i air a focal agus a cridhe a thiomnadh do Alasdair Caimbeul—bha iad a nis air comhdhùnadh gu robh i a’ deanamh na còireach. Tha an gaol seasmhach, buan-mhaireannach, gidheadh tha ni-eigin an nàdur an duine a bheir maitheanas dhoibh-san a théid air

[TD 168]

seachran bhuaithe. Bhiodh e anabarrach mì-ghlic do bhoireannach a fhuair tairgse pòsaidh—agus an tairgse sin freagarrach—cùl a chur ris!

Bha beachd cudthromach eile am measg an t-sluaigh. Ged a dh’fhaodadh e bhi fior gu robh clann nan daoine beò le misnich is deagh dhòchas, b’e dòchas da-rìreadh a neartaicheadh cailin agus i a’ meòrachadh air ànrach a chaidh trì mìle de mhìltean mara airson a theachd-an-tìr. Cha b’e fior ghaol a bheireadh air Mórag Ros fuireach ri fògarrach a bha saltairt an t-saoghail a chum a bheò-shlainte a sholar ach easbhuidh céille!

Tha e furasda gu leòr cuisle an t-sluaigh a thuigsinn aig a leithid so de àm, agus bha Mórag Ros cinnteach gu robh i dol a dh’ionnsuigh na h-eaglais le deagh dhùrachd is caoimhneas a h-uile fear no té a bh’anns an eilean. Bha i ’na suidhe anns an t-seòmar uachdraich, ’na h-aonar. Bha an òigridh air ais ’s air adhart mu stairsnich an tighe cho binn ris an druid a bha cur dhith ’sa choille. Bha fir agus mnathan mar gum biodh iad air uallaichean an t-saoghail a shaltairt fo an casan agus a’ coiseachd gu eaglais Chille-mhoire le ceum earbsach, agus ìomhaigh thoilichte. Co e an neach sin nach bi air a neartachadh le deagh-ghean sluaigh? ’Na do shìneadh gun treòir agus do thinneas a’ buadhachadh gu leabaidh fhuair an dòlais, ciod e am bainne fior-ghlan sin a ta ga d’ neartachadh air an t-slighe?

Bha deòir thais, bhàigheil air rosg a sùl, agus i ag amharc troimh ’n uinneig. Bha i taingeil. Bha i deònach an còrr de beatha a chaitheadh an saic-éideadh agus ann an luaithre,—ach ciod e an dearbh

[TD 169]

shuidheachadh ’s an robh i? Carson a bha i a’ moladh Dhé airson an t-seòmair ceithir-chearnach a bha ga druideadh o na h-uile cuspair cruthaichte a bh’air aghaidh na talmhainn? Thoisich a deòir air tuiteam gu h-easgaidh a chum a’ bhrat-ùrlair. Thuit a ceann gun lùgh agus bha corp so-chriothneachail. Bha i meorachadh air “lànachd” an t-saoghail. Bha i faicinn meud a’ phailteis amhuil tobar uisge gun cheann gun chrìch air a dhoimhneachd, a’ sruthadh suas da h-ionnsuigh. Bha a h-uile boinne milis, so-bheathachail. Ach mo thruaighe, an robh an fhionnarachd a’ tionndadh gu teas, agus cuideigin a càireadh éibhlean teine air a ceann?

An ùine ghoirid fhuair i nì-eigin de shaorsa, agus bha i a’ labhairt ri a mac-meanmna. An robh Dia ’na cheann-iùil agus a’ riaghladh thairis air an duslaich ’s an do chuir e beatha? Cia lion turus a chaidh i air a dà ghluin a thagradh airson ionracais is ceartais: a thagradh a chum ’s gum biodh i air a gleidheadh o na lùigeireachd a bh’air trì roinnean de’n t-saoghal a tharruing gu bruaich na h-ifrinn. Agus ciod e an taisbeanadh a fhuair i? An robh ise an diugh cho seolta ri càch? Ma bha Dia ’na naomh ionad beag agus a’ sparradh an cluasan dhaoine gu robh agus gum bi iarmad aige air an talamh, c’àite an robh an t-iarmad a bha an sin? B’e so na nithean air an robh Mórag Ros a’ cnuasachadh an latha chaidh a shònrachadh a chum a gairm mar bhean-phòsda. Na cruaidh-chàs chaidh i a chum na h-eaglais agus buill na h-eaglais, agus fhuair i nathair.

[TD 170]

Buinidh ceistean teachail do’n mhuinntir a chaidh air seachran agus a ta ruith ball-dìreach a chum na slighe leathainn! Sin na briathran a dhruid suas a cuimhne agus a bilean.

Bha luchd leanmhuinn Chriosda a’ cath-shearmonachadh soisgeul nan saor ghràs le balla de chloich is aol mu’n timchioll agus an cridheachan cumhann, piocach* a’ buileachadh an sprùidhlich a bha tuiteam, no dh’fhaodadh tuiteam, o bhòrd am maighstir.

Ach cha b’e sin uile e. Ciod e a bh’aig an t-saoghal choitcheann ri thabhairt? Balla daingeann, diongmhalta, callaid le aon smuain agus aon chiocras i bha deònach gach crois a ghiulan—saor. An robh Mórag Ros comasach air gach feart cuirp no inntinn a bhuilich Dia oirre a liubhairt air an stairsnich? Nach mór an nì sìth is fois? Nach ion-mhiannaichte a bhi maille ris a’ mhór-chuideachd ag éisdeachd ri “a luaidh,” a “ghràidh” ’s a “ghaoil,” agus a’ charbaid na dian-theas?

Dh’fhalbh am feasgar sin—theich e! “Feasgar na dunach,” ghlaodh i, agus i a’ tuiteam an cathair ’na seòmar-caidil, eu-comasach air an neamhnuid luachmhor a theasairg i an camhanaich an latha a thoir a dh’ionnsuigh a cuimhne “Shaltair e an t-amar ’na aonar, agus de na slòigh cha robh aon neach maille ris.” Bha na focail a’ bualadh air a h-inntinn agus gairm a’ choilich ’na dà chluais, ach bha am brigh ’s an suspuinn air teicheadh mu’n do chiar an tràth.

Agus ciod a thachair greis an déidh bùrdan a’


* Spiocach.

[TD 171]

choilich an latha ainmeil ud? Bha a rag-mhuinealas air a dheanamh foirfe agus sheas i rùisgte fo chomhair Dhé is dhaoine. Bha Mórag Ros ciontach de cheannairc an aghaidh a pàrantan, agus an làrach nam bonn ghlaodh i àrd a cinn air a h-athair. Bha i an diugh a’ meòrachadh air a’ mhaduinn sin—a’ mhaduinn ’s an deachaidh ath-shlàinte aiseag a dh’ionnsuigh a pàrantan, agus an latha a chaidh a h-athair le ceud mìle cabhaig gu Eilean Rasaidh. Cha b’urrainn dhi a ràdh, eadhon a dh’ionnsuigh an latha an diugh, gu’n d’fhuair i saorsa ri linn na co-roinn. Bha i air cùl-shleamhnachadh o chàirdean a bha aice mar chlach a sùl. Ma bha a tosdachd co-cheangailte ri bàs ’Alasdair iongantach le Beitidh Chaimbeil o’n cheud latha a chualas mu a bhàs, bha i ’n diugh cho dubh ri fitheach. Shamhlaich Mór Ros a h-ighean ri darach. Cha robh samhladh aig Beitidh ach cloich ghraineil.

Ged a bha sin agus nithean eile aimhealach le a spiorad, ’se a bhi toirt fa-near gu robh i mar gum b’eadh air a bualadh a mach araon o phàrant is sluaigh a bha a’ fàgail deòir air a sùil an diugh. Am measg na troimh-chéile a bha i faicinn mu coinneamh cha d’thug i uiread agus sùil air Cill Eàrlois. Uair agus uair rinn i oidhirp air na thachair air an oidhche sin a thoir gu stéidh tuigse ach dh’fhàilinn neart a cinn. Thàinig aon aiteal de sholus mar troimh fhar-leus fa chomhair a sùl. Bha e air beag seadh, ach chuir e iongantas oirre. Mhothaich i do h-athair le òrd is gilb, agus rachadh i air a mionnan gu’n robh an dà bheairt bhig ud am measg na h-ùrach bha i féin air a chladhach.

[TD 172]

Bha i meòrachadh air a h-uile cuid dhiubh sin an diugh. Thog i a h-aghaidh gu uaireadair a bha coiseachd, ar leatha, ’na ruith os cionn na cliath-theine. Ghrad dh’éirich i air a casan le nì-eigin de shuspuinn. Dh’ealaidh a làmh chum tarsannan an teine. Bha a ceann air tuiteam le dìth lùgh agus a sùilean a coimhead a’ bhrat-ùrlair. An robh i comasach air coiseachd gu clàr-pòsaidh le corp is inntinn air an cnaimheach le eu-cinnte? Ma ghabh i co-roinn de’n t-saoghal agus ma lorg i deagh-ghean parant is sluaigh, cionnus a bha i air a bualadh a mach?

Co-roinn anns an t-saoghal!

Bha an t-eallach a chairich i air pàrant, leannan is caraid, air ath-thilleadh da h-ionnsuigh agus gréim bàis aice air crann-tarsuinn an t-seòmair. Bha i cosmhuil ri seann bhean am bruthainn agus i a’ coiseachd air astar cnocach, carrach. Bha a feòil a’ teannachadh ri a cnàmhan mar le glas-chip, agus bha i eu-comasachadh air snaoitheadh no carachadh. Rinn i oidhirp air beachdan a cinn a shlaodadh gu steidh-fiosrachaidh. Dh’fhairtlich oirre. Bha snag-bhuille air a bathais cosmhuil ri fear-ceirde le òrd is tarung. Thuit i air ais ’sa chathair agus ciuineas an tighe, amhuil tuaim-adhlaic, a’ bruthadh air a’ feòil agus air a cuimhne. Theich na nithean a bha ’nan cùl-taic. Agus a’ mheud agus a dh’fhuirich maille rithe bha iad mar aolach. Bha i deanamh dealbh de Mhac ’Illeathain m’a coinneamh. Chuimhnich i air an fheasgar a shìn a làmh da ionnsuigh—“Tha mise deonach coiseachd a chum clàr na h-eaglais maille riut.” Chuimhnich i air a’ chùmhnant—nach faiceadh i

[TD 173]

a ghnùis gus an latha ’s am biodh iad air an gairm pòsda.

Bha i comasach air meòrachadh air na nithean sin an diugh. Bha i comasach eadhon air labhairt ma’n timchioll; ach, co-dhiubh a bha a beus no a caithe-beatha ceart no cearr a thaobh nan cùisean sin, cha b’urrainn dhi breith a thoirt orra le suspuinn cinn. An ceann tiota bha Ealasaid ag gairm air a h-ainm aig dorus an t-seòmair.

“Tha duine ’na sheasamh aig ceann na coille a ta airson labhairt riut.” thubhairt i.

“Co e, ’Ealasaid?” fhreagair Mórag le iongantas.

“Chan fhiosrach mise,” fhreagair a’ chailin. “Tha e àrd, foghainteach.”

Bha Ealasaid a’ coimhead a’ bhoireannaich a bha coiseachd da h-ionnsuigh, le geilt air a h-aghaidh.

“Bithidh mi air ais gun dàil, ’Ealasaid. Am bheil am biadh deiseil?”

“Tha do mhàthair ’s an t-seòmar-bidhe ’ga d’fheitheamh o chionn fhada.”

“Agus cha d’ innis iad dhomh? ’Ealasaid, thug iad dhomh àilleagan* a chum mo thoileachadh. Cha chuir nì campar air mo spiorad gu ruig mi ceann mo thuruis.”

Bha Ealasaid taingeil airson nam briathran. Ghuil i air a dà shùil, agus i faicinn na cailin a’ coiseachd gu ceann na coille.

“O!” ghlaodh Ealasaid, “ciod a thàinig oirre. Tha a beul air a dhruideadh suas ach tha a cridhe cho blàth dhòmhsa ’sa bha e riamh.”


* Bha Mor Ros cho eolach ri muinntir eile air no focail, “Na brosnaichibh ’ur clann a chum feirge,” ach bha i gan leughadh an aghaidh cuilg. Buaidh leis an fhirinn: chan fhàg i aon dubhach!

[TD 174]

Bha Mórag a’ labhairt ris an duine a chuir fios oirre.

“Chuireadh mise air theachdaireachd chudthromaich, agus tha dòchas agam nach cluinn neach eile mo bhriathran,” bha e ag ràdh.

“Cha chluinn bhuamsa,” fhreagair Mórag le dearbhteachd.

“Am bheil thu roghnachadh coiseachd gu eaglais Chille-mhoire?”

“Tha mi ’nad chomain. Chaidh a’ cheist a’ chur rium uair agus uair roimhe so le sgalaig Rasaidh. Innis da nach bi feum agam air eithear no sgiobadh oir tha mi roghnachadh an nì a ta mi deanamh.”

Cha robh aig Cailean bochd ach a theachdaireachd a chur an géill. Bha móran aige ri ìnnseadh ’s ri aithris, ach cha d’fhuair e cead.

Bha an chailin air tionndadh air falbh. Choisich Mórag a dh’ionnsuigh an tighe. Cha d’thug i fa-near gu robh sùilean furachail a’ coimhead a h-uile car a bha i cur dhi. Chaidh i dh’ionnsuigh an t-seòmair-bhidhe gun dàil. Bha a pàrantan ait, geanail, air a coinneamh. Bha iad de’n bharail nach robh saorsa ’s an t-seòmar ré dà-mhìos-dheug roimhe sud. Cha robh teagamh nach robh an smuain cothromach. Bha cuimhne aca air na focail-tharsuinn, na briathran mì-shoilleir, meallta, a bha treòrachadh an neach a bha ’g éisdeachd gu binnean eile—slighe bha calg-dhìreach an aghaidh aigne an treas pearsa. Cha robh robhas air na laithean cam, an-iochdmhor sin an diugh. Bha iad ’nan suidhe timchioll a’ bhùird-bidhe le earbsa is ionracas. Cha robh Dòmhnull Ros a’ dol a

[TD 175]

dh’àicheadh nach robh e air a thulgadh leis a’ cheist a chuir Mórag là no dhà roimhe sud.

“Is i Una, bean tàillear Throtairnis, a bu mhàthair do Mhac ’Illeathain?” dh’fheòirich i.

Fhreagair a h-athair a’ cheist ’s an dòigh a b’fhearr a b’urrainn da. Ghabh iad iongantas gu’n cuireadh Mórag ceist idir mu’n duine a bha gu bhi maille rithe fad a beatha air an talamh. Ach ’s ann a bha Dòmhnull Ros air a bhioradh a thaobh taisdeil an tàillear chum a thighe.

Carson a bha i cho ullamh gu labhairt mu Una agus làraich craisg an tàillear le talc ùr* air còmhla an doruis?

Rinn e uile dhìchioll a chum cònsachaidh is ùpraid an duine sin a chleith air a nighinn, agus bha e ag altruim deagh dhòchas gu robh iomairt an tàillear dorcha oirre. Gidheadh, ged a bha so agus dòrlach de nithean eile a’ deanamh dragh dhoibh, bha iad aig fois. Bha iad a’ faotainn na bha iad ag iarraidh; agus, ged a bha iad a’ toirt fa-near gu robh iad a’ mealtainn ’s a sealbhachadh nan nithean sin an gnàths iongantach, bha an cridheachan làn de bhuidheachas.

Is fior an ràdh nach seas tigh tha air a roinn ’na aghaidh féin. Tha ar beannachd aig na pàrantan a bheir so fa-near agus a chuireas an teicheadh air aimhreit is mi-shonas. Tha sinn ’gan gairm glic. Ach nach mò gu mór gliocas nam pàrantan sin a ghiulaineas le aimhreit is mì-shonas? Cha do stéidhicheadh clach ’s an t-saoghal chaochlaideach


* Ni air ur dheanamh.

[TD 176]

anns am bheil sinn anns nach robh, agus nach bi, mì-chòrdadh uair no uair-eigin.

Cha robh boireannach an sgìre Dhiùirinnis a bha toirt nan nithean sin fa-near cho cùramach ri Mór Ros. Bha clann nan daoine beag, lag-chuiseach. Is minic a bha i féin airsneulach le goirteas cinn; agus ged a bha i mothachail air tosdachd Móraig, gu h-àraidh mu’n duine a rùnaich i mar fhear-posda, bha i làn riaraichte mar a bha cùisean a’ seasamh. Thionndaidh i ga h-ionnsuidh le féith-ghàire.

“Ma roghnaich thusa beagan, cuideachd,” thubhairt a màthair gu teo-chridheach, “’s an tha ’n t-sàmhchair ’gam fhàgail-sa tròm-inntinneach.”

“Ma dh’fhaoidte,” fhreagair Mórag, “gur e so an cothrom deireannach a gheibh sinn còmhla. Tha mise taingeil airson ciuineas an tighe, agus taingeil a bhi ’gar faicinn-sa maille rium aig bòrd bidhe.”

Labhair Mórag le gean a chuir iongantas air a màthair. Bha Dòmhnull Ros ’na thosd. Bha a h-uile lide bha tuiteam o a beul a’ bualadh air fheoil mar chnap deighe. A ciall agus a gliocas! Dh’fhalbh iad amhuil luibh-sgàile Ionah le iomlaid na h-aon oidhche. Bha nì-eigin mu shùilean a’ bhoireannaich a bha cur clisg air fheòil. Rinn e oidhirp gu labhairt rithe.

“Tha am bàta a’ seòladh chum nan Innsean deireadh an t-samhraidh.”

“Chaidh sin ìnnseadh dhomh-sa,” fhreagair Mórag gu sìmplidh.

Ghrad thug i sùil air uinneig an t-seòmair.

“Tha mi faicinn muinntir Oraboist aig dorus an tighe,” leasaich i.

[TD 177]

“Tha iad a’ coiseachd a chum na h-eaglais,” fhreagair a màthair.

Chaidh am biadh a chur seachad le cabhaig, agus dh’éirich bean-an-tighe chum na h-uinneige.

“Tha Annag Ghrannd, an creutair, a’ tighinn, agus a piuthar.”

An ceann greise bha Mórag a’ còmhradh ri Anna agus ri grunnan eile de nigheanan. Air an taobh a mach bha an aimsir ciuin, agus a’ ghrian air ceann-bhrat nan speur ’na làn mhaise. Tha meas air latha seach latha. Bha meas air an latha so air a sgàth féin; agus tha sinn cinnteach gu robh e ro-mheasail air sgàth an nì cudthromach bha an crochadh air.

Bha buidheann sluaigh an sud ’s an so a’ còmhradh ’sa conaltradh.

Bha sìth anabarrach a’ còmhdachadh gnùis na talmhainn. Bha na h-eoin a’ ruith, a’ ruagail ’s ri falach-fead, agus na cruinn lus-mheanganach ’gam folach o’n t-sùil. Bha luirgean nan craobh ag osnaich le cudthrom agus na meanglain, co-mhothachail air an iomairt, a’ stéidheachadh an cinn air an talamh a thug dhoibh treòir. Bha rìomh, maise, is sgèimh air aghaidh na talmhainn. Cha robh feum air ball-seirc an staid nàduir; gidheadh, bha feum air ball-seirc an saoghal nàdurra an latha ud.

Cha bhi an duine riaraichte gun chòmhdach-sgàile is faileas airson féin-riarachadh. Co a dhiultas da làmh a’ phailteis! Cha bhi cruas na gainne timchioll nan toimhsean, agus théid làn riarachadh

[TD 178]

a thoirt da ionnsuigh a ceann-latha ’s an glaodh e “creach” fad analach.

Mu uair ’s an fheasgar bha ionad aoraidh Chille-mhoire a’ cur thairis le sluagh. Bha an eaglais ainmeil an latha ud, gu tìmeil is gu spioradail. Tha an t-seann togail ri faicinn gus an latha ’n diugh. Tha am balla as eugmhais fraigh, agus aois is ana-cùram an déidh móran de’n aitreabh a’ thilgeil gu làr. Tha càrn-cuimhne air chostais Shìm, tighearna nam Frisealach, mar chuimhneachan air athair air a’ thogail beagan shlatan bhuaithe. Bha aon chreud agus aon chreideamh an sgìre Chille-mhoire, agus do bhrìgh sin bu mhór a luchd-leanmhuinn. Tha an eaglais air a togail ceithir-chearnach. Bha ionad beag uaigneach sìos o’n chlàr-aghaidh, agus aisir gu còmhla aimhleathan bha suidhichte ’s an taobh chùil.

Mu dhà uair ’s an fheasgar bha na h-àiteachan suidhe air an lìonadh. Cha robh troidh de’n eaglais falamh; agus a’ mheud agus nach d’fhuair suidhe, bha iad ’nan seasamh mór thimchioll dh’ionnsuigh a’ phrìomh dhoruis. Bha luchd-cinnidh Rasaidh am measg a’ chòmhlain a bha timchioll an doruis. Nighean an tuathanaich! “Is i a ghearr cuid a h-uile fir ’fhad ’sa tha i ’s an bheinn,” ach bha Mórag air geilleadh: bha i air tighinn dhachaidh!

Ged a bha Mórag anasach, ’s ann a bha an t-anas aig stuaidh na h-eaglais agus anns an sgeul a chualas ma thigh an Rosaich. Thugadh Dùghall Gorm agus Iain Mac Fhearghais gu tacsa. Cha rachadh iad idir as àicheadh nach robh an naidheachd firinneach. Bha a’ chàraid gu bhi a’ tigh

[TD 179]

Dhòmhnuill Rois aig sè uairean, agus bha iad gu bhi an aitreabh Rasaidh aig naoi.

“Obh, obh, ’s e Rasaidh a chunnaic an sealladh sùl ’s an t-saighdear,” bha seann duine ag ràdh.

“Chan fhaca sinne Mac ’Illeathain le ar sùil o rugadh sinn,” fhreagair neach eile, “agus chan fhiosrach mi gu faca neach eile. An innis thu dhomh duine a fhuair cuireadh gu banais Dhiùirinnis?”

“Pòsadh nan daoine móra ta so, ’amadain,” fhreagair fear eile; “ach tha mise cho cinnteach gu bheil nighean an Rosaich a’ pòsadh an aghaidh a càile agus a ta mi faicinn an fheòir a’ fàs as an talamh.”

Cha robh aon teagamh nach robh tosdachd Móraig air Dòmhnull Ros a chur ’na bhreislich. Rùnaich e an seann chleachdadh Gàidhealach a chur bun-os-cionn, ma bha an naidheachd fìor. Cha robh athair bochd no beairteach ’san Eilean Sgiathanach a leigeadh a nighean gu fàrdaich eile air oidhche cho sònraichte. Bha nithean de’n t-seòrsa so a’ fàgail an t-sluaigh bruidhneach; ach bha iad fiosrach, mar an ceudna, gu robh cuid de na càirdean air cuireadh fhaotainn gu tigh Dhùirinnis.

Am measg na ciuine a bha anns an eaglais thàinig brasaiche de dhuine beag, tiugh troimh chòmhla bhig a bha sìos o’n chùbaid, le Biobull, ceanglachan phaipeirean, agus peann is dubh. Chairich e na trì chodaichean air bòrd beag le sòluimteachd, agus choisich e mach air ais. An ceann tiota choisich Rasaidh a steach. Bha a bhean, dithis nighean, agus Mór Ros, màthair Móraig, maille ris. Shuidh iad an àite sònraichte dlùth air a’ chlàr-aghaidh.

[TD 180]

Bha Cailean Mac ’Ille-mhaoil ’na sheasamh aig ceann a tuath na h-eaglais. Bha e faicinn Mhic Grùslaich a’ dìon-ruith da ionnsuigh.

“Seadh, an do chuireadh ceist ort mu’n sgalaig?” thubhairt Mac Grùslaich le mi-fhoighidinn.

“Cha chuala mi t’ainm air ainmeachadh,” fhreagair Cailean.

“Umph, bha mi a’ smuaineachadh sin. Tha an sgalag ’na sgalaig, ball-iomain a théid air dì-chuimhne ri àm na cuirme.”

“Innis dhomh do sgeul le cabhaig. Tha osnaich a’ mhinisteir a’ lìonadh na slighe.”

“Tha i cho daingeann ri dà cheann uibhe,” fhreagair Cailean.

Bha Mac Grùslaich balbh.

“Cha do chreid mi e gus a’ so. Nam bithinn cinnteach gum bheil aon ùnsa de thoil air a siubhal leiginn cead coise do na h-uile nì a th’ann.”

“Chan eil nì de choltas aice ri a pàrantan,” dh’aidich Cailean.

Sheall Mac Grùslaich da ionnsuigh le ath-shoillse air ìomhaigh.

“Tha uiread a chòir aig na sìthichean air nighean an Rosaich agus a tha aig a pàrantan. Cha choisneadh an creideamh a bh’aig Sàra naoidhean do Mhór Ros; agus, gonadh air a cruth ’s air a corp, tha i air mo cheann fhàgail mar scalpan. Chan e amharus idir a th’agam,” leasaich e. “Nam biodh mo bharantas an dubh ’s an geal bhitheadh crith-thalmhainn an Cille-mhoire nach robh a leithid ’s an t-saoghal o chaochail Samson.”

[TD 181]

“Ach ciod a their thu ’s am boireannach riaraichte?”

“Tha i riaraichte a réir coslais; ach tha trom amharus agam nach eil nighean an Rosaich a’ cur a rian féin air an fhocal ‘riarachadh.’ An aithne dhuit boireannach a dheanadh gàire agus tu ag ìnnseadh dhi gum biodh ceòl na fìdhle troimh-chéile air feasgar a pòsaidh? Cha do rinn mi cleith ’s am bith air, a Chailein. Thubhairt mi rithe gum biodh aimhreit air clàr-aghaidh na h-eaglais a dheoghaileadh neart a’ mhinisteir as a chorp; agus so agad an comhdhùnadh a dh’ionnsuigh an tàinig mi—gu robh i dol an coinneamh a’ phòsaidh leis a’ mhisnich a bh’agamsa a’ cur cùl ri Uamh-nan-ceann. Coisich; tha sinn na’s sàbhailte còmhladh ris a’ ‘ghuirmein.’ Ach cuimhnich gu bheil mi ag earbsa riut t-aghaidh a chur air an t-seann sguirr cho luath ’sa bhios an t-seirbhis seachad.”

Choisich iad gu prìomh dhorus na h-eaglais. Bha Mac Grùslaich cho deas-bhriathrach le ceum-sìnteig agus a bhiodh e ’na shuidhe.

“Ma dh’fhidir iad am fàileadh is lugha de m’obair mailleadh* cha bhi nì romham ach am bàs; ach, bàs no beatha, thoir do cheart aire gum bi thusa faisg orm.”

Bha na focail air bàrr a theangadh agus Dùghall Gorm le aghaidh aimlisgich a’ dìon-ruith da ’ionnsuigh.

“A chnuimh fhlichnich, nach cum còmhail ri Dia no ri daoine, ma gheibh mise barantas gur tu


* Moch-thràth.

[TD 182]

a thug am bàs do làir Shìm chan fhaic thu Eilean Rasaidh an taobh so do dhóruinn!”

“Làir Shim!” fhreagair an sgalag; “ciod a bheirinn-sa gu Dùn-bheagain agus gu làir Shim?”

“Na fosgail do bhilean grod,” fhreagair Dùghall, “oir cha ghleus iad breug no fìrinn. Nach robh do chlosaich còmhla ris a’ ghréin aig Lon-an-dannsair?”

“Bha mise ’nam shuain chaidil mu’n facas grian, agus an déidh a’ ghrian fhaicinn.”

Thug Dùghall sgian as a truaill agus labhair e le caise—

“Tha sinne ’sa chrois maille riut. Ma chuir thu corrag air an làir théid an sgian so ’na d’fheòil a chum na coise. Tha e feumail dhuit gu bheil nithean eile an crochadh ormsa an trath so.”

Ruith Dùghall gu coileid an doruis. Bha aghaidh ruiteach le feirg. Choisich Mac Grùslaich air a shàil, cho balbh ris na clachan. Bha brat dorcha de chiuineas air feadh na h-eaglais. Bha am ministeir a’ leughadh Litir Phoil chum nan Ephesianach ’s an cóigeamh caibidil. Cha robh teagamh ged a bha an eaglais tosdach, òrdail nach robh na focail a’ tuiteam air cluasan bodhar, oir bha a h-uile a’ sgrùdadh nan ceathrar a bha air beulaibh a’ mhinisteir. Bha Mac ’Illeathain còmhdaichte le trusgan snasail de chlò dorcha. Bha nì-eigin de chruas ’na ìomhaigh, gidheadh bha loinn a’ nochadh air àth na sùl a bha fàgail aodainn geanail.

Nighean an Rosaich! Bha uallach air cuid an toiseach an latha agus bi a’ cheist, an tig i? Bha Mórag air tighinn. Bha i ’na seasamh cosmhuil

[TD 183]

ri càrn-cuimhne. Bha a dà shùil geal, amhuil dath a craicinn, agus a làmhan mar gum biodh iad fuaighte ri a cruachain. Bha i air a còmhdach le éideadh trom liath-ghlas. Bha caraid do Mhac ’Illeathain, gille glan, sgoinneil, ri a taobh. Bha coigrich ’s an eaglais ag ràdh gum b’i Anna Ghrannd bean-na-bainnse. Bha Annag ’na cailin aoidheil, thoilichte. Bha maise a h-aodainn fillte ris an éideadh shoilleir leis an robh i còmhdaichte a’ fàgail nì-eigin de dhreach na còireach air bùird-imeachd na h-eaglais. Chuir am ministeir am Biobull air sorachan le urram.

“Tha gu leòr sgrìobhte ’sa chaibidil,” chaidh e air aghaidh; “ach tha e mar chleachdadh againne, le ladarnas, le bhi cur an tuilleadh riutha.”

Thòisich e air labhairt nam briathran cudthromach—nam briathran leis am bi an aisne sheachranach air a h-aiseag a dh’ionnsuigh an duine cho cinnteach ’s ged a bhiodh làmh an léigh ga càireadh ’na h-ionad.

“An t-òrd a bhristeas a’ chreag ’na bloighdibh,” bha e ag ràdh.

Chrìochnaich e an òraid le dà cheist—

“Am bheil thusa, Eoghain Mhic ’Illeathain, toileach, an làthair na ta’n so de fhianuisean, Mórag Ros a ghabhail mar do bhean phòsda; agus ag aideachadh gum bi thu dìleas dhi gus an dean am bàs bhur sgaireadh o chéile?”

“Tha mise toileach,” fhreagair an duine le tapachd.

Thionndaidh e gu Móraig leis na briathran ceudna. Bha aghaidh na cailin air meadhon na h-eaglais. Bha i ciuin, suidhichte. Bha a bilean dùinte.

[TD 184]

Ruith an t-sàmhchair air feadh na h-eaglais—sìth fheitheamhach, ain-fhoiseil a bha druideadh na h-analach ’sa chom agus a’ fàgail a’ chridhe luaisgneach. Bha Dòmhnull Ros crom, crotach, agus a làmhan an gleachd ri chéile. Bha ìghnean nam meur geal. A mheud agus a bha a’ creidsinn nach robh srad de ghaol air a feadh, bha iad deònach maitheanas a thoirt dhi. Ni h-eadh, bha iad deònach a teasairgeadh. Ma bha toiseach aig na h-uile nithean carson nach rachadh boireannach gu clàr-pòsaidh ’s an aon suidheachadh? An déidh a’ h-uile nì, cha robh ’s a’ ghaol ach baoth-shùgradh, no faoin-bhreaghas a bha gu bhi air a dhearbhadh anns na bliadhnaichean a bh’air thoiseach. Agus na nithean a tha searbh do’n chàil—domblas a chiùrras bràigh-beòil—nach tig iad gu bhi ion-mhiannaichte lìon beag is beag?

Bha an sluagh a’ meòrachadh. Bha nighean an Rosaich cho balbh ri ceum-cille. Theich an ciuineas a bh’air feadh na h-eaglais. Bha cainnt, iorghuill is mì-fhois sìos a dh’ionnsuigh an doruis. Chuir am ministeir a làmh a chum nam paipeirean bh’air clàr ma choinneamh, agus ghrad sheas fa chomhair na dithis a shnaim e ri chéile.

“Tha mise ’ga bhur gairm fear agus bean,” ghlaodh e le suspuinn.

Cha robh na focail ceart as a bheul an uair a chualas tartar chas a’ coiseachd gu clàr-aghaidh na h-eaglais. Mu’n priobadh am ministeir a shùil bha Una Dhòmhnullach a’ tilgeil saighdean geal o a dà shùil air ìomhaigh.

[TD 185]

“A bheairt* bhig gun iochd no truas,” thubhairt i agus i a’ spìonadh nam paipeirean as a làimh, “an gabhadh tu brath air amhlair a chuir Dia do’n t-saoghal gun cheann gun eanchainn? Chuir am fear a ta ’gad threòrachadh a luchd-cinnidh a dhìon an doruis—mèirlich aig am bheil ainmeachas seirbhisich-fearainn—agus is fiosrach leatsa nach eil aon an seirbhis an diabhuil cho teoma riutha ’san olc. Cionnus a gheibh thu maitheanas o’n eucoir anns am bheil thu an sàs?”

Bha am ministeir gun diog. Ged a bhiodh mìle aitheamh de gheimhlibh suainte m’a thimchioll agus a cheann an croich air sgàlan, cha bhiodh aogasg aodainn cho tur de dhòchas. Cha b’e sin a b’iongantaiche. Cha robh aon chuspair air taobh a stigh na h-eaglais nach robh ’s a’ cheart shuidheachadh.

Bha Mac ’Illeathain air chrith. Bha aimheil air a h-uile boine de fhuil a chuirp a thionndadh glas. O, ’s e bhi giulain tàmailt fa chomhair an t-saoghail!

Bha a neart a’ glaodhaich mort is bàs air an té a rug ’s a dh’àraich e, ach bha e air a nàrachadh araon le sluagh agus le a choguis. Sheall e air Rasaidh. Bha esan gun treòir, agus a dhà shùil a’ tolladh aon de phuist na h-eaglais. Bha smuain a’ ruith air ais ’s air aghaidh an inntinn Rasaidh le braise an dealain.

“Bha an tàillear riaraichte gus an rachadh so seachad.”

B’e sud briathran na sgalaig. Agus nach robh


* An Gàidhlig cha samhlaichear duine ri beairt gus am bi e sàs an obair mi-dhuineil.

[TD 186]

coltas na fìrinn orra? Bha Una a’ cur an Iasgair air chrith le sgalartaich airson latha no dhà, agus ’na dhéidh sin bha i cho umhail ri tràill-iomraidh. An do ghabh i co-roinn ’s an tosdachd a bha a’ cuartachadh a tighe agus a fear-pòsda—an tosdachd a thug a nimh mhallaichte á sluagh Thròtairnis agus a dh’aiseig da a chliu? Ach, buidheach no diombach, am b’e daoine a leig saor i as a’ chaisteal no feachd Shàtain? Cha robh a mhac-meanmna comasach air aon de na ceistean sin a fhreagairt, oir bha guth Una a’ tuiteam air a chluasan amhuil tàirneanach.

“Ma tha nighean an Rosaich deònach pòsadh, so an t-àm airson a h-inntinn ìnnseadh le soilleireachd.”

Sheall i air Móraig le déine.

“Am bheil thu dol an coinneamh ùmbaidh a spiol t-athair agus Rasaidh? An coinneamh struidhear a thilg a mhaoin agus a chuid gu dà shiadhaire-fearainn a ta dlùth air an sgàlan? Am bheil thu deònach t-anam a reic, eadhoin airson pàrant? Chan eil thu airidh air sgudal a’ chruidh ma ni thu gnìomh cho suarach. Bithidh gràin anaman* ort gu latha do bhàis leis a’ ghnè do’m bheil thu; agus cho fhad ’s a bhios neart ’sa ghàirdean ud,” thubhairt i, a togail a laimhe, “cha chuir thu latha sonais seachad air an talamh!”

Dh’éirich sgal cruaidh air feadh na h-eaglais. Bha Rasaidh agus a bhean ’nan seasamh le oillt-


* Chan eil “grain cuirp” cho dona ri “grain anaman.” An Gaidhlig chan eil maitheanas dhuit airson olc a shonrachadh do anam.

[TD 187]

chrith air an gnùis. Ruith Dùghall Gorm seachad air a mhaighstir.

“Mach as a so i, mach chum na sitig leatha!” ghlaodh Rasaidh.

Bha Una deiseil air a choinneamh.

“So an t-oighre ’s am bheil do dhòigh ’s do neart? Tha uiread an gucaig uibhe.”

Thog am boireannach a dòrn agus bhuail i sgairt-bhuille air seirbhiseach Rasaidh mu’n leth-cheann. Bha Dùghall sìnte aig casan a mhaighstir.

“Cuir air adhart iad, fear an déidh fir, agus ni mi mar sud orra!”

Thog i na paipeirean a bh’aice ’s an làimh chlì a a chum na làimhe deiseil agus shrac i iad nam mìrean beaga.

“Co a th’ann no cia as an d’thàinig i? Tha am boireannach air mhì-chéille.”

Bha aghaidh Rasaidh air Mac ’Illeathain agus, ma bha e rùnachadh ìnnseadh do’n t-sluagh nach robh eòlas aige air Una Dhòmhnullaich, cha d’fhuair e an cead. Bha gaoir na h-eaglais a’ mùchadh a h-uile lideadh a thàinig as a bheul. Ghrad chunnacas fear-na-bainnse ag greimeachadh ri a mhàthair agus dh’éirich guth Una air a’ charraid—

“A chladhaire, ann bheil de ladarnas ort na dh’fhosglas do bheul no a thogas do làmh? Na tarruing am mallachd so air mo cheann—leig saor mi.”

Cha do dh’éisd an duine, Bha e féin agus am fear-comhailteach air greim daingeann a chur air na buill luaisgneach bh’air na clàir fhiodha.

Ach cha robh Mac ’Illeathain a’ dol a chartadh

[TD 188]

a mhàthar gu taobh am mach na h-eaglais gun saothair. Thuit e an coinneamh a ghualladh le farum a chriothnaich an clàr-aghaidh; agus bha e feumail da, aig a’ cheart àm, gu robh Dùghall Gorm agus dithis eile a’ cur gréim air a mhàthair. An ceann tiota bha ’n eaglais sàmhach. Thatar ag ìnnseadh dhuinne gu bheil seòrsa de fhois ’s an t-saoghal ta mì-naomha. Ma tha so fior, bha eaglais Chille-mhoire cho làn de mhì-naomhachd ri ubh agus a’ chearc a sgalartaich air a mhuin. Bha Dòmhnull Ros a’ labhairt ris a’ mhinisteir agus a shùilean le fioradh gu Móraig.

Choisich Rasaidh agus a theaghlach a chum aghaidh na cùbaid le cridhealas, agus dh’fhàiltich iad an té a rinneadh ’na “bean.” Ach cha robh dùrd aig Móraig eadhon do Anna Ghrannd. Nuair a shìn a màthair a làmh da h-ionnsuigh bha i gun atharrachadh mar a bha i an toiseach na seirbhis, cosmhuil ri càrn-cuimhne gun fhiu agus aon litir a sheòladh araon càirdean agus luchd-àiteachaidh gu eòlas fhaotainn m’a thimchioll.

An ùine ghearr bha a h-athair agus a chliamhain ri taobh. Bha a làmh dheas sìnte bhuaipe; agus a’ carragh a bha cruaidh, daingeann troimh an latha, bha e air taiseachadh. Ruith an gean ’s an greadhnachas mar le cruaidh-theud gu meadhon na h-eaglais. Bha Mórag Ros ’na mnaoi agus bha i ’na suidhe moit-shùileach ri taobh Mhic ’Illeathain!

[TD 189]

CAIBIDIL X.

AN-IOCHD NA FOILL-CHOLTAIS.

Mu chóig uairean ’s an fheasgar bha Tigh Mór Dhiuirinnis air a chuartachadh le ceòl. Bha h-Ealabhal* a’ freagairt, agus a’ channtaireachd a’ comh-chruinneachadh aig ceann Ghlinn Osdail. Cha robh each gun neach, no diollaid gun mharcaiche. Bha cainnt is sanas, is smodal air an tilgeil do’n inneir. Bha an tuasaid a thachair beagan roimhe sud an Eaglais Chille-mhoire, cho marbh ris an talamh a bha ma timchioll.

Tha an duine geàrr-shaoghaltach, ach tha e barrachd air sin—tha e geàrr-sheallach. Chan e a chothrom† a cheud nì; agus ’s i neàmhnuid air leith luachmhor a th’ anns an dara laigse—co-dhiubh mar a ta sinne a’ faicinn an t-saoghail. Co e an neach sin a ta gun pheacadh? Ged a bhiodh mac an duine cho stuama ri aingeal, chan urrainn da a ràdh ach gu bheil e air ghrùnnd‡ tròcair. Cuir gu deagh bhuil, a leughadair, an t-sìth air an d’amais thu ré do bheatha. Ma dh’fhaoidte gu robh do thigheadas air a’ charraig chruaidh agus nach b’ann air a ghainneamh; ach, mo thruaighe, nach eil e fìor gu robh agus gum bi do chòmhnuidh am fràigh ghloine!


* Beinn.
† Chan eil cothrom air—feumar aontachadh.
‡ Leugh Talamh ma tha thu eudmhor a thaobh na cànain.

[TD 190]

Nochd an Sgiathanach gu robh esan ’san t-suidheachadh so. Bha e geàrr-sheallach agus, beannachd air a cheann, bha e do bhrìgh sin ullamh gu bhi dì-chuimhneach. Bha Mór Ros ’na bean-tighe fhialaidh, neo-sgrùbail fada roimhe ’n diugh, agus cha bhiodh e iongantach ged a bhiodh a pailt-làmhachais trì fillte aig àm cho sònraichte. Dh’innis i focal air an fhocal do’n mhuinntir a bh’air cruinneachadh a chum a tighe. Rùnaich Mórag agus a fear-pòsda an oidhche a chur seachad maille ri teaghlach Rasaidh.

“Tha mi taingeil,” bha i ’g ràdh; “tha iomadh nì sgòdach; agus bithidh mi na’s uidheamaichte an ath-oidhch.”

Nam biodh Mór air a bhi cho fìrinneach agus a bha i cho còir, briathrach, bha i air a’ teanga leam-leat a chur ann am manntaich agus an fhìrinn ìnnseadh no a sgrìobhadh, ’s an t-suidheachadh so.

“Cha robh Dòmhnull cinnteach gum pòsadh Mórag; ach, air a shon sin, rinn e deasachadh an tigh a’ chìbeir, agus dh’earb e riumsa ar luchd-daimh a thoirt a dh’ionnsuigh an tighe.”

Cha deachaidh maraiche riamh seachad air a’ Mhaoil cho fiosrach air cunnart na Maoile ri Mór Ros; ach cha do chaill i riamh a misneach agus i faicinn an fhearainn dà-thaobhach*. Bha na càirdean a’ slugadh nam briathran ’s an dòigh ’s an robh iad ag itheadh de’n bheatha—le iongantas. Bha iad a’ toirt fa-near gu robh carraid gu leòr aig a’ chìbeir; agus mur a biodh bean an Rosaich


* An àm labhairt le car-fhocal their sinn “Tha dà thaobh air a Mhaoil.”

[TD 191]

air a dalladh leis a’ chòmhdach* a bha i cur air sùilean chàich, chitheadh i nach robh neach aig a’ bhòrd a bha creidsinn a seanchais. Bha Mórag agus Mac ’Illeathain gu bhi an ceann a’ bhùird. C’àite an robh iad? Ciod a thàinig air nighean a’ Ghranndaich, agus air an duine a bha còmhla rithe? Air a’ phuinng so dh’fhaodadh na càirdean maitheanas a thoirt do bhean-an-tighe; oir bha i cho aineolach air cor Móraig riutha fhéin.

Bha Dòmhnull Ros anns an fheòr-sheòmar ag éisdeachd goileam a mhatha. Bha e cluinntinn a’ chiuil an àiteigin dlùth air an tigh; ach cha robh e comasach air uiread agus “feasgar math” a labhairt ris a’ mhuinntir a bha air ais ’s air adhart fa chomhair. An ceann tiota nochd Mac ’Illeathain agus a charaid.

“Tha mi ’g iarraidh maitheanas,” thubhairt am fear nuadh-pòsda; “tha sibh ’gam fheitheamh?”

“An so o chionn leth-uair an uaireadair,” fhreagair athair-céile le beathalachd. “Coisich, suidh sìos ’s an t-seòmar maille rium: chan eil Mórag fad as.”

Choisich iad gu seòmar beag aoidheachd.

“An latha ’n diugh, an latha ’n diugh,” thubhairt an Rosach, a’ tarruing àrc á botul de uisge-beatha le gàire air aghaidh; “co a chreideadh gu robh uiread de neart air siubhal boireannaich?”

“Cha chreidinn e o bheul a’ mhinisteir,” fhreaga- Mac ’Illeathain.

“No as a beul féin,” leasaich a charaid le cridhealas. “Nam biodh tochradh an crochadh ri


* Sgàile dreach-dhathadh.

[TD 192]

neart cuirp chuireadh i cearcall mu’n t-saoghal agus gheibheamaid am bàs.”

Rinn an triuir dhaoine glag gàire. Shìn fear-an-tighe searrag de’n chungaidh-leighis—an stuth a ta ro-fheumail am measg nan Gàidheal gus an latha an diugh, oir bha e a’ co-fhreagairt ri fuachd no teas, beatha, bàs is adhlaiceadh. Os cionn a h-uile rud, bha e do-sheachanta an àm na tuasaid ’sa chruadail. Bha a làmh mar shlait le bradan. Thràigh Mac ’Illeathain an gloine.

“Thàinig an nì oirnn cho obann,” bha Mac ’Illeathain ag ràdh, agus e a’ coimhead athar-céile a’ taomadh sùgh na brathainn. “Chaill mi mo shuim ’s mo thonaid, amhuil mar a’ bhuaileas am peileir air targaid.”

“Bha e feumail gu robh an léigh an lathair; chaidh do leòn gu dona!”

“B’e gamhlas a dà shuil a bu mhiosa na leòn m’ aobrainn. Ach b’fhearr leam iad le chéile na sluagh goileamach, agus gu h-araidh na càirdean a rùnaich m’fhaicinn an nochd.”

Bha ciùineas ’s an t-seòmar car tiota.

“Tha mise air mo nàrachadh,” thubhairt an Rosach; “bha Mórag anabarrach duilich.”

Tharruing Mac ’Illeathain uaireadair as a phòca le cabhaig.

“Tha an t-àm air a dhol seachad,” thubhairt e; “am bheil Mórag air àruinn an tighe?”

Bha aodann Dhòmhnuill Rois buidhe. Chuimhnich e air Móraig an sàmhchair na h-eaglais. Bha na dorsan dùinte, agus an sluagh cho pailt ris an

[TD 193]

eunlaidh a’ feitheamh air an taobh am mach. Bha i a’ labhairt ri a fear-pòsda.

“Chan eil mi gu math,” bha i ag ràdh; “coisichidh mi chum an tighe maille ri Anna.”

Chuala e fhéin na briathran sin agus dh’innis an léigh dha gu robh an nì cothromach. Chunnacas Anna—ach c’àite an robh Mórag? Thionndaidh e aghaidh gheanail a chum an fhir a bha feitheamh. Rùnaich e uallach na h-uaireach a chur maille ri càch—a chum an ama a bha gu teachd.

“Chaidh i mach o chionn greise,” fhreagair an Rosach, “comhla ri ban-nàbaidh, agus dh’fhàg i fios aig Ealasaid gum biodh i air ais mu’n trath so.”

Mu’n d’fhuair Mac ’Illeathain cothrom freagraidh bha dorus an t-seòmair a’ tionndadh air na lùdagain.

“B’fhearr leam aon réiseamaid de Dhòmhnullaich na dusan de Leathanaich.”

Bha Rasaidh a’ coiseachd a steach le aoidh air ìomhaigh. Shuidh e air cathair le dànachd.

“Dh’fhòghluim mi leasan a chuireas mi gu deagh bhuil,” fhreagair Mac ’Illeathain le misnich; “chan e a mhàin bualadh ’s am beil an toirbhe ach bualadh le ealamhachd is an-iochd.”

Bha aghaidh Rasaidh mar shàbh-leighis do a spiorad. Bha a’ ghruaim ’s an dùinteachd air teicheadh, troimhe-chéile! Ciod is fhiach troimhe-chéile cho fhad ’s a théid cùisean an altan a’ chéile! Bha an triuir a’ còmhradh le àbhachas agus Dòmhnull Ros a’ lìonadh searraig le faiteachas. Thàinig buille throm gu còmhla an dorus.

“Tha cuideigin airson t’fhaicinn thubhairt Ealasaid, le aodann làn imcheist.

[TD 194]

Choisich Dòmhnull Ros gu dorus an sgàile-thighe agus bha duineachan beag, piollach, m’a choinneamh. Bhiodh e mu dhusan bliadhna de aois. Bha e cas-ruisgte, agus luideagan de sheann aodach air am filleadh m’a chnàmhan. Chrom e aghaidh chum an duine bhig.

“Dheònaich Mórag an oidhche a chur seachad an Dùn-bheagain,” thubhairt an gille le tapachd; “tha mi airson Dòmhnull Ros, athair Moraig, fhaicinn.”

Bha na briathran a’ ruith mar thuil aibhne ach thuig an seann duine cudthrom an t-seanchais.

“Is mise Dòmhnull Ros,” fhreagair e le suspuinn.

“Tha sibhse eòlach air Anna Chrotaich?”

Bha na sùilean beaga, biorach a’ sgrùdadh ìomhaigh an duine mar le dòrn-leus. Bha an Rosach air tuiteam gu ursainn an doruis. Bha e sealltainn air an aghaidh bhig a bha streap ga ionnsuigh.

“Fag mi!” thubhairt e le guth fann.

“Litir agamsa an so o làimh Móraig. Greimich rithe—sud i!”

Thog am fear beag làmh an duine a bha fa chomhair le dealas agus chàirich e an litir air a bhois, ’s dhruid e uilt nam meur. Mu’n do thog an Rosach aghaidh bha e ’na aonar. Rinn e dìchioll air coiseachd air ais; ach cha robh e comasach air gluasad. Greis roimhe sud, bha e air a mhaslachadh. Bha Mac ’Illeathain anns an t-seòmar, a’ feitheamh, agus bha e féin a’ cuimhneachadh air an t-seann chrònan a chuala e aig a mhàthair. “Cha tig Mór mo bhean dhachaidh;” ach ciod e coimeas nan nithean sin, ri teachdaireachd fhaotainn

[TD 195]

air sheòl mhì-nàdurra? Bha ìomhaigh na mnatha a’ bualadh le an-iochd air a radharc. Bha i ’na seasamh mòr thimchioll aisir an tighe. Chuimhnich e air a tuar an oidhche a sheulaich e nach robh daimh no càirdeas, eadar a cruth agus an talamh a bha fo bhuinn a cas. Luchd-frithealaidh! Dh’fhosgail a bhilean o chéile agus ghrad thuit a smuain air an fhaileas a theich amhuil tanasg troimh dhorus an sgàile-thighe. An ceann tiota bha crith a dhà easgaid a’ tuiteam le farum air a chlaistneachd. Thionndaidh e a cheann oir bha e mothachail air cuideigin dlùth dha.

“Mórag,” ghlaodh Ealasaid; “an d’fhuair sibh fios mu Mhóraig? O, nach labhair sibh, oir tha e ga d’ghairm!”

Thug an duine ceum da h-ionnsuigh.

“Théid mi gu clàr-pòsaidh na h-eaglais còmhla ris.”

Bha Ealasaid a’ cluinntinn nam briathran, ach cha robh i toirt fa-near an suspuinn. Bha Dòmhnull Ros air ath-thilleadh gu saoghal nàdurra. Bha e deanamh dealbh de Mhóraig troimh chòmhdach na litreach. Bha a’ chailin ’ga choimhead agus aghaidh air dorus an t-seòmair. Bha a làmh am pòc a chòta.

“Suidh sios, suidh: tha nì-eigin cearr!”

Bha Rasaidh ’na sheasamh le amhluaidh air a ghnùis. Thuit an Rosach an cathair mu choinneamh Mhic ’Illeathain.

“An nì a bhios cearr tha amharus agam gu latha bhràth,”

Lùb Rasaidh a chnàmhan ’sa chathair. Theich a’ ghrian. Bha neul trom, dùmhail de dhus a’

[TD 196]

bruthadh ri iomaill na conghair* bhoichnich a bh’air an cùmhlachadh ri cathair is seiche.

“Ach cuin a bha iad deiseil, cuin?”

Bha sùilean an Rosaich a’ tolladh a’ bhrat-ùrlair. An ceann tiota sheall e gu h-an-shocrach air Mac ’Illeathain. Chlisg fheoil; ach bha buadhan a chuirp cho marbh ’s ged a bhiodh iad sinte an Cruisle. Shìolaidh a cholunn a dh’ionnsuigh na cathrach, ach bha e eu-comasach air féithean a chinn a charachadh. Bha dha shuil fuaighte air a’ chruimeil† mhìorunaich a bha smàladh m’a choinneamh. Bha dà shùil Mhic ’Illeathain a’ soillseachadh amhuil an lasair troimh dheataich a’ ghealbhain. Bha tìm a’ ruith agus ùine a’ dol seachad, ach bha an seòmar cho tosdach ri clach-stéidh an tighe. Bha cuideigin a’ gleusadh na pioba aig dorus an sgàile-thighe. Bhrùchd a’ chonairt troimh ’n fheòir-sheòmar, agus bhuail an co-ghàir le marbh-roiseil dh’ionnsuigh an ionaid ’s an robh an ceathrar dhaoine ’nan suidhe. Thùirling dubh-bhròn gu ceithir chearnaibh an t-seòmair.

Bha Rasaidh air sùmhlachadh gu cùl na cathrach. Chriothnaich a chorp. Bha a shnuadh cosmhuil ri crion-sheileasdair nach fhaca driog uisge fad ràith na bliadhna. Thuit aghaidh dh’ionnsuigh an an-éibhneis a bha ag iadhadh ma thimchioll. Ar leis gu robh e an tuaim adhlaic agus am pìobaire a’ riasladh “Cumha Mhic Creimein” os a chionn. Bha na focail a’ tighinn coimh-réidh, troimh ’n chòmhlaidh, agus a’ bualadh gun chogais air balla an tighe.


* Amhuil tuinn bhuaireasach a’ slaiceadh nan creag.
† Duine le a cheann crom.

[TD 197]

“Cha till, cha till, cha till Mac Creimein;
An cogadh no sìth, cha till e tuilleadh.”

“Is e an diabhul féin tha cluich,” thubhairt Mac ’Illeathain, a’ seasamh air a chasan; “chan fhàg e sprochd air coluinn no aigne.”

Sheas e fa chomhair an Rosaich, agus fheòil cosmhuil ri earnach* an smàl na cagailt.

“Tha an latha ’n diugh ga d’ dhìteadh: tha thu cho dubh ris na deamhain tha an crochadh air slabhraidh an eu-dòchais. Carson nach d’thàinig Una Dhòmhnullach troimh aitreabh Dhùin-thuilm an de, no an latha roimhe sin? Co a sheòl i gu dorus cumhann na h-eaglais, no có a dh’fhosgail a’ chòmhla a bha dùinte dà ghinealach?”

Chrom e aghaidh chum nan cnàmh a bha paisgte ’sa chathair.

“Bha thu fadalach,” chaidh e air adhart; “chaidh do cheann ’na luasgan; ach eadhon ged a bhiodh i air an eaglais fhadadh m’a ceann, bithidh do nighean agamsa. Rosach, Dòmhnullach, no Caimbeulach, cha tig eadar mise is i—ma thig, théid i maille riumsa gu dorsan bàis!”

Tharruing e ceann a laimhe air oisean a’ bhùird. Bha Dòmhnull Ros mar gum biodh e tàirngte ris a’ chathair. Mhothaich e do Mhac ’Illeathain agus do’n duine a bha maille ris a’ ruith troimh dhorus an t-seòmair, agus bha e faicinn Rasaidh a’ tilgeadh mìrean beaga de ghloine a chum na cliath-theine. Ghrad ruith Rasaidh chum an duine bha barraichte† ris a’ chathair.


* Galar a’ chruidh: gorm, dubharach.
† Cuiridh am fear-ceirde lann air tairig (tarung), agus bualaidh e an t-òrd a chum a barradh—a daingneachadh.

[TD 198]

“Labhair; cluinneam do ghuth. An gairm mi bean-an-tighe?”

Bha an Rosach gun diog. Chaog a dhà shùil—sealladh guineach a chuir Rasaidh ’na thosd.

“Mórag mo chreicheadh!”*

Bha an Rosach a’ meòrachadh air briathran Móraig. Cha d’thug e uiread agus aon smuain do na focail gus a so. An robh i ciallachadh gu rachadh i gu clàr-aghaidh na h-eaglais, agus nach rachadh i na b’fhaide?

“Tha ar cùmhnant air a dhìoladh.”

Bha Rasaidh taingeil. Bha e faicinn beatha anns na cnàmhan.

“Air a dhìoladh,” fhreagair Rasaidh, le iongantas; “ma tha sin fìor, cha deachaidh a leithid de phòsadh a dheanamh riamh ’sa Ghàidhealtachd.”

“Thug mi dhuit briathran a beòil. Tha iad so-shoilleir dhomh a nis; ach so a’ cheist, am bheil e airidh air bean? Am bheil mortair airidh air closaich coin a dhol do’n aon leabaidh ris?”

Labhair an Rosach le suspuinn nach do nochd e ré shè mìosan.

“Bi glic; biodh foighidinn agad.”

Bha bean-an-tighe air a dà ghlùin fo a chomhair.

“Thàinig Mac Lachluinn da m’ ionnsuigh an déidh na seirbheis; dh’aithn is dhearb e gu’n tuilleadh ’s a’ chòir de dhragh a chur air Móraig. Co aig tha fios nach eil i ’s an Dùn maille ris?”

Agus ma bha i comasach air coiseachd a dh’ionnsuigh an Dùin, carson nach do choinnich i Mac ’Illeathain an seòmar do thighe?”


* Air fhàgail tur fhalamh—air a chreachadh.

[TD 199]

Dh’éirich Rasaidh agus dhruid e a’ chòmhla a chum na h-ursainn.

“Tha Mac ’Illeathain air a mhealladh,” thubhairt e; “tha thusa cho ionraic ris an leanabh a chaochail an uchd a mhàthar.”

“Am bheil e fhathast a’ meòrachadh air a’ bhalla a chlachairich Dòmhnull, agus a chuir Mórag mar thearmunn eatorra?”

Bha bean-an-tighe ag amharc air Rasaidh.

“Tha e deanamh barrachd air sin. Tha trom amharus aige gu robh mise timchioll na togail; bha a phluic cho dumhail ri durraig.”*

“Agus có a chuireadh meur air a shon?” fhreagair Mor Ros; “chan eil dà-dheanamh nach robh cuideigin fo bhràigh-cill† a leig a’ phlàigh bhoireannaich ud saor.”

“Tha uallach nan nithean sin ormsa ’nam aonar,” fhreagair Rasaidh, le ìomhaigh shuidhichte; “ged a bhiodh a corp cho luchdaichte le cuilbheartan ri corp an t-sionnaich, no ri mo spioradsa le déistinn air tàille a briathran, cha bhiodh dòigh aice air faotainn saor gun chuideachadh. Tha barrachd air saorsa Una an crochadh air an latha diugh. Ramhsaich mi. Bhóidich mi fad an fheasgair, agus cha lochd mo shùil an cadal gu’m bi sinn cho ionraic ri dà chalaman.”

Bha Rasaidh air seasamh. Bha fear-an-tighe air sioladh seachad gu moineis is tromchantais.

“Tha an t-anmoch air teachd a nis,” thubhairt


* Muc òg.
† Bràigh agus cill—fo dhìon: feall-fholach.

[TD 200]

bean-an-tighe. “Am bheil Rasaidh a’ dol a chur cùl ri m’ thigh air oidhche cho—cho—mi-rianail.”

“Is ann tha làn dùil agam a bhi coiseachd gu stairsnich do thighe le Mórag air mo ghàirdean an ùine ghearr.”

Bha Rasaidh ag amharc oirre le aghaidh aoidheil, earbsaich.

“Am bheil Mórag pòsda?”

Bha an Rosach air ath-thilleadh gu beochantas.

“Cho pòsda agus a bhitheas i. Cho pòsda riumsa agus ri mo bhean. Na cuireadh sin smuairean air t-inntinn. Tha clàr-cuimhne Eaglais Chille-mhoire na’s cudthromaiche na luideag de phaipeir, no eadhon dà mhìle fianuis.”

Bha an Rosach ’na thosd. Labhair e an ceann greis gu bristeach.

“Tha duilgheadas orm a bhi ga t’fhaicinn a’ teicheadh o m’thigh.”

“Cha chum nì air ais mi ach am bàs,” fhreagair Rasaidh. “Bithidh mi maille riut ma dhà-’reug ma bhios mo charaid comasach air mo ghiulan.”

“Bithidh sinn anabarrach toilichte,” fhreagair bean-an-tighe; “cuiridh mi Fearchar air tòir an eich an tràth so; agus bithidh e ’san stàbull air do choinneamh.”

Greis an déidh so bha bean an Rosaich a’ còmhradh ri Ealasaid ’san t-seòmar-dheasachaidh. Bha an tigh cho sàmhach ris an neach a bha fhathast ’na sheòmar, agus a dhà shùil mar ghloine-neulaich a’ coimhead an lochran beag le biogarra soluis a bh’air a’ bhòrd. Dh’éirich e air a chasan. Thog e an

[TD 201]

solus, agus riasail e mach as an t-seòmar suas staidhre an tighe.

Bha Mórag so-laimhsichte. Bha i ’sa h-uile toll no ionad; gidheadh cha bu chuimhne leis uiread gob na snàthaid ma timchioll o’n fheasgar a choisich iad a mach a Abaid Cille-Chuimein. Chosg e am feasgar samhraidh ’na sheòmar le dòchas gu’n tolladh e am brat dorcha a thuit air eanchainn; ach cha robh e comasach eadhon air na nithean a thachair aig dorus a thighe a thoirt gu stéidh-tuigse. Gidheadh bha nì-eigin ’ga thàladh. Bha e air a cho-éigneachadh dh’ionnsuigh a seòmar-caidil; agus, ged a bha e mothachail air laigse cuirp is inntinn, choisich e le nì-eigin de threòir, agus a shùil air an aon aiteal de sholus a thug misneach da chridhe.

Chuir e an solus air bòrd beag agus sheall e timchioll air. Chriothnaich fheòil air na cnàmhan—crith luaineach a chuir buill a chuirp gu iomairt, amhuil bàta an glogain mara. Dh’fhosgail a bheul agus rinn e oidhirp air glaodhaich; ach, a dh’aindeoin oidhirp, dhiult na briathran tighinn gu bàrr a theangadh. Bha lapaich air a theangaidh. An ceann tiota bha e ’na shuidhe air an ùrlar agus ciste Móraig lom, dòidte, fa chomhair. Bha a shùil air a’ chliath-theine. Bha an clàr de fhiodh os a chionn falamh. O, cho falamh! Cha robh a h-ìomhaigh ri fhaicinn. Agus na nithean sin a bh’aice mar chloich a sùl—na nithean a ta cho eu-dealaichte ri beatha boireannaich ris an uisge a dh’òlas i—cha robh robhas* orra.

Bha an seòmar aomta, corrach. Ar leis gu robh


* Bha iad air chall.

[TD 202]

stéidh an tighe a teurnadh da ionnsuigh, agus an sgàirnich a’ tuiteam le car-a’-mhuiltein air a cheann. Amhuil mar a thuiteas am peithir agus a bhuaileas an dealan troimh ’n àileadh, bha e air a threòrachadh gu cathair-breitheanais. Ni h-eadh bha a chùis-dhìtidh so-léirsinn, agus ruith aoir de fhuachd-reodhte o chosaibh gu bàrr nam meur. Theich an t-àm a bha gu teachd. Bha an stéidh ’s an do chuir e a mhuinighinn air inntrinn gu sluic na dì-chuimhne, agus bha e aghaidh ri aghaidh ri Dia agus ri obair a làmh.

Bha litir Móraig ag itheadh suas fheola mar chnuimh. Bha i mar fhàileadh cùbhraidh a’ dol a steach gu seòmar an fhir nuaidh-phòsda. Ghreimich e rithe. Thàinig an luath-fhios, ma dh’fhaoidte, á sluic an dubh-aiginn ach nach robh e ’na ghreim-teasairgidh! Agus carson a bha laigse a chuirp a’ braonadh troimh chlàr a chinn agus a’ tuiteam le bhrig-bhrag† air a chùrnaich a nis? Thionndaidh a shnuadh o ghlas gu uaine. Bha tacaid a’ tolladh a chridhe, agus a’ pronnadh amhuil bior-cruadhach a chum na cìche-shlugainn. Dh’aom a cheann an taic ris a’ chiste, agus shrac e an còmhdach. Thuit a shùil air na focail a leanas:—

<eng>Dear Father,—I ask your forgiveness. I tried to save you and myself; and, in judging of my conduct, always keep in mind that my action was honourable; or rather, I should say, my intention was honourable. Your own conduct and mother’s brought vividly before my mind the incident that happened at Loch Arklet when I was but a child. The man who gave me the small frame and a picture, and who asked me to pray for the giver when<gai>


† Amhuil boine uisge a thuiteas o àrd-dhorus.

[TD 203]

<eng>I grew old, has had a strong fascination for me—so much so that I really began to question if you were my real parents. You were interested in that man; I described him in my child-like way as best I could. I often wondered why you were so interested.

This is imagination, no doubt. I wish you to believe I treat it so, and that it had nothing to do with my departure. To come back to the real cause. I put it briefly. One morning in particular you looked miserable. I knew you were in trouble and I tried to know and understand it. I entered your room and found an open letter addressed to you from a Mr. MacKay, Glasgow, about money matters. You were to go to prison some day this month, the alternative being my marriage to Mr. MacLean—“send your daughter to the church” it said. You kept the secret from me, but I took good care to watch your movements; and, when I challenged you at the door about going to Raasay, you did not deny it. Notwithstanding every incident, especially your reticence over Alastair’s death and the fact of your knowing I had been to the grave, I could not bear to see you going to prison. You knew I hated MacLean. He has money or is supposed to have money. I despise him all the more. I will challenge him, church, and minister, because no law—human or divine—can wed a party against their will. You may say—and he, that I acquisced! Quite right. But I may say I will challenge even you (although I say it with shame). I have given my reason. I looked, naturally, for sympathy from my mother, but she gave me none. Still, I love you both. My love to you is greater than I can express here. Dear father, I feel sure you had nothing but love in your heart for me, but you have got into bad company—it seems to me. In haste,

Yours unfortunately,
Morag.

P.S.—I wrote the letter three days ago. Let me add the following in haste: I know nothing of the woman who entered the church.

Morag.<gai>

[TD 204]

Thuit an litir chum an ùrlair. Dhruid a dhà shùil. Bha buill a chuirp air a dhol troimhe-chéile. Càil, blas, éisdeachd, is fradharc,—bha gach aon dhiubh a’ tagradh tuilleadh ’s a’ chòir no tuilleadh is beag. Theich na fairichidhean eadhon; agus cha robh nì anns a’ phailliun ach eanchainn a chinn agus i a’ lom-sguabadh le nimh mhì-naomha, na nithean a bha i stiuireadh ’s a’ coigleadh airson trì fichead bliadhna. C’àite an robh cobhair? An uair a bhios tu an eucail cuirp le do shaor thoil féin no le obair do làmh, am bheil thu dol a dh’fhaotainn cobhair agus tu guidhe mhallachdan air do luchd-cuideachaidh? Chan obair idir dhuit a bhi ag aslachadh airson mallachd a thuiteam air t-eascaraid, agus tu seasamh air bruaich na siorruidheachd. Ach eadhon ged a bhiodh neach cho amaideach, thachradh da mar a thachair do righ àraidh a thug a mach tòireachd. Mharbh e an sluagh le a dhroch nàdur, agus do bhrìgh agus gur e a “chumhachd” a bha e airson a chur an ceill, no gum biodh uachdranachd air a thoirt da thairis air an t-sluagh, chaochail e le bristeadh-cridhe a’ faicinn na sgìre fàs.

Theich na fairichidhean! Bha fheòil mar mhìr de dharach; gidheadh bha e mothachail air crath-phian a bha ruith o chosaibh gu banas a bheòil agus ag greasad na h-analach as a chom. Bha na focail cho sìmplidh. Bha iad cho so-thuigsinneach. Cha robh car no luig eadar dà chlàr na duilleige. Thionndaidh e aghaidh amhuil neach a bhios a’ crìochnachadh a thuruis ’s an fhàsach gu airneis a làimh chlì. Bha an sacan beag leathair ’s an oisean,

[TD 205]

agus nì no dhà eile, ach c’àite an robh a’ chearnag bha giulan na h-ìomhaigh?

“O, Dhia, thoir thusa dhomh comhfhurtachd! Biodh a h-uile nì eile air an rasgaidh suas fa chomhair Cathair do Bhreitheanais, agus dean rium mar is àill leat. Ach, a Dhé Uile-Chumhachdaich, nochd dhòmhsa comharradh gum bi am peacadh mór so air a dhubhadh a mach mu’n tig am fear-leaghaidh leis an teine agus an acfhuinn-ghlanaidh!”

Bha aghaidh air tuiteam gu dhà ghlùin. Ann an toiseach na h-oidhche bha e toirt fa-near a dhalmachd. Bha ciont a choguis ga agairt airson a ghniomharan. Bha e a’ creidsinn leis gach buaidh fiosrachaidh a bha ’na inntinn gu robh Mórag a’ pòsadh da h-aindeoin, agus bha e creidsinn, mar an ceudna, gu’n do chuidich e féin i a chum na h-eaglais. Ciamar a bha a shuidheachadh a nis? Bha e faicinn Mórag Ros le a cridhe air a spealgadh o chéile, amhuil na màthar a ni dà-leth air a’ ghreim a théid ’na beul a chum mac a cuim a theasairgeadh, agus bha esan air a cartadh á fianuis a shùl gu bith-bhuan! Shìolaidh e seachad le anfhannachd. Thàinig nì-eigin de neart ’na theangaidh a chuir briosg air a bhilean.

“Nam bu leam thu,” bha e ag ràdh; “nam biodh còir agam ort, cha bhiodh mo chionta cho trom!”

Thuit fois amhuil ciuineas a’ bhàis air aghaidh. Ghrad mheòraich e air an teachdaire a thàinig gu dorus an sgàile-thighe. Thòisich e air deanamh tuaiream lìon beag is beag, air nì-eigin ’s an dubhar; agus, amhuil am baothaire a théid air ais gu a

[TD 206]

bheairtean* ’sa gheibh sòlas annta, ràinig aiteal de mhisnich air eanchainn. Bha e faicinn corp Rasaidh so-chriothnachail am bolg na h-aibhne. Bha e air a thonn-luasgadh an Iordan a’ bhàis, agus Anna Chrotach a’ dearrsadh air ìomhaigh.

Dh’éirich e. Bha an leumnach-uaine ’na h-eallaich; gidheadh, thàinig spionnadh nuadh ’na ghàirdean. Thog e an lòchran bharr a’ bhùird.

“Carson a chaidh i gu Anna Chrotach—carson?”

Thionndaidh e mach as an t-seòmar a chum na staidhre. Bha dus dorcha ma thimchioll. Ar leis gu robh nì-eigin ga dhùmhlachadh. Bha an dorcha ag éirigh ’na chaoirneanan† uaine gu a fhradharc; agus, an ath oidhirp a rinn e chum na h-aisir, bha sgaoth chuileag amhuil beachaid a’ dealrachadh troimh ’n spor sholus. Thàinig crith anns na puist dhuis a bha giulan na coluinn. Bha an ealain an ar-a-mach agus an t-anam a’ diultadh achmhasan; gidheadh cha do leig e dheth a bhi meòrachadh ’sa cur cheist.

“Tha an litir ionraic. Tha blas na daonntachd oirre. Tha i cho ionraic ris an té a sgriobh i; ach carson a bha i air a giulan le spiorad deamhain‡?”

Shìn e a chas agus ghrad ghlaodh e le sgal cruadh cinn a chuir a bhean air chrith air na cnàmhan. Choisich i mach as an t-seòmar-dheasachaidh.

Ma rùnaich Dòmhnull Ros Anna Chrotach fhaicinn cha robh so an dàn. Bha beatha a chuirp a’ ruith o bhonn na staidhre gu casan a mhnatha. Chrom


* An obair a bu ghnathach da.
† Smàl dorcha is srad lasrach air fheadh.
‡ Tha seana fhacal ag ràdh, Géill do gheasachd ’s géillidh geasachd dhuit.

[TD 207]

ise da ionnsuigh. Labhair i ris,—ach bha a spiorad air teicheadh. Ghrad ruith bean-an-tighe seachad air Ealasaid.

“A shùilean, Ealasaid; a shùilean! Amhairc air!”

Greis an déidh so bha a’ chailin an sàs ris an dus a bh’air am ùrlar. Bha Mór Ros gun smid cainnte a’ coiseachd troimh ’n fheòir-sheòmar, agus gàire air a h-ìomhaigh. Focal cha do labhair i, ni mo a rinn i oidhirp air làmh chuideachaidh thoirt do’n té a bha an gleachd ris an dus. Bha Ealasaid bhochd ’na seasamh eadar beatha is bàs; agus, le aon sealladh air a bana-mhaighstir, sheulaich i gu robh ise a bha beò ’na cùis-eagail na bu mhotha na esan a bha tosdach m’a coinneamh.

[TD 208]

CAIBIDIL XI.

AN FHEOIL TOGARRACH RI SEANN CHLEACHDAIDHEAN.

Bhitheadh e iomchuidh dhuinn cor Rasaidh a lorg a thaobh an turuis air a robh e a nis, agus mar an ceudna roinn de na nithean a thuirling gu eanchainn air tàille Una Dhòmhnullach agus tuasaid na h-eaglais. Cha d’ fhuair e riamh bun no bàrr air tosdachd Una.

“Tha mi riaraichte,” theireadh Una; “tha m deònach fuireach ’s a chaisteal gus am faicear crìoch na carraid seach gu’n deachaidh cùisean mar a chaidh iad.”

Cha robh aon teagamh nach robh na briathran sin ’nam mathair-aobhair air laigse a chuirp an eaglais Chille-mhoire. Mhothaich e do Una a’ coiseachd a chum a’ chlàir-aghaidh fada mu’n d’ mhothaich neach ’sam bith eile dhi: bha e dlùth air an dorus: bha buadhan a chuirp an suidhichidhean anns nach robh iad fo chionn bhliadhnachan air ais: chreid e nach robh nì aice ’s an t-sealladh ach a mac a chur fo bhreislich agus am pòsadh a leigeil fa sgaoil. Gidheadh ciod a rinn e agus e a’ faicinn a’ bhoireannaich suas seachad air a’ chathair ’san robh e ’na shuidhe? Bhóidich e am bàs do thàillear Thròtairnis agus a sgalag a thoirt a dh’ionnsuigh

[TD 209]

Dùn-canna* agus a thilgeil eadar cheann is chasan do mheadhon an locha.

Ach thug barrachd air a sin laigse chum a chridhe. Ma dh’fhaoidte nam biodh e air làn dòchas a chur anns an dithis a dh’ainmich sinn gu robh e air seasamh le aon bharail, agus air tionndadh gu Una agus a rotadh† a chum na sitig, ach cha do rinn e sin. Bha e air dithis de na seirbhisich cho dileas agus a bha ga fhrithealadh a chur a dhìon a chaisteil; agus greis roimhe sud bha e air Dùghall Gorm agus a chuideachd a bha maille ris a chur ’nan rabhadh, gun fhios nach tigeadh cuideigin a dheanamh dragh no buaireadh. B’i a’ chest a dh’éirich ri inntinn Rasaidh, ma ta, Am bheil mo sheirbhisich dìleas? Gu latha bhràth bha e creidsinn nach robh Una comasach air a’ chaisteal a chuidhteachadh gun chuideachadh, agus bha i feòraich có leig cead a coise dhi?

Dh’ainmich sinn a’ cheana gu’n do ghabh Rasaidh iongantas gu rachadh Una do’n chaisteal air sheòl ’s am bith. Bha e fìor gu’n deachaidh a chàineadh gu a dhà bhròig airson Una a chur fo ghlais is iuchair, agus bha e fìor, mar an ceudna, gu’n do bhoidich Una mort orrasan air an robh a cùram ’s an aitreabh ’s an robh i; ach chaidh goileam an t-sluaigh agus guth Una bàs ’s an aon sheachduin. An robh e riaraichte leis an t-sàmhchair iongantaich a thàinig mun cuairt an seachd laithean?

Bha e cur làn earbsa am Mac Grùslaich; ’s e


* Cnoc àrd an ceann a deas eilean Rasaidh. Tha loch am mullach na beinne so, agus togail de chloich is aol air a stéidheachadh dlùth air.
† A thrusadh air falbh.

[TD 210]

sin, bha e cur earbsa ’s a chuid sin de Mhac Grùslaich a bha e tuigsinn. Bha taobh eile air Mac Grùslaich nach tuigeadh e gus an cìreadh e ceann-liath. Cha b’ann air cùl cinn na sgalaige a fhuaradh e leis an aidmheil so idir. Ach an earrann sin a bha e tuigsinn, bha a h-uile lideadh o bheul na sgalaig a réir na fìrinn, agus a réir nan cleachdaidhean a bhios clann nan daoine ag altrum. Chaidh fichead tìodhlaic a sheòladh a chum an tighe bhig, agus theireadh Mac Grùslaich nach robh an tàillear a’ caoidh ach aon nì—gainnead mic a mhnatha.

“B’fhearr leam gu robh fichead mac aig Una ’s an dearbh shuidheachadh; agus bu mhór mo chòineach!”*

Sin na briathran a sheirm Mac Grùslaich an cluasan a mhaighstir, agus chaidh e air a mhionnan nach b’e a bhriathran féin idir a bh’ann ach briathran an tàilleir. Na dhéidh sin cha robh Rasaidh riaraichte. Cha do dh’fhàg e a’ chùis an crochadh ri seirbhiseach no sgalag, ach chaidh e gu tigh an tàilleir air feasgar àraidh ’s e a’ marcachd o Dhùn-thuilm. Bha an duine ’na shuidhe air stòl fa chomhair an teallaich. Bha aghaidh sèimh agus a bhriathran mìn, neo-choireach.

“Nach iomadh gille a phòs air bhàrr òrdugh pàrant?”

Bha Rasaidh a’ cur na ceist agus e ag ràdh “oidhche mhaith” le fear na snàthaid.

“Sibh a dh’fhaodadh a ràdh,” fhreagair an tàillear, le geanalas; “sibh, sibh! Tha nàdur nam boireannach mar dhroch lasadan—lasaidh e


* Soirbheachadh; clach le còinich.

[TD 211]

amhuil fùdar ach cha luath a lasas e na théid e as.”

“Sin mar thachair do Una agamsa, agus bha mi taingeil gu’n do dhearg mo chomhairle oirre—fuireach far an robh i gus an rachadh a h-uile nì seachad.”

Cha bu luath a ghuidh Rasaidh mallachd tuiteam air ceann na sgalaig a’ faicinn Una aig clàr-aghaidh na h-eaglais na thionndaidh a smuain gu Dùghall Gorm agus a luchd-cinnidh. Bha e air a ghonadh cho mór agus nach d’thug e sùil air a’ chàraid phòsda, no eadhon air a bhean agus a’ mhuinntir a bu dlùithe dha. Chum e ball-dìreach an déidh na seirbhis gu frith-rathad a bha sìos o’n eaglais, agus chaidh e a ghleachd ri Dùghall Gorm.

Bha àm am beatha uachdarain agus dh’fhaodadh e fead a sheirm le a bhilean, araon ri sluagh is seirbhisich. Rugadh Rasaidh ro anmoch airson a’ chiuil sin. Bha na laithean sin air teicheadh. Eadhon ged a bhiodh iad ann, co ghabhadh air fhéin a dhol an sàs am bean thàillear Thròtairnis? Bu mhór cumhachd Rasaidh an latha ud. Cha robh e a’ bheag goirid air cumhachd a’ mhinisteir; ach bha e beò ’s an àm sin ’sam faodadh e éisdeachd le urram ris na seann fhocail, “Is sleamhain a’ chlach a tha an dorus an tighe mhóir.” Mur a h-éisdeadh, bhiodh e air a mheas amaideach nan tionndadh e cluas bhodhar ri suairceas is moraltachd.

Ràinig e Dùghall, ach cha robh cùisean cho réidh agus a bha e smuaineachadh a thaobh an nì a bh’aige ’s an amharc. Bha e airson a h-uile fuil-fìonain a bha comh-cheangailte r’a sheirbhis fhaicinn air

[TD 212]

cnoc am fichead mionaid. Ged a bhiodh Dùghall Gorm ’na Dhùghall donn no buidhe cha bhiodh e comasach air a’ ghnìomh sin a dheanamh, gu h-àraidh nuair a dh’innis e féin ni-eigin do a mhaighstir nach robh esan ach gann a creidsinn.

Tha sinn cinnteach nam biodh Uachdaran Rasaidh fiosrach mar a bha cùisean a thaobh Mhic ’Illeathain an àm da bhi ’g éisdeachd Dhùghaill Ghusrm gu robh e air fannachadh air an talamh choisrigte air an robh e. Cha bu lugha na cóignear chroiteirean a bhóidich Eilean Rasaidh a chur a bith. Agus nuair a dh’ìnnseadh do Rasaidh gu robh a charaid féin, Sìm Mac-an-t-saoir as eughmais an eich cho ciatach ’s a dheanadh an t-eilean, shuidh e far an robh e le geilt-chrith. Bha a h-uile cuid dhiubh sin a’ tagradh rannsachaidh. Bha Sìm ’na dhuine ciallach, fìrinneach. Bha e air an làir a chur gu cùl-cinn na cruit ’sa mhaduinn slàn, fallain, ach fhuaradh a closach as aonais beatha aig uair ’san fheasgar. Chaidh nithean eile ìnnseadh da, mar an ceudna, agus b’ann a thaobh cudthrom nan nithean sin a bha Rasaidh air an astar air an robh e nis. Dh’àithn is dh’earb e ri Dùghall a’ bhìrlinn a bhi deiseil aig laimhrig Phuirt-an-righ aig seachd uairean a chum Mórag agus Mac ’Illeathain aiseag gu Eilean Rasaidh, ach bha e féin gu bhi còmhla ri sheirbhisich le glag nan sè uairean.

Ma rùnaich Rasaidh uair an uaireadair a chaitheadh maille ri sheirbhisich, agus ma bha ’na bheachd a h-uile cnàimh a bha an coluinn Mhic Grùslaich a chunntadh aon an déidh aoin mar a bhóidich e do Dhùghall a dheanadh e, dh’fhaodadh e nis

[TD 213]

seachduin a chaitheadh maille riutha. Ni h-eadh, cha robh e air imeachd fichead slat air an t-slighe gu tigh Dhòmhnull Rois nuair a thuig e gum faodadh e na nithean ud a chur ceart, agus cùisean nach gabhadh a chur ceart fhàgail mar a bha iad. Chaidh ìnnseadh dha le caraid gu facas Mórag Ros agus Anna Ghrannd air an t-slighe gu Dùn-bheagain.

“A theagamh,” ars am fear a bha labhairt ris, “gum bi iad a tilleadh gun dàil.”

Chaidh so ìnnseadh dha agus e le dìchioll a’ sireadh Mhic ’Illeathain. Cha do lorg e fear-na-bainnse, agus chunnaic sinn a cheana gu robh Mac ’Illeathain an seòmar athar-céile air a choinneamh. Bha i nis air a giùlan gu Port-an-righ le iomadh nì air inntinn. Bha e toirt fa-near gu robh briathran an Rosaich so-fhreagarrach da thaobh féin, agus dh’aidich e gu robh an còrd a bha eatorra na bu treise na bha e a riamh.

“Tha ar cùmhnant air a dhìoladh le chéile,” bha e ’g ràdh.

Bha e creidsinn nach cuireadh nighean an Rosaich oidhche seachad maille ri Mac ’Illeathain air an talamh; gidheadh cha do smuainich e ’na chridhe gu’n tigeadh nighean an Rosaich chum a’ chomh-dhùnaidh sin le neart cuirp no inntinn. Bha Mórag Ros mar a dh’fhàg eud is farmad i—is riaghladh freasdail agus goileam nam mnathan tuaileasach, air a chuthach!

“Ciod e mo ghothaich-sa ri muinntir a chaill an ciall?”

Bha an smuain so ag éirigh gu inntinn agus e a nis ’na chaiseart gu Cala-an-righ. Lorg e nì-eigin

[TD 214]

de mhisnich, agus ghreimich e ri iall-cheannsaich an eich le suspuinn. Chuir e roimhe a bhi maille ri Dòmhnull Ros am bog no an cruas mu dhà-reug, agus bha e cinnteach gum biodh naidheachd aige a mhisnicheadh iad le chéile.

An ceann ùine ghoirid bha e còmhradh ri Dùghall Gorm fa chomhair tigh beag amhuil sabhail. Choisich iad a steach, agus shuidh Rasaidh air cathair. Bha bòrd le lòchran laiste air uachdar, am meadhon an tighe. Bha a sheirbhisich ’nan seasamh gu dìblidh fa chomhair. Sheas Rasaidh le cabhaig agus tharruing e a chlaidheamh as an truaill. Thilg a an stàilinn le feirg a chum a’ bhùird.

“Fear ’s am bith nach eil deònach mo leantuinn, no deònach a bhi tréibhdhireach air cùl mo chinn, deanadh e an nì ceudna air a sgian-duibh.”

Cha do labhair duine smid. Bha Cailean ’na sheasamh air cùl chàich, agus a charaid, Mac Grùslaich, cho mìn ri easbuig eaglais, ’na sheasamh ri guallainn Dhùghaill Ghuirm.

“Tha sibh uile a’ tuigsinn ar suidheachaidh a’ comh-sheasamh riumsa,” chaidh Rasaidh air aghaidh. “Uiread agus aon fhocal cha téid a labhairt le gruaim leamsa. Tha mise a’ toirt dhuibh bhur saorsa ma tha sibh ’ga roghnachadh. Tha sibh an aon seadh cho saor ris an eunlaith air an iteig; gidheadh tha móran an crochadh air an t-saorsa a ta an sin. Tha mi ’g ràdh leis a h-uile buaidh a th’air mo shiubhal nach nochd mise mi-rùn ré mo bheatha, do neach ’sam bith a chuireas a sgian maille ri mo chlaidheamh-sa.”

[TD 215]

Bha an t-àite cho balbh ris na clachan. An ceann tiota labhair Rasaidh a rithist.

“Móran taing, tha sibh a’ nochadh gu robh agus gum bi sibh dìleas.”

“Bithidh sinne dìleas gu bàs,” ghlaodh na daoine á beòil a cheile.

Bha Rasaidh a’ sìneadh a làimhe a chum a’ chlaidheimh. Bha gàire air aodann.

“Is fearr leamsa a bhi ’g éisdeachd na h-aidmheil sin na ged a bhithinn air mo ghairm ’nam righ air Albainn,” thubhairt e. “Cha chreidinn a chaochladh. Bha mi cho cinnteach as bhur neo-chiontas ’s a ta mi nis gar faicinn ri m’ aghaidh; agus a nis, a chum dearbhaidh a thoirt dhòmhsa agus dhuibh fhéin gu robh fear-brathaidh an àiteigin, bu mhiann leam làn-shoilleireachd fhaotainn comh-cheangailte ri Caisteal Dhùn-tuilm.”

Thòisich Dùghall Gorm ag ìnnseadh ma chasaid nan croiteirean.

“Tha cionta an latha an diugh agus na h-uile latha eile air druim do sgalaig. Chan eil each air an astar nach do mharcaich e gu Dùn-tuilm. Tha duine aig ceann an tighe théid air a mhionnan gu robh e maille ri tàillear Thròtairnis Di-luain so chaidh. Carson a bhiodh deagh sheirbhisich ag giulan amharuis agus an t-amhlair so ciontach de na nithean sin? Agus carson a chaitheamaid cóig mionaidean timchioll air an tanasg? Is ann a chum sibhse a shaoradh a ta mise an so an nochd; agus ’se an gniomh àraid a thug an so mi am fear-brathaidh a chur saor—cho fhad agus a dh’aidicheas e a chionta. Tha sin seachad. Cha do ghabh

[TD 216]

duine ri cionta, agus mo thruaighe esan a gheibhear ciontach.”

“Thoir an duine a m’ionnsuigh gun dàil; agus tilg na cnàmhan sin fo m’ chomhair.”

Rug Dùghall air Mac Grùslaich le mì-dhiu agus choisich e leis gu ceann a’ bhùird.

“Tha mi ag àithneadh dhuit gun lideadh a labhairt ach firinn oir gu cinnteach bithidh mi an cunnart dà leth a dheanamh air do chorp.”

“C’àite an robh thu fad na h-oidhche an raoir?

“’Na mo sheòmar cadail ’s an eilean,” fhreagair Mac Grùslaich.

“Agus roimhe thràth cadail?”

“A’ cuideachadh Dheoiridh ’san t-seòmar-dheasachaidh.”

“Agus an toiseach an latha?”

“A’ cruinneachadh mòine a’ Chorrain.

“Chunnacas do cho-oibriche aig tigh Dhòmhnuill Rois mu dheich uairean an diugh; càite an robh thusa mu’n àm sin?”

“Còmhla ri Iain Mac-an-Rothaich ’s a bhìrlinn ag aiseag mo bhana-mhaighstir agus an teaghlaich.”

“Agus each Mhic-an-t-Saoir! Chaidh thu dh’ionnsuigh an stàbuill mu mheadhon oidhche, agus leig thu cead a choise leis gus am fac thu a’ ghrian air an adhar. Ciod a rinn thu eadar a’ ghrian fhaicinn agus a’ bhìrlinn iomaradh gu cladach Rasaidh?”

Bha aghaidh Rasaidh a’ giulan guin a chuir sùilean Mhic Grùslaich gu priobadh. Shocraich a dhà shàil air an ùrlar.

“Bha mise an Rasaidh mar a thubhairt mi

[TD 217]

Tha mi deònach am bàs fhaotainn,” leasaich e le tapachd, “ma gheibhear ciontach mi, no eadhon ma gheibh sibh cùis-dhìtidh ’nam aghaidh.”

Chualas cainnt is troimhe-chéile sìos mu dhorus an tighe bhig agus, mu’m priobadh Rasaidh a shùil, bha seann duine a’ bualadh luirg de dharach ma chalpannan an fhir a bha m’a chionneamh.

“Nam biodh t’òige agam chuirinn gach cnaimh a ta na d’chorp air a chéile!”

Bha Mac Grùslaich air tuiteam an comhar-a-chùil, agus an seann duine a’ sealltainn air Rasaidh le dà shùil amhuil an lochran a bh’air an bhòrd.

“Innis dhòmhsa gach nì ma thimchioll. Tha mise freagarrach air a shon.”

“Co eile ta freagarrach air a shon,—an donas?”

“Dh’fhàg e éitig* ’s an aon chuideachadh a bh’agam; agus tha mise an so a’ tagradh ribhse—ag àithneadh dhuibh—each a chur gu stàbull Ruaraidh Bhàin mu’n tig an ath ghealach!”

“Am màireach?” fhreagair Rasaidh, le ni-eigin de sgeig.

“Am màireach mu’n teich a’ ghrian bharr an adhair. Obair àraid airson mo mhaighstir.”

“B’e sud na focail a fhuaradh aige aon fheasgar an déidh an t-ainmhidh fhàgail am meadhon Lòn-nam-breac. Fiu agus taing cha d’thug e dhomh airson mo chaoimhneis.”

“C’àite an robh e leis an each?”

“A’ bas-bhualadh† eadar sròn na Sgoire-breice


* Galar.
† Air ais ’s air adhart.

[TD 218]

agus tàilleir Thròtairnis agus as a’ sin gu Caisteal Dhùn-tuilm.”

“An do thachair sin tric?”

“Cho tric agus gu bheil mise gun each no diollaid, na fiu is cainbe a chuireadh taod air gamhainn.”

“Thug thusa seachad an t-each; agus do bhrigh sin———.”

“An d’thug?”

Bha ’n duine a’ togail a choise agus a’ bhata còmhla.

“Cia lìon oidhche a chaidh mi chum an stàbuill agus nach d’fhuair mi robhas air each no diollaid?”

“Chan eil an diabhul cho seòlta ris. Coisichidh e Cnocan-rainich cho fiata ri maighdin: ma chì e cunnart, càiridh e dhruim ris an talamh, agus co neach a thuigeadh nach b’e ciomboll de raineach a bha e coimhead? Amhairc air!”

Bha Mac Grùslaich air sùmhlachadh gu balla an tighe agus aghaidh gun bhruailean.

“Cuiridh mise na nithean sin ceart,” thubhairt Rasaidh.

“Chan eil nì ri chur ceart ach each gun ghaoid a thoirt dhomh. Cha teid mi á larach nam bonn gus am faigh mi urras gu’n téid sin a dheanamh.”

Bha aon nì sònraichte fàbharach do Mhac Grùslaich. Bha a mhaighstir air a chur air theachdaireachd gu Caisteal Dhùn-tuilm agus, mar an ceudna, gu Flodagarraidh. Bha e féin agus a mhaighstir fiosrach mu’n nì so. Bha nì cudthromach eile a’ seasamh am mach a chum a leas, co-dhiubh aig a’ cheart àm. Ged a bha gach duine an seirbhis Rasaidh aig saorsa an toil fhéin, gidheadh bha esan freagarrach

[TD 219]

air an son, agus gu h-àraidh airson calldachd a thachradh do’n taobh. Cha robh e ’na thoileachas idir do Rasaidh gum faighte cùis-dhìtidh an aghaidh a luchd-oibreach, inmheach no iriosail gam biodh iad, agus do bhrigh sin bha roinn de ’n fheirg a dheasaich e airson na sgalaig air sìoladh. Bha Mac Grùslaich cho fiosrach air an nì so ri fear ’s an t-sreath.

Na fhuair e riamh de ghràdh agus de chaoimhneas, chaidh a liubhairt da an seòmar-gnothaich an tighe-mhóir agus, mo thruaighe, na fhuair e riamh de chaise, de fheirg, is de mhallachd, b’ann air na h-aon chlachan, agus Dùghall Gorm le aghaidh leòghainn air cùl na còmhla! An ceann tiota bha Ruaraidh Bàn, a’ pronndail ’sa crathadh a chinn, a’ coiseachd am mach as an tigh. Dh’fhaodadh Dùghall a thuigsinn leis na focail sin gu robh uiread de ghràdh aig Ruaraidh do Mhac Grùslaich agus a bha aige dha féin agus do chàch.

“Mèirlich nach coisinn uiread an uibhe le obair onaraich!” bha Ruaraidh ag ràdh.

“Seas an so! Ar leamsa gum bu feòil thu nach deanadh coinnleag* air an t-sùgh. Co a ta comasach air breith a thoirt air do ghleusdachd agus mi làn-chinnteach nach buin thu do shaoghal nàdurra?”

Bha aodann Rasaidh dubh-ghorm le ana-mèinn. Dhruid a bhilean air a’ cheile agus dh’éirich a mhailean le braise a chriothnaich folt a chinn. Bha Mac Grùslaich a’ faicinn siorruidheachd de dhroch-bhith ’san ìomhaigh a bha m’a choinneamh; agus bha eagal na bu mhò a’ faicinn na h-ìomhaigh sin


* Reamhrachd.

[TD 220]

balbh, tosdach. Cha robh tarruing anail ri chluinntinn air taobh a stigh nam ballachan.

“Siathairean* fearainn!”

Bha Mac Grùslaich mothachail air crith de fhuachd, agus laigse cuirp, ach bha Uachdaran Rasaidh maille ri Una Dhòmhnullach an eaglais Chille-mhoire. Sud na briathran a thug masladh air féin agus air a thigh, agus bha am masladh sin na bu truime oir bha na briathran fìrinneach. Bha obair air a craobh-sgaoileadh, cha b’ann a mhàin fa chomhair a mhnatha agus a theaghlaich, ach bha i air a deanamh faicsinneach do na h-uile fear no té do’n d’thug an Cruthadair làn spàine de chéill.

Bha tubaist eile a’ bruthadh a chinn. Bha e samhlachadh pòsadh nighinn an Rosaich ri gàdaig† le cinn sgaoilte, agus bha e deanamh dealbh de Eoghain Mac ’Illeathain ga tilgeil le mì-mheas da ionnsuigh. Bha Mórag a’ creidsinn gu robh i ’na bean-phòsda. Bha an sluagh a’ creidsinn gu robh i pòsda agus bha Mac ’Illeathain a’ creidsinn gu robh e féin agus Mórag cho pòsda ri Adhamh is Eubha (le a teaglach timchioll mu’n chagailt); ach ciod bu chiall do’n ghuin mhì-naomha a chunnaic e feasgar ’na dhà shùil? Bha Rasaidh fo throm eagal gu robh dàimh mhór eadar nàdur an Iudhaich agus Mac ’Illeathain a thaobh a’ chuspair so. Bha e toirt fa-near gu seasadh e air bunait dhaingeann le Mórag Ros a bhi pòsda le lagh gnàthachail. Cionnus a sheasadh e agus an lagh sin air a shaltairt


* Duine gun chéill, gun mheas, gun airgead.
† Cainbe le dul.

[TD 221]

fo na casan, agus nighean an Rosaich a’ deanamh falach-fead air feadh an Eilein Sgiathanaich?

So na nithean air an robh Rasaidh a’ cnuasachadh. Na’n tagradh Mac ’Illeathain fuil is feòil a dhol do ’n aon leabaidh ris, bha Eilean Rasaidh cuidthte ’s e; ni h-eadh, cha robh e faicinn ach gainntir gun uiread agus a’ ghrian nàdurra a’ faotainn d’a ionnsuigh. Agus ciamar a bha e faicinn nan cùisean sin a’ co-sheasamh ris an t-suidheachadh ’s an robh e nis? Ged a bhiodh e faicinn a luchd-cinnidh agus an dà choigreach a bha ’na sheirbhis ’nan closaichean marbha an robh e dol a dh’fhaotainn cobhair? Chlisg corp Mhic Grùslaich oir bha guth a mhaighstir a’ tuiteam air a chlaisneachd.

“Chan eil thu airidh air mort no marbhadh. Tha am bàs ro mhaith air do shon; ach, ma gheibh mise eòlas le cinnt gu robh thu mì-dhìleas, bithidh do chraiceann air fheannadh o d’ fheòil ma ’n àm so ’n ath-oidhch agus fàgar do charcais aig garraich* na tràghad.”

Sheall Rasaidh air Dùghall Gorm le dùrachd is cudthrom air ìomhaigh.

“Beò no marbh biodh seirbhisich a’ chaisteil ’s an ionad so air làr-an-latha†. Tha Sìm còir gu bhi maille riumsa ’s an eilean am màireach; agus tha mi ag àithneadh dhuibh-sa nì ’s am bith a thoirt am follais a chuidicheas mi gu breith cheart agus chothromaich a stéidheachadh air an obair shalaich, oillteil a thachair an Dùn-tuilm. Tha mi ’g earbsa riut, a Dhùghaill, do shùil a bhi furachail air an


* Fitheach òg.
† Am éirigh na gréine.

[TD 222]

aimhleasg amhuilt* a dh’fhàg mi air do chùram; agus co aige tha fhios nach eil an cochullach crannachain a ta tagradh càirdeis air ’san cheart suidheachadh? Carson a rachadh esan gu tigh Dhòmhnuill Rois? Cha b’ann gun aobhar sònraichte a choisich e gu Dùirinnis; agus—————”

Thuit Rasaidh a dh’ionnsuigh na cathrach cho ealamh ’s ged a bhiodh am peileir air clàr a chinn a tholladh. Dhruid a bheul. Bha na sùilean lunndach. Bha an ìomhaigh an laight na diubhail†. Bha an tigh cho balbh ris an togail. Bha Dùghall Gorm ’na sheasamh a’ coimhead a mhaighstir le geilt air a ghnùis. Dh’fhosgail Rasaidh a bheul agus riasail e air a chasan.

“Tha mise a’ tagradh ri Dia foighidinn a bhuileachadh orm agus mo chiall fhàgail agam a chum agus nach dean mi gnìomh a ni dochann dhomh féin no dhuibh-sa.”

An ceann ùine ghoirid bha Uachdaran Rasaidh air a ghiulan suas Slios-a’-ghearraidh dh’ionnsuigh Druim-aoidh. Bha a cheann crom agus a lamhan a’ greimeachadh ri iall-sréine an eich le mì-shuspuinn. Bha chorp fann—fannachadh a chaog a dhà shùil an clàr a chinn ionnus nach robh e mothachail air an t-slighe air an robh e ag imeachd. Rinn e oidhirp air misneach a lorg agus chnuasaich e air bean, teaghlach agus seirbhisich a bha deònach am bàs fhulang air a sgàth; ach bha e eu-comasach air tàlann a chinn a shocrachadh air aon de na trì nithean ged a bha e streap riutha. Bha an saoghal


* Lan chuilbheartan.
† Ao-dòchasach.

[TD 223]

a’ cur-thairis le nithean maithe. Bha iad ’na uchd so-laimhseachail; gidheadh cha deargadh* fhiacail air nì anns an robh beatha de chorp no anam. Ar leis gu robh e air ais ’s an tigh bheag, agus an smuain no am faileas a thàinig gu inntinn air thuaiream—air oir mar gum b’eadh—a’ seasamh le mìle saighead os cionn a chinn.

Cha robh Rasaidh air imeachd fichead troidh nuair a dh’fhaodadh e ràdh le fìrinn gu robh na smuaintean ud a’ tagradh treubhantais cuirp nach robh esan comasach air ìobradh. Bha lagh nam modhannan air a dhìteadh gu siorruidh; oir bha e ’ga fhaicinn féin an cill Eàrlois, agus uaigh Alasdair Chaimbeil deiseil a chum a shlugadh suas. Agus bha na thàinig an cois sin—an obair a ghabh e os làimh o ’n latha a rùnaich e an clàr de fhiodh a chàireadh am measg na creadhadh, suas a dh’ionnsuigh na mionaid a bha làthair—air buill a chuirp a luchdachadh le lùgaireachd.

Riaraich e am ministeir: rug e air smuig air fionnain-feòir Ghleann-dail a dh’éirich le ladarnas ’na aghaidh, agus a bhóidich a chorp féin a chur sìos do’n t-sloc a chladhaich e: rinn e ana-caitheadh air tìm—air cuid is rud—a chum Una Dhòmhnullach a chur fo bhràigh-cill, agus ciod a bha e faicinn ’s a faireachadh ri linn na h-eachdraidh a thuit le amhaidheachd air a cheann? Bha Dòmhnull Ros mar a rug a mhathair e casa-gobhalagan air a bheulaobh. Bha e faicinn an Rosaich mar troimh ghloine ’sa chaiteig bhig a bha e air


* Cha do dhearg m’fhiacail air tròcair: comharradh le fiacail. Tha bair ’sam bith mall as aonais teas!

[TD 224]

fhàgail, ach a nis bha an t-àm air teachd ’s am feumadh e còmhdhail a chumail ris. Cha robh e faicinn nì anns an robh gluasad no beatha ach gnùis ghreannaich, iargalta a bha fàsgadh fuil a chuirp troimh na féithean.

“O, do shnuadh is t-aogasg!”

Dh’fhalbh na focail chaithreamaich air sgiath na h-oidhche. Bha an t-each cho tosdach ris an uchdan chnuic a bha fo bhuinn a chas; agus, ged a bha Rasaidh mothachail air ciuineas an eich, dhruid a dhà shùil troimh ’n ghrùnsgul mhoineiseach a bha tuiteam le an-iochd da ionnsuigh. Thàinig toirm ’na dhà chluais amhuil fuaim uisgeachan, agus sheulaich e gu robh e air a threòrachadh a dh’ionnsuigh an aimhleis a bha bruthadh air a chuimhne agus air a thuigse. Mu’n d’fhuair e cothrom air sùil a phriobadh bha dhruim ris an talamh. Thuit e le slais-bhuille agus gréim-bais aig air an asgairt a bha an crochadh ri dallan an eich.

Bha e ’na shìneadh fuar, feodhaich* agus a chiall a’ gleachd ri a choguis. Theich an cruth a bha fàsgadh a chuirp ach bha e ga fhaicinn an seòmar a thighe agus a’ cluinntinn nam briathran. Ciod a gheibh mi airson m’fhuil is m’fheòil a chur air an t-slighe gu ifirinn? Ghrad rinn e oidhirp air an duine a chothromachadh leis na seann sligean tomhais. Bha e creidsinn gu robh an t-seann mholltair† a’ comh-fhreagairt ris an t-seann àilleagan—na creuchdan a lubadh e m’a ludaig.


* Comasach air meòrachadh.
† Liathas. An ni a fhuair an Sasunnach an asgaidh tha sinne a’ tagairt còir air. Carson a bhiodh na focail, “Goid air a’ làimh a ghoid,” an Gàidhlig ach airson so?

[TD 225]

Eisd! Chriothnaich fheòil. Bha e am measg còmhraig is coileid. Bha e faicinn sùilean beaga, cruinne, le sròn chrom agus aghaidh dhuaichnidh, a’ stéidheachadh sgàlan ’na sheòmar-gnothaich. Bha e toirt fa-near seann seirbhiseach, Cathal Gille-naomh, le aodann àbhachdach a’ sìneadh samhuil tuagha do na cnàmhan lachdunn a bha togte ’na fhianuis.

Chuala e tartar chas. Bha còmhla an t-seòmair a’ sniosail air na lùdagain, agus cho eallamh agus a bhuaileas eanchainn air aigne, bha beairt bheag amhuil spàl figheadair ’ga thaladh a chum an sgàlain. Bha dhà shùil a’ piocadh ’s a’ tolladh an uidheam bhig, agus ise ga threòrachadh mar chloich-iùil. Dh’éirich smùirean de dus ma mheudachd cloich a shùil air ais ’s air aghaidh fa chomhair, agus an ceann tiota bha an dubh a’ ruamhrachd ma iomaill na sgàile a bha m’a choinneamh. Bha e deanamh tuaiream air a’ ghlas, agus e a nis air fhigheadh gu snasail cosmhuil ri lìon an damhain-allaidh.

Amhuil mar a bhuaileas am peithire agus a sgoilteas e cridhe na creige, bha Uachdaran Rasaidh aghaidh ri aghaidh ri a mhac-samhuil agus fuil dhearg a’ taomadh mall, fiata air a’ chlàr fhiodh. Ghlaodh e le toirm mar a bhitheas aig an tairneanach troimh ghlinn nam beann. Am priobadh na sùla bha chorp a’ cur still as a’ gharbhlaich a bha suas gu Borgh. Bha an t-each ’na chruinn-leum eadar bhealach is bhruthach, agus Rasaidh air iomain mar sguaib de fhraoch. An ceann ùine bhig bha

[TD 226]

tighearna Rasaidh a’ labhairt bhriathran caomh, cneasda ris an each, agus a glanadh na coip a bha cuairteachadh a bheòil. Chnuaisich e. Bha e cinnteach gu’n do thachair nì neo-àbhaisteach; ach, a dh’aindeòin a dhìchill ’sa dhùrachd, cho do dhrùidh dad air a thuigse ach an gealladh a thug e seachad do Dhòmhnull Ros, agus na nithean a chuir e roimhe a choimhlionadh co-cheangailte ris a’ sin. Bha e dol a thaghal am Bearnasdail aig teaghlach air an robh Mórag mion-eòlach, le dòchas gum faiceadh e an té a chaill a ciall agus, mur a faiceadh, bha e dol ball-dìreach gu tigh an léigh an Dùn-bheagain. Cha robh ann ach an dà àite agus an dà ionad!

Cha robh Rasaidh neo-mhothachail air iomairt a chuirp a’ cnuasachadh air na nithean sin. Bha cràdh a dhùirn ga fhàgail luaisgneach; agus, an uair a mhothaich e do a làimh dearg an soillse na gealaich, dh’aidich e gu robh a spiorad aig a’ cheart àm na bu treise na am pàilliun a bha ’ga ghiùlan. Shuidh e air diollaid an eich le misnich. Bha e deanamh dealbh do Mhac ’Illeathain agus sheulaich e, mur a rachadh an cùmhnant a bh’eatorra a choimhlionadh an sìth, gu’n rachadh a dhìoladh an aimh-sìth. Chuir Dòmhnull Ros a nighean gu clàr na h-eaglais. Bha aon cheum eile aige-san: bha Mórag agus Mac ’Illeathain gu seachduin a chaitheadh an Eilean Rasaidh mar fhear is bean! Bha e fo chumha, agus bha e faotainn duais airson na h-oibreach ’s an tomhas ’san robh e cur crioch orra. An robh e dol a thilgeil bhuaithe earrann-dhìolaidh cho cudthromach agus e a’ bualadh nam

[TD 227]

buillean ma dheireadh air an obair a bhóidich e chrìochnachadh?

Tha sinn a’ fàgail Rasaidh. Tha sinn ag gabhail slan leis, agus ag guidhe slighe réidh do’n mhisnich bheannaichte a thàinig a dh’ionnsuigh a chridhe. Tha sinn ag guidhe le deadh dhùrachd fois do Uachdaran Rasaidh; ach c’arson a bhiodhamaid an teagamh no an eu-cinnte ma thimchioll a chrann-chuir aig ceann a thuruis agus dearbhadh againn nach do stéidhich e aon aiteal de shuspuinn a chinn air na nithean a thachradh, no na nithean a dh’fhaodadh tachairt an déidh obair a chrìochnachadh?

Bha e air fios fhaotainn o Eoghan Mac ’Illeathain gu robh a ghnothaichean-san gu h-iomlan an laimh fir tagraidh am baile Ghlaschu, gidheadh bha a theanga ’na phluic ma choinneamh Mhic ’Illeathain an seòmar Dhòmhnuill Rois. Carson a ghiulain e an earail a fhuair e á baile Ghlaschu fo làimh an duine chòir a sgrìobh i mar gum biodh balgam de fhùil ’na bheul? Bha na buill dhubharach a thachair ris air an t-slighe air ceithir uairean an uaireadair a chaitheadh còmhla ris ’na sheòmar-gnothaich seachduin roimhe sud, agus cha do dhrùidh iad air a smuain. Os cionn a h-uile nì cha do smuainaich e gu’m faodadh Mac ’Illeathain a bhi ’s an t-suidheachadh ’s an abradh e le ionracas is onair, ciod leis an dìol mi?

Deagh mhisneach! Chunnaic sinne daoine a thionndadh na beanntan le briathran beòil, ach bha sinn fiosrach nach togadh iad spaid de ghrinneal le neart gàirdein. Chan eil air siubhal a’ mhisgeir

[TD 228]

ach aon bharail ged a bhiodh e gu dhà chluais am measg cunnairt. Ma dh’fhaoidte nam biodh Rasaidh air rabhadh a ghabhail, no mur a biodh e cho fada ’na cheann fhéin, gu robh an dosguinn a rug air o dh’fhàg e Cala-an-righ air uidheamachadh airson an ànraidh ’sa chruadail a bh’air thoiseach air. An robh e dol a thréigsinn an t-saoghail gun ath eòlas fhaotainn mu’n timchioll?

Bha Rasaidh gu bhi air a dhearbhadh am beagan ùine. Bhiodh e aghaidh ri aghaidh ri dus mìn na talmhainn; agus ar leinne gum faodadh e a ràdh, “Chunnaic mise an t-aogasg ud roimhe!” Agus bheirteadh da eòlas, mar an ceudna, gu robh an té a chaidh a ghairm ’na bean air a’ cheart cheum air an robh e féin a shaltairt, agus esan a’ labhairt ri Dùghall Gorm ’sa tagradh gu’n tuiteadh mallachd air ceann a luchd-oibreach. Ciod e tuilleadh a bh’air a choinneamh?

Tha e gar fàgail agus e cheana a’ meòrachadh air an latha màireach. Mur rachadh nighean an Rosaich maille ris an duine a ghairm Dia is daoine ’na chéile-leapadh le deòin, carson nach biodh i air a giulan da h-aindeoin?

Bha Morag Ros air neamhnuid a cinn a lorg o chuir Rasaidh cùl ri Port-an-righ. Bha i cho glic ’s cho toinisgeil ri té eile. Bha e air trì mìrean a dheanamh air corp na sgalaig, agus fhearg air taiseachadh; oir rùnaich e na trì roinnean a chur á fianuis nan sùl mu’n tuiteadh grian air Gleann Chràisg. Gidheadh dhì-chuimhnich e gu’n d’fhuaradh Mac ’Illeathain air fionan nàdurra amhuil mar a fhuaradh e féin. Ni h-eadh, nam biodh e comasach air

[TD 229]

fhaicinn, bha an duine ’s an do chuir e bun aig a’ cheart àm air ath-thilltinn a dh’ionnsuigh na bóid a thug e suas an seòmar an Iudhaich. Ach de dha sin? Nach d’thàinig uiread air daoine eile? Carson nach strìochdadh Uachdaran Rasaidh do bhàs caraid no aimhreit caraid?

Tha sinne a’ tagradh a rithist as leth Rasaidh. Tha dòchas againn gu’n oibrich gach achmhasan a chum math, oir an ùine ghearr bha a duaich-chòmhdach gu bhi air a glanadh. An ùine ghearr bhiodh Eilean Rasaidh air fhadadh le teine—faloisg a bhiodh neo-eiseimeileach, mì-throcaireach agus a ghlaodhadh mort air na h-uisgeachan a dh’fheuchadh ri bacail a chur oirre. Tha sinn a’ guidhe a rithist le deagh-dhùrachd gum bi an duil-thionnsgain measgte le iochd is truacantachd; oir cha robh an-dearbhadh nach robh an duileach gu teachd. An t-iongantas bu mhò gu léir gu robh an dùile a bha an so gu tachairt ged a bhiodh nighean an Rosaich air a dhol gu Eilean Rasaidh mar mhnaoi agus le a saor thoil féin.

Cha robh Rasaidh ach gann air an tigh bheag a chuidhteachadh nuair a thuig Mac Grùslaich gu robh e an cuinglich na bu mhiosa na dh’fhàg a mhaighstir e. Cha do chreid e riamh gu rachadh Mórag Ros gu Eaglais Chille-mhoire, no eaglais ’s am bith, maille ri Mac ’Illeathain. Bha e cho cinnteach as a so agus gu’n do rùnaich e Cailean a chur da h-ionnsuigh aig an aon-uair-deug. A réir coslais bha e air tairgse cuideachaidh a dheanamh leatha a chum teicheadh as an eilein roimhe, oir chuala sinn o Mhóraig fhéin gu robh an teachdaireachd air aithris dhi. Cha do ghabh e iongantas idir an

[TD 230]

uair a dh’éisd e ri Cailean agus esan ag ràdh gu robh nighean an Rosaich cruaidh, daigeann.

Bha leannanachd Mhic ’Illeathain agus Mhóraig air a chur ’na bhreislich; ach cha do chaill e sealladh riamh air an fheasgar a chaidh a thrusadh gu tigh an tàilleir agus a dh’iarradh air Una a tharruing beò no marbh gu taobh a mach an tighe. Bha a dhà no trì de nithean so-bhrosnachail a chum an gealladh a thug e air an fheasgar sin a choimhlionadh. An toiseach, ged a rùnaich e tighinn air mhuinntireas gu Fear Rasaidh cha b’ann airson a cho-chreutairean a chur am breislich no’n cunnart a thàinig e ann. Anns an dara àite, bha Rasaidh cho eudmhor a thaobh nighean an Rosaich, agus gu robh e deònach falbh rùisgte na’n deanadh sin a cuideachadh a chum pòsaidh. Bha e ro eolach air cor Rasaidh agus air a shuidhichidhean, airson gu’n creideadh e gu biodh e cho eudmhor a thaobh ceartais agus a bha e dìchiollach a chum creutair nighinne a sheòladh gu clàr pòsaidh. Bha nithean eile ann agus cha robh coimeas idir aca ris an dà nì a dh’ainmich sinn. Tha sinn a’ creidsinn gu robh Mac Grùslaich air Una Dhòmhnullach fhàgail far an robh i, mur a biodh na nithean sin a’ bruthadh air gach buaidh tuigse a bha ’na cheann. Bha Dòmhnull Ros air aineol ’s an Eilean Sgiathanach. Cha robh e ’na chuideachd ach ainmig, gidheadh dh’fhòghluim e gu robh an Rosach cho eòlach air na h-Abraich agus a bha e féin. Ach cionnus a a bha e a’ meòrachadh a thaobh a mhnatha?

Chunnaic e an toiseach i fo chomhair an tighe mhóir, agus o’n latha sin cha b’urrainn dha ràdh

[TD 231]

le fìrinn gu’n do ghabh e mu thàmh gun ìomhaigh bean an Rosaich maille ris.

“Chunnaic mi i; bha mi eòlach oirre agus tha bràthar-a-h-athar cho beò rium-sa,” theireadh e ri Cailean.

Agus fhad ’s a bhiodh Cailean bochd a’ meòrachadh air cuideachd Mór Rois, agus a’ tionndadh ginealach an déidh ginealaich, ’s ann a bha esan a’ cunntas aireamh nan samhraidhean a chaidh aolach a chur m’a bun. Stéidhich e air aon bharail. B’i Mór Nic Amhlaidh a bha na seann mhaighdin agus e féin a’ streap ri fearachas: bean Dhòmhnull Rois!

“Is nighean a h-athar i, dh’fhaoidte,” theireadh e ri Cailean; “ach tha Mórag Ros cho fad air falbh an càirdeas ri Mór Ros agus a ta mise ’san ‘guirmean.’”

Cha b’urrainn da sin a ràdh m’a h-athair ach na dh’fhòghlum e comh-cheangailte ris na suidhichidhean a chleachd e an comh-seasamh ris an nighinn a bh’air a h-ainmeachadh air.

Cha robh e riamh an teagamh ma thimchioll pòsaidh Mhic ’Illeathain. Bha esan a’ tagradh Móraig; bha Rasaidh a’ tagradh air a thaobh, agus a h-athair deònach a reic. Aon lideadh o bhilean Móraig, agus bha esan air ministeir is eaglais, maighstir is pàrant a chur an spearrach nach biodh e furasda dhoibh a chuidhteachadh. Ged a bhiodh e gu tric a’ meòrachadh air Mór Nic Amhlaidh bhiodh e na bu trice a’ riasladh mu shuidheachadh na té a dheònaich ceangal ri Mac ’Illeathain. Cha d’fhuair e misneach ’sam bith bhuaipe-se, gidheadh bha e air a cho-éigneachadh, mar gum b’eadh,

[TD 232]

còmhnadh a dheanamh leatha. Cha do smuainich e riamh ’na chridhe an uair a choisich e féin agus Cailean gu tigh an tàilleir agus Una eatorra gum biodh obair dioghaltach do Mhóraig co-ionnan ’s mar a bhiodh i do chàch. Is ann a bha a smuain calg-dhìreach an aghaidh sin. Ni h-eadh, bha e toirt fa-near nach biodh dìoghaltas idir an cois na h-oibreach a bha e deanamh nam biodh nighean an Rosaich a’ pòsadh le a làn deòin.

Bha e cinnteach nach robh. Bha e cho cinnteach nach robh cuid no gnothach aice ri cruinneachadh Chille-mhoire agus a bha e fiosrach nach bu nighinn a “màthar” i. Gidheadh, dhiult i cuideachadh. Bha am boireannach so a’ dol a cheangal ré a beatha ri duine nach fhac i dusan uair anns an fheòil, agus fios aig an t-saoghal nach robh an sealladh a h-athar ach malairt o thùs gu éisd! Rinn e aon chùmhnant ri Una Dhòmhnullaich—cùmhnant a ghleidh ise gu cùramach. Mur a rachadh Mórag a dh’ionnsuigh na h-eaglais, na ’n tachradh nì ’s am bith a bhiodh ’na aobhar air pòsadh Mhic ’Illeathain a bhacadh, dh’fheumadh ise fuireach ’na tosd. Chan e a mhàin gu feumadh i bhi ciuin, stòlda, ach cha robh i gu a h-aghaidh a nochdadh seachad air teallaich a tighe gus am faigheadh i luath-fhios.

A chum fior shuidheachadh Mhic Grùslaich a lorg feumaidh sinn a dhol còmhla ris gu dorus na h-eaglais. Bha e faicinn an t-sluaigh: bha e ag éisdeachd ri Dùghall Gorm; ach, mo thruaighe, cha robh spéis ’sam bith aige do bhriathran Dhùghaill agus bha e ’g amharc air an t-sluagh mar threud de chaoirich gun bhuachaille. Bha e feitheamh, ’sa sgrùdadh

[TD 233]

ministeir is clàr-aghaidh le dòchas gu’n tigeadh cobhair eadhon ged a b’ann a mach as an talamh choisrigte bha timchioll na h-eaglais; oir bu talamh e ’na bheachdsan, bha tagradh còireach is ceartais.

Bha tìm a’ ruith. Bha am ministeir a’ toiseachadh ri filleadh r’a cheile an nì a bha dh’easbhuidh aon dual; agus cha robh smid no dùrd, eadar ceithir-chearnaibh na h-eaglais. Cha do rinn Mórag Ros oidhirp air i féin a theasairgeadh!

Thionndaidh e air falbh o na nithean sin agus a shùil air a’ chobhair a dheasaich e. Bha e sgrùdadh an doruis bhig, chumhainn, agus fuar-fhallus a’ braonadh troimh chraiceann. Chunnaic e a’ chòmhla ga fosgladh. Mhothaich e do Una, ach ghrad thuit neul tiugh, dorcha air a radharc. Riasail e air dhòigh air choir-eigin am mach as an eaglais, agus bha e an Eilean Rasaidh fada mu’n deachaidh a’ ghrian fodha.

Bha e nis air a thoirt gu tacsa. Bha Dùghall Gorm a’ fàsgadh caoil a dhuirn air làr an tighe bhig a shònraich Dùghall le deagh-ghean caraid. Cha robh fios aige ciod a thachair air leac-iobairt Chille-mhoire. Bha e ’na shuidhe air cùl gaoithe agus aghaidh gréine, agus a’ faicinn na birlinn le a sròn air Rasaidh; agus na dh’fhuiling e air an fheasgar sin cha rachadh e gu bràth as a chuimhne.

Cha b’e aon chorruich a tharruing e air a cheann. Bha e toirt fa-near nach robh Dòmhnull Dubh a riamh cho dùrachdach gu creutairean a mhealladh agus a bha luchd-cinnidh Rasaidh air fheoil a phronnadh.

“Dh’innis mi dhuit aig dorus na h-eaglais gu

[TD 234]

robh bàs an eich air do shlinnein, ach thug thu buinn as amhuil coin, cho luath ’sa nochd deamhas* Fhlodagarraidh. Ciod a thug a Rasaidh thu?”

“Bha feum orm aig an tigh,” fhreagair Mac Grùslaich.

“Ciamar a fhuair thu ann?”

“Fhuair mi an t-aiseag le Mac-an-Rothaich.”

“Leis a’ bhirlinn?”

“Cha b’ann leis a’ bhirlinn; bha deagh fhios agam gu robh ise gu bhi air an làimhrig a’ feitheamh an teaghlaich. Do bhrigh agus nach robh còir agam a bhi idir air àruinn an eitheir, dh’fhàg mi i.”

“Ghabh thu còir air an eithear ’s a’ mhaduinn: cha robh geilt no eagal ort roimh mhaighstir no nighinn. Carson a bhiodh eagal ort ’s an fheasgar?”

“Bha mi deanamh an nì a dh’iarradh orm,” arsa Mac Grùslaich; “bha Mac ’Illeathain agus a bhean gu bhi am meadhon na bìrlinn agus cha b’àite sin do sgalaig.”

“Agus ciod an t-aobhar nach do dh’fhuirich thu aig do dhleasdanas?” ghlaodh Dùghall le féirg; “chaidh iarraidh ort frithealadh mu’n eaglais, agus theich thu air bonn is gu giùlan-sa ’s càch an obair an-diadhaidh ’san robh thu sàs.”

Shin Dùghall a làmh agus thilg e an sgalag gu ceann a’ bhùird.

“Cha teid thu gu bàs. Cha téid d’fheannadh no do shlisneadh gus an aidich thu ri d’chionta. Cha leigeadh mìle cairbh dhe do sheorsa-sa aon anam a ta ionrac saor; agus, cho cinnteach ’sa tha Dia os mo chionn, mur a h-aidich thu gu dìleas


* Uidheam deas gu gearradh.

[TD 235]

air làrach a’ chaisteil gach nì tha fiosrach dhuit—gu h-àraidh an t-aobhar a bh’agad air an leth-chiallach* a tha còmhla riut a stiuradh gu tigh an Rosaich—bithidh ceathramh de t’fheòil air fhàgail an Caisteal Dhùn-tuilm.”

An ceann ùine bhig bha seirbhisich Rasaidh a’ coiseachd an rathaid gu Dun-tuilm. Choisich iad Cragaig agus seachad Sithean-a’-bhealaich. Chaidh iad air aghaidh gu Seann Duine an Stòir agus chum na Càirne léithe. Bha a’ ghealach air sùmhlachadh ’s an dubhar a bh’air aghaidh nan speur. Theich na reultan eadhon, agus cha robh nì ri fhaicinn no ri chluinntinn ach tartar chas a’ cur still á boglaich.

Bha Mac Grùslaich ri guallainn Iain Neacail, agus Dùghall Gorm air a shàil. Bha e bodhar, balbh a’ mallachadh na dosguinn a thàinig air. Bha e cho furasda a bhi air tìr-mór agus a bha e dha casad a dheanamh. Bha e ro anmoch. Chuir e roimhe fichead àm téicheadh le a bheatha, ach bha e nis a’ faicinn nach do bhuail e an t-òrd agus e uidheamaichte air a shon. Bha e toirt fa-near gu faodadh gu’n nochdadh Dia cobhair no teasairgeadh an dòigh air choireigin; ach ciod e éifeachd na cobhair ged a thigeadh i agus Cailean eadar dithis daoine air an toiseach?

Bha Mac Grùslaich a’ coiseachd ’s a’ meòrachadh. Cha robh e creidsinn nam briathran gum biodh e còmhla ris a’ ghréin air ais rathad na Craige as eugmhais ceithreamh de fheòil; ach, mur a robh bha e creidsinn gu’n tachradh nithean a bhiodh


* Dara-leith céille. Leubh am focal as aonais “a.”

[TD 236]

co-ionnan. Is dubh do’n t-seirbhiseach sin a gheibhear mì-dhìleas, ach ciod a ta dh’fheitheamh air an sgalaig? Ma bha na cruinn nàdurra fo uallach, ciamar a nochdas am fionan fuadain a ghnùis?

Thàinig crith ’na fheòil a smuaineachadh air Rasaidh. Bha eagal Dhùghaill Ghuirm eadar-dhealaichte. Cha b’e clann athar is màthar a bh’annta, gidheadh bha carthantas eatorra—bha iad nam buill de ’n aon teaghlach. Ged a bha a mhisneach air tuiteam gu dhà bhròig cha robh e idir gun dòchas. Bha Una air teicheadh as a’ chaisteal, agus nach bu mhath làmh an tàilleir a chum na h-oibreach sin? Bha e cinnteach nach robh sùil an ceann a chuireadh meur air obair féin. Bha e toirt fa-near gur iomadh neach a chaidh a dh’ionnsuigh an sgàlain le amharus; ach, as eugmhais mionnan-eithich, cha robh ceann no cinn ’s an eilean a theireadh le firinn, “rinn thu mar sud,” no, “rinn thu mar so.”

Is minic a thubhairt e ri Cailean gu’n robh an t-eagal trailleil feumail an ionad nam mionnan.

“B’e sud an aon àite airson am maide cam a dheanamh dìreach,”* theireadh e, eadar fhìrinn is beadradh.†

’Na dhéidh sin, bha e mothachail gu faodadh cuideigin tighinn air adhart a chum a chur ’na chabhaig; agus, mar bu mhò a mheòraicheadh e air a so, ’s ann bu mhò a bha e gabhail de eagal. Cha robh an-dearbhadh nach robh cuideigin a’


* Their an Sasunnach “compulsory honesty.” Bha Mac Grùslaich a’ ciallachadh gum biodh luchd an fhuar-chrabhaidh cho dìreach ri muinntir eile—an ionad nam mionnan!
† Leth firinn agus leth de fheala-dha.

[TD 237]

gabhail fàth air a chuairteireachd. Mur a biodh so mar so, carson a rachadh iad a dh’fhar-chluais air Cailean, no carson a bhiodh cùis-dhìtidh air a deanamh air-san seach neach eile? Bha e dol thairis air na nithean so. Mhothaich e gu robh Neacal a’ conaltradh ri Dùghall.

“Feumaidh sinn cabhag a dheanamh,” bha Dùghall ag ràdh; “tha biadh gu leòr ’s an t-seann challaid; agus, mur am bheil, tha am pailteas aig Anna Nic Leòid Baile Mhic-Dhuinn.”

Bha an seanchas a toirt nì-eigin de mhisnich do’n neach a bha gu dìblidh eatorra. Dh’éisd e le cùram ri Dùghall agus ris an t-seann mhodh labhairt. Bha an t-sàmhchair a’ cur barrachd de dhragh air na a bhi meòrachadh air làr a’ chaisteil le ceithreamh de fheòil. Cha bu chuimhne leis aignidhean cho tùrsach a bhi air siubhal comhlan adhlaicidh.

“Chan eil de neart ’nam chorp a ghiùlaineas mi gu Meall-an-t-siorraidh,” fhreagair Neacal.

Cha robh na focal ceart as a bheul an uair a chualas Mac Fhearghais ag glaodhaich,

“Chan eil biadh ’s am bith cho blasda ri biadh na Sgùirre.”

“Chan eil biadh agad ’san Sgùirr,” fhreagair Dùghall; “tha mise gu fannachadh, ach nach fheum sinn cabhag a dheanamh air los gu’n glac sinn Manus.”*

Ghrad thionndaidh e gu Mac Grùslaich le nì-eigin de’n t-seann chridhealas.

“Ciod a th’agad de bhiadh?”


* Fear-gleidhidh a’ Chaisteil.

[TD 238]

“Aran, uisge is salann,” fhreagair an sgalag le easgaidheachd.

“Am bheil solus agad?”

“An solus is àbhaist a bhi agam.”

“Tha cead do choise agad airson deich mionaidean; air adhart a dh’ionnsuigh a’ chlachain, agus biodh feòil agad ’s a’ phoit air mo choinneamh.”

“Chan eil uiread is sgian air mo shiubhal.”

“O, chaill thu an tochradh. An nì a fhuair thu le braide ghoid braidean!”*

Chrom Dùghall le cabhaig agus tharruing e a sgian as an truail.

“Gleidh i cho cùramach ri t-anam; tha mi ag earbsa riut a dhol ’na d’chaiseart.”†

Choisich Mac Grùslaich air falbh gu socharach. Bha e faicinn Chailein air éigin, mu astar dheich troidhean o’n chuideachd eile. Cha robh nì a sheasadh e agus a shaorsa fhaotainn ach an ceann a bha os cionn chàich. Theich a h-uile nì a bh’anns an t-saoghal. Fhuair e neart cuirp, inntinn is eanchainn a chuir iongantas air. Greis roimhe sud bha e fa chomhair a’ bhreitheamh air a theannachadh eadar luchd-breith is fianuisean. Thug e uair an uaireadair a’ riasladh a chinn le dòchas gun stéidhicheadh e air focail a bheireadh da a shaorsa, ach cha do bhuail deò de shuspuinn air a mhothachadh ré na h-ùine. Bha a nis a’ chuibhreach, mar gum b’eadh, air tuiteam dheth agus gleadhraich nan geimhleach air a mhosgladh as a shuain. Agus, a


* An droch-aon.
† Greasad ort!

[TD 239]

charaid, thug e car tuaidheal.* Bha a luchd-tòrachd an tòir air fuil ach dh’fheumadh esan fuil Chailein!

Lùb e timchioll cnocan beag agus chrom e chum na talmhainn. Rinn e fead throm, thùrsach, a dh’éirich gu sìomhalta air an àileadh. Ghrad sheas e. Chaidh a theasairgeadh á mìle fichead cunnart leis an dearbh cheòl. Bha e a’ sealltainn troimh an dorchadas le mi-fhoighidin, oir cha robh e faicinn nì a chum misnich a ghabhail. Thiolp e gu ceann eile a’ chnuic. Chan fhac e nì, ach dh’éisd e.

“Thuig mi an nì a bh’anns an amharc agad,” thubhairt Cailean mu’n do lorg Mac Grùslaich a cheann na chasan; “leig Donnachadh Caol dhomh cothrom mo choise a chum do chuideachadh.”

“Ruith, coisich!”

Dhruid Mac Grùslaich a bheul leis na focail.

“Innis dhomh ciod a thachair do nighean an Rosaich, air sgàth Dhia.”

Bha Cailean taingeil gu’n do labhair a charaid, oir bha e cho balbh ri stéidh tighe. Chaidh Cailean thairis air tuasaid na h-eaglais. Mu’n do chuir e crìoch air a chòmhradh bha Mac Grùslaich an gleachd ri teaghair eich. Chuir e an cainbe an làimh Chailein le earbsa agus an ceann tiota bha iad seachad druim Cille-mhàrtainn le each an urra.

“Thug e dhomh deich mionaidean airson feòil a bhruich ’s a bhleith ’sa phoit, ach cuireadh iad fios air am maighstir† do’n ionad-ìochdrach. Ma dh’fhaoidte gu’n gabh esan os làimh an obair seach gum bheil e cho eòlach air a bhradhadair.”‡


* Smuainich e calg-dhìreach.
† Chan e Rasaidh.
‡ Teine mór.

[TD 240]

Cha deachaidh smid a labhairt eatorra tuilleadh gus an d’ ràinig iad ma thuaiream urchair gunna o làimhrig Acarsaid-an-righ. Bha iad ’nan seasamh air àite còmhnard.

“Ciod a ni thu ris na h-eich?” arsa Cailean.

“B’fhearr leamsa a’ chaigeann a bhi maille ri mart Lachluinn* gu maduinn á fianuis na sùla.”

Ruith e gu bà-thigh, agus ghrad bha e air ais le ultach feòir, agus mu dhusan sguab de choirce.

“Gu ma fada bhios min aig Lachluinn, agus ma chaochlas e le ocras mu’n toisich corran is brà, tha mi ’n dòchas gum faigh e seilbh air fois.”

An ceann greise bha iad air an laimhrig agus Cailean gu dhara-leith fo bhrudhach. Thug e mach dà ghunna agus shìn e fear dhiubh do Mhac Grùslaich. Sheall esan le iongantas.

“Glé mhath, a Chailein. Bu tric a ghairmeadh umbaidh dhiot, ach ’s ann a bha an t-umbaidh ann am fear a ghairm an toiseach e. Ciamar a thug thu an so iad?”

“Chan eil fios agamsa air treas-cuid t’oibreach, ach bha deagh fhios agam gum biodh cabhaig ’sa ghnothach latha-eigin.”

“A Chailein, a Chailein; tha an fheòil togarrach ri seann chleachdaidhean, ach thatar a’ cur móran air an fheoil agus a’ cur ro-bheag air na h-innealan a bhios i a’ cleachdadh.”

Thog e a’ bheairt le abhachas.

“Nam biodh an latha geal, grianach ann, an ‘guirmein ’ air Eilean Thuilm, is mise ’sa bhìrlinn dh’fhàgainn a cheann ’san Loch Leathann.”


* Tuathanach.

[TD 241]

Ruith e ’s an gunna fo achlais a chum a’ mhuil, ach fada mu’n do ràinig e bha Cailean is cainbe ’na làimh.

“Chan eil ann ach na trì eitheirichean, ’Eanruig.”

“Chan eil,” fhreagair Mac Grùslaich; “agus chan eil aon de na trì cho dìchiollach ris na seann chnàmhan.”

“Chaill thu na bh’agad de chéill,” fhreagair Cailean le imcheist; “cha teichd* dhuit na th’air do cheann.” “Có bheir air ais i?”

“Ruith a’ chuain dhi! Nach iomadh oidhche a bha thu air an Linne agus na bùird thana bha eadar thu féin ’s an t-aigeal a’ buadhachadh air a’ Ghearasdan a dh’aindeòin còmh-stri an t-sruth! Agus a Chailein,” chaidh e air aghaidh ’sa dhruim ris an eithear, “mur am bheil de chéill nàdurra ’na claigeann na lorgas Caol Réidh agus Eilean Rasaidh, nach bi sinn a’ tagradh gu’n tuit i air na càirdean am Bagh-a’-chaisteil?”

Bha Cailean a’ crathadh a chinn ’s a’ coiseachd a chum an eitheir. Sheòl iad mach seachad air Uamh Mhic Thomais agus Camus-mór-a’-bheòil gu bun Loch Shligeachain. Bha an aimsir ciùin agus an dubh a’ còmhdachadh aigean na fairge, a dh’aindeoin dìchill nan reult a bha nis a’ nochdadh amhuil chruisgein air aghaidh nan speur. Thuit an ath chiùineas eatorra—fois iongantach a bhiodh mar shàbh-leigheis do Chailean mur a biodh i cho neo-àbhaisteach. Bha e cho eòlach air an duine bheag ruadh. B’fhearr leis gu mór a bhi faicinn cunnairt na beul Mhic Grùslaich a bhi cuideachd. Bha iad


* Gu leòr—aimh-tromaichte.

[TD 242]

a’ togail nan ràmh le suspuinn. Chualas guth os cionn farum nam bac.

“Sud mar a chailleas an ùruisg anam; reicidh e a choluinn airson làn a bhroinneadh. Mo bheannachd-sa aig muilt Rònaidh; is iomadh teinn is anastachd a fhuair mi ’nan luib, ach chan eil an-dearbhadh nach do theasairg iad mise,—agus thusa, mar an ceudna, o ghorta is gainntir.”

Thionndaidh e le tearrachd.

“Dh’fhàgadh esan ceithreamh de ’m fheòil an Tuilm agus, mur a fàgadh, bha a mhaighstir a’ dol a dheanamh feannadh-builg air mo chraiceann. Co a bhiodh comasach air feannadh-builg a dheanamh? Buailidh iad, slaicidh iad, falmhaichidh iad poit is sine mairt; ach, ged a bhiodh an dusan eanchainn agad air cnoc, agus slachdan daraich ’na d’làimh, cha bhiodh tu comasach air coinean earbsa ris an dusan.”

“Chan e sin barail a th’aca,” thubhairt Cailean.

“Tha deagh fhios agam nach e. Chan fhacas riamh aig burraidh ach aon bharail agus aon bheachd. Tha cuibhle bheag a chinn an còmhnuidh air an aon ghnàthas agus cha chuireadh am peithire tulg ’na callairt.”*

“Ach ’s math a bhi cuidhte ’s iad—cuidhte ’s iad le d’chliu ’s le d’bheatha. Dhall is bhodhair iad mi le ’n iorguill is iorraman, is chumhachan—Cumha Rasaidh, Cumha Mhic Creimein. An atharrais† nach cluinneadh tu an diugh ’s i a chluinn-


* Tha am focal Eireannach “Calaidh” a co-fhreagairt ris an fhocal so—coileid.
† Chì sinn gu minic i air clàr-cluiche; agus (le cagair cluaise) aig do charaid.

[TD 243]

eadh tu am màireach, ach faodaidh iad a nis an donnalaich atharrachadh gu Cumha Mhic Grùslaich.”

Eisd! Bha Cailean air liadh a’ raimh a thogail as an uisge agus e a’ sealltainn a dh’ionnsuigh a’ chladaich. Bha e mothachail air fuaim amhuil eun air iteig. Bha corra-ghriodhach a’ ruith le ceud cabhaig da ’n ionnsuigh.

“An droch comharra,” thubhairt Mac Grùslaich, neo-mhothachail air iomagain Chailein.

“Deagh chomharradh,” chronaich Cailean.

“Chan eadh, chan eadh. Coma leat do’n òinsich Tha uiread de eanchainn ’sa ‘ghuirmein.’ Nam biodh mo chéile air ghleus leiginn-sa fhaicinn dhi gu’n d’thàinig i an comhar-a-cinn do’n chunnart.”

“Nach minic a shuidh i air a’ Chorran!”*

“Glé stàtail, ach cha robh i ’na h-aonar. Thoir dhòmhsa, a Chailein, an eala an cunnart, an earba an sùgradh, eun sgeunach agus mo nàimhdean fo’n fhòd. So cead a coise leatha!”

Tharruing Mac Grùslaich a ràmh gu meadhon an eitheir le deifir.

“Feumaidh mi do sheanchas a chluinntinn ged a bhiodh Neacal ’na theine-biorach air callaid Eilean Donnain!”

Thug Cailean an ath ionnsaidh air Cille-mhoire, ach mu’n do chrìochnaich e bha e de’n bheachd gu robh an seanchas cho maith aig an neach a bha ag éisdeachd. Bha an dubh neoil a bha còmhdachadh nan uisgeachan air tionndadh gu glas, agus na reultan a’ soillseachadh le misnich. Bheothaich a’ ghaoth an cois an t-soluis.


* Rudha aig Loch Linne an Aird-Ghobhar.

[TD 244]

“So agad mo chuid-sa de’n ghnothach,” thubhairt Mac Grùslaich le ìomhaigh làn de imcheist.

“Bha pòsadh nighean an Rosaich na bu choltaiche ri adhlaiceadh. Tha i féin ag aideachadh gum bheil i pòsda, tha thu ’g ràdh?”

“Cha do shaoil iad nì de’n aimhreit,” fhreagair Cailean.

“Ged a bhiodh an aimhreit air a saltairt fo shròin Chlàmaig cha bhiodh pòsadh deanta agus ise mothachail air. Chaill i a ciall, a Chailein, agus mur do chaill bheir i am beagan céile a dh’fhàg i aig muinntir eile bhuatha.” Bha suspuinn nam briathran a labhair e a’ dol dhachaidh gu inntinn Chailein. Bha e ’na thosd agus a shùilean air ùrlar an eitheir.

Labhair e an ceann greise le stòladh.

“Tha thu ag ràdh gu’n deachaidh i còmhla ri Mac Lachluinn a chum an Dùin an toiseach, agus an déidh sin gu’n do choisich i gu tigh a h-athar. C’àite an robh Mac ’Illeathain?”

“Chaidh aithris dhòmhsa gu robh e ga feitheamh an tigh a h-athar.”

Thog Mac Grùslaich sgearb de’n fhilleadh a bha còmhdach a shléisdean gu clàr-aodainn.

“Tha i féin, a màthair ’sa h-athair, air m’ fhàgail tinn. Tha iad air buill mo chuirp a chur iomrall; ach, ma rùnaicheas Dia m’fhaicinn sàbhailte gu bonn na Coire-glaise*, cha lochd mo shùil gus an rannsaich mi mu’n timchioll.”

“Ach ìnnsidh mise dhuit-sa sgeul is iongantaiche


* Beinn an Loch Capair dlùth air uisge Lòchaidh.

[TD 245]

na a chualas fhathast,” leasaich e le guth leògach agus aghaidh ioma-luaisgeach. “Bha an té a’ rinneadh ’na bean air laimhrig na Tora-beige dlùth air Cala-an-righ, àrd-fheasgar, mur an robh bha a tanasg ann.”

Chrom Cailean aodann da ionnsuigh.

“Có a dh’innis dhuit?”

“Mac-an-Rothaich!”

“Rinn Cailean gàire. Bha Mac Grùslaich sgeun-shùileach, agus greim aige air an fheusaig bha an crochadh ri smig. Cha robh nì de ghluasad seachad air a ghuaillean ach a dhà shùil. Lean iad Cailean agus esan a’ cuachail mu thoiseach an eitheir. Dh’éirich Cailean agus shìn e ceanglachan chum an fhir a bha balbh m’a choinneamh.

“Sin agad tìodhlaic an t-seòmair-dheasachaidh.”

Bha lamhan Mhic Grùslaich paisgte air lunn an raimh.

“Cha do chreid thu mo naidheachd!”

Leig Cailean a làmh an taic ris an tarsannan a bha eatorra.

“Tha an Rothach cho dall ris an ròn ’s an t-sneachda.

“Nach tu tha gòrach. Nam biodh a dhà shùil aige bha i air a mhealladh mar a rinn i daoine eile a mhealladh. Bha i an trusgan iasgair agus Uisdean Sgéaboist ’ga steòrnadh a chum na Tora-beige.

“Chunnaic e i le a shùil?”

“Chuala e i le a chlaisneachd. Nuair a bhios muinntir eile a’ sgrùbail ’sa tolladh, bithidh esan ’na thàmh a’ deothal an àileadh.”

“Rachadh e air a mhionnan?”

[TD 246]

“Chan iarrainn-sa air,” thubhairt Mac Grùslaich, le ao-dòchas; “co a rachadh air a mhionnan airson nighean an Rosaich? Nach eil thu faicinn gur e Uisdean caraid Alasdair Chaimbeil. Cha robh nì de eòlas aig an dall air sin. Bu mhiann leam-sa nì-eigin de chéill ’s de reusan a stéidheachadh air cùisean. Chunnaic mi Uisdean le m’ dhà shùil an déidh teicheadh o’n eaglais. Bha e ain-fhoiseil agus tha mi cur mo làn aonta a nis gu robh e a’ giùlan uallaich. Agus cha b’e féin a mhàin ach am baobaire balaich ud aige. Bha esan a’ ruith ’sa ruagail cas-ruisgte amhuil cù m’a fhàing.”

“Nach d’innis mi cheana dhuit gu robh càirdean Alasdair air am fàgail cho dubh ri suidhe. Carson a rachadh i air àruinn Uisdean agus an duine sin deònach fuil a chridhe a dhòrtadh airson Alasdair?”

Am bheil thu gu cinnteach a’ creidsinn gu’n do chuir i cùl ri a fear-pòsda?”

Bha Cailean a’ coimhead an duine a bha m’a choinneamh le aire dhùrachdaich.

“Chan eil; chan urrainn mi sin a chreidsinn.”

“Leag leatha; coma leat dhi!”

“Am bheil thu idir mothachail air na tròcairean a th’ againn an so?”

Shìn e aran còmhdaichte le ìm da ionnsuigh, agus searrag le uachdar. Bha an duine tosdach. Shuidh e air tarsannan an eitheir. Bha deòir a’ ruith o dhà shùil.

“Bha thusa ’s an eilean fad an latha; ciamar a lorg thu am beannachd mór so?”

“Shin Mac-an-Rothaich ’nam làimh e,” fhreagair Cailean.

[TD 247]

“An déidh an teaghlach aiseag?”

“Seadh, bha an t-anmoch ann. Dh’àithn is dh’earb e rium an ceanglachan a thoirt do t-ionnsuigh.”

“Tha mi tuigsinn. Mhothaich i dhomh troimh ’n uinneig eadar an dà amhlair a chart air falbh mi, agus thuig i gu robh mi an crois.”

Sheall e chum nan nithean a bha fa chomhair.

“A Dheoiridh nam beannachd, is iomadh latha a chobhair thu orm. An uair a bhiodh càch air ùdaig is uidil, bhiodh mo chuid ’s mo chruibhroinn agamsa aig a’ bhòrd maille ruit.”

“Chan eil fios agadsa,” leasaich e, “air blàths a cridhe—mar a th’agamsa. Tha co-chomunn aice ris na mèirlich a ta timchioll oirre. Fhuair i a sloinneadh bhuatha, agus a theagamh taom de a fuil; ach cha robh sin ach dosguinn a rug oirre gun iarraidh, gun sireadh.”

Bha Cailean air suidhe agus liadh an raimh aige ’san uisge. Bha aghaidh a mach air guallainn na bìrlinn.

“Ciod e am fearann a ta mi faicinn?”

Dh’éirich Mac Grùslaich le cabhaig.

“Tha thu bualadh air Oscaig is Càrn-nan-eun.”

“Cha robh an seol mara ’na thàmh,” thubhairt Cailean.

“Cha robh idir, ach an do threòraich e sinn a chum na té a bha caoimhneil riumsa agus riut féin?”

Chrom e chum an raimh: dh’iomair iad le suspuinn sìos seachad m’a choinneamh an tighe mhóir.

Bha teas anabarrach air tighinn ’sa ghaoith.

[TD 248]

“Buaidh gu bràth le Deoiridh bhochd,” ghlaodh Cailean; “bha mise air am bàs fhaotainn as a h-eugmhais.”

“Bithidh sin leatha,” ghlaodh Mac Grùslaich, a’ cur aideachadh Chailein am mì-shuim. “Ged a sheòladh an t-eilean leis an t-sruth—mar a nì e latha air choir-eigin, agus mar a bhiodh a’ co-fhreagairt no iomchuidh a thachradh—bithidh Deoiridh cho sàbhailte ri Lot. Chan éirich beud do ghoisdne a ta ’na ceann. An déidh so cuiridh mi am barrachd meas air na focail a chaidh a sheirm ’nam chluasan—earrann de’n Fhìrinn—le Easbuig na Corpaich, ‘Ma chailleas an salann a bhlas ciod e leis an saillear e.’”

“Sud an neach a ta cumail nan cabar* ud ri chéile. As a h-eugmhais bha tigh is daoine tromach-air-h-earraich le Sùisinnis. Agus ma gheibh mise gu lic-ìobairt Chuimein bithidh coinnleir is coinneal air an sònrachadh dhi cho fhad ’sa bhios peighinn air m’ earradh.”

Rinn e comharradh naomh na Croise le cabhaig. Bha sròn na bìrlinn ’san ladhar† àbhaisteach. Dheothail i an diocla‡ tharragheal gu a bus le froineis a chuir diogladh ’na cléith agus dh’éirich i air caisean tholgach|| nan tonn, le toic a chuir stuadh ioma-luathach gu bùirich. Ghearr i bilean na mara le sgairt-roid a chuir a bùird dhosrach air chrith agus a


* Fràigh an tighe.
† Molltair—’na dian ruith.
‡ Doirteadh uisge tha samhlachadh na fairge le a meudachd.
|| Tuinn ghoirid, chas, a thig le caise no buirbe nàduir.

[TD 249]

dh’fhàg féithean lannach* a cuim so-lùibte air cruaidh nan ceann. Bha Mac Grùslaich balbh: bha Cailean iomagaineach.

“Am bheil thu deònach an t-eun a leantainn o Rudha-na-cloiche gu Langaidh, no an Caolas agus an Aird-dhorcha?”

“Cum cuidhte ’s Scalpaidh,” fhreagair Mac Grùslaich; “chan fhacas Sgiathanach riamh nach robh ’ga thagradh mar choir. Tha deòn-bhàigh agam a’ Chailleach fhaicinn an iar-thuath oirnn mu’n tog mi claigeann an latha. An do smuainich thu riamh air so,” leasaich e, le car tuathal; “cha do thog Cathal ceann. Chaidh a thrusadh a dh’ionnsuigh na Frainge agus chan fhacas a bheò no a mharbh o’n latha sin.”

“Sith da far am bheil e,” fhreagair Cailean, taingeil gu robh a charaid aig iomall an t-seanchais.

Bha Cailean a’ tilgeil ultaich mara o cheann an raimh, agus a’ tolladh a’ mhairbh-bhrat dhuirche bha ag iadhadh m’a thimchioll. Cha robh nì a bha ’na chomas nach do dh’fheuch e le dòchas gu’n treòraicheadh e a cho-oibriche gu slighe eile, ach dh’fhoghluim e gu robh Mac Grùslaich cho cruinn agus, do bhrìgh sin, so-fhreagarrach ri smuain a chinn.

“Carson a bhiodh Rasaidh a’ bagradh mort is marbhadh nam biodh cùisean réidh? So an nì a chuir iongantas orm a thaobh nighean an Rosaich agus Uisdean. Bha thu féin gu bhi an sàs ri deud nan dos fhiacail. Bha Pàruig gu bhi air an laimhrig


* Lann air sgadan? Tha lann mar an ceudna air tairig (tarung).

[TD 250]

a’ riasladh rannaghail na Féinne, ach cha chualas an còrr ma thimchioll ceòl no laimhrig.”

“Chan eil mise a’ smuaineachadh air na nithean sin idir,” fhreagair Cailean; “tha mi deanamh deilbh do Dhùghall Gorm an sgùirr Thròtairnis.”

“Bithidh òrais is goile falamh aige,” fhreagair Mac Grùslaich le déine, “ma tha e fhathast a’ feitheamh uan gun spoth. Agus ’sa mhaduinn bithidh an ath chuibhreach m’a eanchainn. Théid e gu bàs agus chan fhuasgail e toimhseachan Dhùn-tuilm. Agus ma tha e deònach a dhol air ànradh fada buaileadh e eaglais Cille-mhoire agus am ministeir. Rannsaicheadh iad le chéile gach dorus is spiris a ta ’na ballachan. An déidh sin gabhadh e ra-dorcha a chum an Dùin agus Mhic-an-t-Saoir agus fòghlumadh iad nach eil an clàr an cinn ach luidheir gun leus soluis. Carson nach beathaich iad an cuid each?” leasaich e, ’sa cheann air fhiaradh. “Cha ghiulaineadh each Ruaraidh Bhàin sac sìl a dh’ionnsuigh na bradhainn.”

Bha bìrlinn Rasaidh a’ criomadh sàl saillte a’ giulan dithis dhaoine a chaidh fhògradh as an dùthaich féin agus a bha a nis le mór-thogradh a’ pilleadh a chum na dùthcha sin a rithisd. Bha i seachad cladach a’ Phluic còmhla ris a’ ghréin, agus bha dithis dhaoine le steud-eich chruidheach a’ stailceadh fineach na h-Atha-leathann agus Ghlinn-àraich, a dh’ionnsuigh Coal Réidh. Bhóidich iad air cuirp is anaman, air tràigh na Sgoire Breice agus air an Dia neo-fhaicsinneach. Ghlaodh iad ris an Ard Riaghladair corp na sgalaige aiseag da’n ionnsuigh, ach ghrad thuit iad gu talamh cumanta,

[TD 251]

agus chnuasaich iad le féin-spéis is buirbe nàduir. Bha iad a’ mionnachadh ’s a’ mallachadh nach robh aisne suas o chruachan na sgalaig ach dileab a chaidh a thiomnadh le treun-shionnach; gidheadh cha deachaidh am fradharc troidh seachad air coileid Chaol Réidh. Roghnaich Mac Grùslaich slighe bha calg dhìreach. Stiuir e air Eilean Donnain is Totaig, an cala a bha dol ’ga theorachadh gu Loch Dubhaich agus gu Dùn Dhiarmaid far am biodh a’ bhìrlinn cho sàbhailte ri àrc ’s an amar-nighe, agus far an laigheadh a shùil air cròic is eileid, ’s air fuaran mall-cheumach a’ steòrnadh aignidhean gu sàmchair is fois.

[TD 252]

CAIBIDIL XII.

AN CRUAIDH-GHLEACHD RIS AN DIOMHARACHD.

Anns an fhoghar mu’n àm a bhios an duine mothachail air cinneas is abachadh na talmhainn, bha dithis dhaoine a’ dìon choiseachd ri cois Loch Oich an sgìre Loch-capair. Ràinig iad Inbhir-gharaidh agus sheas iad fa chomhair aitreabh tighe. Bha iad còmhdaichte le éideadh de chlò dorcha agus bha brògan de leathar làidir m’an casan. Sheas iad a’ còmhradh car tiota. An ceann greise bha fear dhiubh aig dorus beag, cumhann; agus bhuail e uilt nam meur air a’ chòmhlaidh. Chaidh an dorus fhosgladh gun dàil, agus choisich an coigreach a steach. Bha duine as eugmhais còmhdach cinn, agus peann ’na làimh dheis, a’ coiseachd timchioll clàr-malairt. Bhiodh e mu leth-cheud bliadhna de aois. Bha folt a chinn cho geal ri clòimh agus snuadh aodainn ’sa cheart shuidheachadh. Bha an dithis aghaidh ri aghaidh. Bha nì-eigin de theinn, no ain-fhios ’s an tosdachd a bha eatorra. Labhair an coigreach a bha streap ris a’ chlàr-gnothaich—

“Is mise Mac Grùslaich, an troich.”

“Seadh, ciod e tuilleadh a th’agad ri ràdh,” fhreagair am fear a bha feitheamhach aig taobh eile an tighe. Bha cheann air leth-fhiaradh agus fradharc a chinn cho geur ri lannsa.

[TD 253]

“Chan eil nì tuilleadh agam ri ràdh,” fhreagair Mac Grùslaich, a’ socrachadh sàiltean a bhròg le farum air an ùrlar.

“Chan eil do mhaighstir cho ladarna riut. Fhuair na clachan agus an talamh fois o’n dh’fhalbh thu; agus, ma thàinig thu air t’ais a chum talaimh nuaidh oillteachadh, ’s e mo dhleasdanas-sa cnàmhan do chuirp a lùbadh air a chéile.”

Mu’n priobadh Mac Grùslaich a shùil, bha uilt a dhà ghlùin air lùbadh agus a dhruim an taic ri còmhla an doruis. Bha gréim aig an duine air mu’n amhaich. Bha e ’ga bhruthadh ’s ga phleasgadh, agus ghrad chuir e a chóig meuran timchioll fo a smig amhuil turcuis. Bha an neach a bha ’na shuidhe cho liath ri guirmein. Chuir an coigreach greim-bàis air caol-dùirn eascaraid. Chualas fuaim amhuil cù am measg dùn de chnàmhan. An ath oidhirp a thug Mac Grùslaich a chum e féin a dhìon, bha ’n duine a’ togail stòl beag is a ruith da ionnsuigh.

“Tha feachd an t-sluic ga do dhìon: dhiult thu am peileir is stàilinn. Gus an téid cnàimh a sgoltadh a dh’ionnsuigh na smior cha tig fàilingeadh air do chorp.”

An déidh nam briathran a labhairt thilg e an suidheachan le a threun neart gu còmhla an doruis. Ma labhair an duine mu’n chumhachd a bha dìon Mhic Grùslaich air an talamh le tearrachd no magadh, dh’fhaodadh e nis labhairt le fìrinn. Cha robh na focail cuidhte is a bheul nuair a bha fhad ’sa leud air lotaidh an t-seòmair, agus glùn an duine bhig an taic ri uchd.

“Tha mi ag aideachadh gu’n do chuir thu am

[TD 254]

breislich mi,” thubhairt Mac Grùslaich le sìochalachd; “ach thoir a thaing air do ladarnas. Na creid idir gu’n do thachair e le treubhantais cuirp no neart gàirdein.”

“Na gluais ’s na caraich, agus air sgàth Dhé na tigeadh smid seachad air do bhilean ach freagradh nan ceist a bhruthas mise troimh thuill do chinn.”

Leig e aon ghlùn air an ùrlar. Chaidh e air aghaidh—

“Cha robh mi am bheachd idir gu’n tigeadh cùisean a chum an t-suidheachaidh so; ach seach gu’n do roghnaich thu an t-slighe, tha mise deònach do bheatha fhagail agad—sochair a dh’fhàgadh agamsa le dì-lugh do chuirp-sa—ma fhreagras tu mi le fìrinn.”

“Rùnaich mise, no roghnaich mi ma thoilicheas tu, mo chead a ghabhail de’n sgìre a ghoid do mhaighstir, agus am fearann a fhuair do bhrìgh ’s gu robh eanchainnean an t-sluaigh an cinn an cruachain, no ma dh’fhaoidte fuaighte ri an calpannan; agus ’s i mo cheist, ciod e an ùine o rinn mi cùmhnant riut-sa ’san ionad so gu’n imichinn le m’shaor thoil féin?”

“Ceithir bliadhna na taca so.”

“Ciod e an t-suim a phàigh thu dhomh?”

“Fichead punnd Sasunnach,” fhreagair am fear a bha ’na shìneadh, le dùrachd.

“Thug thu trì fichead punnd Sasunnach seachad do leth-dusan de m’ cho-oibrichean, agus sheachainn iadsan an sgìre airson ceithir mìosan. Am bheil thu meas fichead punnd Sasunnach ’na dhuais

[TD 255]

thréibhdhirich do neach a thréig an sgìre airson ceithir bliadhna?”

“Chaidh mo mheas leatsa mar amadan. Rud ’sam bith airson Mhic Grùslaich, an troich. An saoil thu an robh ‘rud ’sam bith’ maith gu leòr airson an duine a rinn còmhnadh leatha-se a thilg thusa mar nì suarach aig geata iaruinn Abaid Chille Chuimein bho chionn còrr is fichead bliadhna?”

Bha sùilean an duine air dùnadh; agus ged a mhothaich Mac Grùslaich gu robh aodann sèimh chaidh e air adhart a’ bruidhinn.

“Ciod nach robh thusa a’ dol a dheanamh air mèirlich-sìthne a’ Choire, ach có a chum do cheann ’s do chluasan riut?”

Sheas Mac Grùslaich le cabhaig. Bha aghaidh iomguineach ’sa dhà chluais ag éisdeachd ri bùrdanaich shocrach bha tearnadh ’ga n-ionnsuigh. Cho robh smid aig an duine bha ’na shìneadh. Thuit marbh-bhrat de chiuineas air an àite a thionndaidh craiceann Mhic Grùslaich fuar. Dh’fhosgail e còmhla an doruis agus rinn e grad-leum seachad air a chlàr-mhalairt gu searraig de uisge. An ceann tiota bha e air ais, ach bha an duine ’ga choimhead. Rinn e oidhirp gu seasamh air a chasan. Bha deòir thaingealachd an cridhe Mhic Grùslaich ’ga fhaicinn le ceum mall a’ coiseachd gu taobh eile an tighe.

Shuidh e an cathair. Bha am fear eile buidheach gu robh e ’na suidhe, ach cha robh urras air bith aige gu robh beatha ’s a’ choluinn. Bha a thuar air dhreach na cailc, agus bilean a bheòil glaiste.

Bha am fear a bha ’ga choimhead air braonadh

[TD 256]

a mach le fuar fhalus—fuachd a bha fàgail fheòil gluasadach air na cnàmhan. Bha esan air ais ’s air adhart, eadar Mórag Ros agus a màthair; agus bha e toirt fa-near ma bha iad a’ tagradh iobairt gu robh gu leòr agus ri sheachnadh a chorp fèin a thoirt suas.

“Nam biodh bean an Rosaich air a bhi anabuich, agus bean Ghrùslaich air a tuisleadh asbhuanach, bhithinn-sa an diugh aig fois.”

B’e sud na focail a ghairm e an cluasan Chailein aig bonn Sgùrr an Fhuarain*. Bha Cailean bochd a’ smuaineachadh gu robh fois aige far an robh e, oir bha seachduin eadar na briathran agus birlinn Rasaidh a sheòladh gu Dùn-dhiarmaid. Air a shon sin, bha e taingeil—eadhon mothachail air cor an duine a bha m’a choinneamh, gu robh e an diugh air slighe a threoraicheadh e fa-dheoidh gu ionad tàimh. Rinn e cuimse. Agus ag aideachadh gu robh a’ chuimse sin cruaidh, an-iochdmhor, bha e toilichte gu’n do bhuail e ’n tarung ’na mullach ged nach rachadh i gu bràth ’na h-ionad. Chlisg e. Bha an duine làthrachail, agus a bhilean a’ cur briathran air ghleus.

“Druid sìos an dorus.”

Rinn Mac Grùslaich ceum an comhar a chùil, agus dhùin e a’ chòmhla chum na h-ursainn. Bha e air ais an tiota.

“Cia as a thàinig thu; á doimhneachd na h-ifrinn?”

Rinn Mac Grùslaich blàth-chasad,† agus


* Beinn dlùth air Ceann-an-t-sàile, 3,505 troidh.
† Casad a bhios daoine a’ deanamh gun éiginn.

[TD 257]

ghreimich a chóig meuran an fheusag a bha an crochadh ri smeigeid.

“Chan ann buileach,” fhreagair an duine cruinn, dearg.

Bha e ’na thosd ùine bheag, agus rinn e ’n ath chasad.

“Ach bhithinn dìleas araon do rùn mo chridhe, agus do bhilean mo bheòl ged a shamhlaichinn an t-àite ’s an robh mi ris an ionad a dh’ainmich thu. Ach tha mi coma,” leasaich e, a’ cur uilt nam meur ’na chruachain, “ged a dh’ìnnsinn dhuit cia as a thàinig mi. Riasail mi am measg chinneach a ta beò air éiginn, le mèirle, gadachd, agus laigse an co-chreutairean gun atharrachadh cosmhuil ruit féin.”

“Tha thu rùnachadh dà eun a chosnadh leis an aon urchair!”

“Cha do labhair mi riamh le brosgul, no foill-fhocal,” fhreagair Mac Grùslaich; “agus cha bu chaomh leam neòil is dòrchadas. Faodaidh thusa,” thubhairt e le tapachd, “labhairt le ceilg is foill. Tha t-aideachadh is t-aidmheil agamsa cho suarach ri creathlaig!”

“An robh mi dol a chreidsinn amhlair a thilg a shliochd gu ceithir chearnaibh an adhair, no dol a dh’éisdeachd ri cainnt thlà a’ mhortair?”

Bha Mac Grùslaich a’ labhairt le dànachd a réir ’s mar a bha e faicinn treòir an fhir a bha m’a choinneamh. Dh’éirich esan gu clàr-bùird le neart a chuir mór iongantas air an duine a bha ’na sheasamh. Thàinig e air ais agus chàirich e leabhar

[TD 258]

air a’ chlàr-mhalairt. Thionndaidh e duilleag an déidh duilleige, agus bha e tiota beag ’na thàmh.

“Thug mi dhuit an t-suim a dh’iarr ’sa roghnaich thu.”*

“Thug thu seachad an t-suim a roghnaich mi airson ’n sgìre a chuidhteachadh, ach ciod a fhuair mi airson uaisleachd, is beul dùinte?”

“Chan eil suspuinn no ciall aig do bhriathran,” fhreagair am fear-gnothaich.

“Chan eil dhuit-sa,” thubhairt Mac Grùslaich, le èasgaidheachd. “Tha brìgh is suspuinn annta do mhuinntir eile. Is tusa ionracan na h-abaid. Is tusa an duine còir, suilbhir, a threoraicheas eilthirich troimh phurgadair le coinnlean an asgaidh. An robh bean, eadhon ged a bhiodh i luchdaichte gu a dà chluais le òr is airgead, ged a bhiodh a sliochd cho lionmhor ris na fionnain feòir, ’s ged a bhiodh i air buaraich aig an fhear-mhillidh mìle bliadhna, a’ dol a dh’atharrachadh duine gu gniomh an-diadhaidh an greis de fheasgar?”

Thug Mac Grùslaich ceum a chum an doruis. Bha an duine air tuiteam a chum na cathrach. Leig e cheann an taic ris an tarsannan, agus bha làmhan gun treòir air a dhà ghluin. Bha e a’ meòrachadh air an fheasgar—am feasgar a lorg e bean, fuighleach neach eile, le sliochd is maoin, agus a chartadh am mach as an tigh e leis an aon chuspair a bu roghnaiche leis air aghaidh na talmh-


* Is minic a chaidh suim airgeid a thoirt do mhuinntir a bha beò air Eileid na Machrach. B’aithne do’n ùghdar neach a chaidh gu dùthaich chéin airson dà bhliadhna le tìodhlaic an uachdarain. Gidheadh bha am fiadh anasach agus, mo thruaighe, fheòil-san anfhunn!

[TD 259]

ainn. Am boireannach a thubhairt ris an seadh, thogadh mo theaghlach-sa le mùirn is suairceas, agus chan eil do chuid-sa airidh air an tigh ’s am bheil iad ag gabhail còmhnuidh a sheilbheachadh. Shuidh e an dòigh gnàthachail, agus sheall e chum an doruis.

“Ciod e a ta thu sireadh, no ciod a ta thu ciallachadh?”

“Chan eil mi ag iarraidh no sireadh,” fhreagair Mac Grùslaich. “Bha mi airson ìnnseadh dhuit gu ciuin, modhail gu robh Cailean mór agus Mac Grùslaich an troich, air tilleadh a chum nan seann chlachan.”

“Cha bhi calltachd agam-sa idir!”

“Bithidh gu leòr aig do mhaighstir! Chan eil agad ach cagar a chur ’na chluais agus bithidh mìle punnd Sasunnach air a roinn eadarainn. Agus carson nach biodh an nì a fhuair ’s a sheilbhich thu le lamhachas-làidir air a roinn? Am bheil Tigh nan Cumantan agus a’ Phàrlamaid Shasunnach comasach air bacail a chur air ceartas? Chuir iadsan an cinn cuideachd agus rinn na mèirlich an lagh dhoibh fhéin; agus ma dheonaich iad gum biodh ana-caitheadh air a dheanamh air an talamh a chruthaich Dia, carson nach cuirinn-sa agus muinntir eile làmh ’s an obair?”

“Tha thu robh theith!” fhreagair an duine eile le geur-mhagadh. “Fhuaradh thusa ’s a’ ghinealach so, ach bha còir agad a bhi beò còmhla ri Noah. Is i ceird muinntir eile saoithreachadh airson na gheibh iad—pàigheadh gu dìleas air an son—ach

[TD 260]

’s i t-obair-sa do cho-chreutair a spioladh agus do dhùthaich fhàgail aimbeairteach.”

Bha Mac Grùslaich air ais aig an chlàr-mhalairt. Labhair e le dion thogradh.

“Bithidh tu fhathast a’ tagradh airson a’ ghreim a dh’itheas tu, agus, ceud bliadhna an déidh so na’n tugadh creideamh no ionracas air ais thu chum na talmhainn, chitheadh tu le d’ shùil leanmhuinn na h-oibreach mhi-naomha ’s am beil thu féin agus do mhaighstir an sàs. Iadsan a thig as do dhéidh, bithidh iad a’ tagradh chum ’s gu’n tuit na beanntan air an cinn. Bithidh an sluagh a chaidh a chreachadh—na cinn phlaosg eanchainneach—a’ ruith a chum a’ bhaile cosmhuil ris a’ Mhac Stròidheil, a chum am broinn a lionadh le fuighleach.”*

Dh’éirich an duine le cabhaig. Bha neart air tighinn a dh’ionnsuigh a chuirp, agus a theangaidh. Chuir e a làmh le cabhaig gu pòca beag agus tharruing e mach litir.

“Chan eil agad-sa ach na mionaidean tha làthair: dean feum naaith leò. Thàinig sin ’gam ionnsuigh le carbaid na Corpaich. Tha bìrlinn Rasaidh ’na dà leith air Caisteal Chinn t-Sàile, agus seirbhisich Rasaidh a’ sireadh do chuirp beò no marbh.”

Chuir Mac Grùslaich a làmhan an luib a chéile air uchd.

“Tha co-ionnanachd eadaraibh agus a theagamh


* Chan aidicheadh cuid ri barail Mhic Grùslaich ged a bhiodh iad féin agus an teaghlaichean air an cunglachadh amhuil cearcan air spiris. Tha còir agad-sa agus agam-sa eanchainn ar cinn a rannsachadh.

[TD 261]

co-fhaireachadh an cruaidh-chàs, amhuil na mèirlich gus an téid iad a mach air càch a chéile. Am bheil Druidh* na Corpaich a’ smuaineachadh gur e Mac Grùslaich seadh agus amen a h-uile droch-bheairt? ‘Mur am bheil e ri fhaicinn an so, feumaidh gum bheil e an sud.’ So na focail a chnuasaich e le clàr a chinn; ach do bhrigh agus gu bheil amharus na’s miosa na gnìomh, faodaidh mise ìnnseadh dhuit gum bi mi air m’ fhaicinn ’s air m’ fhaireachdain an sud ’san so.”

Bha an dithis dhaoine seachranach air trom-smuain an cridheachan. Mur a biodh so mar so, cha bhiodh lideadh idir air a labhairt eatorra. Dh’éisd Seumas Camshron ri òraid Mhic Grùslaich mar a dh’éisdeas cailin ri duine agus i air duil-thairis† a thoirt do na seann choisichean. Ged a bha e deanamh oidhirp air bruidhinn, ’s ann a bha e a’ meorachadh air na nithean a thachair co-ceangailte ri geata iaruinn Abaid Cille Chuimein—na nithean a dh’fhàg dreach an airgeid air a cheann, a chuir a thagradh e air a dhà ghlùin a chum ’s gum biodh iad air an dubhadh am mach as a chuimhne gu siorruidh, agus a threòraich e gu a chlòsaid uaigneach ag aslachadh airson beatha nuadh an coinneamh nan creuchdan grod a dheònaich e ìobradh do’n bhàs nàdurra. Bha iad air an toirt fa chomhair le mèirleach-sìthne nach robh Dia no daoine comasach air a cheannsachadh. An robh eòlas aig an asbhuain làrachail mu timchioll? Is e


* Seumarlan na Corpaich.
† A dhòchas a thoirt suas.

[TD 262]

a bhi smuaineachadh gum faodadh eòlas a bhi aig Mac Grùslaich orra a dh’fhàg fuil a chuirp reòdhta. Bha e a’ stéidheachadh air aon bhunait a thaobh a’ chuspair so. Do bhrìgh agus gu robh, fhuair e a neart àbhaisteach. Bha e de’n bharail nach robh dòigh no seòl aig Mac Grùslaich eòlas fhaotainn ma timchioll, oir b’e dithis de a cho-oibrichean a thog fianuis ’na aghaidh. Bha iadsan ’s an ionad nach togadh iad fianuis tuilleadh. Eadhon ged a bhiodh iad beò, cha rachadh iad gu cùirt-lagha le nì na bu treise na amharus.

Amharus! Cha rachadh e as àicheadh nach e amharus cosgail a bh’ann do chuideigin; agus thug e fa-near, mar an ceudna, mur a biodh e air an dithis dhaoine a riarachadh aig a’ cheart àm, gum biodh obair so-rannsaichte agus gum biodh esan fa-dheoidh air a ghairm ciontach. A thaobh Mhic Grùslaich bha esan gu dhà chluais ’s an dìomhaireachd a bha ’g iadhadh mu Mhóraig Rois. Cha robh ’s an dubhar a bha còmhdachadh a màthar ach mar gu rachadh e chum na mara agus gu’n togadh e làn meurain de’n uisge an coimeas ris a’ chuairteig ’s an robh e ’ga fhaotainn féin ma timchioll.

Bha e ag aideachadh gu’n do chaith e a’ chuid bu mhò de aimsir air an talamh le tuaiream. An robh beatha air a caitheadh air thuaiream no tuiteamas, a’ cur fa-dheoidh teicheadh air cùisean nàdurra? Cha robh! Agus do bhrigh agus nach robh e creidsinn nach robh, bha e an diugh an seòmar-gnothaich tighearna,—agus a’ tagradh ri fear-ionaid le dòchas gum faigheadh e saorsa, agus gu’n togadh e an neul tiugh, dorcha gu stéidh tuigse.

[TD 263]

Chaith e seachduin an sìth ’san t-sàmhchair—’s e sin barail a bh’aig Cailean, ach bha e air còig seachduinean a chaitheadh an teanntachd. Agus an diugh, a dh’aindeòin a thapachd agus a bhriathran treun, bha e cho aineolach air athair Móraig Rois, no co bu phàrant dhi, agus a bha e air an latha a gheibheadh e am bàs.

An ceann na seachduin an déidh an t-Eilean Sgiathanach a thréigsinn bha e an sgìre eòlais. Cha robh teaghlach eadar Salachan agus an Linne, suas gu Uamh na Coire seachad air Cille Chuimein, nach robh eòlas aige mu’n timchioll an dòigh air choir-eigin. Bha e a’ creidsinn nach robh móran de atharraichean air tachairt ré nan ceithir bliadhna a dheònaich e an sgìre fhàgail. Choisich e le misnich Meall Bhanabhaidh gu ceann Glinn Làragain. Bha Cailean ’na chois bodhar, balbh, mar bu ghnàthach leis. Chaidh iad gu tigh beag le dà stuaidh agus bhuail Mac Grùslaich uilt nam meur air an dorus.

“Failte a stigh!” thubhairt e, agus ri Cailean leis an cheart ghuth, “coisich, tha iad cho bodhar ris na clachan.”

“Fàilte oirbh!” fhreagair seann duine.

Bha e ’na sheasamh air an ùrlar le lorg ’na làimh. Bha a choluinn air lùbadh amhuil leith-chearcall. Shìn Mac Grùslaich a làmh agus ghrad riuth e chum an teallaich.

“Is minic a theagaisg m’athair dhomh gu robh aois is oige ’s an áirc, agus gu robh na seann chlàir cho measail ris na calamain.”

“Seadh, seadh,” fhreagair an aghaidh thana,

[TD 264]

phreaslaich, a bha ’ga choimhead. “Agus nach fhaodadh e bhi air ìnnseadh dhuit ma bha tùr ’na chlaigeann mur a biodh seann chlàir ann nach biodh feum air àirc no calaman?”

Bha a sùilean beaga ’ga tholladh. Ach ghrad thog i a ceann.

“Ciod e an tuaineulaich a th’ort-sa? Nach suidh thu. Is ann tha an t-àmhghar aice-se a tha an crochadh ort.”

Bha Mac Grùslaich air teicheadh gu stòl beag. Bha Cailean ag glaodhaich ni-eigin an cluais an t-seann duine. Shuidh esan agus sheall e dh’ionnsuigh a mhnatha le mi-fhoighidinn. Threòraich Mac Grùslaich an seann duine ceum air cheum gus an d’ ràinig e Mór Nic Amhlaidh, bean Dhòmhnuill Rois.

“Chuir Mór cùl ri tigh beag a’ ghlinne, agus roghnaich i tuathanach na beinne.”

B’e sud na focail a ghlaodh e an aodann Mhic Grùslaich an déidh ìnnseadh dha gu’n do chaochail bràthair-a-h-athar o chionn ochd bliadhna deug.

“Ciod e ainm a’ ghaisgich a roghnaich i?” thubhairt Mac Grùslaich le gluasad.

“Dòmhnull Ros, tuathanach na Feàrnaidh. Chaidh am pòsadh ’sa Ghearasdan o choinn ochd bliadhna fichead.”

“Am bheil iad air thigheadas ’s an Fheàrnaidh an diugh?”

“Chuala sinne gu’n d’thréig iad an sgìre. Tha cuid ag ràdh gu robh iad ’sa Mhonadh Ghorm, ach tha iomadh bliadhna bhuaidhe sin.”

“Cia lion?”

[TD 265]

“Deich no dusan,” fhreagair an duine le dearbhtachd.

Bha Mac Grùslaich ’na thosd tiota. Bha e ag amharc an dràsd ’sa rithist air an aghaidh bhig, uidheir, neo-fhoiseil a bh’aig taobh eile an tighe.

“An d’fhuair iad teaghlach,” leasaich Mac Grùslaich le stòldachd a bha camadh fonn a chridhe.

“Aon nighean,” fhreagair an duine, le guth ciùin.

Ach bha guth na té a bha ’san oisean a’ tuiteam air a chluasan amhuil tairneanach.

“Carson a ta thu labhairt nam breug? Am bheil ni-eigin de chumadh na siorruidheachd gu tighinn ort gu bràth?”

Bha an seann duine tosdach. Bha cnàmhan buidhe an teallaich a’ bleith ’s a prùnndail. Thog i a guth. Bha a h-ìomhaigh tearrachail agus a dà shùil cho sgaiteach ri éibhleig lasrach.

“Fhuair ise a teaghlach mar a fhuair i fiacail a cinn—dh’fhàs i dhi! Chaidh an t-aon mhoileach nighinne a lorg le mèirlich-sithne na Coire gun bheag atharraiche seach mar a’ lorgadh Maois.”

“Beul-aithris, a bhean!” fhreagair an seann duine le lasadh sùl; “na creid nì ’s am bith ach an nì a chì do shùil agus a chluinneas do chluas.”

Mu’n do ruith cóig mionaidean bha Mac Grùslaich air taobh am muigh an tighe. Bha e taingeil gu robh de thùr ’na cheann na chuidhtich a’ chagailt le crathadh-làmh.

“Cònsachadh! Cha d’rinn i sud ceum riamh ach an comhar a’ cùil—airc is aois is oigridh!”

“Mach; coisich!”

An ceann greise bha iad ’nan suidhe air tolman

[TD 266]

de fhraoch. Bha Cailean a’ sealltainn a dh’ionnsuigh nan speur le cianalas. Chuir e seachad na focail a chuala e aig Sgùrr an Fhuarain le féith ghaire. An robh a charaid a’ ciallachadh nam briathran a labhair e? Sheall e da ionnsuigh. Bha a chraiceann seacte, ruadh-ghlas—an dreach a bhios air neach a’ dol a dh’ionnsuigh a’ bhàis agus cionta throm a’ rùsgadh a choguis ’s a’ filleadh ri eucail a chuirp. Cha robh an-dearbhadh nach robh nighean an Rosaich agus a màthair air cnàimh a thilgeil gu daoine eile. Cha do ghabh Cailean iongantas idir nuair a dh’ìnnseadh so dha le macantas nach cuala e riamh roimhe.

“Nighean an Rosaich,” thubhairt Mac Grùslaich. “Is e trom amharus a th’agamsa ged a rachadh tu gu iomall an domhain agus gum feòraicheadh tu mu Mhór Ros agus ma h-ighinn gum biodh tu féin agus muinntir eile ’s an cheart shuidheachadh.”

Agus mu’n do sheas e air a chasan bha Cailean fichead bliadhna air ais an eachdraidh a bheatha. Dhoirt am feasgar air ceann Mhic Grùslaich mar thuil uisge. Bha e féin agus càch aig Tobar-nan-ceann an déidh am feasgar a chaitheadh ’sa Choire Ghlas. Bha an t-anmoch aca fàgail an tobair. Choisich iad gu Cille Chuimein, astar naoi mìle. Nuair a bha Mac Grùslaich a’ nochdadh ri ceann an iar na h-Abaid thuit sgal cruaidh air a chluasan.

Bha an aimsir ciuin. Bha a’ ghealach cruinn an àirde nan speur. Choisich e féin agus an duine a bha còmhla ris gu garradh na h-Abaid. Sheas iad tacan. Chaidh Mac Grùslaich gu fiata gu oisean na callaid. An ceann mionaid bha iad fa chomhair

[TD 267]

na h-aitreabh agus Mac Grùslaich a’ togail leinibh gu uchd. Gun dàil, no gun uiread agus focal a labhairt, bha am fear a bha còmhla ris a’ tarruing clag an tighe. Chaidh an geata iaruinn fhosgladh. Shìn Mac Grùslaich an leanabh do dhuine mall, fiata, le briathran nach do tharruing bhuatha-san ach trom osna.*

“So!” thubhairt Mac Grùslaich, le cridhealas; “coma leam dhiubh,—bathar cuglach a th’annta.”

Ma dh’fhaoidte nam biodh Seumas Camshron air an obair a bh’aige ’san amharc a choimhlionadh gu robh goileam na h-Abaid air a dhol bàs leis an aon oidhche. Bha esan air a cho-éigneachadh gu falbh leis an leanabh, aois nan ochd-miosan-deug, mu’n àm a bha Mac Grùslaich agus a cho-oibrichean aig Tobar-nan-ceann. Bha e fiosrach nach biodh a’ ghealach air an adhar gu aon-uair-deug. Bha e taingeil. Bhiodh a chuid oibreach seachad mu’m faiceadh e gnùis na gealaich. Bha teagamh is eagal air a cheum fhàgail mall, agus air brìgh a chuirp itheadh. Gidheadh ràinig e geata na h-Abaid le ni-eigin de mhisnich is spionnadh ’na bhuadhan.

Mo thruaighe, bha treòir a chuirp, mar gum b’eadh, fuaighte ri a ghàirdein. Cha bu luaithe bha a làmh air clag na h-Abaid na a theich i. Tharruing e an clag air dhòigh air choir-eigin. Rùnaich e focal air an fhocal ìnnseadh do phrìomh-òigh an tighe, ach bha briathran a mhnatha a’ bualadh air a dhà chluais agus a’ cur gaoir de fhuachd troimh bhuill a chuirp.


* Ma dh’fhaoidte nach b’e sud an cheud turus dha naoidhean a theasairgeadh!

[TD 268]

“Ruith na h-aibhne dhi, a’ chlais uisge, aite air choir-eigin a mach as mo shùil agus á sùil an t-sluaigh!”

B’e sud na briathran dalma, mi-thruasail a ruith troimh chlaisneachd Sheumais Chamshroin dà oidhche an déidh bean a phòsadh, agus a thigheadas a stéidheachadh dlùth air Cille Chuimein. B’e barail a mhnatha nach robh mi-chliu idir co-cheangailte ri bàs mnatha—riaghladh freasdail. Is ann a bha am mì-chliu co-cheangailte ri bean a chall agus leanabh fhaotainn—barail no gnè cònsachaidh nach d’thàinig dhachaidh air Seumas Camshron gus an robh e cuidhte ’s clàr-pòsaidh na h-eaglais. Cha do smuainich e ’na inntinn ré na h-uine a bha e cosnadh a mhnatha air aon dùrd a labhairt mu thimchioll nan sùilean beaga, donna agus nan làmhan neo-lochdach a bha e fàgail ’sa chreathail. Cha d’thug an té a choisinn e a bilean o chéile mu theaghlach no carraid. Dh’fhoghluim e gu robh i leagte ri a shuidheachadh mar aonrachdan agus bha ceistean teachail na dachaidh seachad leis a’ sin.

Nam b’ann le foill no féin-fhiosrachadh—buaidh fhocal a’ chleachd a bhean mu’n robh i fichead mionaid ’na thigh còmhnuidh—a bha e air neamhnuid na creathlach fhàgail an cleith, no do-fhaicinn, bha e smuaineachadh nach biodh a theinn cho doruinneach. Bha na nithean a bha ’ga bhuaireadh troimh ’n latha a’ bualadh air a thuigse agus e a feitheamh sgeun-shùileach fa chomhair na h-Abaid. Am biodh e comasach as eugmhais rudha-gruaidh a chùisean a sgaoileadh fo chomhair an t-sluaigh? Bha e féin gu bhi an aitreabh tighe leth-dusan mile

[TD 269]

air falbh agus a dhìleachdan air deirce—eadhon ged a bha ’na bheachd pàigheadh air a son an Abaid Chille Chuimein. Cha robh ùghdarras aig an eaglais gam buineadh e aontachadh le suidheachadh cho mi-ghnàthaichte. Agus ged a bha e toirt fa-near gu robh e ’na choigreach araon do sluagh agus do sgìre, an robh e sàbhailte dhasan a ghineil earbsa ri eaglais ged a rùnaicheadh i an leanabh altrum? Tha mi tagradh airson stuamachd, ciùineas, is uaigneas. Co bheir dhomh urras gu’n bi na trì nithean agam?

Bha ceist eile ag éirigh ri intinn agus cha robh coimeas idir aice ri càch. An robh e comasach air dà-leth a dheanamh air gràdh? Cha robh ann ach duine an treun a neairt; agus ged a rùnaich e air sgàth sìth is fois an leanabh a chur á fianuis nan sùl, ciamar a bha shuidheachadh gu bhi ’s an àm a bha gu teachd? Am biodh a shuidheachadh féin agus suidheachadh a’ phàisde, na b’fhearr no na bu mhiosa le obair a sheirm an cluais neach eile? Thàinig crith ’na fheòil a’ smuaineachadh air a’ so. Ciod a bha e dol a dheanamh, no am beachd a dheanamh? Chaidh e féin a chartadh a chum na sitig. An robh esan a’ dol a thilgeil fhuil is fheòil air cneasadachd Ard Mhanaich Loch-capair gu bhi ’na bhall-sgeig aig coin na sgìre? Chrup e steach ris na cruinn iaruinn agus iorram na crunluath a’ dòirteadh m’a chluasan. Bha e faicinn obair f’a chomhair, agus i, mar gum b’eadh, air co-chruinneachadh a chum nam beagan òirleach a bha fo chasan. O, an do cheadaich Dia a leithid? An do cheadaich Dia eadhon a bhi meòrachadh air

[TD 270]

a leithid? An do shònraich Dia gum biodh an cùmhnant gràidh a fhuair e mar dhìleab air a thilgeil gun urra gu ceithir àirdean nan speur?

Ann an toiseach an latha bha a ghràdh co-ionnan, ach bha a smuainteanan a’ ruith air sheòl eile. Rinn e oidhirp leis a h-uile buaidh tuigse is foighidinn a fhuair e o Dhia, a bhean a steòrnadh gu saoghal nàdurra—saoghal àmhgharach, eadhon a dh’ionnsuigh na slighe air an d’fhuaradh i féin. Ach mo chreach, chan e a mhàin gu’n do thuig e gu robh tìodhlac na creathlach ’na bhall-aimhleis airson tim, ach—na’ n gabhadh sin a bhi—troimh linntean buana na siorruidheachd. Ghrad stéidhich e gum biodh an leanabh na b’fhearr am mach as an t-sealladh gu buileach.

“Air do sgàth féin a ghaoil,” thubhairt e agus a bheul ri a beul-se; “seòlaidh mise thusa gu ionad far am faigh mise agus tu féin sàmhchair,”

Fois! Bha ciurr domblas anns an fhocal. Bha e deanamh dealbh de mhìle spiorad an cruth feolmhor ag glaodhaich dùbhlan air fuighleach a thuigse ’sa chuirp. So an suidheachadh ’s an robh e—suidheachadh cunnartach do neach ’s am bith a ta rùnachadh obair eireachdail no shnasail fhàgail as a dhéidh. Ged a bha na ceistean sin a’ sparradh air na dh’fhàgadh aige de chéill, cha robh e faicinn dòigh no seòl gu dol as. Bha e tagradh airson uaigneas, ach dh’fheumadh e uaigneas fhaotainn le ni-eigin de shaorsa. Ciamar a rachadh esan gu a leabaidh agus a naoidhean air cabhsair a’ feitheamh ris a’ cheud Samaritanach? Nach robh e fior gum faodadh na Samaritanich a bhi cho gann an diugh

[TD 271]

agus a bha iad ri àm an t-Slànaighear nach fhaca cneasdachd ach le a mhac-meanmna?*

Cha bu duine borb no aineolach Seumas Camshron. Ma dh’fhaoidte gur e tuilleadh ’s a chòir de mhacantachd ’s de uaisleachd a dh’fhàg e far an robh e. Thog e a làmh gu fàisniche na lùchairt a rithist. Mhionnaich e gu rachadh e bharr an dùirn mur a tiomnadh e na chaidh earbsa ris gu taobh a stigh an tighe. Cha robh e cinnteach ciod a thachradh an déidh làimhe.

Bha a’ ghealach air a coinneil, ach bha uallach na h-uaireach air neul dorcha a tharruing air a fhradharc. Chuir e meur gu iomall a’ bhrait a bha thairis air an tochradh a bha’n taic ri uchd. Bha an leanabh ’na suain chaidil. Bha a làmhan sìnte air a broilleach agus na dùirn bheaga, chruinne a bha an crochadh riutha, dùinte. Leig e cheann air fhiaradh agus chrom e a chluas da h-ionnsuigh. An robh corp de fhuil ’s de fheòil comasach air seasamh ris? Cha robh lochd no beud anns a’ chruth no anns an anail a bha tearnadh o chom nam beannachd cho rèidh ri ribinn.† Dh’iadhlaidh a làmh dheas gu clag an tighe. O, ’se bhi dealachadh ri cuspair gràidh! An do dheasaich Dia cruadal cho doilghiosach? Bha e faicinn na tè a sgair am bàs bhuaithe air an Eilidriom. Bha fois agus sèimheachd naomha a’ cuartachadh a h-ìomhaigh. Bha an t-sìth a’ ruith gu meadhon an t-seòmair, agus bha e féin ’na teis-meadhon agus guth neo-


* A’ labhairt leis a h-uile urram, chleachd Criosda samhladh.
† Chan eil sinn an sàs ri faclair. Tha sinn a deanamh oidhirp air ealain a sgrìobhadh.

[TD 272]

fhaicsinneach a’ toirm ’na chluais, “Chan e do ghnothach e.” Ach an dealachadh beò?

Eisd! Thog e a cheann. Bhuail cainnt is iorghuill air a chlaistneachd. Thàinig giosgail air deud a chinn. Bha an fhuil a’ ruith troimh fhéithean a chuirp cosmhuil ri fuaran mall a chuidhtich an còmhnard. Chuir e an leanabh le spéis air an stairsnich, agus cho eallamh ri urchair á gunna, bha làmh am pòc a pheiteig.

“Ciod air bith a thachras dhòmhsa cha chaill thusa t-ainm!”

Sheall e air mìr de phaipeir. Bha e an sud, “Mórag!”

Mu dheich mionaidean an déidh so bha dithis dhaoine a’ rannsachadh ìomhaigh. Choisich e. Bha e coiseachd ach cha robh fios aige ciamar, no ciod e an t-àite air an robh aghaidh. Chuimhnich e gu robh an obair a chosg dha móran tìm is ùine, paisgte fo iomaill a’ bhrait. Mórag, Mórag Chamshron! Bha i an dara-taobh. Agus a chum dearbhadh fhaotainn thog e crioman de phaipeir ri soillse na gealaich. Leugh e, “Mórag Chamshron.”

Am priobadh na sùla chriothnaich a h-uile mìr d’a chorp. Dh’fhosgail a dhà shùil mar neach a dhùisgeadh le trom gheilt á bruadar cadail. Chunnaic e a’ ghealach ’na cuibhlich lasrach a’ sgealbadh nan creag. Chrom e. Ar leis gum fac e spotag bheag de dhus an sgearb a’ ghil air fior-mhullach an aonaich. Riasail e bharr an rathaid. Shrac e am paipeir a bha ’na làimh ’na mhìrean beaga.

[TD 273]

“Nach do bhóidich mi nach bitheadh t’ainm beag no mór air fhilleadh ri t’éideadh cho fhad ’s a dh’fhàgadh Dia rian mo chinn?”

Bha e ruith ’s a’ coiseachd. Aig amannan bhiodh e tarruing clag na h-Abaid, agus bhiodh e faicinn ìochdar na h-aitreabh so-chriothnachail. Bha e labhairt ri oigh-ionaid an tighe leis an irioslachd a’ bhuineadh do a h-àite agus do a seirbhis. An ceann greis de ùine bha eanchainn cho fuar ris na puist umha a bha e a’ làimhseachadh. Bha toirm amhuil mìle torunn, a’ reubadh na h-aislinn* a fhuair e air mhodh nàdurra.

Ro-anmoch, ro-anmoch! Bha Seumas Camshron ro-anmoch an gnìomh ’s an inntinn. Mu thimchioll leth-uair de ùine roimhe sud bha an té a bha e lorg air a liubhairt gu cùramach leis an duine a bha nis fa chomhair. An uair a rinn e oidhirp air clag an tighe a tharruing thuit a làmh le neo-threòir ri thaobh.

Ma bha Seumas Camshron de’n bharail gum bu choigreach esan do shluagh na sgìre, dh’atharraich e bharail ’sa mhaduinn. Cha bhiodh a leithid uair an uaireadair ’s an obair ’s an robh e an ain-fhios do luchd-tathaich na Coire. An déidh a h-uile nì, ged a ta an saoghal mór, farsuinn, nach eil clann nan daoine air an cunglachadh ri aon àite agus aon ionad? An robh duine leis an dreuchd ’s an inbhe a bh’aig Seumas Camshron, ged a thachair da tighinn á sgìre eile, gu bhi ’na bhàilidh an Cille Chuimein ’s e, mar gam b’eadh, air na chaidh seachad de a beatha fhàgail as a dhéidh? Is


* Beatha an duine: sgàile.

[TD 274]

iomraiteach càraid air tigheadas le aon nighinn. Nach móidte iomradh-san a ta giùlain uallach an teallaich ’na aonar?

Ach chaidh barrachd air aon dìleab earbsa ri fear-ionaid a’ Chruimein. Thubhairt a mhaigstir ris gu robh dà mhèirleach-sithinn eadar Meall an Tagraidh agus Tobar-nan-ceann ma choinneamh gach claigeann féidh.

“Atharraich an aireamh so! Gabh ìnnleachd sam bith; airgead, òr, briathran tlà, no cùirt lagha.”

Cha robh e uair de thìde ’na ionad-gnothaich nuair a chaidh na briathran so a labhairt ris. Cha d’aidich sinn idir gu robh an duine meanbh, lag an co-sheasamh ri ceistean teachail, oir cha do rannsaich sinn am b’e feòil no iasg ris an robh gnothach. Is roghnaiche leinn aideachadh nach robh mìr de ’n dà chuid ’na bhean. Tha ceannas diabhlaidh. Tha boireannach ceannardach gun samhladh air an talamh, agus do bhrìgh sin, do-rannsaichte, gus am bi i agad! Nochd Seumas Camshron suspuinn-cinn air cùl a’ chlàir-ghnothaich a thugadh do neach deadh mhisneach ’ga thaobh. Cha do dh’éirich grian air a cheann ’s an sgìre gus an do leig e so fhaicinn. Bha goileam na h-Abaid air a dhol fad is farsuinn. Bha e ’na sheasamh ag àireamh nan làithean air a chóig meuran, agus gach latha ’ga dhruideadh na b’fhaide bhuaipe-se a thilg e as a làmhan. Bha ni-eigin ag ìnnseadh dha gu robh i sàbhailte; ni h-eadh, mu’n do bhlais e air tròcair bidhe an déidh a chuid oibreach, bha faodalach na h-Abaid ’na ball-cagnaidh air feadh na sgìre. Cha robh gu bhi ann ach an dara cuid,

[TD 275]

coiseachd ball-dìreach gu piuthar bhochd na h-Abaid no Mórag àicheadh gu siorruidh! Chaidh comh-dhùnadh na maidne sin a thoirt dhachaidh air bliadhnachean an déidh so.

“Da leith air gràdh! Cha do ghleidh mise leith no treas-cuid no cuid idir!”

“Ciod a bheir duine an éirig airson anama?” bhiodh e ag ràdh. “Am bheil cnàimh is feòil duine mar aiteal de’n ghaoith?”

Agus ghrad chuimhnich e nach robh cnàimh no feòil aig spiorad idir—an diomhaireachd a bha eadar pàrant agus an gineil. Cha robh aon teagamh nach robh e air a bhrosnachadh a thaobh leas na cailin a dh’fhàg teachdaire an dòlais air a làmhan. Bha e a’ meòrachadh ’sa riasladh a chinn aon mhaduinn, nuair a mhothaich e do dhithis dhaoine air stairsnich ionad-gnothaich. Chuir an aogaisg crith-gheilt troimh bhuadhan a chuirp.

“Fhuair sinn an àirlis a chuir thu air aghaidh mar ‘earail laidir;’ ach tha t’earail caoin-shuarach againne, a dhuine. Ged a rachadh tu féin agus do mhaighstir an cruth geòidh chan fhàg sinne fearann ar sìnnsir!”

Chuir iad a’ chùis-dhìtidh air a bheulaobh. Tha an còrr de’n t-seanchas aig mèirlich-shithne na Coire. Chaidh mìle sgeul aithris. Stéidhich Seumas Camshron air aon bhunait agus thug e breith cheart. Bha Cailean Mac ’Ille-mhaoil gu slaodach an déidh chaich ag éisdeachd ri triuir eile. Bha Mac Grùslaich beagan air thoiseach, a’ roileisg ris an duine a bha còmhla ris. Bha dithis de a cho-oibrichean a’ dian choiseachd mu thuaiream mìle

[TD 276]

bhuatha. Nam biodh Seumas Camshron air buadhan a chuirp a chleachdadh an doigh ghnàthachail, bha gusgal na h-Abaid air a bhi cho marbh ri iasg saillte, oir, eadar teachd Mhic Grùslaich agus an dithis eile a chluinntinn, dh’fhaodadh e bhi air làr an tighe. Ach ciod a thachair? Chaill e a threòir ’sa mhisneach agus choisich e frith-rathad a’ gheata gu ceum an dithis a bh’air an toiseach cho sìmplidh ri beathach caorach. Ghabh an dithis dhaoine mór iongantas gum biodh a leithid air thaisdeal aig uair cho mì-ghnàthaichte. Gidheadh cha do smuainich iad ’nan cridheachan gu’n do dh’fhàg esan a ghineil air cabhsair.

Ach, a’ ghille, cha b’e so beachd a bh’aca ’sa mhaduinn! Agus ciod e am beachd a bh’aca an ceann na seachduin? Bha Seumas Camshron ciontach, ged nach aidicheadh e ris gu latha bhràth. So an comhdhùnadh a chum an d’thàinig iad. Nochdadh carthantas dhoibh a bha iad a’ smuaineachadh nach robh iad a’ cosnadh. Cha deachaidh focal a labhairt a riamh mu’n leanabh a fhuaradh air stairsnich na h-Abaid le luchd-sithinn a’ Choire, ach bha trom amharus aig cuid dhiubh féin, agus dh’fhaoidte muinntir eile, gu robh an tiodhlaic a bhitheadh air a sìneadh gu sàmhach, tosdach, a’ ciallachadh barrachd, is sgìre a thréigsinn.

Agus mu’n criochnaich sinn a’ chuid so de’n t-seanchas tha aon nì eile ri aithris. Cha robh faodalach na h-Abaid uair an uaireadair air smuain na muinntir a lorg i. Cha robh dragh aca. Cha robh an “cumhachd” a fhuair iadsan thairis air Seumas Camshron a’ ciallachadh idir gu feumadh

[TD 277]

olc a bhi air a chronachadh no gu feumadh iad eòlas cinnteach fhaotainn có bu phàrant do’n chreutair a theasairg iad. Cionnus, ma seadh, a dh’ìnnseadh do Mhac Grùslaich le dusan duine gum b’ise a bh’air a h-ainmeachadh air Dòmhnull Ros an té a fhuaradh le mèirlich-shithne a’ Choire? Ma dh’fhaoidte nach b’urrainn dhuinn a’ cheist fhuasgladh na b’fhearr na meòrachaidh Mhic Grùslaich aithris air a’ cheart nì agus e ag ìnnseadh do Chailean gum maireadh gusgal beò am measg sluaigh ceud bliadhna ma choinneamh gach mìos a rìghicheadh an fhìrinn.

“Rachaidh urra gun urra bàs,” chriochnaich e; “ach urra le urra gun urras, mairidh e beò.”

Ma bha fear-ionaid a’ Chuimein de’n bharail gu robh an duine bh’aig an dorus an diugh fo gheilt a thaobh naidheachd na Corpaich, bha e mearachdach. Cha robh aon teagamh nach robh esan air am fios fhaotainn mar a chì sinn an déidh laimhe. Bha seirbhisich Rasaidh air a mhuin, agus cha robh a bheag de ghràdh a’ seasamh eadar Mac Grùslaich agus an duine còir sin a bha air thigheadas ’sa’ Chorpaich.

Bha aghaidh Sheumais Chamshroin air an dùr dhùthail* a bha tosdach aig ursainn an doruis. Bha Mac Grùslaich mearachdach a thaobh cuspair a chnuasachaidh. Bha an duine ag ionaltradh ’s an dubh-thrà a’ faicinn Móraig a’ streap ri Dòmhnull Ros. Bha i ri taobh Loch Arcaig agus cearnag bheag aice ’na làimh a bha e féin air a thoirt dhi. Cha do chuir i car dhi o’n fheasgar a choisich i mach


* Feitheamhach, sùil ri naidheachd.

[TD 278]

á Abaid Cille Chuimein nach robh e faicinn ’s an dubharadh. Cha robh frith-rathad ’s an Fheàrnaidh nach do choisich Mórag, agus bha e nis a’ rannsachadh lorg a coise.

Choisich e maille rithe dh’ionnsuigh a’ Mhonaidh Ghuirm. Bha e a’ meòrachadh air a ceum ’s air a cruth suas gus an àm a thréig i an sgìre airson an Eilein Sgiathanaich. An robh eachdraidh nam buill bheaga an cleith air o’n latha sin? Bha e feumail do Mhac Grùslaich gu robh Seumas Camshron tosdach, oir bha eòlas aige a thaobh Móraig a chuireadh eanchainn am breislich anns nach robh i a riamh roimhe.

An do shònraich Dia gu rachadh e gu bàs agus an dàimh bh’eadar e féin agus Mórag dubh, dorcha! Bha e gun mhac gun nighinn ach na fhuair e le lagh nàduir—laghan dhaoine! Bha laithean òige a’ seasamh le suspuinn m’a choinneamh, agus smuain a’ ruith, mar gum b’eadh le cruaidh-theud, agus a’ foiseachadh air inntinn. Thòisich clàr teud-ghuthach ri seirm air feadh a chinn. Bha ceòl ’na dha chluais—fead chaol, chruaidh, a bha spealgadh bathais a chinn, agus a’ stracadh cnàimh a dhroma cho cinnteach ’s ged a bhiodh am fear-ceirde os a cheann le geinn is òrd.

Ciamar a bha an dàimh bha eadar e féin ’sa nighean gu bhi air a toirt gu soilleireachd? Bha e am meadhon na ceiste, agus Mac Grùslaich a’ tolladh ìomhaigh le tearrachd. Thuit e air aghaidh agus shocraich a shùilean air an ùrlar. Bha e faicinn Móraig ag gul. Chunnaic e esan a bha tagairt càirdeis rithe air a chàireadh gu tosdach an

[TD 279]

inne na h-ùrach, agus bha e féin a’ ruith o thulm gu bealach le crith-gheilt a bha cur geilt an cridheachan munntir eile. An robh e gu bhi ’s an t-suidheachadh so gu siorruidh!

“Tha mise falbh,” thubhairt Mac Grùslaich le braise. “Cho luath ’s a gheibh mi an cothrom bithidh fianuisean agam-sa na d’aghaidh ged a rachainn a chum a h-uile cladh th’eadar cluas na Gobhair* agus bonn a’ Chuirn-dhuibh† ’s na mairbh a dhùsgadh. Faodaidh mi nì eile ìnnseadh a bha mi ’m beachd a chumail uaigneach. Chan e do thochradh suarach a thug an so idir mi. Tai g t-airgead gu aileiridh‡ do mhaighstir. Ged a dheanadh e stairsneach de’n fhior òr a chum mo threòrachadh á sgìre Loch-capair, cha chuidhtich mi na clachan gus am faic mi urra aig Móraig Rois a ta ’n diugh ’na mnaoi aig Eoghan Mac ’Illeathain.”

Bha an duine a bha ’g éisdeachd cho balbh ris an fhiodh ris an robh e ’n taic. Chaidh còmhla an doruis fhosgladh ’sa dhùnadh, ach cha do shnaoidh ’s cha do chairich am fear a bha stigh. Bha shùil air a’ cheàrnaig a bha e deilbh le a mhac-meanmna. Bha i cho réidh ris a’ chuan le féith nan eun. Cha robh e faicinn nì ach coilltich ùrail, agus òg mhios an t-samhraidh a’ coigleadh nam blàthan meata a bha an crochadh oirre. An robh Seumas Camshron gu bhi ’s an t-suidheachadh ud gu siorruidh? Am bi Dia cho an-iochdmhor agus nach nochd e slighe gu dol as? Thog e a cheann. Am priobadh na sùla bha e air ais anns an chathair.


* Aird Ghobhar.
† An ear air Cille Chuimein.
‡ Tiodhlaiceadh: cosgais an adhlacaidh.

[TD 280]

Thuit oillt-chrith air ìomhaigh. Ar leis gu robh e an amar bainne agus a’ bhean ’ga mhaistreadh leis a’ chrannachan.*

“Gleidh mi; dion mi, O mo Dhia!”

Rinn e comharra naomh na croise le dealas; ach cha robh a mheur cuidhte ’s a bhroilleach nuair a thùirling eanchainn a chinn air a mhuin.

“Mórag ’na bean! Chuala mi briathran; chuala, chuala!”

Ghlaodh e na focail le caithream. Thuit an duine gu cùl na cathrach le neo-threòir. A dh’aindeoin an teinnteachd ’s an robh e, cha do dhruidh nì air a thuigse a bha cho deuchainneach ri bhi toirt fa-near gu robh e air a dhruideadh o na h-uile cuspair a bh’air aghaidh na talmhainn. Tha sinne a’ toirt fa-near gu robh an smuain sin co-shìnte ri suidheachadh na té a bha e caoidh aig àm àraid de a beatha. Carson a bha iad a’ co-fhreagairt?

Bha aghaidh Mhic Grùslaich air a’ Chorpaich, ’se càireadh an ceann Chailein gach focal a chaidh a labhairt. Bha e féin ag aithris nan nithean nach deachaidh a labhairt idir an ciùineas aig an robh dà thomhais gliocais an co-sheasamh ris an obair a chuir e roimhe.

“Chan eil iad beò a rachadh gu cùirt lagha,” bha e ’g radh. “Ach ìnnsidh mise dhuit mar a tha. Nam bitheadh bean Mhic ’Illeathain nàdurra, dhearbhainn-sa oirre an uair de ùine nach eil innte ach bana-Chamshronach. Tha mi an diugh ’sa cheart shuidheachadh do taobh ’sa bha mi a’ mhaduinn a leig mi a bana-chliamhuin saor.”


* Tha am bainne so-ghluasadach ma’s faighear ìm.

[TD 281]

“Tha thu de’n bharail nach biodh dragh aice?” dh’fheòraich Cailean.

“Chan eil mi de bharail ’s am bith ’ga taobh. Cha do chruthaich Dia a leithid. Cha robh i ’s an Fheàrnaidh fichead mionad nuair a chunnacas Camshron air cnoc. Agus rud eile; bhiodh i dlùth air sè blaidhna de aois a’ fàgail na h-Abaid. Nach bu chòir dhi cuimhne a bhi aice air a sin nam biodh i leth-choltach ri sluagh an t-saoghail?”

Choisich iad sgìre Lagain, sìos troimh Gleann-claoidh gu Loch-an-ghàir. Bha iad ’s an Litir-bhric agus a’ ghrian a’ pògadh a’ chuain ’s an àirde ’n iar. An ceann tiota bha iad air an giulan le carbad troimh Thom-na-machrach, Inbhir-lòchaidh, dh’ionnsuigh a’ Ghearasdain.

Bha an oidhche ciùin, agus dus dorcha ag iadhadh mu aghaidh na talmhainn a bha druideadh astail nan speur o radharc nan sùl.

“Feumaidh sine cabhag a deanamh; tha an seòl-mara air do mhuin agus bithidh an Corran ’na theas* mu’n dà-’reug.”

Cha b’ann le geilt troimh shruth no gaoith a labhair Cailean na briathran. Bha tosdachd an fhir a bha còmhla ris air a cheann fhàgail neulach; agus aig an dearbh àm, mur a biodh e a’ faicinn Mhic Grùslaich a’ tilgeil ultaich de uisge bharr liadh an raimh a bha ’na làimh, bha e air co-dhùnadh gu robh a bheilbheachd do-cheannsaichte. Bha iad a’ seòladh gu Sròn-a’-chreagain, air taobh a tuath na Linne. Rinn Mac Grùslaich casad.


* Teith: sruth na mara.

[TD 282]

“Cha robh mi smuaineachadh air a’ chulaidh* idir,” fhreagair Mac Grùslaich; “mur a snàmh i an Corran théid cainbe a chur an làimh Labhrainn† air Salachan, agus deanadh e rithe mar is àill leis. Ciod e do bharail mu’n Eilean Sgiathanach? Am bheil thu ’m beachd ma tha nighean an Rosaich a ta ’n diugh ’na mnaoi cuidht’s tigh-tearmuinn, nach biodh i toileach éisdeachd ri sgeul na h-Abaid?”

“Ciamar a bha thu dol a dh’fhaotainn do bheatha as an Eilean? Tha thu ’g ràdh gu’n do riasail thu as an àite ’s an robh thu le tuaiream. Tha dà thomhas neairt an Dùghall Gorm.”

“Tha neart ’na chorp: chan eil dus ’na eanchainn. Bhithinn-sa air ais aig Malaig mu’m faigheadh esan ’na chaiseart.”

Bha ciuineas eatorra a rithist. An ceann greise bha Mac Grùslaich a’ labhairt le deagh rùn mu’n duine a dh’fhàg e as a dhéidh.

“Nach cuala do chluas obair na bliadhna a chaidh? Feumaidh sinn maitheanas a thoirt seachad. Tha mise glé choma ged a leiginn anail do’n sgìre ’s am bheil e airson tacain.”

Bha Cailean a’ bóideachadh gum b’fhearr leis na na choisinn e riamh timchioll Sgùrr-an-iubhair‡ Mac Grùslaich a bhi ’s an t-seann ghnàths. Dh’fhaodadh Cailean a ràdh gu robh muinntir eile de ’n cheart bharail.

“C’àite am bheil e?” bha Murchadh Mac-a’ Mhaighstir a’ feòraich.


* Bàta.
† Sgiobair a’ Bhàta.
‡ Dlùth air Gleann Conaidh.

[TD 283]

Bha Cailean air uchd Mhìll-an-t-slamain a’ labhairt ri ceithrear dhaoine.

“Tha na tha ri fhaicinn de chorp aig bonn a’ Chearcaill,”* fhreagair-Cailean.

“Agus a’ chuid a ta folaichte, do-fhaicinn an Eilean Rasaidh? B’e turus na bochdainn e dha fhèin ’s do chàch.”

Greis an déidh so bha na fir air tràigh a’ Chreagain a’ tilgeil ultach air muin ultaich do’n eithir bhig. Sheòl iad sios an cois a’ Mhill-ruaigh gu Camus-a’-chuilinn, bun abhuinn Chonaidh, a dh’ionnsuigh an Rudha-dheirg. Chualas eubh nan creach air an aigeann. Thàinig solus bàta am fianuis. Bha an sgiobair reachd-ghuthach air a gualainn.

“Leig cead a choise leis. Is e an t-aon chuspair a b’aithne dhomh riamh a thréig a dhaonntachd gu buileach.”

Bha Mac Grùslaich a’ togail a ghuth ’na sheasamh aig sròin na culaidh bhig a bha fo chasan agus cainbe ’na làimh.

“Cha chuireadh a h-uile adharc a ghoid sibh riamh urad is reang ’sa bhàta. Ged a rachainn-sa an co-roinn ris an deamhan, am bheil mi gu bhi air mo sheòladh leis?”

Thilg Mac Grùslaich an cainbe da ionnsuigh.

“Ciod tuilleadh a dh’iarradh tu: gealach chadalach, gaoth chiùin is traghadh mara? Stiuradh an t-seamlaich† bà a bh’aig m’athair bàta an coinneamh sruth, aig cho fiata ’s gam biodh e.”


* Stob a’ Chearcaill, 2557 troidh.
‡ Mart gun toinisg: chan aithne dhi a sliochd féin!

[TD 284]

“Nam bithinn ’san t-sabhal agus an t-sùist faisg orm fhroisinn do chorp gu neo-ni.”

“Ma dh’fhaoidte gu’n deanadh do sheanmhair sin,” fhreagair Mac Grùslaich, “ach tha mi cinnteach nach do dh’fhàg i aon as a déidh a thomhadh ris. Lìon i an saoghal le seangheir!”*

Bha càch ag obair ’sa ’g éisdeachd. Ged a bha Mac Grùslaich diomhaineach cha robh aon de’n chóignear a’ smuaineachadh gu robh e ’na thàmh. Bha iadsan dìchiollach. Bha Mac Grùslaich a’ faotainn sgil a theangadh lìon beag is beag. Nach mór an nì a bhi ag éisdeachd ri guth-cinn a’ bhalbhain a th’anns an aon tigh riut!

Chaidh damh is eileid a chàireadh ’sa bhàta le làmhan sgoinneil, agus an ceann tiota bha an dà eithear air cùrsa a bha calg-dhìreach. Sheòl am bàta beag an taobh as an d’thàinig i. Ràinig i cladach Acha-’n-toir agus dh’iomair iad ri cois cladaich gu tràigh Drùim-Mhàrtainn. Chaidh an t-eithear a chur gu uachdar na tràghad. Bha Dùghall Gorm agus anail ’na uchd an sgoir de chreig. Ma dh’fhaoidte nam biodh eòlas aige air ceird nan daoine nach robh a chridhe air a bhi cho corrach. Bhiodh e cho fursada do neach cabhlach Bhreatainn fhaicinn air aon chùrsa ri mèirlich-sìthne na Corpaich a lorg cuideachd. Ghabh esan mór iongantas nuair a mhothaich e do Mhac Grùslaich ’na aonar. Sheas e air a chasan, agus ghairm e air Mac Fhearghais.

“Roghnaich thu an dorchadas,” thubhairt Dùghall, “ach roghnaich mise an dorchadas cuid


* Leanabachd an òige is aois.

[TD 285]

eachd, oir cha robh thu riamh ach an dorchadas agus an dubhar. Seas; na caraich!”

Thog e a làmh agus ghreimich e ri éideadh an fhir eile.

“Nam bithinn air do lorg mìos roimhe so cha robh mi air cnàimh dhe d’chorp fhàgal slàn. Ciod a rinn thu ris an eithear?”

“Mo shàil a bhualadh air a sliosaid.”

“Agus a tilgeil do’n aigeann?”

“Ghuirm! an coinneamh a sléisdeadh.”

“Nam biodh fiach na saothrach agam dh’fhàgainn leth-mharbh thu.”

“Chan eil thu airidh air nì ach a h-uile alt ta ’na d’chorp a ghlasadh le pronnasg theinnteach as a’ leaghadair.”

Dhùin e a dhòrn. Bha Mac Grùslaich balbh. Bha éideadh ’ga theannachadh amhuil spearrach.

“Nam biodh Dia air an tàlann cinn is cuirp a bhuilich e air daoine eile a bhuileachadh ort-sa, thilginn do charcais gu feamainn na tràghad.”

“Cuir sìos do làmh,” thubhairt am fear eile le caise.

“Innis dhòmh-sa cia àite a’ lorg mi an t-eithear. Ma thig lideadh seachad air do shlugan ach an fhìrinn, théid do cheangal air totaidh na druaipe a th’air an tràigh agus do chartadh air an aiginn.”

Rug Mac Grùslaich air Dùghall mu chaol dùirn.

“Tha mi ag ìnnseadh dhuit gu socair mo leigeil saor. Seas ach am bruidhinn mi ruit.”

Bha Dùghall ’na thosd.

[TD 286]

“Feumaidh tu a’ nis an seachdamh mac* a lorg; Cha dean do làmh bonn feuma gu siorruidh.”

Bha Mac Fhearghais air ruith gu uchdan creige, oir bha cuideigin, ar leis, ri feall-fhalach. Ghrad thill e air ais. Bha an dithis dhaoine an gleachd ri cheile.

“Bha thu ag iarraidh sgalag an tighe? Chan fhac thu riamh dhiom ach an dara-leth—faileas!”

Bha dà shùil an duine bhig mar lasair theine, agus a ghlùn air uchd eascaraid. Bha Mac Fhearghais a’ sgrùdadh an dubhair. Rinn Mac Grùslaich fead a chuir a chorp air chrith. An ceann tiota bha Cailean a’ sgrùbail gu cloich.

“Suidh an so.”

Bha Cailean a’ labhairt ri Mac Fhearghais.

“Chuala mi a h-uile focal a chaidh a labhairt. Tha magaid† an ceann Dhùghaill.”

Bha an duine a bha ’g éisdeachd ris coltach ri snàmhaiche air bruaich aibhne agus e a’ faicinn an uisge a’ teicheadh ’na thuil á fianuis a shùl. Cha robh aon teagamh nach robh e air achmhasan fhaotainn o dh’fhàg e an t-Eilean Sgiathanach. Nam biodh a shùil geur chitheadh e am barrachd. Cha do dh’éirich teagamh ’na intinn riamh a thaobh


* Bhiodh na Gàidheal gu tric air allaban a’ lorg leighis airson “tinneas-an-righ,” agus bu mhór éifeachd an t-seachdamh mic. An galar a rachadh seachad air sgil an léigh bha esan a’ bagradh “creideamh.” Thàinig an druidheachd an cois nan Caitliceach; ach cha robh an Eaglais sin latha riamh cho dichiollach no cho seasmhach a thaobh a’ mheallaidh so ris na Protastanaich. A dh’ionnsuigh an latha an diugh, nam biodh sùilean na dà bhuidhne fosgailte, chitheadh iad gum bheil am Pàp anns an Ròimh agus an creideamh daingnichte air fad is leud na Gàidhealtachd. Is iomadh bòcan a chunnacas air feadh nan clachan. Am faca neach riamh bòcan aig nach robh a stéidh air creud no creideamh?
† Baoth-smaoin.

[TD 287]

Chailein. Bha esan cho treun ’na chorp agus a bha e modhail, neo-choireach. An ceann tiota bha Mac Grùslaich a’ labhairt le ciuineas.

“Fhuair thu do dhà roghainn. Chan eil anam eadar bun na Linne agus Lagan a thigeadh gu cluais na tràghad. Ma dheònaich “Ciaran”* cead do choise a thoirt dhuit leigidh mise fhaicinn dhàsan agus dhuit-sa, gu’n deachaidh tu air seacharan. Cha do chreid mi idir gum biodh do bhathais agad a nochadh ’nam fhianuis. Ciod a dh’fhoghluim thu fad nan ochd laithean a bha thu snòtaireachd mu’n Chorpaich?”

Bha Dùghall air chrith le ana-mèinn.

“Bha dà iodhail agad, do mhaighstir agus am fear a thilgeadh tu le ceann do chuaran mar bhoitean de fhraoch. Bha mise ’nam ghille-coise, agus bha do mhaigstir sàsaichte le brosgul do bheòil. Tha barrachd speis agad do chlosaich a’ choin a fhuaradh bàite o ’n tigh agus a th’agad do uachdaran Rasaidh!”

Choisich iad suas gu ceum rathaid. Bha Dùghall a’ cur cheist le dòchas gum faigheadh e eòlas air na cùisean a bh’aige féin ’san amharc. Bha misneach a mhaighstir air tuiteam gu buinn a chas, ach bha ni-eigin de dhòchas aige gum faigheadh e naidheachd air Mac Illeathain. Chuartaich Dùghall an sgìre a chum na crìche so. Bha e eadhon air a dhol a dh’ionnsuigh a’ Mhonaidh Ghuirm, ach cha d’fhuair e robhas air an duine a bha e ag iarraidh. Bha deòn-bhàigh aige, mar an ceudna, gum faigheadh e


* Bàillidh na Corpaich.

[TD 288]

seilbh air an eithear; agus, ged a dh’éisd e ri Mac Grùslaich le ni-eigin de chreideas, bha e de’n bharail leis na bha e fòghluim ’sa faicinn gu robh an duine sin tuilleadh is cùramach an ceann gnothaich. Cha robh e a’ creidsinn gu’n d’rinn e dochann do’n eithear.

“Tha thu dì-beathte greis de’n oidhche a chur seachad còmhla rium,” thubhairt Mac Grùslaich, a’ ceangal stiom de anart thairis air a dhà shùil. “Ma dh’fhaoidte nach misde mi do chuideachd tacan, ach cha d’fhuair ceann gliocas no sùil fradharc a chunnaic slighe mo thighe.”

Chaidh an t-aon nì a dheanamh air Mac Fhearghais, agus an ùine ghoirid bha iad sìos seachad an Cor-uaine a chum bonn na Beinne Bàine. Lùb iad a steach ri aodann nan creag. Thàinig iad gu stairsnich de ailbhinn chlach. Bha a’ mhuir a’ bualadh a’ chlair-aghaidh, agus a’ nualaich ma chridhe nam post charrach air an robh cudthrom na talmhainn. An ùine ghearr bha iad ’nan suidhe an Uamha-nan-ceann. Bha Dùghall Gorm ag amharc timchioll air. Bha e faicinn dà eithear air an ceangal gu cùramach le cainbe aig iomall nan stuadh. Bha carragh cosmhuil ri càrn-cuimhne a’ cur fasgaidh air an aitreabh o ghaoith is doininn, agus stairsneach de chlachan cruinne, liath-ghlas mór-thimchioll a buinn. Chuir e aghaidh air an teine a bha e faicinn, ar leis, mìle de shlighe. Bha an lasair ag éirigh suas ri bilean nan creag. Cha robh ceò no dus ri fhaicinn. Bha i teicheadh air mìle rathad, agus ag iadhladh gu fiata troimh aisir gun cheann gun chrìch.

[TD 289]

“Bha an t-àite so ’na ‘uamha-cheann ’ uaireigin, a Dhùghaill. Tha e móran na ’s feagarraiche airson sin na sgùirr an chlachain; ach chan eil neach ’sam bith an diugh beò air cinn chàich. Tha e beò le a cheann féin!”

Bha seangaich de sporran leathair aige ’na làimh.

“Coma leam do dhoghais* mo chuirp. Tha mi cho treun agus cho fallain ri duine a sheas riamh an cuarain. B’fhearr leam aon ghnìomh taitneach o’n bheairt bhig tha steòrnadh mo chnàmhan no ged a bhithinn comasach air na tha os cionn do chinn a chàireadh air Cucaig.”†

Thilg e an sacan gu duine caol, fada a bha timchioll na cagailt.

“Sud agad mac-samhuil Mhic-an-Rothaich: tha dhà chluais cho teith ri ainneal. Tha e maol, dall, agus tha e comasach air biadh itheadh agus biadh a dheasachadh.”

“Nach bu treun Samson, ’Eanruig?”

“B’eadh; agus tha mi smuaineachadh nam biodh fuil Ghrùslaich an déidh a bhi air a riaghladh air fheadh, agus làn meurain de eachainn Mhaoil-dònaich, t’athar, ’na cheann, gu robh e air buaidh fhaotainn.”

Beagan an déidh a’ chonaltraidh so bha an còcaire, agus a reir coslais an t-àrd run-chléireach, a’ càireadh bìdh air bòrd. Bha Mac Grùslaich a’ cath-chòmhradh ri Dùghall Gorm.

“Freagair mi,” bha Mac Grùslaich ag ràdh.

Bha iad ’nan suidhe aig ceann eile na lùchairt.


* Gniomh: obair threun. Tha “Doganta” a’ ciallachadh garbh, tiugh—ciod e an duais a fhuair thu airson do dhoghais!
† Beinn dlùth orra (2,017 troidh).

[TD 290]

“Chan eil an nì an ain-fhios dhuit; tha fiod agad nach deachaidh nighean an Rosaich gu tigh a h-athar an déidh na seirbhis. Innis dhomh c’àite an do thog i a ceann?”

“Gheibh thu am bàs agus cha chluinn thu sin bhuamsa.”

“Agus carson a bhitheadh eagal orm am bàs fhulang?” thubhairt Mac Grùslaich le teas. “Tha do chridhe-sa breun le leth-bhreith. Ma tha uaisleachd a’ seasamh eadar thusa agus do mhaighstir ’s i an uaisleachd a th’eadar dà mhèirleach—dual de asgart a chaidh a thoinneamh ’s an t-seann saoghal.”

Cha robh àrd sheirbhiseach Rasaidh a’ creidsinn focal de’n t-seanchas a bh’air feadh an eilein a thaobh Mhic Grùslaich. Chaidh bean Mhic ’Illeathain á fianuis nan sùl cho ealamh ’s ged a bhiodh i air a slugadh leis an talamh, ach cha robh làmh aig an sgalaig ’s an obair. Ciod air an robh e a’ meòrachadh a nis? Bha e ag aideachadh nach do dh’amhairc e air Eanruig Mac Grùslaich Caimbeul ach le aon sealladh, agus ma bha e gu ni-eigin de eòlas fhaotainn air a nis, dh’fheumadh e a chothromachadh leis a h-uile mìr de ghliocas a bha ’na cheann.

“Tha am boireannach sin ’s an sgìre ’s am bheil thu.”

Bha Dùghall a’ sealltainn le neart a’ chrùisgein ola a bha os a cheann air ìomhaigh Mhic Grùslaich. Bha am balla a bha seasamh eatorra air tuiteam cho cinnteach ’s ged a bhiodh an clachair air a bhualadh le òrd. Bha e mothachail air a’ so ga

[TD 291]

thaobh féin eadhon, agus leig e uileann an taic ri clàr de fhiodh leis an t-saorsa a a bhiodh e cleachdadh ’s an Sguirr. Thog Mac Grùslaich a cheann agus labhair e gu socrach.

“Ciamar a fhuair i an t-aiseag?”

“Tha mise a’ feòrach dhiotsa na ceiste sin.”

Ghrad sheas Mac Grùslaich.

“So dhuit mo làmh; chan eil nì agam ri chleith a thaobh nighean an Rosaich.”

“Tha ’san aithris gu’n do sheòl thu am boireannach gu Arasaig, agus gu robh Mac ’Illeathain romhad air an laimhrig,—le toil a mhatha, a theagamh.”

“Chan eil mise ga d’thuigsinn,” fhreagair Mac Grùslaich le cabhaig, amhuil neach le teine air a chraiceann.

“Sud an cùmhnant a rinn i!”

“Tha mi nis a’ tuigsinn. Bha i deònach a bhi ’na bean an Arasaig agus ’na ‘Móraig Ros’ ’s an eilean.”

Chrom e a cheann. Bha shùilean a’ cur dearrsadh as na clachan a bha fo chasan. Ghrad chlisg na bha suas air a ghuaillean.

“Chan eil lorg air Mac ’Illeathain?”

“Chan eil e fad air falbh; am fac thu choslas?”

Ghrad thionndaidh an duine tiugh, dearg. Bha aghaidh air a’charragh. Bha iorghoill is cainnt an ceann eile an tighe ach bha tosdachd amhuil brat-mairbh sìos a dh’ionnsuigh na stairsnich. Bha Dùghall Gorm feitheamhach. Cha do thuig e idir gur e am biadh is blasda am biadh a théid a ghoid. Tha an sgeul-aithris air a labhairt le mìle beul,

[TD 292]

agus faodaidh a h-uile beul a bhlas féin a chur oirre. Bha e deònach a shàth fhaotainn; agus rùnaich e eadhon ged a rachadh e mìle air seacharan gu’n lìonadh e a bhrù leis an ùr-ghusgal.

“An cuala thu mi?”

Rinn Mac Grùslaich casad. Thog e a chóig meuran gu fheusaig—suidheachadh a chuir stòladh air aodann Dhùghaill.

“Bha mi a’ smuaineachadh nach biodh do mhaighstir a’ bagradh beatha dhaoine nam biodh cùisean air a bhi mar nach robh iad. Tha thu ’g ràdh rium gu bheil Mórag Ros a’ cur mì-mheas air na thachair aig clar-ceangail Chille Mhoire?”

Bha na focail air an labhairt fann. Ma labhair e iad le sùil freagradh fhaotainn, cha robh de fhoighidinn aige na dh’éisd ri freagradh. Agus dh’fhaodadh na focail a bha e labhairt a nis a bhi so-thuigsinneach do’n duine eile mur a’ biodh esan air a thuinn-luaisgeadh le féirg a bha ag atharrachadh a chraicinn o ghorm gu dreach a’ bhuaghallain.

“Mórag Ros, am boireannach a dhiult còmhnadh is cuideachadh, agus am focal ‘teich’ sgrìobhte air clàr a h-aodainn! Mórag Ros, am bàbhuinn chrosgaich a shaltair am fion-amar, ’s an airm-luinn, agus saighdean guineach na h-ifrinn an sàs ’na cléith. Chuir i an teicheadh orra,” ghlaodh e. “Iudhach is Cinneach, athair is màthair, agus sheas i an coinneamh a’ bhàis agus na h-uaghach!”

Shìolaidh na focail air bàrr a theangadh. Bha uilean an taic ri dhà ghlùin, agus bàrr na feusaig a dh’fhàs troimh fheòil a’ sguabadh an ùrlair.

[TD 293]

“Ach dh’atharraich i. Bha i cho balbh ri caora agus an deamhas ga lomadh; ach dh’atharraich i! Chaill i a loinn agus cruth a h-ìomhaigh, agus—agus—”

Cha do chuir e crìoch air na focail, oir bha e cinnteach gu feumadh a bheag no mhór de chéill a bhi air a siubhal ma’s faigheadh i cuidhte ’s a luchd-tòrachd. Bha Dùghall mothachail air falamhachd. Bha dhà shùil aig amannan a’ tuiteam air fàinne dearg-bhruchdach a bh’air caoil a dhùirn.

“Nach éisd thu rium,” thubhairt e le caise. “An do chrath thu do chiall?”

“Eisdidh,” fhreagair Mac Grùslaich, gu neo-bhruaileanach. “Tha thusa mar bu chleachdach leat a bhi, a’ lorg a’ bhuilionn agus an éisg. Tha thu airson do bhrù a lìonadh le smodal. Nach coma dhuit co-dhiubh tha bìrlinn Rasaidh air aigeann Arasaig no ag grodadh air làthaich Chinn-t-sàile? Agus nach fhaodadh tu bhi coma ged a bhiodh Mac ’Illeathain ’na stoc reodhta air a’ fara-dhruim?”*

Dh’éirich toit de theas troimh fheòil an fhir a bha ’g éisdeachd. Bha bannas a bheòil a’ criothnachadh agus càirean-fiaclach a chinn mar neach air a ghrad-bhualadh le paralais. Chaidh na focal air feadh a chuirp mar gum biodh e ’na shìneadh air an innean agus an gobha ’ga shlaiceadh o chùl a’ churaidh.† Cha robh tarruing anail aige; gidheadh bha an tòghlainn cheathaich a bha fàgail a chuirp cho tiugh ri smàl an teallaich.


* Maide th’air a chàireadh ri druim eitheir.
† Duine treun: neart. Tha sinn a’ fàgail an fhocail do bhrigh ’s gum bheil clach-steidh na Gàidhlig farsuinn!

[TD 294]

Sheall e dh’ionnsuigh na carragh roineagaich a bha turramanaich m’a choinneamh. Bha esan air ath thilltinn gu marbhantachd—an tùm-tam a bha ’ga fhàgail an riochd mairbh. Lean e a smuaintean ceum air cheum. Chaog fradharc a chinn. Bha na sùilean beaga, biorach, tuireannach. Tungaid an dubh-aiginn; cia lìon cruth a bha i ag altrum? Leig e a thaic gu cùl na cathrach, agus chnuasaich e air na thachair o chionn là no dhà.

Cho fhad ’s a b’fhiosrach leis, cha do ghairm e Mac ’Illeathain ’na bhilean; ach chuimhnich e gu robh fear-ionaid na Corpaich air bìrlinn Rasaidh fhàgail aig Dùn Dhiarmaid. Cha robh e idir a’ dol a dh’àicheadh an nì a bha aige ’s an amharc co-cheangailte ri Arasaig. Bha dòchas aige gun cluinneadh e ni-eigin mu Mhac ’Illeathain, agus gun cuireadh e sgeul na bìrlinn agus nighean an Rosaich an dara taobh. An robh duine feòlmhor comasach air smuain dhìomhair a cho-chreutair a fhroiseadh as a chorp?

Bha e bùrach an talamh neo-threabhte bha ’n taic ri bhathais air los gun stéidhicheadh e air aon bhunait. Cha robh teagamh idir aige nach robh na creuchdan làthrachail an co-roinn ris an diabhul; ach ciod e tomad na h-earrann a chaidh a liubhairt? Thàinig toirm ’na cheann. Bha aibhnichean de uisge a’ ruith air fheadh. Ghrad dh’fhairich e an tuilbheum, mar gum b’eadh, a’ binndeachadh air a dhà shlinnean, agus thuit an t-slinn chopanaichte a bh’air stéidh a dhroma gu dhà ghlùin. Anns an t-suidheachadh so bha e comasach air meòrachadh, ach cha robh e faicinn leud na roineig seachad air

[TD 295]

ladarnas,—ladarnas a bha air fàs toirteil. Chan e a mhàin gu robh a smuain fèin fiosrach do ’n lunndaire a bha f’a chomhair, ach bha esan air a mhaighstir a chothromachadh gu ìre an ùnsa.

“Tha fios aig Dia agus aig daoine gu bheil mo mhaighstir an suidheachadh iongantach air tàille nighean an Rosaich; ach có a dh’innis so do’n speireig ròmaich ud?”

So an nì air an robh seirbhiseach Rasaidh a’ meòrachadh. Bha e féin cho dall ri bonn-dubh a choise, air màthair-aobhair iomairt Rasaidh. Ghabh e co-phàirt de ’n obair an-diadhaidh a shònraich a mhaighstir da gun atharrachadh mar a sheilbhich a mhaighstir uallaichean Dhòmhnuil. Rois. Bha e ag aideachadh gum b’e carthantas iongantach a bha seasamh eatorra. Dh’aidich e fichead uair ma bha a mhaighstir air a chunglachadh ri gnothaich caraid ’s an obair a ghabh e os laimh a thaobh Mhic ’Illeathain agus Dhòmhnuill Rois, gum b’i dìlseachd a bh’ann a bha cho tearc ri duine iomlan; gidheadh cha do dhrùidh aon smuain beag air inntinn seachad air obair chàirdeil no gnìomh caraid.

Bha an dithis dhaoine bodhar, balbh, a’ sgrùdadh an ùrlair. An ceann tiota bha Dùghall Gorm mothachail air ni-eigin de bheòthalachd. Thog e a cheann. Bha Mac Grùslaich ga choimhead air leth-fhiaradh. Bha rud-eigin de ghluasad na seilcheig suas air a dara-leith, agus greim aige air làn a dhùirn de’n bhian chairtidh a bha sìos air uchd. Bha e faicinn nan sùilean gun fhios, cosmhuil ri cleasaiche le uidheam air bàrr a shròine. Ghlan

[TD 296]

e an tùchan bha ’n àiteigin timchioll na cìche-shlugain agus dh’fhosgail a bheul.

“Tha do mhaighstir aig na fithich?”

Dhòirt na focail air càirnein* Dhùghaill Ghuirm mar thuil aibhne. Bhrùchd fhuil troimh fheòil. Bha a chraiceann air chrith agus féithean a chinn crò-dhearg.

“Ciod a th’annad-sa ach breunan blian an t-sluic a dh’fhàs maille ris an spàin agus saoghal truasail!”

“Is goirid eadar do dhà sgeul a mhucaire gun tuigse. Is fiosrach leat gu’m bu mhèirleach do mhaighstir—do cheann-feadhna. Ghabh t’iodhal-sa fàth air ùmbaidh Dhiùirinnis. Reic esan a nighean, agus reic do mhaighstir-sa a chorp is anam a chum a malairt—a chum a bhi ’na dhia beag an Eilean Rasaidh. An robh Mac ’Illeathain a’ dol a theasairgeadh do mhaighstir agus a cùmhnant-geallaidh feadh choilltean Albainn?”

Bha Dùghall a’ sealltainn air an sgàirnich stacach a bha ma thimchioll. Ghrad thuit a shùil air an duine a bhóidich e a cheangal ri tota-bhràghad na bìrlinn, agus a ghiulan beò no marbh gu seòmar-gnothaich an “tighe-mhóir.” Ciod a dh’fhòghluim e o’n mhaduinn ainmeil a dh’fhàgadh e gun bhòrd eitheir? Bha a mhaighstir air a chur ’na rabhadh.

“Tilg a’ chaochag a dh’ionnsuigh na Linne, ma laigheas do shùil air, ach uiread agus coinnean chan fhaod thu thoirt a dh’ionnsuigh mo thighe.”

Agus thubhairt e barrachd air so ris.

“Tha cead agad do cheum a ghabhail air feadh an eilein agus air feadh an arois th’air a h-ainmeach-


* Slige fhalamh a chinn.

[TD 297]

adh orm, ach cha laimhsich thu nì an taobh a stigh nam ballachan.”

Na nithean a chunnaic ’s a chuala thu o’n àm sin cha ghabhadh aisneas deanamh orra. Bha e eu-comasach air meòrachadh ma timchioll eadhon; ach ’s e bhi faicinn earrann de’n eachdraidh sin air a sgaoileadh fa chomhair leis an leith-chiallach a ràinig Eilean Rasaidh gun osan m’a chasan, agus an duine a bha mar bhall-iomain aig ceann a choise, a bha fàgail tacaid air feadh a chuirp. Chrom e aghaidh le nì-eigin de stòladh. Bha e airson dearbhadh a chur air fad agus leud an t-seanchais, agus dheònaich e ceist a thogail an làthair an fhir a bha ma choinneamh.

“Is fiosrach leat gu’n d’ chaochail Dòmhnull Ros?”

Shìn Mac Grùslaich aodann da ionnsuigh. Mhothaich Dùghall gu’n d’fhuair e, mar gum b’eadh, an sgian-dubh an sàs ’na fheòil agus rùnaich e a sàthadh a dh’ionnsuigh na coise.

“Tha e air adhlaiceadh còmhla ri dus a chàirdean ’sa Mhonadh Ghorm.”

“Am bheil fad bho’n chaochail e?” thubhairt Mac Grùslaich, le guth a threòraich Dùghall gu sgùirr a’ chlachain agus a dh’aisig dha féin an t-àite a bha aige.

“Co-ainm an latha a’ phòs Mórag.”

Thuit an ath shàmhchair eatorra. Bha tuinn bhuaireasach a’ rànail mu aodann nan creag, agus an nuallaich air uchd na ranntair ioma-chumhann a bha sìos o’n charagh. Bha misneach Dhùghaill Ghuirm air fhàgail briathrach.

[TD 298]

“Tha Mór a bhean air a’ chuthaich.”

“Cuin?”

Thàinig am focal mar gu’n éireadh e a bolg na h-uaghach.

“An oidhche a chaochail a fear-pòsda.”

“Eanruig!”

Thàinig sgal o cheann eile na fardraich. Chlisg Dùghall. Bha e coimhead an dus a bha ag inntrinn lìon beag is beag, do’n mhoillteir a shònraich e dha greis roimhe sud. Cha robh mur-a-bhith anns an dealbh a thaobh a’ chuspair sin, ach a mhàin gu robh i sèimh, tosdach, amhuil nathair a dh’easbhuigh a’ ghath. Bha an clàr-cinn so-fhaicinn. Cha robh robhas air iùil. Bha sult nan cnàmh air teicheadh: bha an t-sròn meanbh, biorach. Bha an fheusaig cho tioram ri clòimh an domail* agus am pòr a bheathaich i luath-phreaslach.

“Ruith!”

Thionndaidh an aonairt amhuil neach a bhios a’ dol a dh’ionnsuigh a’ bhàis mothachail air nì-eigin de ghràdh nàdurra, no dh’fhaoidte eudmhor a thaobh gnìomh taitneach a choimhlionadh. Dh’éirich Dùghall agus chuir e aghaidh air biadh is teallach is ùpraid, coltach ri duine leis a’ chamart ’na amhaich. Bha Mac-a’-Mhaighstir an oisean a’ lìomhadh gunna spìceach le dealas agus ag gleusadh seann òran an riochd a bha so-fhreagarrach air stairsnich Uamh-nan-ceann is ag greasad Mhic Grùslaich an ceann an fhuinn.


* Cloimh a thuiteas bharr na caorach ma dh’fhaoidte le dian-ruith, agus a théid fhàgail ’sa mhachair le mi dhiu.

[TD 299]

“’S minic a mharbh mi fiadh ’sa’ bhùirean,
Air mo ghlùin ’s mi lùbadh gunna.

SEISD:—
“’S gann gu’n dìrich mi chaoidh
Dh’ionnsuigh frìth allt-a’-mhonaidh;
’S gann gu’n dìrich mi chaoidh.

“Thàinig litir o na h-uaislean,
Nach rachadh luaidhe a chur á gunna,
’S gann gu’n dìrich mi chaoidh.

“Chaidh mo chrochadh air na tàirnean,
’S cha b’e sud leam àite fuirich.
’S gann gu’n dìrich mi chaoidh.

“Chum mi air còmhnard na Màille,
Bha fiadh nam beann àrd is fuil air.
’S gann gu’n dirich mi chaoidh.”

“’Eanruig,” ghlaodh an t-òranaiche, a’ togail a’ ghunna le blathas agus a’ sealltainn air a’ bheairt a bha ’na làimh,

“Tha mo ghunna caol air meirgeadh,
Cha téid mi chum na seilg leis tuilleadh.
’S gann gu’n dìrich mi chaoidh.”

Shuidh Mac-a’-Mhaighstir le cridhealas air a’ bhòrd, agus chualas a ghuth am measg na carraid a bha ma thimchioll—

“Thèid sinn gu Bealach-an-t-sìthean,
Is gheibh sinn nìgheanag, làmh an urra.”

“’Eanruig,” ghlaodh e rithis, ach bha Eanruig cho balbh ris a’ charragh a bh’aig ìochdar an tighe. Bha àite Chailein falamh, mar an ceudna.

[TD 300]

“Tha mise a’ toirt làn chreideas do na h-uile lideadh,” bha Mac Grùslaich ag ràdh ri Cailean. “Tha Dòmhnull Ros air adhlaiceadh ’sa Mhonadh Ghorm. Tha Mórag air feadh Loch-capair, agus Mór Ros gun deò céille.”

“Tha e ga d’ mhealladh,” fhreagair Cailean le iomagain.

“Chan eil; faodaidh tu chreidsinn. Cha chuir an t-eun a’ bhreug fhionnaidh achuair ’sa bhliadhna. Tha teanga Dhùghaill Ghuirm a’ manntaich na fìrinn cho baoghalta ri teanga an fhìrean a’ manntaich nam breug. Tholl mi a chorp. Sgrùd mi a h-uile cuisle a th’air fheadh, oir chan eil na clàir cho tomadach*; agus ma ghleidheas Dia dhòmhsa fuighleach† m’eanchainn a chum an taca so ’n ath-oidhch, bithidh dearbhadh agam am firinn, breug e.”


* Cha robh Dùghall doirbh ri thuigsinn.
† Na bha air fhàgail aige.

[TD 301]

CAIBIDIL XIII.

EU-CINNTE

Nam biodh a leithid de nì anns an t-saoghal is clàr-cuimhne eachdraidh beatha an duine, o bhreith gu bhàs, tha sinn a’ creidsinn gum biodh móran a’ seilbheachadh àmhgharan agus ag glacadh d’an ionnsuigh féin uallaichean a sgealbadh cridhe is corp an an-àm. “Roi’-fhios, roi’-mhithich,” mar a theireadh na seann chailleachean còire aig an robh ceithir tàlannan gliocais agus aon tàlann de fhòghlum. Ma dh’aidicheas sinn le mac-meanmna gum faodadh a leithid de rud a bhi ann, tha sinn a’ smuaineachadh gum biodh naoi as an deich na bu riaraichte cùisean a bhi mar a tha iad—an t-àm ri teachd a bhi air a dhruideadh o ’n tuigse maille ris an t-sùil.

Có an neach a bhiodh comasach air cadal suaimhneach fhaotainn agus na nithean a bha dol a thachairt da sgrìobhte aig ceann eile na sràide? Ciod a their thu a leughadair mu chadal corrach?

Ach eadhon ged a bhiodh gach nì an dubh ’s an geal fa chòmhair do dhà shùl am briathran sìmplidh, so-shoilleir, no so-thuigsinneach—

Tha boireannach gu pòsadh, agus an ceann na bliadhna bithidh a fear air a chrochadh le cainbe air sgàlan airson mort. Tha té eile gu bhi

[TD 302]

teagmhach, eu-cinnteach, agus bithidh i air a buaireadh. Bithidh i air a h-itheadh suas le eud is farmad, ionnas nach bi latha sonais aice air an talamh. Falbhaidh duine mar fhògarrach as a dhùthaich féin. B’e chuibhrionn-san cruadal a threòraicheadh e gu ionad uaigneach a thagradh ri Dia airson tròcair agus grad-bhas. Ma dh’fhaoidte gum bi aghaidh chiar, chailceach a faireachas* anns an oisinn agus sac aimhleasach na beatha a’ bruthadh a dh’ionnsuigh an ath dhuslaich nam puist chrith-easgaideach a bha seasamh air èiginn ris a’ chàs.

An robh na nithean sin annta féin earbsach, diongmhalta, ’s an t-seadh ’san robh iad gu bhi air an leughadh? Cha robh idir, agus ’s math nach robh. Nam biodh a leithid de dhearbh-sgrìobhadh ann bha cinneach no gnè eile nach aithne dhuinne air a bhi ’na chois. Mur a biodh, bhreothadh e aig ceann eile na sràide (nam biodh sràid ann), gun uiread agus sùil cinn air fhaicinn. Oir cha bhitheadh sluagh ann airson fhaicinn. Thogadh na sìthichean an aitreabh: shuidhicheadh iad gu snasail clàr do bheatha, ach thuiteadh duil-thionnsgain nan creach orra-san cuideachd. Bhiodh mnathan a’ ghlinne ri seirm, agus bleith min na brà ri a cluinntinn air na h-àrd-dhorsan a’ pronnadh an fhionain-chuislich gu bàs is aimrid.†

Tha Sasunnach àraid ag ràdh gum bheil Moderation freagarrach airson clann nan daoine “cho fad ’sa


* Farraid: nì a tha so-bhrosnachail ri fhaicinn ’s ri chluinntinn agus a chuireas creutair air oir ’sa charraid a chum a lorg.
† Neo-thorrachas.

[TD 303]

bhios iad air an talamh.” Nach faodadh e ìnnseadh dhuinn gu robh clann nan daoine na bu fhreagarraiche airson measarrachd na bha measarrachd air an son-san? Ni h-eadh, ma fhuair e an suspuinn cinn a bha còir aige fhaighinn, dh’fhaodadh e ìnnseadh dhuinn gu robh an duine eu-comasach air eileamaid ’s am bith eile altrum. Tha neul tiugh, dorcha air a dhà shùil a chumas e ’san inbhe sin gun taing dha.

Chan eil sgiol céille aig neach nach aidich gu’n d’thàinig an duine dh’ionnsuigh an t-saoghail le buill a chuirp ’nan dà leth. Bithidh e tolladh na cuairteig luime ’sam bheil e le mór-ghath a chinn; agus tha so ’gar treòrachadh gu ceud cuspair ar n-aithris, agus a’ mhoguil a chaidh fhigheadh timchioll an duine do bhrigh ’s gu robh eachdraidh a bheatha sgriobhte air saoghal eile. Chan e nì furasda idir a th’ann an latha màireach, agus mar sin air aghaidh, a thoirt a dh’ionnsuigh an latha an diugh. Ar leinne nam biodh creutair a’ dol a dh’fhaotainn a dhà roghainn gum biodh e cho tearainte le a chuairt ghoirid ’s an t-saoghal a bhi sgrìobhte an clàr a chinn, ri bhi sgrùbail ’s a’ bealamas ris an roinn neulaich a bha seasamh eadar e agus leus. Oir, nam biodh e comasach air fhaicinn, tha an dubh neul cho siorruidh am buanas ris an t-saoghal féin.

Cha d’fhuair an duine cothrom taghaidh: cha deachaidh earbsa ris. Agus tha sinn a’ creidsinn nam biodh a’ cheist air a cur ri móran a bha, agus a ta, ’s an t-saoghal an diugh, gu seasadh iad mar a sheas caillteanach an cùirt-lagha agus lagh Bhreat-

[TD 304]

ainn ’ga bhagradh a chum cogaidh. Cha robh uallach air ach e féin. A theagamh, bha an lagh aig an dearbh àm air a leigeil saor nam biodh esan ag giulan uallach mnatha.

“Pos,” thubhairt fear-na-cathrach, “agus tha thu cho saor rium-sa.”

Cha robh an duine freagarrach airson tuasaid araon an corp no inntinn, ach fhreagair e le focail a thug gàire air gnùis a’ chinn-shuidhe.

“Tha an dà cheist cho cruaidh,” thubhairt e, le sgeun an dà shùil a chinn le eagal.

An déidh sin, feumaidh sinn a bhi riasladh ri ni air choir-eigin. Nach eil e cho toirbheartach dhuinn a bhi sgrùdadh an dorchadais? Ged a b’e do chuid-sa doilgheas is bristeadh-cridhe, gu latha bhràth cha mhothaich thu do dhoilgheas gus am bi e aig do chagailt. Tha co-fhaireachadh agad ri nàbaidh. Tha thu mothachail do’n dosguinn a rug air; ach nach mór am beannachd, eadhon ged a bhiodh do dhuileach-sa fichead troidh air do chùlaobh, nach eil thu ’ga faicinn le sùil do chinn?

So an gnàths-meòrachaidh ’s an robh Alasdair Caimbeul agus e a’ leughadh litir a pheathar ag ìnnseadh dha gu robh Mórag Ros agus Mac ’Illeathain, gu bhi pòsda mu’n tigeadh ceithir-là-deug de ’n Chèitein. Bha na nithean a thachair dha féin, bho ’n dh’fhàg sinn e ri ursainn an tighe ag éisdeachd ri Iain Mac Creimein, air fàs sean. Bha iad gu buileach air di-chuimhne. Ged a dh’fhoghluim e nach robh feum no stà a bhi cnuasachadh mu thimchioll nan nithean a bh’air thoiseach air, bha teagamh is eu-cinnte air fhàgail gun treòir.

[TD 305]

Bha e deanamh oidhirp air a bheachd ’s a bharail a thoirt gu stéidh-tuigse. Mheòraich e air Móraig ’na bean—guallann ri guallann ri Mac ’Illeathain—agus sheulaich e nach robh ach aon nì fo aisteil nan speur a dh’aisigeadh a gnàths agus an t-slàinte àbhaisteach. Bha e taingeil gu robh na thachair an Diùirinnis agus tigh Dhòmhnuill Rois am folach air; gidheadh, nam biodh e cinnteach gu robh Mórag pòsda—na’n gairmeadh i ’na dhà chluais gun sgàth no geilt gu robh i pòsda agus gu robh i ’s an t-suidheachadh sin le a saor thoil féin—bha e smuaineachadh gum faigheadh inntinn fois.

Bha na briathran so-bhrosnachail agus, mar gum b’eadh, air a bheò-ghlacadh an leithid de dhòigh agus gu’n do dhì-chuimhnich e eadhon na focail ghoirid a fhuair e o làimh Mhóraig fhéin. Ni h-eadh bha e faicinn cearcall timchioll a h-uile lideadh a sgrìobh a phiuthar, ach an seanchas a thaobh pòsaidh Móraig.

Chrom e a cheann a chum na litreach a rithist. Cha robh naidheachd eile gu bhi innte a bha na bu chudthromaiche; agus bha e nis a’ leughadh na litreach, chan ann a’ meòrachadh air Móraig mar chailin aig am biodh sùil ri pòsadh, ach mar bhoireannach a bha pòsda agus i làn riaraichte leis. Bha tìm is ùine air briathran Eilidh a dheanamh foirfe.

Leugh e air aghaidh. Bha na focail gearr, tearc, agus a’ seasamh le suspuinn fa chomhair a shùl. Cha robh coimeas aca ris na ceud bhriathran an seadh, ach dh’aidich e—agus fa-dheoidh dh’fhairich e—gu robh iad na bu cudthromaiche an seadh eile.

[TD 306]

Bha e leughadh gu robh e féin air adhlaiceadh an cladh Eàrlois, no briathran co-ionnan ris a sin.

“Cha robh sinne ’ga chréidsinn,” chaidh Eilidh air adhart. “Tha ochd là fichead a nis o ’n sgrìobh mi ’ga t’ionnsuigh: chaidh mi le m’ dhà chois a chum Port-an-righ, agus shìn mi an litir gu duine earbsach a th’anns a’ bhàt-aiseig.”*

Dh’innis i ma adhlaiceadh o thùs gu éis, agus chrìochnaich i an litir le briathran a nochd dha nach robh aon de a chàirdean, gu h-àraidh Beitidh piuthar-athar, a’ creidsinn gu’n do dh’fhàg e fàsach an t-saoghail.

“O, ’s e a bhi air do ghlasadh ’s air do ghearradh o charthantas, ’s bhuatha-san a ta ga d’neartachadh a chum a bhi beò!”

Thàinig na briathran le caithream troimh a bhilean, ach bha na focail a’ fiaradh nan dearbh smuain a bh’air inntinn. Bha e an coinneamh-a-chinn còmhla ri Móraig Rois, agus na focail fhuara, an-iochdmhor dheasaich i air a shon. Bha carthantas math ’na àite féin. Cha robh e gu math a bhi air do sgathadh bho fheòil is fhuil a fhuaradh air mhodh nàdurra. Ciod e coimeas feòil nàdurra ri maoth-àilleagan bha an crochadh eadar neamh is talamh, agus a h-uile buadh tuigse is gliocais a bha gabhail còmhnuidh annad air géilleadh da?

Chaidh e gu ionad beag dlùth air uinneig an t-seòmair ’san robh e ’na shuidhe agus thog e litir Móraig. Bha fichead latha o’n chaidh an litir a shìneadh da ionnsuigh aig clar-malairt priomh


* Bhiodh bàta an ceann gach mìos a’ dol a dh’ionnsuigh baile an Obain bho àiteachan sònraichte air taobh an iar na Gàidhealtachd le itrichean—pacaid nan litrichean.

[TD 307]

tighe-litrichean Fhunndaidh. Bha e air na focail a leughadh gu minig; ach bha e rithist a’ dol gan leughadh as ùr agus shuidh e sios le mór-thogradh. Bha na briathran ’sa chànain choimhich, mar a leanas:—

Dear Alex.,—I am sending this in haste. I trust you will receive it. I am getting married to MacLean to save my father. I shall never live with him. I intend leaving Duirinish for good.

MORAG.


Bha am paipear as eugmhais comharraidh ’s am bith eile. Cha robh uiread agus an latha de’n mhios air a’ chlàr-duilleig. Leig e a cheann an taic ri cùl na cathrach, agur rinn e oidhirp air briathran an dà litir a rannsachadh. Chunnt e na chuir e féin de litrichean a chum an Eilein Sgiathanaich, agus, mar an ceudna, na litrichean a sheòl e gu Móraig agus gu Eilidh as an Fhraing. Chuimhnich e gu’n d’àithn e do Mhóraig aig tigh a h-athar, sgrìobhadh da ionnsuigh agus an còmhdach a sheòladh gu tigh-litrichean a’ bhaile ’s an robh e a nis. Thug e fa-near gu’n d’earb e an nì ceudna r’a pheathraichean.

“Bha mi slàn, fallain a’ fàgail na Frainge: sgrìobh mi a dh’ìnnseadh dhoibh, ach a rèir coslais cha deachaidh an dà litir a sheòladh ’gan ionnsuigh!”

B’e so an comhdhùnadh a dh’ionnsuigh an d’ thàinig e—co-diubh a thaobh sanas Eilidh. Nam biodh ise air an fhios sin fhaotainn, cha bhiodh esan an diugh a’ leughadh mu dhéibhinn bàis is adhlacaidh!

A thaobh Móraig cha robh e dol a riasladh ri

[TD 308]

còmhradh-se idir, ach a mhàin gu’n deanadh e dichioll air àm sgriobhaidh na litreach a lorg. Bha e de’n bharail gu robh so féin gu leòr. Cha d’fhuair e a riamh de fhòghlum na thuigeadh boireannach a bha dol a phòsadh, agus mar gum b’eadh, a’ dol a sheirm le a bilean an cluasan a’ mhinisteir, a dh’aindeòin a dhùrachd agus a threun-oibreach, gu robh ise a’ dol a dh’fhàgail a fear-pòsda aig ursann doruis na h-eaglais.

Thug e an toiseach fa-near gu robh còir aige air litir Eilidh fhaotainn thairis air mìos roimhe sud. Bha litrichean air an seòladh gu Alba Nuadh mar bu trice an ceann gach mìos no sè seachduinean; agus bhiodh e iomchuidh dhuinn an so eòlas fhaotainn air an aobhar gu robh na cearnaibh so de Americ air am frithealadh na b’fhearr na bha ionadan eile le malairt is litrichean.

Deich-bliadhna-fichead roimhe sud, bhiodh an luchd-àiteachaidh taingeil litrichean fhaotainn aon àm ’sa bhliadhna. Greis an déidh sin bha iad a’ faotainn bàta dà uair ’sa bhliadhna le riaghailteachd. An uair a thòisich an sluagh air fàs lìonmhor, agus a thòisich soitheach an déidh soithich air lìonadh gach laimhrig le bathar is ceannachd, rùnaich àrd-cheannard tighe-litrichean Bhreatainn bàta a chur gu Alba Nuadh an ceann gach raidh. Bha Tigh nan Cumantan a’ deanamh oidhirp làidir air litrichean a sheòladh do na h-uile sgìre anns an robh a bheag no a mhór de chruinneachadh sluaigh. Chan e a mhàin gu’n d’ rinn iad sin, ach bha iad air an giulan le glè bheag de chosgais. Bha an dùthaich mór farsuinn, agus bha adhartas na dùthcha

[TD 309]

an crochadh ri bàta-litrichean fhaotainn cho riaghailteach ri soitheach ceannachd. Bha an dà nì eu-dealaichte.

Ach a dh’aindeoin an dìchill, bha iad eu-comasach air bàta a sheòladh a h-uile mìos gu àitean bu chudthromaiche na Alba Nuadh. Dh’fhaodadh na sgìrean sin a ràdh gu’n do chuidich iad féin le Breatann agus Breatann leò-san. Is ann annamh a rachadh mìos seachad gun soitheach fhògarrach fhaicinn mór thimchioll ceann a tuath Americ. A theagamh bha so feumail do’n t-sluagh, ach bha e ro-fheumail do thigh litrichean Bhreatann, oir bha ceanglachain is litrichean air an giulan air bheag faraidh agus le riaghailteachd anabarrach math, co-dhiubh, an sìde mhath na bliadhna.

A thaobh cùisean a bhi ’s an t-suidheachadh so, ma ta, bha iongantas air Alasdair nach robh ceud sgrìobhadh a pheathar air a sheòladh d’a ionnsuigh. Bha e toirt fa-near, chan e a mhàin gum faodadh e bhi air an litir fhaotainn, ach gu robh ùine is tìm air a dhol seachad ’s am bu chòir da fios-freagairt nan litrichean a sgrìobh e féin fhaotainn.

Chaidh aithris dhuinne gu’n do dh’fhàg gaol cuid de dhaoine gun bhròig gun osan: chaill iad na bhuilich Dia orra de chéill nàdurra, agus bha iad ’nam beul-bùird is fochaid do ghràisg is inbhich, cia b’e àite ’s am biodh iad cruinn. Agus, so agad, fior ghaol! Deagh bhuaidh leis a’ chailin a fhuair cuidhte ’s an seòrsa gaoil so, oir nam biodh freasdal air faicinn iomchuidh dhi seilbh a’ ghabhail air bhiodh i an cuairt-shlugain an eu-dochais mas ruitheadh mìos-nam-pòg. Dhùisgeadh i còmhla ris

[TD 310]

a’ choileach le goirteas cinn, oir bhiodh iorram na traill-iomraidh ’na dhomblas do a blas, agus an gnè duinealais a fhuair i mar thochradh, a’ ruagadh teallaich is dachaidh gu deòrachd.

Cha do dhrùidh nì de’n t-seorsa air Alasdair Caimbeul. Bha e an aon seadh cho an-iochdmhor ris a’ ghaol féin; agus chan eil eòlas againne air nì ’s am bith a tha cho an-iochdmhor ris a sin. Cha robh marsanta riamh air cùl na slige-tomhais cho cùramach ris a’ ghaol a bha esan ag altrum. Cha phòsadh e boireannach airson iochd no truas. Ni mò a smuainich e gu’n tigeadh boireannach ’na choinneamh leis an dà nì a dh’ainmich sinn. Bha e deònach tomhais phailt a thoirt seachad, ach bha e tagradh gu uiread cudthrom an deilg air ais. Nam biodh e làn chinnteach gu robh nighean an Rosaich air a thréigsinn le a deòin bha e air tionndadh bhuaipe le soitheamhachd agus le dùrachd a bha calg-dhìreach an aghaidh nan smuain a thug litir a pheathar fo a chomhair.

Bha e a’ meòrachadh ’s a’ cnuasachadh air na nithean a b’fhiosrach dha féin a thaobh Móraig. Choisich e a h-uile ceum de Dhiùirinnis, sìos a dh’ionnsuigh an fheasgair a mhothaich e do Chathal Gille-naomh am Baile Bhrest. Lean e Cathal gus an do sheas e air talamh Alba Nuaidh. Cha robh dà dheanamh nach b’i làmh Chathail a sheòl am fios mu eucail is bàis a chum an eilein.

Bha a smuaintean a’ ruith air an t-seòl so, gidheadh cha robh e riaraichte. Carson a sgrìobhadh Cathal gu robh esan air caochladh ’san Fhraing agus e air thaisdeil còmhla ris! Ghrad smuainich e gum

[TD 311]

faodadh litir Móraig a bhi o chuid-eigin eile. Ach ma bha i air a sgrìobhadh le foill, bha e duilich leis a chreidsinn gum biodh còmharradh cho iongantach air a’ chlàr duilleig. An robh am mealltair a’ dol a dh’ìnnseadh dhasan gu robh Mórag Ros a’ rùnachadh teicheadh le a beatha as an Eilean Sgiathanach!

So na suidhichidhean ’san robh Alasdair Caimbeul an déidh m’an cuairt air trì mìosan a chaitheadh an dùthaich chéin. Bha e air eachdraidh nam mìosan goirid sin a chur gu mionaideach a dh’ionnsuigh a pheathar; agus, ged a bha e doruinneach le a bhi labhairt mu bheatha is bhàis bhràthar-athar, bha e de’n bheachd gum biodh sgeul an dòlais cho maith, no na b’fhearr, na sgeul idir.

Bha e an diugh mothachail air falamhachd a thaobh na naidheachd sin. Bha e smuaineachadh nam biodh roinn de na dh’iomchair e fèin air an tàille mothachail do a chàirdean, gum biodh a chuid-san so-ghiulanta. Bha dòchas aige gum faiceadh e brathair-athar uair-eigin. B’ann a chum na crìche so a ghiulain e gu cùramach iomhaigh—an aon tochradh a chuir e bhuaithe le dàimh gnàthachail bho’n dh’fhalbh e as an eilean. Cha do ghabh Alasdair mór-iongantas idir an déidh dha eachdraidh bhrathair-athar a chluinntinn, gum biodh esan dearmadach air sgrìobhadh. Is minig a mheòraich e air an dòigh iongantaich a chuala e an sgeul agus mar a thionndaidh cùisean da thaobh féin.

“Bha Dòmhnull ’na charaid dhomh agus bha

[TD 312]

mise ’nam charaid dha: chuir sinn cùl ris an eilean cuideachd, agus an diugh—”

B’e sud na focail bhristeach a bha tuiteam air claisneachd Alasdair agus an duine beag, iongantach, a dh’fhògair dubhachas greis roimhe sud le sùilean fliuch m’a choinneamh. Fhuair e sgeul bràthair-athar bho’n latha a thréig e an t-eilean a chum na mionaid a chaidh a ghairm as an t-saoghal.

Bha bràthair-athar fichead bliadhna ’na aonrachdan. Bha e sealbhach a thaobh nithean an t-saoghail so ’san tomhais ’san robh e mì-shealbhach a thaobh a thigheadais. Chaidh fhàgail le dithis phàisdean òga—caileagan a thog ’sa dh’àraich e le mùirn. Chaochail Anna, an té a b’òige aig còig-bliadhna-deug de aois. Ged a bha so cruaidh is déisealannach le a h-athair, b’e bàs Iseabail, an té bu shine, agus an té air an robh uallach a thighe, a bhrist a chridhe.

“Dh’fhoghainn Iseabal da,” bha Mac Creimein ag radh. “Cha d’fhuair e latha le slàinte air an talamh o’n latha dhubh sin.”

Bha Iseabal ’na cailin sgoinneil, ghnothachail. Bha i cùramach aig an tigh agus o’n tigh, agus bu tric a chaidh i air ànradh agus a fhuair i allaban co-cheangailte ri seòl beòshlainte a h-athar. Bha Dòmhnull Caimbeul an seilbh air roinn mhór de fhearann, agus dh’fhaodadh e a ràdh gum b’i Iseabal an té air an robh cudthrom na h-oibreach.

Aon fheasgar an dùbhlachd a’ gheamhraidh bha a h-athair ’na sheasamh an dorus a thighe làn iomaguin oir shéid a’ ghaoth o’n àirde tuath le sgal a bha criothnachadh an tighe. Bha e air a

[TD 313]

cur air falbh moth-thrath air taisdeal fada. Ged a bha an sneachda ’na thuinn air aghaidh na talmhainn, gidheadh bha an aimsir ciuin, bòidheach. Bha e uair an uaireadair a’ feitheamh le dòchas gu’n cluinneadh e tartar a cas, no gum faiceadh e an t-each air an do roghnaich i falbh air an rathad m’a choinneamh. Bha ùine a’ dol seachad, ach cha robh Iseabal a’ tighinn. Mar is tric a thachras aig àm de leithid, an uair a rinn Dòmhnull Caimbeul oidhirp air cuideachadh fhaotainn agus fios a chur a chum nan nàbaidhean, cha robh e comasach air dorus a thighe fhosgladh. Bha sneachda ’na chnuic mór-thimchioll àite còmhnuidh.

Thàinig an oidhche. Shuidh Dòmhnull, ach cha do lochd a shùil an cadal. Bha e tagradh airson Iseabail. Bha e an dòchas gu’n do dh’fhuirich i far an robh i; agus, ged a bha e mothachail nach robh e a riamh ’na aonar, ’sa creidsinn gum b’e tinneas no am bàs a chumadh Iseabal gun tighinn dhachaidh, bha e air a mhisneachadh gum biodh i sàbhailte an àite-eigin.

Dh’éirich e chum an doruis, oir bha e faicinn iomall na h-àirde an ear geal. Bha a’ ghaoth air lasachadh. An ùine ghearr bha e comasach air an dorus fhosgladh. An ceann fichead mionaid an déidh sin bha e call a shuim ’s a thonaid, oir bha e faicinn corp Iseabal cho fuar ris an t-sneachda air an robh i ’na sìneadh fo chomhair a shùl. Bha srian an eich aice ’na làimh. Bha a’ bhrùid air sùmhlachadh gu a dhà chluais eadar dà chnocan mu’n cuairt is ceithir mìle o’n tigh.

“Sin a’ mhaduinn a dh’atharraich brathair-

[TD 314]

t-athar,” bha Mac Creimein ag ràdh. “Tha dà bhliadhna bhuaithe sin. Tha mise creidsinn mur a biodh na nàbaidhean air a bhi còmhla ris nach robh e air a bhi beò idir. Thubhairt e rium fichead uair nach robh e faicinn stà a chum a bhi beò. ‘Fhuair i am bàs air mo shon-sa,’ bhiodh e ag ràdh; ‘bha fios aice gu robh mi ’nam aonar, agus ged a dh’àithneadh dhi fuireach far an robh i cha d’éisd i ri achmhasan.’”

Cha robh Mac Creimein fada an cuideachd Alasdair air an fheasgar ud. Moch ’sa mhaduinn an ath latha, bha e timchioll a’ bhùird maille ris agus ag ìnnseadh dha mar a bha cùisean a’ seasamh da thaobh féin.

“Bha mi fhéin airson an eilein fhaicinn aon turus eile,” bha e ’g ràdh. “Mhaoidh is bhagair e orm thusa a bhi còmhla rium a’ tilleadh, ach cha robh mi leth-mionaid ’nam thigh féin nuair a thuig mi nach robh e beò.”

An ceann trì laithean bha Alasdair an àite-gnothaich fir-lagha a’ leughadh tiomnadh bhràthar-athar. Bha an tigh, am fearann agus gach nì a bha Dòmhnull Caimbeul a’ seilbheachadh air fhàgail aige gun chumha.

“Mur a bi mac mo bhrathar deònach seilbh a ghabhail air an tigh, no tighinn a dh’ionnsuigh an fhearainn, tha mi ag àithneadh an dà chuid a reic agus a luach, agus luach gach nì eile air am beil mi an seilbh, a chur a dh’ionnsuigh mo chàirdean ’s an Eilean Sgiathanach.”

Bha ainm féin sgrìobhte an toiseach agus ainm a pheathraichean agus, mar an ceudna, piuthar-

[TD 315]

athar an Eàrlois, maille ri beagan de ainmean air an robh Alasdair aineolach.

Leugh e sìos an clàr-duilleige le cùram. Thug e fa-near gu robh na sgrìobhaidhean anabarrach òrdail, pongail.

“Ma chaochail neach a th’air ainmeachadh, bithidh an roinn sin air a cur ri teaghlach mo bhràthar an Earabost.”

Bha Iain Mac Creimein agus neach eile ’nan luchd-cùram air na sgriobhaidhean sin.

Bha Alasdair a’ còmhradh air ais ’s air adhart, ris an fhear-lagha, agus dh’innis esan da sgeul a bha cur iongantais air fhéin agus air a chàirdean ’s an eilean.

“Tha deich bliadhna bho’n sgrìobh e ’gam ionnsuigh-sa, agus a dh’àithn e suim airgeid a sheòladh gu Beitidh Chaimbeul, a phiuthar anns an Eilean Sgiathanach,” thubhairt an duine; “agus ghabh mi iongantas gu’n d’earb e rium gun uiread agus ainm no nì ’s am bith eile fhoillseachadh.”

Is minig a labhair Alasdair an déidh làimhe mu rùin is allmharrais bhràthair-athar a thaobh na ceiste so ri Iain Mac Creimein.

“Bha bràthair-m’athar neònach, ach cha robh e ceum air dheireadh air Iain Mac Creimein air bòrd ’sa bhàta an ‘Hector’” theireadh Alasdair le féith-ghaire.

“Amadain!” fhreagair Mac Creimein, “bha nì-eigin de thoil agad-sa a’ fàgail do dhùthcha; cha robh thu air do thilgeil an coinneamh do chinn do tholl an t-soithich. Tha dara leith na céille a bh’agam-sa agus aig Dòmhnull air laimhrig Eilean

[TD 316]

Diarmaid, agus bhiodh an leith eile a’ meòrachadh am Funndaidh air nithean a bha ann agus na nithean a bha dlùth ris an làimh.”

“Bha mise air bliadhna de mo shaoghal iomlaid airson thusa bhi ri m’ ghualainn, agus do cheum an co-sheirm ri srann na pioba a’ coiseachd a dh’ionnsuigh a thighe.”

Cha do chuir Alasdair teagamh anns na briathran sin. Bha e cho cinnteach gum biodh bràthair-athar cho aineolach air a theachd agus a bhiodh esan air ainm an duine a bhóidich air laimhrig na Sgoire-brice gu’n tugadh e Alasdair aghaidh ri aghaidh ri Dòmhnull Caimbeul amhuil mar a bhiodh na seann mhnathan leis an “char deiseil” a’ buileachadh lòn air eilthirich a’ mhonaidh. Cha robh e idir a’ meòrachadh air na nithean sin an diugh, ach bha e a’ meòrachadh air seann nithean an éideadh nuadh. Cha robh e dol as àicheadh nach robh an dà litir air a chur ’na bhreislich; agus bha barrachd air fhéin a’ tuigsinn nach robh cùisean réidh an àit-eigin—aideachadh a thug rudha-gruaidh air a shnuadh a’ labhairt ris an te a bha frithealadh da.

An dèidh bàs Iseabail chaidh Sìne Nic Coinnich, boireannach ciallach, suidhichte, ’na bean-tighe còmhla ri bràthair-athar. Fhuair i féin a cuid de’n t-saoghal; agus bu tric a bhiodh conaltradh teachail eadar i agus an gille òg a dh’aidich ’na fianuis aon fheasgar gu robh aignidhean suidhichte air aon chuspair nigheanadh. Thaisg e cuid de’n chòmhradh sin suas ’na chridhe; agus, mu’n do chuir e crìoch air a’ mheòrachadh agus air an litir a

[TD 317]

rùnaich e sgrìobhadh, bha e gu tuilleadh a chluinntinn, agus bhiodh e ag éisdeachd le cùram, oir cha robh na briathran fada seachranach air a bheachdan féin. Chuala e clag air an dorus agus nochd i steach leis an aoidh àbhaistich. Bha àm bìdhe ann. Bha i càireadh a’ bhùird le dealas.

“Bithidh sinne a’ toirt oidhirp air cùisean atharrachadh, Alasdair,” thubhairt i, le féith-ghàire; “tha sinn a’ deanamh sin. Ma dh’fhaoidte gum faic mi fhéin an latha ’s am bi daoine air an giulan do’n t-seann dùthaich an taobh a stigh de sheachduin. Ach, gu latha bhràth, cha tig atharrachadh air nàdur a’ chinne-daonna.”

“Bithidh esan ’na thàmh,” fhreagair Alasdair le aiteas; “cho seasmhach ri beinn. Na h-atharraichidhean a chì thu, chan e atharraichidhean a tha annta ach samhuil riarachaidh dhuit-sa agus dhòmhsa agus a h-uile creutair a tha furasda a mhealladh.”

“Nam bithinn-sa ’nam ghille agus gaol agam air boireannach, rachainn ball-dìreach da h-ionnsuigh. Dh’ìnnsinn an fhìrinn. Dh’iarrainn oirre mo phòsadh ma bha mi deiseil air a shon. Na ’n diultadh a’ chailin leiginn cead a coise leatha.”

“Chan eil fior ghaol ag giulan droch nàdur,” fhreagair Alasdair; “ma dh’fhaoidte gu’n cuidicheadh àrdan is tàmailt le d’ shuidheachadh aig an dearbh àm, ach ciod e an toirbhe a bhiodh an sin agus i as t-eugmhais?”

“Sin far am bheil sinne a’ feuchainn ris an nàdur a fhuair sinn atharrachadh. Na éisd ri beul-aithris, no beul ’s am bith, ach a beul féin. Ma chluinneas

[TD 318]

tu bho a bilean nach eil i deònach do phòsadh bithidh am boireannach sin ’s an aon dàimh dhuit ri piuthair. Cuimhnich nach buin fior ghaol do’n t-saoghal so idir,” chum i air adhart; “cha bhi gaol fallain gu bràth foirfe gus am bi e so-làimhsichte. Is e sin an t-aobhar gu bheil móran an eucail cuirp is intinn. Cha robh iad ach a streap is dubhar is faileas!”

“Tha thu ciallachadh gu robh an dubhar a bha an so ’gan tàladh, agus ’nuair nach d’ rinn iad féin oidhirp air an sgàile a tholladh gu’n do ghéill iad do’n dealbh a bha iad a’ faicinn?”

“Tha thu fagas do’n nì a ta mi ciallachadh,” fhreagair i, le sgal de ghàire a chriothnaich bòrd an t-seòmair. “Nam biodh eòlas aig na truaghain air an nàdur a chaidh a chruthachadh leòtha, dh’fhaodadh iad a bhi cinnteach gu’n lotadh gaol, agus nach robh leigheas air a shon ach briathran tàrmasach na tàrlaid a ghràdhaich iad.”

“Tha thu ’g aideachadh gum bi gille an gaol agus esan ma dh’fhaoidte neo-mhothachail air!”

“Gun amharus! Agus cha dean e math do neach a bhi dearmadach ’ga thaobh. Tha na ceudan a’ fulang le dearmad. Tha mìle boireannach, is mìltean pòsda aig an duine chearr. Tha barrachd timchioll nan teallaichean le osna throm na dearmaid ’s a’ meòrachadh air an òganach nach d’thàinig—agus nach tig! Cia lion duine a ta ’n diugh a’ caoidh nach do phòs e a’ chailin a ghoid bhuaithe a ghaol? Tha iad cho pailt ris na bochdan agus théid iad gu bàs a’ meòrachadh air an fhaileas, agus mo thruaighe, a’ riasladh mu dhealbh a’ dh’fhàg iadsan far an d’fhuair iad i.”

[TD 319]

Bha Alasdair ’ga h-éisdeachd le ciuineas a bha calg-dhìreach an aghaidh gean na té a bha labhairt. Thog e a cheann. Bha ìomhaigh suidhichte.

“Agus ciod a thachradh dhoibh nam biodh iad air an sgàile so a reubadh?”

“Bhiodh iad cosmhuil ri daoine eile, mar a dh’ainmich mi. Is ceist an ‘gaol’ a dh’fheumas a bhi air no dheth. Ma tha dàil eu-cinnteach a thaobh na siorruidheachd tha i trì-fillte mi-earbsach a thaobh cuspair gràidh.”

Ged a bhiodh Alasdair Caimbeul cho rag-mhuinealach ri Pharaoh ag éisdeachd ri Maois, cha b’urrainn da gun éisdeachd ris an òraid a chaidh a sheirm ’na dhà chluais. Ma dh’fhaoidte gu robh na briathran freagarrach airson clann nan daoine an cumantas. Biodh sin mar a bhitheas e, bha a h-uile liteadh làn lùis is brìgh do a shuidheachadh féin.

Chunnaic e air thuaiream nighean an Rosaich a’ bruidhinn ris an àit-eigin, agus bha e deanamh dealbh dhi, mar gum b’eadh, am bruadar; ach bha e a nis air a cho-éigneachadh cho cinnteach ’s ged a bhiodh feachd armailt air a chùlaobh a chum còmhail a chumail rithe. Ni-h-eadh, an làrach nam bonn chuir e sìos fa-sgrìobhadh air an litir a bh’air a bhòrd gum biodh e ’s an Eilean Sgiathanach mu’n teirigeadh am foghar, no ma dh’fhaoidte roimhe sin. Chuimhnich e air Cathal Gille-naomh cuideachd. Bha e a’ meòrachadh air-san ré na h-ùine bha e ’na shuidhe mu’n bhòrd bìdhe.

“Nach e faileas a tha ann-san, mar an ceudna? Carson a bhithinn eadar dà bharail a thaobh an duine so ’s mi ’ga fhaicinn cho tric ris a’ ghréin!”

[TD 320]

Bha an smuain sin a’ seasamh m’a choinneamh. Chrìochnaich e am biadh a bh’air a’ bhòrd, agus choisich e le cabhaig dh’ionnsuigh an eich-luinn. Ma thimchioll leth-uair de ùine an déidh sin bha e còmhradh ri Gille-naomh fa chòmhair an tighe-litrichean.

“Carson a bhiodhmaid ’nar coigrich, teaghlach an aon eilein?” thubhairt Alasdair, le tapachd.

“Chan fhiosrach mise nì a’ dh’fhàgadh ’nar coigrich sinn,” fhreagair Cathal.

“Tha mise an teagamh a thaobh cuspair àraid, agus tha barail làidir agam gu cuidicheadh tusa mi. Bu mhiannach leam, mar an ceudna, dearbhadh fhaotainn co-dhiubh is nàmhaid no caraid ris am bheil mi labhairt.”

“An innis thusa dhòmhsa,” fhreagair Cathal, “co-dhiubh is e naimhdeas no carthantas a bhios eadar dithis ghillean agus aon phàisde nigheanadh?”

“Sin agad mar a bha, a tha, agus a bhios an saoghal.”

“Chaidh iarraidh ormsa litir no dhà a’ sheòladh as an Fhraing a chum do chàirdean. Rinn mi sin air sgàth riarachaidh do Mhac ’Illeathain, agus do’n chladhaire a rùnaich a ghineil a chur a chum na féille, agus a theagamh an duine a bha uair-eigin agam mar mhaighstir.”

“Fuirich, fuirich, a Chathail; dean—dean air do shocair!”

Thog Alasdair srian an eich agus choisich e gu sorachan de fhiodh a bha ceum air falbh.

“Tha nighean an Rosaich pòsda,” thubhairt

[TD 321]

Alasdair, a’ tionndadh a’ chòmhraidh o’n tuath gu cridhe na h-àirde deas.

“Chan eil cothrom air sin,” fhreagair Cathal; “an robh i dol a chreidsinn gu’n do dh’eug thu ’s an Fhraing agus gu’n do sheòl na daoine-sithe dhachaidh do chorp?”

“Ma phòs i chan ann idir air bonn ’s gu’n do chaochail thu, bheir mise mo ghealladh!”

“Am bheil thu cluinntinn o’n tigh?” thubhairt Alasdair, le maille.

“Cha chuala dùrd. Tha dòchas agam litir fhaotainn leis a’ cheud bhàta.”

“Ar leamsa gu robh thu féin agus Rasaidh eu-dealaichte; tha iongantas orm thu a bhi ’s an dùthaich so.”

“Agus dealaichte bithidh sinn. Faigheadh e a rogha duine airson a chuilbheartan. Tha mise deònach tuagh a chur an làimh neach ’s am bith a chuireas an ceann dheth.”

Bha Cathal cho seachranach air an t-slighe a roghnaich Alasdair ri eaglaisean aig am bheil aon Dia agus dusan creideamh. Chaidh e thairis gu mion, mionaideach air an obair ’s an robh e an sàs, sìos a dh’ionnsuigh an fheasgair a ghearr e an cainbe a bha ’ga cheangal ri Rasaidh. Bha am fear eile mar gum biodh e an seòmar tigh-eiridinn ’na shineadh air leabaidh fiabhruis. Cha robh aige-san ach aon sgeul agus aon naidheachd. Bha Mórag Ros pòsda—pòsda le lagh eaglais, Dhé is dhaoine. Cha robh e faicinn ach là buidhe Bealltuinn agus am fitheach a’ cur a’ mach a theangadh.

Bha focail an duine air baoth-smaoin a chinn a

[TD 322]

shaltairt le an-iochd fo na casan agus air briathran Móraig a dheanamh foirfe. Thug e mìosan a’ cnaimheach ’sa criomadh na croislich* a bha seasamh eadar e agus clàr-cuimhne a beatha, agus a nis bha obair crìochnaichte—làithreachail. Cha robh smid air a labhairt ach fòirneart is ceilg—mealladh a bha dol a chur nighean an Rosaich bhàrr a bhinn cho cinnteach ’s ged a bhiodh feachd á ifrinn ’ga slaiceadh air cùl a cinn. Gidheadh bha briathran Chathail a’ deocadh treòir a chuirp ’s ’ga fhàgail gun chonn.†

“Chan eil cothrom air: ma tha i pòsda cha bu mhise bu choireach!”

Nach coma có aige an robh a’ choire? Cha robh de fhuras aige na chnuasaich air an achmhasan a threoraich e eadhon gu labhairt ris an duine a bha fa chomhair. Choisich e an cìrean colgach an aghaidh cuilg, agus sheas e a’ làimhseachadh nighean an Rosaich, ’s a bilean—a bilean féin—ag ìnnseadh dha gu’n d’ rinn i tàir air agus gu robh i an diugh ’na bean.

Cha robh aon teagamh nach do chuidich Cathal Alasdair Caimbeul gu sluic na mì-mhisnich. Labhair esan cho saor, cho ionraic. Cha robh camadh no lùig no car ’na chòmhradh o a thoiseach gu a dheireadh. Bha an cruth a chunnaic e le a mhac-meanmna cho eadar-dhealaichte ris na focail agus a bha feòil is iasg; agus, fiosrach ’s mar a bha e gu robh eòlas aig an duine air na h-uile nì, agus nithean nach robh ann idir, sheulaich e gu


* Chan e “crois:” treallaich, troimhe-chéile.
† Air seachran: dh’easbhuigh tuigse. Tha conn air iarna de shnàth airson a cumail r’a chéile.

[TD 323]

robh Cathal cinnteach gu robh Mórag Ros pòsda. Bha e deanamh dìchioll air Cathal a leantainn. An ceann greise thubhairt e—

“Feumaidh gu robh airgead is tìm pailt nuair a chaidh do stiuradh air astar cho fada le gnothach cho beag seadh.”

“Tha thusa air cùl an t-seanchais,” fhreagair Cathal. “Tha móran agad ri fhòghluim ’s ri ionnsachadh. Bha mi giulan gunna agus dà urchair. Tha Rasaidh cho aimbeairteach ri radan air Sgeir-shál.”

Bha e ’na thosd tiota. Mothaich Alasdair gu robh aon sùil a chinn sgiolta.*

“Bha mi ’g iarraidh an iasaid le ceud cabhag.”

“Airgead?”

“Airgead, geal, donn, no dubh, ach e bhi ’na airgead, agus a bhi còmhla ri Mac-an-Rothaich am mionach na bìrlinn an ceann na seachduin.”

“Ciamar?”

“Le bàta-aiseig,” fhreagair Cathal. “Chan éirich grian an latha nach bi bàta-seòlaidh gu Albainn as an Fhraing. Ach feumaidh mi falbh. Tha cabhag orm. Chan eil maighstir gun chù: cha robh annam-sa ach cù gun mhaighstir, agus moladh do Dhia gu’n deachaidh mo shùilean fhosgladh.”

Bha Alasdair air tuiteam am moineis, ach rinn e spàirn chruaidh gu labhairt ris an duine a bh’ar tionndadh gu falbh. Thog e uchd bharr nan clàir fhiodha, ach bha Cathal a’ dion-choiseachd as fhianuis. An ceann greis de ùine bha Alasdair ’na sheasamh aig clàr-malairt an tighe-litrichean.


* Air chrith le àbhachas.

[TD 324]

Chaidh e dhachaidh. Bha a cheann loma-làn de Chathal. Mu’n d’thàinig àm cadail dh’aidich e gu’n d’thug seanchas Chathail e air ais gu àrd-fheasgar.

Choisich e lìon beag is beag a chum na staid ’s an deachaidh a chruthachadh, agus bha e an comhar a’ chinn ’s an t-seann ghnàths. Thòisich e air tolladh an dorchadais. Cha b’e Cathal an Eilein a bha còmhla ris am Funndaidh idir. Cha b’e so an duine mu’n cuala esan; agus chuala e gu leoir bhuaithe a threòraich e gu seanchas na bean-tighe agus neo-fhios. Bha Cathal aineolach air pòsadh Móraig!

Bha ùine a’ dol seachad. Bha e feitheamh le foighidinn, agus a’ cunntais nan laithean. Thàinig bàta, agus sheòl té eile ’na coinneamh, ach cha d’fhuair e lideadh o phiuthair. Theirig an samhradh, agus thòisich am foghar, ach cha robh smid o phiuthair no caraid no leannan. Chuir e nighean an Rosaich an dusan riochd. Bha e ’ga faicinn an aon suidheachadh àraid a thug gàire fann air ìomhaigh. An robh i comasach air a bhi ’na bean da féin agus an lagh, tìmeil is spioradail, air a’ gairm ’na bean do Mhac ’Illeathain!

Bha e air cluinntinn ma thimchioll nigheanan bh’air an co-éigneachadh a chum clàr-pòsaidh agus a thuit seachad le laigse is anfhainneachd—muinntir nach do rinneadh riamh ’nan càraid. Ach cha b’fhiosrach leis riamh a chluinntinn, co-dhiubh ’sa Ghàidhealtachd, boireannach a chaidh a ghairm ’na bean agus i féin a’ smuaineachadh gu robh i saor. Ged a bhiodh Mórag deònach cùl a chur ri Mac ’Illeathain, ciod e an toirbhe a bhiodh ann dhàsan!

[TD 325]

Chnuasaich e air an t-seòl so. Bha e toirt fa-near nach robh feum no stà dhàsan falbh air thaisdeal cho fada agus Mórag Ros ’na mnaoi-phòsda.

Suas gu deireadh ceud mhìos an fhoghair bha e feitheamh aig an tigh-litrichean a rithist, oir bha bàta air bathar is litrichean aiseag. Chaidh litir a chur ’na làimh, agus ghrad thug e fa’near làmh-sgrìobhaidh a pheathar. Dh’fhosgail e an còmhdach gu dàil agus leugh e beagan fhacal. A réir coslais bha iad air an sgriobhadh le mór-chabhaig:—

Theich Morag as an eilean, feasgar a posaidh. Is ann aig Dia tha brath ciod a tha i a’ ciallachadh. Chan fhacas a coslas thall no bhos. Chan eil fios c’àite am beil Mac ’Illeathain cuideachd. Tha mi cinnteach nach eil e comhla ri Moraig. Chaochail Domhnull Ros, a h-athair, am feasgar a theich i. Chuala sinne gu’n do lorg Rasaidh litir ’na seomar a dh’fhàg e gun chéill tiota. Cha d’fhuaradh lide as a bheul ach mionnan is mallachd air ceann Mhic ’Illeathain oir chaidh înnseadh dha gu’n tug esan an saoghal fo a cheann. Tha ’san aithris gu’n d’fhuaradh aidmheil aig Mac ’Illeathain a thaobh Moraig ’sa h-athar is Rasaidh nach b’urrainn mise sgrìobhadh an so.

Sgrìobhaidh mi an ceann na seachduin a rithist.

EILIDH.


Choisich Alasdair le ceum mall a chum an taoibh am muigh. Bha e feuchainn ri tim is ùine a lorg. Thug e fa’near gu’n deachaidh na focail a sgrìobhadh ’s an Og-mhios. Bha an litir a dh’easbhuigh comharraidh ’sam bith eile. Thàinig e dh’ionnsuigh a’ chomhdhunaidh gu’n do sgrìobh Eilidh ma dh’fhaoidte an la-ar-na-mhàireach an déidh pòsadh Móraig.

[TD 326]

Mórag pòsda, a h-athair air caochladh agus gun robhas air a fear-pòsda!

So an naidheachd. Bha e air an naidheachd a chluinntinn cho tric. Bha Mórag pòsda agus cha do chuir i focal g’a ionnsuigh ach na sgrìobh i ag ìnnseadh dha gu robh i an dòchas gum faigheadh e am fios!

Cha robh e idir a’ meòrachadh air na mallachdan a ghleus bilean Rasaidh airson Mhic ’Illeathain. Ni mò a smuainich e a thaobh aobhair a dh’fhaodadh a bhi aig Rasaidh a chum sin a dheanamh. Bha tosdachd Móraig air rùn dìomhair a chridhe a spealgadh ’na dhà leith.

Thug e sùil a chum a’ bhaigh. Bha bàta deiseil gu seòladh ’sa mhaduinn. Bha e ’san dearbh ghnàths-meòrachaidh moch-thra agus e a’ sìneadh a làimhe gu Iain Mac Creimein. Bha e ’na sheasamh am bàta beag, agus Iain air an laimhrig. Bha Mórag balbh. Bha i ceart cho balbh ri muinntir Earraboist. Ma bha i eudmhor ’ga thaobh nach faodadh i bhi air sgrìobhadh gu Eilidh!

Ged a bha e ’s an t-suidheachadh so, riasail e gu trom, tùrsach do’n bhàta a bha dol ga theòrachadh da h-ionnsuigh, co-dhiubh dh’ionnsuigh an troimh-chéile a bha e a’ faicinn air a choinneamh. Bha e a’ creidsinn, aig cho searbh ’s g’am biodh crìoch a thuruis, gum biodh an t-seirbhid milis an coimeas ris na bha inntinn a nis a’ fulang.

Ràinig e Albainn ma chuairt is dà mhìos an déidh Alba Nuadh fhàgail. An déidh aiseag is ath aiseag fhaotainn bhuanaich e an t-Eilean Sgiathanach agus an Ath-leathainn agus chum e ball-dìreach air

[TD 327]

Earrabost. Dh’éisd e ri a pheathraichean le cùram, ag ìnnseadh mar a thachair. Bha Mórag air teicheadh air an rathad ud agus an rathad ud eile!

“Tha sinne cho aineolach ruit féin,” thubhairt Eilidh, “ach nam faiceadh tu sgalag Rasaidh tha fios aige-san, oir fhuair i an t-aiseag ’na luib.”

“Cha lochd mo shuil Eilidh, cha chaidil mi agus cha ghabh mi tàmh gus an lorg mi c’àite am bheil e.”

Greis an déidh a’ chòmhraidh so bha e air an rathad gu Cala-an-righ agus Uisdean Sgeaboist. ’Na chabhaig cha do smuainich e air piuthar-athar eadhon, ach bha e air na h-uiread a chluinntinn o’n chàirich e a chas air an eilean, agus gu robh e a’ creidsinn gu’n tugadh Beitidh maitheanas da.

Cha robh Eilidh is Màiri ach an iomall an t-seanchais. An toiseach, chuir e roimhe Uisdean fhaicinn. Mar a stiuradh esan e gu Móraig Rois, bha e dol a shaltairt gach frìth agus cnoc, a bha eadar Salachan agus Loch Arcaig, oir rinneadh cinnteach e gu robh dachaidh na sgalaige an aiteigin mu’n Chorpaich. Bha e dol a lorg Mhic Grùslaich,—cha b’ann ’s a’ chruth a bu chuimhne leis féin fhaicinn. Bha beul-aithris air sgalaig Rasaidh a chur as riochd nan daoine.

Bha Alasdair air miseach a lorg nach robh e féin ach gann a’ creidsinn. Bhóidich e Mac Grùslaich fhaicinn an cruth ’s am bith a rùnaicheadh e altrum, eadhon ’na theine-sionnachain, mar a chunnacas e eadar Caisteal Dhùin-tuilm agus Eaglais Chille Mhoire, nam biodh beul-labhairt air a shiubhal. Bha ’s an aithris gu’n do thàlaidh Mac Grùslaich Mórag air uchd na birlinn leis na briathran a chuala

[TD 328]

e féin ’na leanabh—ma bha leanabachd aige! Bha triuir a’ togail fianuis ’na aghaidh oir theich iad suas an stairsnich chlach aig oisinn na tràghad, agus bròn-cheòl a’ mhulaid a’ seirm troimh an cluasan. Cha robh iad ullamh leis a’ sin.

“Rachainn air mo mhionnan,” thubhairt fear dhiubh.

Agus a chum a luchd-éisdeachd a dheanamh cinnteach chaidh e car tiota an cruth na sgalaig agus sheinn e an luinneig chadail a dh’éirich air uchd na Sgoire-breice.

“Tha uisge am muigh ’s an lónan dubh.
Tha uisge a’ ruith ’s an lónan.
Tha uisge a’ muigh ’s an lónan dubh;
’S tha bainne a’ chruidh aig Móraig.

SEISD:
“Ho ró, chaidil Mórag bheag,
Ho ró, chaidil Mórag.
Ho ró, chaidil Mórag bheag;
’S ma chaidil cha bu mhór i.”

Ma dh’fhaoidte nach robh dùrd air a bhi ma thimchioll Mhic Grùslaich nam biodh a steic-bhràghad* air a bhi còmhla ri a choluinn; oir cha robh an-dearbhadh nach robh e aig a’ cheart àm fo gheilt-chrith am bothan beag mu thimchioll ceithir cheud slat air falbh agus a mhaighstir ’ga cheasnachadh. Agus mo thruaighe, bha Mac Grùslaich an cruth na bu mhiosa na sin. Ma bha an naidheachd fior bha Dùghall Gorm air fhàgail gun chruth idir!


* A ghuth.

[TD 329]

Cha robh Alasdair comasach air meòrachadh air dara leth na chuala e. Thugadh dha barrantas gu robh Dòmhnull Ros air adhlaiceadh an àiteigin dlùth air Cille Chuimein; agus chaidh ìnnseadh dha, mar an ceudna, gu robh an té a dh’fhàg e as a dhéidh air leabaidh tinneis ’s an sgìre sin.

Ràinig e tigh Uisdean Sgeaboist. Agus a chum ar sgeul a dheanamh goirid tha sinn a’ call seallaidh air an dithis dhaoine gus am faic sinn iad a’ coiseachd gu eithear a bh’air acair am Port-an-righ.

“Chan urrainn mise a thuigsinn,” bha Uisdean ag ràdh. “Bha i cho dubh ri ite fithich aig do chàirdean féin agus mo chàirdean-sa, mar an ceudna. Cha d’thug mise mo bhilean o cheile.”

“Ach tha t-ainm ’s an aithris,” fhreagair Alasdair.

“Cho fhad ’sa bhios Gàidheal is Gàidhealtachd ann bithidh amharus agad. Chan eil sùil an ceann a chunnaic sinn ach Mac-an-Rothaich, agus tha esan cho dall ri m’ bhois.”

“Ach nach inns thu dhomh mu’n sgalaig. Am bheil thu cinnteach nach fhac esan thu?”

Thog Uisdean aghaidh agus sheall e le mì-chiataibh.

“Chan fhac e idir mi!” fhreagair Uisdean le dùrachd. “Air sgàth sealbh, na tog ceist fo’m chomhair nach urrainn mi a fhreagairt. Creididh mi a h-uile nì ga thaobh ach an aon nì. Tha mi cinnteach gu robh taisdeil Móraig dubh, dorcha air eanchainn.”

“Alasdair, chan eil foill an còmhnuidh ’s an nighinn idir. Dh’innis i gu saor a h-uile nì ach a mhàin an t-aobhar a bh’aice air teicheadh. Cha do smuainich mise air ceist a chur fa comhair a

[TD 330]

thaobh sin: cha b’e mo ghnothach e. Nuair a thàinig i ’gam ionnsuigh le deòir air a dà shùil a’ tagradh airson an aiseig, bhóidich mi, cho fad ’s a bhiodh uilt an cùl mo dhùirn, gum faicinn an nighean sàbhailte air tir-mór.”

Bha Alasdair ag éisdeachd le ro-aire.

“Ach an duine so—”

“Fàg e,” fhreagair Uisdean a’ crathadh a chinn. “Na tog ainm Mhic Grùslaich ’nam fhianuis. Tha ceud duine ’s an eilean a ghearradh fheòil le sgian-pheann.”

“Tha mi deimhinn is cinnteach gur e a chorp ’s a choluinn a leig Una ma sgaoil; ach có a gheibh urras air sin?”

“Tha Murchaidh a’ tighinn agus am balach,” thubhairt Uisdean, a’ tionndadh air a shàil.

“So agad Tearlach. Chaidh e air a dhà ghlùin dhi agus bhóidich e nach fhaiceadh duine a bha beò an litir a chuir Mórag ’na làimh ach a h-athair. Do bhrìgh agus gu robh uallach orm a thaobh na litreach, agus gu robh mi féin car eòlach air cleachdaidhean* Dhòmhnuill Rois, chuir mi am balach ’na rabhadh, agus sheòl mi e an dòigh a b’fhearr a b’urrainn mi.”

“Tha earbsa agad an Tearlach?”

“Dh’earbainn gach nì ri Tearlach ach m’ anam!”

Chrom an dithis dhaoine chum na laimhrig, agus Alasdair Caimbeul air a chois. An ceann tiotaidh bha iad am mach seachad Cala-an-righ agus Alasdair ’na thosd air tarsannan de’n eithear. Bha e faicinn


* Bha Uisdean fiosrach nach deachaidh neach riamh a choimhead air Anna Chrotaich ach neach air am biodh geilt roimh a h-ainm.

[TD 331]

Mhic Grùslaich am measg na creich, na tuil, a thug e air a cheann. Rasaidh, Eilean Rasaidh, bìrlinn is bean maille ri bàs is aitreabh fhàsail. Ciamar a bha esan a’ dol a dh’fhaotainn eòlais ma thimchioll nan nithean sin? Ciamar a bhiodh e comasach air nì-eigin de chéill-cinn a steidheachadh orra?

Bha e sealltainn le aire dhùrachdaich air Uisdean, agus a’ meòrachadh air eachdraidh Eilean Rasaidh.

[TD 332]

CABIDIL XIV.

GAOL GUN TRUAILLEADH

Bha Mac Grùslaich agus Cailean Mac ’Ille-mhaoil a’ faicinn na gréine a’ soillseachadh cridhe na h-àirde ’n ear agus a’ tearnadh gu Coire-nan-geur-oirean a th’air a stéidheachadh eadar Beinn-chul-bhàin* agus Druim-a’-ghiubhais, tuath air Gleann Mhàillidh. Choisich iad an còmhnard a tha eadar bonn na beinne agus Loch Arcaig, suas seachad Gleann-a-garaidh-chuime.† Bha neart na gréine a’ taiseachadh aghaidh na talmhainn, ach a dh’aindeòin a dùrachd, bha stéidh nam beann mar a bha iad mìos roimhe sud, teann, reasgach, le fuachd reodhaidh.

Bha móran de shneachda air sileadh ré na h-oidhche. Bha e còmhdachadh ùrlair nam beann mar bhrat geal de neòinean ’s an t-samhradh. An sud ’s an so bha e air a shlugadh le fuachd neo-shàsaichte, air bàs fhaotainn agus air aonairt ris an stéidh ailbhinnich a chòmhdaich gleann is machair.

Bha Mac Grùslaich a’ meòrachadh air a’ mhaduinn a choisich e féin agus Cailean a’ cheart cheum beagan sheachduinean air ais. Chaidh dà nì sònraichte a thoirt fa chomhair an latha sin. Bha e air a threòrachadh gu cill Dhé; agus thugadh


* Beinn (3,224 troidh).
† Gleann Chàmgharaidh, dlùth air ceann Loch Arcaig.

[TD 333]

da barantas gu robh Dòmhnull Ros—an lùchairt thalmhaidh a chunnaic e gu minig ’s an Eilean Sgiathanach—a’ filleadh ri dus athraichean.

Chum e as a sin gu tigh le dà stuaidh a bha suidhichte dlùth air a’ Chàrn Mhór,* seachad air abhainn Choire-an-eich, agus bhuail e còmhla an doruis gun athadh. Cha b’ann le ceann staoin, falamh, no làmhan loma a shocraich e brògan cruidheach a chas air an stairsnich. Bha fradharc a chinn air eachdraidh an Eilein Sgiathanaich fhàgail ’na thuill-reudan. Bha e cho cinnteach á clàr-beatha na té a bha e a’ feitheamh ’s ged a bhiodh a h-uile focal an dubh ’s an geal air an àrd-dhorus.

Bha tàillear Thròtairnis air suidhe sìos gu obair a’ gheamhraidh a chum a lòin féin agus na té a bha còmhla ris a chosnadh. Bha eaglais Chille Mhoire a’ seasamh ri gaoith is doineinn, oir bha Una Dhòmhnullach air fùdar sporach a phasgadh seachad ’na ciste. Cha robh feum air. Bha Eilean Rasaidh air a chuartachadh le maor is earraid: fear-cinnidh agus ceann-feadhna, air sgapadh sear is siar, agus deud-chlàr nan séisd a’ glaodhaich bròn-cheòl na dunach m’a cluasan.

Mórag Ros! Bha ise air coiseachd amhuil druid as an eunlainn mach seachad gàrradh-cloiche Abaid Cille Chuimein an crochadh ri Mór Ros. Bha i air a beathachadh le uisge fallain na Sùileig a ta ruith gu sèimh, sìochail o chasan Mhill-an-onfhaidh† dh’ionnsuigh còmhnard an t-sneachda‡ ’s gualann


* An Càrn Mór (2,715 troidh).
† Beinn an iar air Gleann Lòchaidh (2,223 troidh).
‡ Tuath air Ceann Loch-iall (2,045 troidh).

[TD 334]

na Droma-fada* gu Inbhir-bheagain agus na Feàrnaidh.

“So an té bheag a fhuaradh air maide-buinn na h-Abaid: an truaghan!”

Bha na briathran a’ tuiteam air cluasan Móir Nic Amhlaidh mar dhrealls an teallaich.

Chuidhtich i† Loch-iall agus chaidh i air thigheadas do’n Mhonadh Ghorm, am measg càirdean a fir-pòsda. Bha Mòrag ’na cnagaig chruinn, bhriathraich, a’ cur cùl ris a’ Mhonadh, agus ràinig i Diùirinnis an Eilein Sgiathanaich le deich samhraidhean air a ceann, agus a h-uile mìr de coluinn bhig a’ freagairt “Mórag Ros.”

Ciod a thachair ré na h-ùine ghoirid a bha e an còmhradh ri faodalach na h-Abaid? Phronn i feartan a chinn fo na casan, agus thionndaidh Mac Grùslaich le car-tuaitheal.

“Tha mi duilich airson Dhòmhnuill Rois,” thubhairt am boireannach; “ach ma tha thusa eudmhor a thaobh Alasdair Chaimbeil, chuidhticheadh tu mise a chum mo phàrantan a lorg.”

So na briathran a choinnich Mac Grùslaich ’s an aodann an déidh a bhi mu thuaiream, cóig mionaidean air stairsnich mhic peathar do Dhòmhnull Ros. Chan eil sinn a’ dol a dheanamh oidhirp air suidheachadh Mhic Grùslaich a lorg air an latha iomraiteach so idir. Cha robh e gun fhios aige air a h-uile car a bha an adhairc an daimh; ach ma tha aisneis Chailein coimhlionta—agus ghlaodhamaid “amen”


* A’ ruith eadar Stob-a’ chrianain (2,420 troidh) agus a’ Choille Mhór (2,074 troidh).
† Chan eil am focal a’ ciallachadh “coiseachd” air falbh: trus am mach le d’ “thoil” féin—’s e is fearr dhuit!

[TD 335]

ri seanchas Chailein—cha robh Mac Grùslaich a’ faicinn an t-saoghail agus na bha air uachdar ach cam, carach.

“Ged a bhiodh neach cho coimhlionta ri Solamh agus cho naomha ris an Abstol Phol,” bha e ’g ràdh ri Cailean, “dh’fheumadh e géilleadh do sheann mhaide nan car. Saoghal smaointeineach,” chaidh e air adhart; “beatha dhoilgheasach. Agus ma bheir Dia dhomh an cothrom, cuireadh mi am pearsa* ’na chabhaig mun las e an ath choinnil. Nach minig a thubhairt e rium gu robh am peacadh an còmhnuidh tràilleil? Choisichinn-sa air chluais le nighean an Rosaich, agus thogainn a ceithir cheathramhan gu clàr-malairt Sheumais Chamshroin: agus ciod e a ta cur bacaidh orm? Eagal Dhe,” thubhairt e le caithream; “fìor obair na diadhachd. An tomhas leis an tomhais thu, tomhaisear dhuit a rithist. Ma dh’fhaoidte gum bheil na briathran sin a’ fàgail an t-saoghail dìblidh, ach tha mise an so a’ toirt fianuis air a’ chrois naoimhe ta foiseachadh air m’uchd gur e an ceangal a tha eadar mi fèin agus mo cho-chreutairean a ta fàgail manntaich air mo theangaidh. Tha sinne a’ deanamh dealbh de’n duine ruadh, roineagach, a chaidh ball-dìreach, ar leis, gu bean Mhic ’Illeathain le dòchas gum biodh de iochd ’na corp na dh’aiseigeadh ni-eigin de shàmhchair ’ga eanchainn, ag èisdeachd ris a’ bhoireannach sin ag aithris sgeòil na h-Abaid.”

“Chaidh m’altrum anns an Abaid,” chaidh Mórag


* Sagairt.

[TD 336]

air aghaidh. “Tha cuimhne agam air balach beag do’m b’ainm Seumas.”

“Tha mi cinnteach gu bheil m’athar beò an àiteigin.”

“Ciod a chuir na nithean sin ’na t’inntinn?” fhreagair Mac Grùslaich, le geilt.

“Chaidh ìnnseadh dhomh. Tha an sgeul air feadh nam beann. Tha i air aghaidh na talmhainn, ag èirigh le caithream gu bàrr nan craobh, ’s a’ seinn ’nam dhà chluais. Thùirling làithean m’òige air mo cheann o chionn ùine ghorid. Bha mi air mo cho-éigneachadh gu Abaid Cille Chuimein. Chunnaic mi an geata iaruinn air an robh mi a’ meòrachadh ’nam inntinn, agus ghrad steidhich mi gum be sud an t-àite ’s an deachaidh m’ àrach.”

Bha Mórag Ros a’ riasladh a cinn mu thimchioll Abaid Cille Chuimein, ach bha Mac Grùslaich air ionad eile de’n chruthachadh. Stéidhich e air aon bhunait a thaobh suspuinn a cinn ’s a h-eanchainn. Bha e ag ràdh ri Cailean an dèidh laimhe, gu robh cuimhne aig a’ bhoireannach air a’ cheud ràn a sheirm i am measg nam beò. Ach carson a bha i feòraich dheth-san ma eudmhorachd a thaobh Alasdair Chaimbeil agus i air coiseachd gu sorachan pòsaidh còmhla ri fear eile!

Chuir Mac Grùslaich ainm Alasdair a stigh air oir, mar gum b’eadh. Chaidh e dh’ìnnseadh dhi gu’n do chuidhtich barrachd oirre fèin an t-Eilean Sgiathanach, agus bha mór-thogradh ’na inntinn gu labhradh i le ni-eigin de shoilleireachd ma thimchioll nan seann chlachan, agus gu h-araidh co-cheangailte ris an taisdeil thosdaich a sheòl i far an robh i.

[TD 337]

Ach bha Mórag balbh a thaobh nì ’s am bith ach an t-aon nì,—cho balbh agus nach robh samhladh aig Mac Grùslaich dhi ach i féin.

“Cha robh i latha riamh ’s an eilein cho eudmhor no cho dìorrasach a thaobh bailbheachd is a tha i an diugh briathrach a thaobh a h-athar agus Abaid Cille Chuimein.”

Choisich Mac Grùslaich o’n tigh bheag ud cosmhuil ris an t-Sasunnach a chaidh gu eilean Irt airson talamh maireannach. Cha robh e creidsinn nam briathran, “Chan eil an so àite no baile a mhaireas.”

“Thoir Irt ort,” thubhairt a bhean ris le caise. “Tha an t-aon àireamh sluaigh ann o linn Oisein.”*

Bha e cho cinnteach mu’n phòr air an d’fhuaradh am boireannach agus a bha e faicinn Chailein ri thaobh, ach bha aon tinne bheag a dhìth air a chum a ghàirdeachas a dheanamh foirfe. Agus ciod a thachair ri linn an taisgeil a thuit air a chluasan? Dhruidh tàimh-neul air a bhuadhan. Bha guth a’ bhoireannaich tiamhaidh, danarra. Bha e air a threòrachadh gu Dòmhnull Ros agus sàmhchair na h-uaghach.

“Deanadh a rogha duine† roinnean, is ballachan tarsuinn. Cha ghabh Mac Grùslaich gnothach ris an daimh a bha eadar Dòmhnull Ros agus a nighean.”

Dh’èisd Cailean le cùram ri a chnuasachaidh a thaobh a’ chuspair so. Bha Mac Grùslaich a’ toirt fa-near gu robh Dòmhnull Ros ’s an eug, agus a bhean an suidheachadh a bha co-ionnan: bha Mórag air a beò-ghlacadh le laithean a h-òige an


* Leugh e am paipeir-naidheachd nach robh i fada cearr, ach cha d’ thug e fa-near gu robh beatha is bàs ’na mhàthair-aobhair.
† Neach a choimhlionas nì le a thoil féin.

[TD 338]

leithid de dhòigh ’s gum bruidhneadh i oirre-se bha tinn le “Mór Ros.” Ach ciamar bha suidheadhadh a h-athar?

“Co aige a ta fios nach biodh an duine truagh le barrachd saorsa mar a tha e?”

“Chan eil iad lionmhor a thuigeadh do chòmhradh,” freagair Cailean, an coinneamh na ceiste fhiughanta a thogadh fa chomhair. “Bhóidich thu spearrach a chur air, eadhon a dhol a dh’ionnsuigh a’ chlaidh.”

Fhreagair Mac Grùslaich na briathran sin le crathadh cinn, agus le mànran a chuir Cailean ’na thosd. Bha na dh’fhoghluin Cailean co-cheangailte riutha air a’ thasgaidh suas an Uamh-nan-ceann, ach bha e cho cinnteach gu’n tigeadh a charaid gu comhdhùnadh ma timchioll agus a bha e an diugh a’ dìon-choiseachd gu ceann Loch-Arcaig agus Mac Grùslaich a’ cur Mórag Rois agus Sheumas Chamhshroin air na sligean tomhais.

Bha aon taobh air nighean an Rosaich nach tuigeadh e gu latha mór na cruinne. Bha a’ chuid so de Mhóraig cho dorcha dha ri a shinn-seanair. Cha robh e idir a’ creidsinn gu robh am boireannach lag an inntinn no an corp, ach sheulaich e gu’n do chuir i cùl ris an t-saoghal a bha e féin agus muinntir eile a’ gnàthachadh cho cinnteach agus a dh’éirich aghaidh Rasaidh fa chomhair a’ labhairt nam briathran.

“Rasaidh! Chan fhaiceadh Rasaidh seachad air ionganan a mheur. Ma chuireas tu cuid de dhaoine an cuinglich aimhleathan le speuclair neo-’r-thaing nach faic iad.”

[TD 339]

Bha iad air bruaich a’ Chaoruinn seachad air Leac-na-càrnaich. Choisich iad air dùn chlach a bha am meadhon na h-aibhne.

“Ma bha Rasaidh a’ creidsinn gu’n d’fhuaradh leith mo chuirp-sa samhuil fuatha no tanaisg, ciod e coimeas an sgàile sin ri boireannach a ta cho dìreach ri slat chuilce, agus cho ionraic ri naoidhean? Bheir am fuath bochd na buinn as le aon séideadh de anail! Agus bitheadh e ’na fhuath no ’na phàilliun làn eanchainn, cha do chuir duine a riamh luig na car an crann de fhiodh nach bitheadh toinneamh air an toinneamh agam còmhla ris. Chan urrainn mi sin a ràdh thaobh nighean an Rosaich.”

So an comhdhùnadh gus an d’thàinig Mac Grùslaich an déidh fichead oidhche a chaitheadh timchioll air Móraig Rois, Alasdair Caimbeul, agus Eoghan Mac ’Illeathain. Cha robh teagamh ’s am bith aige a thaobh nan nithean a rannsaich e mach. Bha iad sin iongantach, gidheadh bha iad nàdurra. Ni h-eadh, bha iad seachad air a bhi nàdurra—bha iad so-lèirsinn. Bha an soillseachadh a fhuair e air a thoirt gu a dhà ghlùin chan ann air talamh coisrigte, no talamh a bha glaodhaich airson nuadh-choisrigeadh, ach an talamh a bha e féin agus daoine cumanta a’ saltairt.

Cha robh duine an criochaibh Loch-capair cho eòlach air Seumas Camshron ri Mac Grùslaich. Tha sinn a’ creidsinn gu’n do choisinn so da gnèidhealachd a chleachdadh ’ga thaobh a bha cur iongantais eadhon air a dhlùth-chompanach. Cha robh e riamh air teinntein a’ Chamshronaich. Cha do

[TD 340]

loisg e caoran de mhòine an cuideachd na té a bha còmhla ris ’na bheatha. Ma cheadaich Dia teallach, teinntein is bean, a chum aimhleis, carson nach biodh na buill-chnuimheach co-aontaichte ris an aimhleas agus na nithean a thàinig ’nan cois?

Bha smuain eile a’ ruith air inntinn Mhic Grùslaich. Bha Dòmhnull Ros anns an uaigh. An robh e freagarrach dhàsan seasamh ’na choileach-gaoith air tighean Loch-capair agus seirm an cluasan an an t-sluaigh nach robh ’s an té a dh’fhàg e as a dhéidh ach faodalach a fhuaradh air cabhsair? Dh’fhaodadh nighean an Rosaich na focail a sheirm gus am biodh i dubh gu ìngnean nam meur: dh’fhaodadh an sluagh a bhi cnaimheach ’sa cagnadh mu’n timchioll cho dìchiollach ri brà mhór nan Cabrach.* An robh esan a’ dol a dh’falbh ’na ghoileaman leis an naidheachd so? Bha e cur na ceiste ri Cailean.

Thàinig an smuain so cho laidir ri inntinn ’na sheasamh fa chomhair Móraig agus gu’n do rùnaich e cùl a chur ri Seumas Camshron, agus clàr-gnothaich a’ Chuimein. Bha e ag éisdeachd ri Móraig Ros le spiorad na taingeileachd. Bha e moladh freasdail gu robh sìol math a chinn a’ freumhachadh agus ag giulain toraidh, an ceann cuid-eigin eile. Ach na smuain a dh’èirich ri inntinn air an fheasgar sin, bha iad gun bheag atharrachaidh seach na smuain a bh’air a shiubhal a’ coiseachd da h-ionnsuigh an diugh.

Dh’éisd e ri a h-aslachadh. Chuir e Cailean cho dìreach ri urchair á gunna gu clàr-malairt Sheumais


* Brà ainmeil bha uaireigin ’s an sgìre.

[TD 341]

Chamshroin a dh’ìnnseadh dha gu ciuin, stòlda, gu robh an té a dh’fhàg e air stairsnich na h-Abaid ’ga lorg. Cha do thog e bòcan no uaigh fo a chomhair.

“Cuir ’na chead e, ’Chailein, gun atharrachadh mar gum biodh tu lorg mnatha.”

Bha Camshron cho cruaidh ri cloich ghraineil.

“Teich as m’ fhianuis; mach as mo thigh!”

Sud na focail a chionnich Cailean, agus na briathran a dh’fhàg Mac Gruslaich an diugh mar neach a bhiodh air a shònrachadh a chum sìth a’ bheanachadh, nan tigeadh luchd na h-aimhreit gu chéile. Is iomadh nì a dh’fhaodadh tachairt o’n latha sin. Bha àite-taimh a nigheanadh fiosrach do a h-athair. Agus bha e an diugh a’ coiseachd dh’ionnsuigh a’ Mhonaidh Ghuirm le dòchas gum biodh na làithean an-shocrach a chuir e seachad an Uamha-nan-ceann le mór-fhoighidinn ag giulan toraidh.

Bha an dithis dhaoine ag imeachd Drochaid-na peighinn, an t-uisge fallain, brìoghmhor, a ta mar ghàrradh-crìche eadar Loch-leum-an-t-sagairt agus ceann Loch Arcaig. Bha Cailean ag amharc cladach an t-Sratha. Bha shùil greis roimhe sud air tuiteam gu bàta beag eadar e agus Mùrlagain. Cha robh fiadh am beinn cho furachail ri Cailean. Is minig a threòraich e Mac Grùslaich á cunnart agus esan gu dhà chluais an cònsachadh. An ceann tiota mhothaich iad do dhithis dhaoine a’ dìon choiseachd gu cluais na machrach dhéighlinnich bha suas bhuatha.

“Feumaidh gum bheil cuid-eigin eile an cabhaig,” thubhairt Cailean; “chan eil cóig mionaidean o’n chunnaic mi an dithis ud a’ seòladh na h-Arcaig.

[TD 342]

“Coisich,” fhreagair Mac Grùslaich; “ma dh’fhaoidte gu faigh sinn an t-aiseag chum a’ Ghiubhais.* Tha mi deònach mo chnàmhan a lùbadh sealan.”

Choisich iad le clise. Ghrad sheas an dithis a bh’air an toiseach, agus thug fear dhiubh ceum an coinneamh Mhic Grùslaich le ceist.

“Tha sinne ’nar coigrich ’s an sgìre,” thubhairt an duine le deas-ghnàths. “Am bheil sibh comasach air ar stiuradh gu tigh Ruairidh Rois?”

Bha Mac Grùslaich ’na thosd ùine bheag.

“Tha sinne a’ stiuradh air a cheum; tha an tigh seachad abhuinn na Coire.”

“A’ bhantrach tha sinn airson fhaicinn,—bantrach Dhòmhnuill Rois.”

“Tha mi tuigsinn,” fhreagair Mac Grùslaich; “suidh an so.”

“Suidh, air sgàth a’ chumhachd a ta riaghladh thairis air mo cheann.”

“Alasdair Caimbeul agus Uisdean Sgeaboist!”

“Dia g’an gleidh mi ’s gum furtaich cobhair air mo chorp is m’ anam.”

Bha Mac Grùslaich ’na shuidhe air cloich ag éisdeachd ri Uisdean. Bha Alasdair air suidhe sìos còmhla ris.

“Coma leam do bhìrlinn Rasaidh,” thubhairt Mac Grùslaich a’ togail a chinn; “tha mi cho sgìth dhi ’s a bha an gobha d’a mhàthair. B’fhearr leam nach robh mi riamh air a faicinn le m’ shùil.”

“Eirich,” leasaich e, tionndadh gu Alasdair; “Na feòraich ceist ’s am bith dhiom. Tha fios


* Eilean a’ Ghiubhais, ceann eile an locha.

[TD 343]

agam-sa air nithean nach biodh gu math dhuit-sa cluas a thoirt dhoibh. Ach tha mi cinnteach gum bi fios agad-sa air nithean a’ fàgail a’ Mhonaidh Ghuirm nach cuala mise fhathast. Tha mi togail fianuis air an Dia a chruthaich mi gum bi eòlas agamsa air an dìomharachd ta ag iadhadh ma nighean an Rosaich ged a dh’ìobrainn mo chorp air laimhrig Chinn Arcaig.”

Bha Cailean ag còmhradh ri Uisdean agus Alasdair ag éisdeachd ri Mac Grùslaich le feithe-ghaire air aodann. Chaidh iad seachad air tigh na bantraich, oir bha an té a bha iad a’ lorg an tigh mic peathar do Dhòmhnull Ros, beagan shlatan bhuaithe. Am beagan ùine bha Mac Grùslaich agus Cailean ’nan seasamh ri stuaidh tighe amhuil sabhail. Mhothaich iad do’n dithis eile a’ coiseachd gu fàrdraich Móraig.

Bha an tosdachd àbhaisteach air iomhaigh Mhic Grùslaich. Bha dhà shùil a’ sgrùdadh Uisdean Sgeaboist. Bha Cailean air sioladh do mhoineis a bha co-ionnan. Bha e coltach ris a’ chailin bhig a bha ’sa mhachair maille ri seanmhair ’sa mhothaich do tharbh agus adharc a chinn a’ treabhadh na talmhainn. “Na biodh eagal idir oirbh; cuiridh mise an teicheadh air!”

“Chan eil anns a h-uile nì a th’ann ach troimhe-chèile nach eil sinne a’ tuigsinn,” thubhairt Cailean le misnich.

“Feuchadh muinntir eile ris,” fhreagair am fear a bha còmhla ris le braise, ach le ciuineas a chuir cridhe Chailean air chrith. “Cha chùis-fharmaid idir e,” leasaich e, gu socrach. “Gus an dùin am bàs a shùil cha chuir e an troimhe-chéile ud réidh,

[TD 344]

ma sheasas e air an talamh do’m buin thusa agus mise. Cuibhreach!” Thuit a ghnùis air uchd.

Bha Cailean a’ coimhead an doruis a bha m’a choinneamh. Bha e faicinn Alasdair Chaimbeil agus a thaic ris an ursainn. Cha robh e comasach air smuain an duine a leughadh, ach tha sinn cinnteach nam biodh gun creideadh e gu robh móran suspuinn anns na focail a dheasaich e féin airson Mhic Grùslaich.

Bha Alasdair air an oidhche roimhe sud a chur seachad aig Inbhir-mhàille. Dheònaich e eithear a sheòladh gu ceann eile an loch. Chaidh so a thoirt da. Bha e nis a’ feitheamh ri Móraig Rois gun nì fo na speuran ga theasairgeadh ach briathran na bean-tighe a dh’fhàg e as a dhéidh.

Bha Uisdean ’na sheasamh sìos o’n dorus.

An ceann greis de ùine chaidh an dorus fhosgladh agus sheas Mórag air taobh a stigh na còmhla. Shìn Alasdair a làmh da h-ionnsuigh. Cha d’thàinig smid troimh a bilean. Bha ceann a làimhe a’ greimeachadh ris an ursainn. Bha tìm a’ ruith, gidheadh bha am boireannach bodhar, balbh a’ sealltainn air an duine a shìn a làmh da h-ionnsuigh.

“Tha mi ’g iarraidh maitheanas,” thubhairt i le deacaireachd.

Shìn i a làmh. Cha robh an duine mothachail air nì ach dleas,* air a càireadh an cumadair le doicheall agus éideadh-bròin na docair.†


* Thug Iacob seachd bliadhna a’ cosnadh na mnaoi a lorg e. Nam biodh Alasdair beò ’nar linn-ne bheireadh e seachd mile bliadhna as eugmhais mnatha.
† Ni a bheir thu seachad a dh’aindeòin. Nach fhaodadh i a lamh a shìneadh air sgàth seann eòlas!

[TD 345]

“Tha mise a’ tagradh maitheanas bhuatsa,” fhreagair Alasdair le teinn.

“A Mhórag,” leasaich e le tapachd, “innis gu saor dhomh do shuidheachadh. Na biodh eagal no geilt ort. Ma chuir thu cùl rium, ma thréig thu mi, ma dh’fhannaich do ghaol, bruidhinn a mach le soilleireachd air sgàth Dhé, a chum agus gu caidil mi le ni-eigin de shuaimhneas.”

Bha am boireannach cho tosdach ri càrn-mairbh. Bha a snuadh geal, agus buill a cinn còmhdaichte le drùchd-uisgeach. Bhrùchd an dùileach troimh a sùilean, agus dhòirt na tuiltean a dh’ionnsuigh an ùrlair amhuil màthair-chuaine fo smachd na dìlinn. Bha ceò tais ag éirigh o’n stairsnich, agus ag inntrinn troimh aisir an tighe.

“Thoir dhomh tìm—ùine,” fhreagair i le cneadan. “Bi foighidneach rium, oir chan eil fios agam ciod a their no ni mi.”

Bha i sealltainn air an duine troimh an ghlas-thoit bha ag ath-thilleadh gu a feòil agus a’ bualadh air a’ faireachdaidhean le fuachd an t-sneachda.

“Chan eil nì am folach orm,” thubhairt am firionnach, le spàirn a chriothnaich a’ chuibhrich arailte bha air suaineadh m’a mhuineal.

Ghreimich e ris a’ mhoinigeil a thàinig gun iarraidh, gun sireadh, agus ghlac e làmh na cailin—na mnatha, a dheilbh e ’na inntinn.

“Tha tigh t’ athar ’na fhàsach, agus Diùirinnis air a tabhairt an geall. Tha Rasaidh ’na fhògarrach air feadh na duslaich a mhì-naomhaich e. Tha Eoghan Mac ’Illeathain a’ saltairt an t-saoghail ’sa teicheadh o’n eucoir ’s an robh e an sàs, agus am

[TD 346]

masladh a tharruing thusa air a cheann agus air a thàladh gu beatha air tàille na dìlinn a lom-sgrios e féin agus iadsan.* Gidheadh ciod e an comharradh th’agamsa air do ghràdh? Choisich thu gu cùbaid na h-eaglais, agus chaidh an clàr-duilleige a dheasaich luchd-lagha agus ministeirean, a shracadh ’s a reubadh as a chéile. Am bheil na nithean sin so-iomchuidh a thaobh cuspair gràidh? Innis dhomh,” chaidh e air aghaidh le guth cruaidh, stòlda, “ma tha thu ’ga meas mar éirig airson graidh a ta dh’easbhuigh truaillidheachd?”

“O, nam biodh fios agad,” ghlaodh i; “nam b’urrainn mi ìnnseadh; nam biodh mo theanga comasach air na briathran a chur air ghleus. Chaidh m’athair fo chumha. Thug esan mise mar éirig, agus choisich mi gu clàr-aghaidh na h-eaglais a chum an cumhnant a dhìoladh, agus esan a theasairgeadh o ghainntir is masladh.”

Bha Alasdair ’ga h-éisdeachd. Leig e thaic air ursainn an doruis. Bha am boireannach cosmhuil ri neach a thig troimh dheuchainn is cunnart, agus a’ feuchainnn ris an dà nì a’ rannsachadh le ni-eigin de mhisnich.

“Cha robh aon ann ris an leiginn mo thaic. Sgrìobh mi dha t’ionnsuigh le mór-cabhaig. Cha robh nì ’nam shealladh ach m’athar a leigeil saor, agus sgrìobhadh gun dàil a dh’ìnnseadh dhuit gu soilleir na suidhichean ’s an robh mi.”

“Chuala mi gu leòr; thoir dhomh maitheanas. Tha gach nì so-fhaicinn leam, a Mhórag.”

“Cha chuala, cha chuala!”


* Ciod a bhòidich an duine an seòmar an Iudhaich?

[TD 347]

Thog an duine a làmhan da h-ionnsuigh, ach ghrad shùmhlaich am boireannach fo bhràigh an tighe.

“Chan eil nì agam leis an tig mi ’ga t-ionnsuigh. Tha mi gun urra, gun ainm no sloinneadh.”

“A Mhórag, chan eil mi a’ tagradh riut ach do shuidheachadh a dheanamh soilleir. Am bheil do ghràdh gun atharrachadh?”

Chaidh Alasdair ’ga h-ionnsuigh agus chàirich e ceann a làimhe gu cùramach m’a gualainn.

“Gun atharrachadh!”

Bha i sealltainn ’na aodann.

“Is ann air do sgàth-sa a dh’fhuiling mi masladh Chille Mhoire. Chaidh thu gu bolg na h-uaghach ’s cha do atharraich mo ghràdh. Chan eil cumhachd aig ministeir, mòid-eaglais, no sagart, air mo bheatha oir tha mi comasach agus deònach, a leigeil sìos. Ach thàinig na h-uiread a steach do m’ bheatha o’n dh’fhàg thu Diùirinnis agus gum bheil mi air mo cho-éigneachadh gu labhairt m’an timchioll.”

Bha ’n duine le deòir air a rosgaibh, a’ cromadh a chinn. Thuit bailbheachd naomha air aisir an tighe—fois a bha dùsgadh gu fonn-beatha a’ phòir bhuisgeanaich dh’fhairtlich air an t-saoghal a mhùchadh.

“Tha gràdh gun eisimeil do ainm no sloinneadh. Tha e an-easaraigh do lùchairt ’s do chabhsair eaglais, ministeir no sagart!”

Bha a làmhan m’a timchioll.

Leig am boireannach a taic ga ionnsuigh. Thog i a ceann. Labhair i le focail bhristeach le nì-eigin de gheilt air a h-ìomhaigh.

[TD 348]

“Tha thu cinnteach—ma dh’fhaoidte gu’n deachaidh mise oileanachadh an creideamh a dh’fhàgadh do chàirdean teagmhach!”

“Eisd rium,” fhreagair Alasdair gu deachd-ghuthach; “am motha creideamh na gràdh?* Cia lìon turus a dh’innis mi dhuit nach robh an creideamh nan Ceilteach ach dalladh an fhuar-chràbhaidh a dheasaich altair iodhalach a chum mise is thusa a mhealladh? Nach d’innis mi dhuit gu’n deachaidh mo chluasan maotha a sheòladh a chum éisdeachd ris, agus fradharc mo chinn a’ stiuradh gu mion-rannsachadh a dheanamh air; agus ciod a ta mi a’ faicinn? Ciod a ta thusa a’ faicinn a Mhórag? thubhairt e le aon-fhillteachd. “Tha na sagairt ag aslachadh airson tròcair, agus na h-eilthirich chrith-eascaideach a dh’oileanaich iad gu dìblidh air an dà ghlùin a’ tagradh airson gréim coisrigte. Tha am ministeir anns a’ chùbaid spearr-theangach ag éisdeachd ri osna is gearain, agus feartan a chinn a bu chòir a bhi ag earalachadh an t-sluaigh gu earbsa is duinealas is beatha ghlan, neo-chealgach, air am marbh-phasgadh. Tha mise a’ toirt dhuit-sa a’ ghràidh a ta gun seòl, gun dealbh, gun chumadh—an gràdh nach eil a’ cur feum air earradh no altair no dùthchas,† oir fhuair mi e saor, sìmplidh. Am bheil thu dol a ghabhail seilbh air mo ghràdh, a Mhórag? Am bheil thu deònach


* Tha an eaglais ag ràdh, creideamh. Tha bhlàth ’sa bhuil. Theid Catriona, Tormod, is Anna air an rathad ud, ach tha Domhnull is Seumas air ceum eile a’ bhaile. Is iomadh nighean chòir Ghàidhealach tha an diugh air an làr-a-muigh air tàille creideamh. Is iomadh càraid a dhealaich e, agus nach faic a’ cheile gu bith-bhuan!
† Dùthchasach. “Chan eil ‘Dùthachas’ aig bean no aig ministeir.” Fagaidh iad am dùthaich, oir chaidh an “gairm.”

[TD 349]

cùl a chur ri do dhùthaich agus dlùth-cheangal ris cho fhad ’s a dh’fhàgas Dia a spiorad air mo shiubhal?”

Bha a ceann an taic ri uchd. Thog i a sùilean. Bha sìth is fois, a’ cuartachadh a h-aodainn, agus àrdan neo-spéiseil, a’ socrachadh air an roi’-shamhladh a bha mar sgéith m’a timchioll. Chrom an duine ga h-ionnsuigh agus bhlais e air a’ chomharradh a bha tearnadh o chridhe is aigne, ’s a’ stéidheachadh air a bilean. Dh’òl e as an t-searraig nuadh-bhileach a chaidh a bhuileachadh air a choinneamh gràdh gun truailleadh—a gràdh gràdhach.

Co thusa ta ’g ràdh gu’n do thuit an duine o staid na neo-chiontachd, ’s gu’n do thuislich an cinne-daonna an lorg sin? Tha agus bidh e dhuit a réir do chreideamh, a leughadair. Chan eil iongantas idir do mhì-mhisnich a bhi a’ co-fheagairt ri crathadh-cinn mur do rinn thu oidhirp air a lorg. Am bheil aiteal nam flaitheas a’ tàmh air mullach nam beann? Tha móran ’ga fhaicinn le sùil-creideamh. Ma dh’fhaoidte gu’n do thùirling e gu cùl an cinn, ach bithidh e gu siorruidh air seacharan.

Tha seòrsa de ghràdh làimhsichte. Tha an gràdh gràdhach do-léirsinn agus do-làimhsichte, gidheadh uile-làtharachail, oir ’s e is prìomh obair da foirfeachd a bheannachadh. Bu roghnaiche leam ionad-còmhnuidh na seann mhnatha a chronaich le guth smachdail ana-caitheadh na talla nam feallsanaich, no eadhon òraid an léigh-dhéirg. B’fhearr leam rabhadh fhaotainn ’s a ghabhail, gun mo làmh a chur seachad air crios na cruaiche*


* Sean fhacal, “Chan eil e gu maith a bhi ’g itheadh na cruaiche o’n chrios.”

[TD 350]

no ged a bhiodh dara-leith an t-saoghail deiseil le cungaidh-leighis airson caoil mo dhùirn!

An ceann mionaid no dhà bha Alasdair Caimbeul ’na shuidhe an seòmar an tighe ag éisdeachd ri Móraig. Bha cearnag bheag aige ’na làimh, ag giulan ìomhaigh firionnaich.

“Cia-mar a smuaintich thu air?” bha e ’g ràdh.

“Bhuail an nì gu laidir ri m’inntinn. Bha dearbhadh aca nach robh mi airson pòsaidh, gidheadh bhuanaich iad a chum na crìche, agus thionndaidh mo smuain a chum an duine a labhair rium aig taobh Loch Arcaig. Rùnaich mi am Monadh Gorm, ach dh’àithn mi do Uisdean a chleith. Cha robh an còrr aire agam. Bha fios agam nach biodh de ladarnas aig m’athair corrag a chur orm, eadhon ged a bhiodh fios aige an t-àite ’s an robh mi. Cha robh sin aige. Fhuair mi bean-an-tighe so anabarrach caoimhneil,” chaidh Mórag air adhart. “An ceann beagan uairean de thìde cha robh mi cleith nì ’s am bith. Thàinig fios gu robh m’ athair air caochladh. Ghrad chuir brathair-m’athar Ruairidh air tòir an duis. Chan urrainn mi ìnnseadh dhuit an suidheachadh ’s an robh mi. Chaidh mi dh’ionnsuigh na h-uaghach. Am measg na sàmhchair, chuala mi boireannach ag ràdh air mo chùlaobh, ‘Sud an té a chaidh àrach ’s an Abaid.’ Rachainn gu ionad nam mionnan ’s dh’aidichinn gu robh an duine th’anns a’ chearnaig a’ mion-rannsachadh m’ ìomhaigh aig a’ cheart àm.”

Thuit sìth fheitheil air feadh an t-seòmair. Bha Mórag ’na suidhe air cathair agus a h-uileann an taic ri bòrd a bha fa comhair. Ghrad thuit i air

[TD 351]

a dà ghlùin, agus chuir i a h-aghaidh air an duine a bha balbh m’a coinneamh.

“Alasdair” thubhairt i le guth bristeach; “bha mi tagradh airson na mionaid so. Bha mi ’g aslachadh a latha ’sa dh’oidhche airson na h-uaireach so; agus bha mi tagradh, cuideachd, a chum ’s gum biodh athair is màthair air an aiseag dhomh ma tha iad beò. An cuidich thu leam?”

Bha deòir a’ ruith gu fann, fadalach air a gruaidhean ’s a’ bualadh le maoth-bhuille air an ùrlar.

“Ainmich nì ’s am bith,” fhreagair Alasdair, le euchd.

Rug e air a làmhan agus sheall e ’na h-aodann. Labhair i rithist le cudthrom air a h-ìomhaigh.

“Chan urrainn mise rannsachadh no thuigsinn meud an tlachd a ghabh sgalag Rasaidh annad-sa. Tha e seachad air mo chomas, ’Alasdair!”

“Am bheil amharus agad gum biodh esan comasach air t’athair—an duine so—a lorg?”

A dh’aindeòin a mhisnich ’s an dùrachd-cridhe bha i faicinn ma coinneamh, bha i fhathast ag giulan cudthrom is stòldachd air a gnùis.

“Tha mi ’g iarraidh maitheanas,” fhreagair i; “an d’ earb thu nì ’s am bith ris gam thaobh-sa?”

“Cha d’earb nì. Bha fios aige gu robh gràdh ’nam chridhe dhuit agus, mar an ceudna, gu robh mi air mo cho-éigneachadh gu teicheadh á Earrabost. Bhithinn gu tric ga fhaicinn air ais ’s air adhart le Rasaidh, na’n tachradh dhomh bhi am Port-an-righ. Cha chuala mi smid bhuaithe ach na focail a labhair e rium air an laimhrig. ‘B’ i cinnteach,’ thubhairt

[TD 352]

e gu durachdach, ‘gum bi Eanruig Mac Grùslaich ’na dheagh charaid air do chùl.’”

“Chan eil aon eile agad coltach ris,” fhreagair Mhórag, le suspuinn. “Chan eil a leithid beò, ’Alasdair. Thàinig e trì amannan gam ionnsuigh a dh’ìnnseadh dhomh nach robh tlachd no gaol agam de Mhac ’Illeathain. ‘Tha thu rùnachadh teicheadh còmhla ris a’ ghréin latha do phòsaidh,’ thubhairt e.”

“Thuig an duine smuain t’inntinn?”

“Cha robh neach eile ’s an Eilean a thuig mi ach esan,” fhreagair Mórag, le stòladh iongantach air a h-ìomhaigh.

Thàinig feith-ghaire air aodann Alasdair.

“Rùnaich thu t’obair a chleith air Mac Grùslaich, agus a réir coslais dh’fhairtlich ort? A Mhórag,” leasaich e, “bha mise taingeil gu’n do chuir thu t’aghaidh air Uisdean; ach, mar a ta mise comasach air an troimhe-chéile a thuigsinn, tha mi de’n bheachd gum bu chòir dhuit-sa agus dhòmhsa, a bhi an comain Mhic Grùslaich gu latha ar bàis. Innis dhomh ciamar a smuainich thu air-san a thaobh t’athar?”

“Chuir mi a’ cheist ris gun athadh,” fhreagair Mórag. “Thàinig e gam ionnsuigh an déidh uair an uaireadair a chaitheadh ’sa chill. Bha e a’ labhairt ’sa togail cheistean ar leam a bha iongantach. Bha fuathas anabarrach orm gum feòraicheadh e mu do thimchioll féin. ‘Ma tha thusa eudmhor a thaobh Alasdair,’ thubhairt mi, ‘lorg dhòmhsa m’athair.’ Bha mi coimhead ’na aodann gu dùrachdach le dòchas gum faighinn eòlas beag no mór,

[TD 353]

ma bha e fiosrach mu’n ghoileam a bha am measg chàich. Cha robh diog aige. Ged a’ bhithinn air tuiteam marbh m’a choinneamh cha bhiodh ìomhaigh cho ao-dòchasach. Bha na sùilean beaga, cruinne ud aige air stad ’na cheann. Cha deachaidh e as àicheadh idir, ’Alasdair,” leasaich Mórag; “bha e cho balbh ris a’ sud!”

Leig i cudthron a làimhe gu oisinn a’ bhùird.

“Tha e gam fheitheamh: théid mi air a thòir. Tha e féin agus Uisdean dlùth air an tigh.”

“Alasdair,” ghlaodh Mórag; “tha mi air mo mhaslachadh. Am bheil Uisdean a fhuair mise cho caoimhneil air taobh am muigh an tighe!”

“A Mhórag, suidh sìos ’sa chathair an tràth so. Tha deòin-bhàigh agam Mac Grùslaich fhaicinn ’na aonar.”

Cha bu luath a ruith Alasdair am mach as an tigh na bha aghaidh Móraig air an ìomhaigh agus an duine a’ cromadh a chinn da h-ionnsuigh ’s ag ràdh, “Tha gaol agamsa ortsa. Gleidh sud mar chuimhneachan.” Sud na focail a bha ’ga tàladh. Sud na briathran a bha so-bhrosnachail agus a thionndaidh a dà shùil mar clach-iùil os cionn an duine bhig dheirg a bha ciuin, tosdach fa comhair air stairsnich an tighe. Is iad. Ach am b’e sin uile e?

Ciod a bha ag iadhadh m’a timchioll an Diùirinnis agus i ’na dìobarach air aghaidh na talmhainn! Cha do dhruidh aon smuain beag air a h-inntinn ’gan taobh. Cha robh i eadhon comasach air meòrachadh orra le a mac-meanmna; gidheadh bha nì-éigin ’s an taobh a stigh dhi a bha cuimrigte

[TD 354]

le eallach nach b’urrainn dhi ìnnseadh do chuspair cruthaichte! Bha i sgrùdadh na h-ìomhaigh agus Mac Grùslaich air seasamh ’s an dorus. Ghrad érich i agus shìn i a làmh da ionnsuigh.

“’Eanruig,” thubhairt Alasdair, a’ togail na cearnaig, “bu mhiann le Móraig an duine so a lorg. Tha trom-amharus aice gum bheil e an ait-eigin ’san sgìre.”

Rug an duine air an dealbh.

“Bu mhiann leamsa suidhe, ’Alasdair; thoir dhomh sorachan air an lùb mi mo chnàmhan.”

Thuit e gu cathair ’san ìomhaigh ’na làimh. Bha ùine a’ dol seachad, ach cha robh smid air a labhairt. Bha e ag greimeachadh na deilbh cosmhuil ri duine a bhiodh bac-lamhach. An ceann greise chrom Mac Grùslaich aghaidh gu cabhagach chum na té a bha sgeun-shùileach m’a choinneamh. Labhair e cho sòluimte ri breitheamh:—

“Am bheil thusa airson eòlas fhaotainn air an duine so, a Mhórag?”

“Tha mise airson an duine fhaicinn ged a b’e an dubh-cheard a bhiodh ann. Bithidh beannachd Dhé ortsa ma lorgas tu dhòmhsa e.”

“Tha dòchas agam nach gabh thu aithreachas. Am bi thu freagarrach airson nì ’s am bith a thachras an déidh eòlas fhaotainn air?”

“Bithidh, bithidh!”

Bha dhà shùil air an ùrlar agus Mórag a’ tagradh fo a chomhair. Bha e faicinn na slabhraidh a lorg e agus aon tinne dhìth oirre. Lorg e an tinne, ach cha ghabhadh i bhi coimhlionta as eugmhais an innean agus làmh a’ ghobha. Ach ciod a bha e

[TD 355]

toirt fa-near a nis? Bha an geimheal ùr mar a dh’fhàg e seòmar an fhir-cheirde!

“Tha mise airson ceist a chur ortsa,” thubhairt Mac Grùslaich le nì-éigin de shuspuinn. “Am fac thu an duine so le d’shùil?”

“Chunnaic!”

“An do labhair e riut?”

“Thug e dhomh an dealbh a ta thu faicinn.”

“Ciod a thubhairt e riut, a Mhórag? Innis dhomh.”

“Tha gràdh agamsa dhuit-sa.”

“Glé mhath. Tha sin ’na chùl-taice dhòmhsa.”

“’Alasdair, seas an so ’nam fhianuis. Tha mise a’ deanamh móran de nithean air thuaiream; gidheadh chan eil mi toirt géill do bhuidseachd. Nam biodh, a theagamh bhiodh neart na ban-druidhiche air mo chùl, agus bu mhór e. An robh mise mearachdach a thaobh nam briathran a labhair mi riut mu’n d’fhàg thu an t-eilean?”

Bha aghaidh air Móraig.

“Cha robh,” fhreagair i.

“Tha mi ’san cheart suidheachadh an diugh, agus Dia gan stiuir ’s gan dìon mi. Ach so an nì a bha mi dol a ràdh: tha tiughead m’eanchainn gam bhruthadh a chum an dus ’s an d’fhuaradh i. Ma bheir mise cobhair us soilleireachd dhuit-sa, tha mi a’ tagradh airson cobhair agus soilleireachd ’na choinneamh.”

“Tha mise deònach soilleireachd a thoirt dhuit air làrach nam bonn,” fhreagair Mórag le deas-ghuth.

“Diolaidh mise na fiachan an toiseach; coisich maille rium-sa, ’Alasdair.”

[TD 356]

Bha e air seasamh agus a’ stiuradh Alasadair am mach as an tigh mu’n do tharruing Mórag an ath anail. Choisich an ceathrar dhaoine chum an eitheir. An ùine ghearr bha i fo cheithir raimh ’s a h-aghaidh air Bun Arcaig le dichioll a bha co-fhreagairt ri birlinn Rasaidh an oidhche a chuidhtich i an t-Eilean Sgiathanach.

Bha Mórag ’na suidhe trom, tùrsach. Bha na h-uiread ri ìnnseadh. Ciamar a bha i dol a thóiseachadh? An robh i dol air ais gu cill Eàrlois ’s gu bolg na h-uaghach? An rachadh i thairis air an nimh mhallaichte a dh’éirich eadar i féin agus muinntir Earraboist? An robh i dol a dh’innseadh do Alasdair na dh’fhuiling i mu’n do ràinig i am Monadh Gorm, agus os cionn a h-uile nì suidheachadh a cuirp ’s a h-inntinn ’na seòmar caidil air an fheasgar agus naidheachd bàis a h-athar air a cluasan inntrinn?

Thàinig na ceistean gu h-aghaidh, le neart a thug sileadh air a dà shuil; agus cha robh nì a dhrùidh oirre cho làidir ris an iomairt anns an robh i co-cheangailte ris an neach a bha marbh.

Bha i ’n diugh a’ sealltainn air na nithean sin an co-sheasamh ris na thachair o mhoch-thrath. Cha robh teagamh idir aice nach robh i air làmh, mar gum b’eadh, a chur am beatha Dhòmhnuill Rois. Cha robh i deanamh an-dearbhadh nach robh so dubh, dorcha air muinntir eile, gidheadh cha do bhlais i air deò de shaorsa air sgàth sin. Bha an smuain a’ streap ’ga h-ionnsuigh; ni h-eadh, bha e air buaidh fhaotainn cho mór air a h-inntinn ’s gu’n do dhì-chuimhnich i am beannachd a thàinig

[TD 357]

an lorg a h-aslachaidh. Cha b’urrainn dhi—eadhon mothachail air a h-ionracas féin, agus ged a bha i seasamh le barail làidir a thaobh a h-athar, agus a’ creidsinn gu robh esan beò, agus nach robh an Dòmhnull Rois ach Dòmhnull Ros o thoiseach gu deireadh na caibidil—misneach fhaotainn a bha so-iomchaidh agus a bha a’ co-fhreagairt ris a’ bheannachd a thàinig oirre.

Bha i cho treun am feartan cuirp is inntinn o chionn latha no dhà agus gu’n deachaidh i dh’ionnsuigh na meidhe ’s nan cothromaichean. Bhi i riasladh a cinn ’s a h-eanchainn mu thomhas cothromach agus ceart a’ dhìoladh an coinneamh na thugadh dhi féin. Sheòl i tacan air sgéith an droch-nàduir.

Theich i. Dh’éirich tùis ghrod-boltraich, bhreun gu cuinneanaibh a sròine. Gidheadh bha i deanamh tuaiream air pàilliun spealtach ag glaodhaich ceartais le buaidh-chaithream nam mìle beul. Mo thruaighe, bha i nis ’na suidhe an cathair gun robhas. Bha an tanasg air teicheadh. Thug i mach neipeigin. Thog i a ceann agus thug i fa-near gu robh a’ ghrian ’na maise air feadh an t-seòmair. Bha e trà-nòin.

“Mhórag!”

Chlisg a corp. Ar leatha gu robh i ’na seòmar an Diuirinnis ’s a h-athair ag glaodhaich air a h-ainm.

“Ma dh’fhaoidte gu bheil mi ciontach de cheannairc, ach cha leig Dia dhomh fulang!”

Agus cha do leig Dia dhi fulang, oir amhuil nam pàrantan dleasdanach a gheibh neart is treòir mothachail do shliochd ceannasach air an t-slighe, tha luchd an fhuar-chràbhaidh ag ainmeachadh na

[TD 358]

slighe-leathainn, ach slighe is fiosrach dhuinne a ta treorachadh gu tigh eiridinn agus an sin an uaigh; no ma dh’fhaoidte tigh tearmuinn, agus bòrd nam bochd, fhuair ise neart is treòir an tiolp.

Sheas i air a casan. Chuimhnich i air na focail a labhair i ri h-athair mu thrà-nòin an Diuirinnis ’s an t-samhradh.

“Chan fhuiling mi. Cha leig Dia dhomh fulang, oir chan eil mi dearmadach a thaobh mo dhleasdanais, agus chan eil mi deanamh nì le droch-rùn.”

Bha an samhradh air teicheadh. Cha robh i an Diùirinnis idir: bha i càireadh na cearnaig air tarsannan na cléith-theine agus deòir na taingealachd air a dà ghruaidh. An ceann tiota bha i féin agus bean-an-tighe a’ deasachadh bidhe le dealas, agus an déidh laimhe dh’àithn i do a bana-charaid na daoine a ghairm a chum an t-seòmair. Shuidh i le misnich a’ meòrachadh air suidheachadh Mhic Grùslaich.

Suas mu cheithir uairean ’s an fheasgar thàinig farum gu stairsnich an tighe. Choisich triuir dhaoine gu seòmar Móraig. Shuidh Alasdair an cathair, dlùth air a’ chliath-theine. Bha aghaidh stòlda, agus bilean a bheòil dùinte. Bha Mac Grùslaich ’na shuidhe crom, crotach, ri taobh an talainte. Chan eil sinn a’ dol a dheanamh oidhirp air suidheachadh inntinn a lorg, oir bha na bha ri fhaicinn de’n fheòil pheacaich an cruth nach gabhadh aisneis a dheanamh oirre. Bha an treas fear air a dhà ghlùin, cho balbh ris an té a bha giulan geilt-chrith os a chionn. Bha na caisteil a thog ’s a stéidhich i

[TD 359]

air ghainneamh, air inntrinn do chuairt-shlugain, ’s a’ co-mheasgadh ris an t-sruth.

Am bheil sàsachadh an taobh-sa de uaigh ’s de bhàs? Ma dh’fhaoidte gu fac thusa e; ach is mór m’eagal gur ann ’san dòigh a chaidh aithris ’s an ùr-sgeul, le baoth-smaoin agus ladarnas. Bha i faicinn a h-athar. Bha i air a cunglachadh ris. Cha robh robhas air màthair, piuthair no bràthair; agus bha ni-eigin a’ bruthadh ’na dà chluais ag aithris nach robh iad ann. Bha an tosd ’s an téinnteachd a’ fàgail an t-seòmair ’na Eilidriom. Cha robh nì mór-thimchioll le comharradh beatha ach anail an fhir a bh’air a dhà ghlùin, agus i ag éirigh ’na toit bhàin, amhuil toghlainn a chithear ma àbhuinn a ta air a greasad le dearg-chonnadh.

Bha an duine a’ sealltainn a dh’ionnsuigh a’ bhoireannaich le aogaisg na glais-chip. Bha a chraiceann preaslach agus cho tioram ri leathar-deasachaidh. Bha shùilean cho tartmhor ri talamh Edom an déidh na dìlinn. Rinn Mórag oidhirp air labhairt ach bha a beul féin cho glaiste ri clàrsach as eugmhais nan teud. Thog i a làmh, agur rug i air a’ chearnaig. Chuir an gluasad ni-eigin de bheatha air a feadh.

“Thug sibhse dhòmhsa an cumadair beag so?”

Cha robh fios aice ciamar a labhair i na briathran.

“Is mise a thug dhuit e; is mise t’ athair gun amharus. O Mhórag, an éisd thu ri mo sgeul?”

Thàinig rud-eigin de shaorsa air feadh an tighe: dh’éirich sac an aimhleis gu fraigh an t-seòmair. Ach bha Mórag air a mhuin le tuil de uisge, le braise an dealain.

[TD 360]

“Agus carson a chaidh m’ àicheadh?” ghlaodh i.

Bha na focail a’ giulan an-iochd nach robh i idir a’ ciallachadh.

“Tha mi riaraichte a bhi air m’ àicheadh. Tha mi deònach a bhi dubh, dorcha air aghaidh na talmhainn gu siorruidh—le eòlas a thoirt dhomh air mo dhìteadh no cùis-dhìtidh!”

Bhrist reachd am muineil a mach le toirm a dh’fholaich bhuaithe suidheachadh nan creuchdan a bha ga fasgnadh le teine agus luath-cheilp na dearmaid. Bha aghaidh air an teallach. Ar leis gu robh siorruidheachd de ainglean a’ tagradh as a leith. Bha e guidhe airson bàs—dorchadas am mach as an ifrinn a dheasaich e dha féin. Mo thruaighe, bha e toirt fa-near gu robh eanchainn air ghleus ’s a’ reubadh a chuirp amhuil stiom anairt.

Tha sinne a’ leughadh mu dhéibhinn “nan geugan seilich an cois nan sruth chlaisean.” Am bheil an duine air a “ghineamhainn” cosmhuil riu-san? Ma thuit e o’n chlàr-imeachd a chaidh a shònrachadh da, am bheil e dealaichte an gnè ri brùid, eun, no beathach snàgach?

Tha eun beag ri fhaicinn aig amannan an eilean sònraichte an taobh an iar na Gàidhealtachd. Ma thig an creachadair air a mhuin ’s esan a coigleadh* àil, sìnidh e aon le a ghob (le dòchas gum bi am fear-millidh riaraichte), ach gheibh e am bàs a’ sabaid airson na fuighlich.

Cha robh Seumas Camshron chuige so ach a’ faicinn aon chlàr na duilleige. Chuimhnich e air


* Mu’n timchioll le gràdh.

[TD 361]

an taobh eile an tomhas; ach thugadh dhachaidh air meud agus cudthrom an dà chlàir an dòigh a dh’fhàg e ag aslachadh airson neart gu labhairt le briathran soilleir, agus an déidh sin, dubh-dhorchadas!

“Mhórag, na diult dhomh mo sheanchas ìnnseadh. Chan eil mi ag iarraidh nì ach sin, agus neart is treòir o Dhia a chum seasamh aig cathair breitheanais. Tha mi ag ùrnuigh ri Dia mo sgaradh á fianuis do shùl!”

“O!”

Dh’éirich eubh chruaidh a chriothnaich bòrd an t-seòmair. Ghrad chrom am boireannach a ceann agus phòg i am beul cailceach bha streap da h-ionnsuigh.

“Thoir maitheanas dhomh. Tha mi mothachail air slaightearachd. Fhuair mi dà nì a bha mi ag iarraidh ’sa roghnachadh.”

Dhrùidh na focail air an dus-aontaichte* mar chuinge an léigh. Bhrùchd uisge troimh dhà shùil, le cabhaig a thug neart d’a chridhe. Thuit sàmhchair air feadh an t-seòmair cosmhuil ris an t-sìth a bhios air a roimh-thaisbeanadh an tigh cùirte roimh òraid a’ bhreitheamh. Chaidh Seumas Camshron seachad air eachdraidh a bheatha, sìos a dh’ionnsuigh na h-uaire ’s am fac e aghaidh Móraig aig uaigh Dhòmhnuill Rois. Cha d’ fhàg e nì. Thòisich e aig a’ cheud leannanachd, agus ceud cuspair a ghràidh.

Bha Alasdair fuaighte ris a’ chathair. Bha Mac Grùslaich mar dhùn de leann-tàth a bhiodh mìle


* Deònach ionairt ris an ath dhuslach.

[TD 362]

bliadhna fo ’n doinnein. Ged a bha Mórag a’ tagradh ri h-athair suidhe sìos an cathair cha d’thug esan éisdeachd dhi. Bha ìomhaigh fliuch le fallus, ach bha neart iongantach air tighinn a dh’ionnsuigh a theangadh.

“Gheibh thu làrach mo dhà ghlùin air an uchdan ad thall. Ciod a thug e dhomh? Do chruth—t’iomhaigh agus beatha dhoruinneach.”

Thuit na focail air cluasan Móraig le fonn a dhì-làthraich na chaidh i féin troimhe. Chaidh an co-mhùthadh mar le ealtainn a chum a cridhe, agus bha i air ath-thilleadh gu ciùine is cneadan. An do shònraicheadh do dhuine a bhi air a sgapadh o ghineil? An do shònraicheadh do nighinn a bhi ruith a sìos agus a suas air feadh an t-saoghail, gun steòrnadh, gun dòigh, gun seòl?

Cha d’thàinig creutair a chum an t-saoghail ach creutair a bha ’na ghràdh cuid-eigin.* Chaidh duinealas air seachran air sràidean, agus cul-shràidean a’ bhaile (agus a’ chlachain). Thuislich na h-òighean ’nam mìle muillionan; gidheadh tha an reubalach aig fois ’s ag gabhail co-fhurtachd an cathair thròcairich, agus a’ cur aslachaidh na deagh mhàthar ann am mì-shuim!

An ceann tiota bha Seumus Camshron ’na shuidhe air cathair, agus Mórag a’ labhairt ris troimh neòil uisgeach a cinn.

“Thubhairt sibh rium gu’n deachaidh mo lorg le Eanruig agus an duine a bha còmhla ris?”

“An dara fear dhiubh!”


* Chan e, gràdh do chuid-eigin.”

[TD 363]

“Chaidh urras a thoirt dhomh air a sin an diugh, agus Alasdair ’na chluas éisdeachd.”

“Gu latha bhràth chan ìnnseadh esan gu’n d’fhuaradh thusa air cabhsair. Cha robh nì a dhìth air-san ach gu’n tiginn-sa chum an tighe, agus aideachadh gu saor, sìmplidh, an daimh ’s an robh mi dhuit; ach cho-éignich mi e gu labhairt do bhrìgh agus gu robh mi airson dearbhaidh a thoirt dhuit gu robh mo sgeul fìrinneach.”

Dh’éirich sìth shuaimhnich air ciuineas an t-seòmair-fosgarrachd a bha slànachadh nan creuchdan a chaidh a chriathradh an amar an aineolais ’s na féinealachd. Cha robh neach air taobh a stigh nam ballachan cho taingeil ri Eanruig Mac Grùslaich: cha robh aon cho ullamh gu maitheanas a thoirt seachad. Ach dh’fhoghluim sinn bho Chailein an déidh-laimhe nach tugadh e maitheanas do eanchainn a chinn gu bràth.

Bha Uisdean agus Cailean ’s an t-seòmar-dheasachaidh. Chaidh Alasdair air an tòir, agus dh’innis Mórag am beagan fhacal dìomhaireachd Chille Mhoire. Bha Mac Grùslaich air a threòrachadh a chum an “tighe mhóir,” agus mheòraich e le solus ùr air na nithean a thuit air a chluasan air fràigh an tighe.

“Feumaidh tu seachduin a chaitheadh maille rium-sa an Uamh-nan-ceann,” bha e ’g ràdh ri Uisdean. “Cha chuala mi treas-cuid na tuasaid a thachair fo’n chùbaid.”

Bhóidich e do Uisdean mu’n do dhealaich iad, gum faiceadh e fèin agus Cailean Deoiridh Rasaidh

[TD 364]

agus Una Dhòmhnullach, mu’n tigeadh gràine sìl troimh thalamh.

Mìos an dèidh so bha Mórag agus Alasdair air feadh nan càirdean ’s an Eilean Sgiathanach ’nan càraid phòsda. Dhealaich Mórag ri h-athair, ach cha robh an dealachadh gu bhi fada. Thàinig ni-eigin mun cuairt a thug dhàsan cothrom agus saorsa a chum am faicinn, agus chrìochnaich e a làithean maille riù an dùthaich chéin. Bhiodh an seanchas sin a’ tagradh sgeul ùr.

An tràth so tha sinn a’ tionndadh o’n bhòrd-bidhe, agus bhuapasan a bha ’nan suidhe ma thimchioll le neart inntinn is nuadh-bheatha. Tha sinn cinnteach ’nuair a rachadh Mac Grùslaich air uilinn an Uamh-nan-ceann gum biodh móran aige ri aithris; agus ciod air bith is cor dhuit-sa, a leughadair, dh’éisdeadh do sheirbhiseach ris cho fhad ’s a sheasadh an carragh ’na dhìdein o onfhadh nan tonn.

Tha mi fàgail beannachd leibh le chéile.

A’ CHRIOCH.
