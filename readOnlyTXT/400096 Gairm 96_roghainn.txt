[TD 310]

FAR-AINM
le Eilidh Watt

A dh’aindeoin ged nach b’ann ri Artair a bha Bil a’ bruidheann bha aire-san gu geur air. Ged chaidh an fhuil a nigheadh dhiubh, chitheadh Artair gun robh uilt nam meur air at, gun robh an craiceann briste. Cha robh Artair air a bhi ris na dùirn bhon bha e ’na bhalach, is bha iomadh bliadhna bho’n uairsin, ach bha tuigse aige air mar phùnnd na h-uilt-ud air feòil, air cnàimh, air fiacail. Ged nach bitheadh fios aige le cinnt có bu nàmhaid dha bha an deagh amharas aige, is cha b’iongnadh le Artair gun do ghluais Bil gu faicilleach le fèithean raga. Ma thug esan air Uilleam a bhi an dràsda a’ feitheamh ris, dòcha ann an clais an rathaid, be ’n t-iongnadh gun do ghluais e idir. Cha do mhothaich Màiri de nì dhe sin.

Cha b’e seo an fhàilte a chuir Artair is Màiri air Bil an uair a chuir iad a’ chiad eòlas air. Fad dà latha, ged bhitheadh an clamhan an crochadh air sgéith na seilge is obair coille is monaidh gun fhrithealadh oirre, cha deach Artair cho fada bho’n taigh is nach faiceadh e ceann an rathaid far an stadadh am bus. Latha as deidh latha rinn Màiri moch-eirigh, gus an cuireadh i deàrrsadh ás ùr as gach nì air an laigheadh a làmh; aig àm bhitheadh i cho balbh ri neach aig nach robh cainnt; aig àm eile bhrùchdadh ruais bhruidhne bhuaipe a shìoladh gus am bitheadh i balbh a rithist. Bha an dithis aca air bhioraibh is iad eu-cinnteach asta fhéin: b’e nì ùr air an robh iad a’ cur aithne. Dh’àraich iad teaghlach nach do dhleas riamh gun togadh neach corramheur riutha. Nis, ’nan sean aois, bha iad a’ feitheamh gus an tilleadh Uilleam ás a’ phriosan far an robh e air a bhi fad shia seachdainean.

Nuair a ràinig e, ann an ciaradh an fheasgair, cha robh Uilleam leis fhéin. Thàinig athair bho chùl an taighe is bha a mhàthair air a cheum choise troimh’n ghàrradh a’ tighinn ’nan coinneamh.

“Tha thu air tighinn,” ars athair.

“Tha. Seo agaibh Spuncaidh,” ars Uilleam.

“Tha e di-beathte,” ars a mhàthair gu formailteach is i a’ sgrùdadh

[TD 311]

nan aodainn. Ged bha i aoidheil, bha’n gàire car seirbh air a tapadh nuair a thuirt i, mar bu tric a thubhairt, “Theagamh gum bheil an t-acras oirbh.”

Mu’n bhòrd shuipeireach shuidh iad a’ bruidheann gu cùirteil, is gach neach air fhaiceal mun canadh e facal a bhrosnaicheadh aimhreit. Mar luchd turais a bha a’ cur eòlas air a chéile bhruidhinn iad mu’n tìde a bha ro fhliuch as t-earrach, ro thioram feadh an t-samhraidh, is a bhuil a bhitheadh aig sin air sléibh is air eòin, air spréidh is air geamhrachadh. Bha iad a’ gabhail tomhais a chéile ás ùr. Ged bha an t-aoigh ’nam measg cha robh esan ach air oir na cùise. Bha Màiri fada mun do thuig i gum b’e far-aimn a bha air Bil is nach b’e Spuncaidh idir a b’ainm dha. Cha d’fhaighnich neach, is cha dubhairt neach, càite an do chuir iad eòlas air a chéile. Ach mhothaich na sean daoine nach do loisg grian an t-samhraidh a h-aon aca.

An uair a dh’éirich Màiri gus biadh a chur seachad, bha Bil air a chasan ag ràdh, “Cuidichidh mi fhìn sibh.”

Shuidh na fir eile gu sàmhach ag éisdeach ris an dithis eile is Màiri ga stiùireadh air càite an robh soitheach no inneal air a ghleidheadh, is Bil a’ bruidheann rithe mar gun robh e air tighinn dhachaidh gu dachaidh a bha air ions a dhìochuimhneachadh.

Nuair a bha iad leotha fhéin thuirt Artair ri Màiri, “’Se mo bheachd-sa gun dug Uilleam leis Bil dhachaidh an seo gus e fhéin a dhìon bho’r ceistean is ar cronachadh”.

Cha duirt Màiri ach, “O ’n creutair,” is cha duirt i co ris a bha a truas.

Anns na làithean a lean, ged shuidheadh Uilleam is pàipear no leabhar ’na làimh fad uairean a thìde cha robh fois a’ dol air Bil. Bha a h-uile nì ’na shuaicheantas dha. Air latha, oir leis gun cual’ e cearc a’ gogadaich ann an craoibh far nach robh cearc ri faicinn is thuig e gum b’e bh’ann an druid ag atharrais; bho ’n latha sin bha e mar fhear a fhuair sealladh air saoghal air nach robh aithne aige gu seo. Dh’ionnsaich e fhéin gairm a’ ghuilbnich is gu foighidneach rinn e oidhirp air an éigh seo ionnsachadh do’n druid. Bheireadh e fhéin is Màiri na b’fhaide is na b’fhaide air soitheachan a chur seachad is chluinneadh Uilleam is athair iad a’ corradhuil is ise ga ionnsachadh ri rannan nach do chleachd i bhon bha a’ chlann ’nam pàisdean. Theireadh an smeòrach,

“’Ille ruaidh bhig, ’ille ruaidh bhig,
Trobhad dhachaidh, trobhad dhachaidh,
Gu do bhiadh, gu do bhiadh.”
No theireadh an dreathon-donn,

[TD 312]

“Thig, thig, a dhiol-déirce
Thig, thig a ghille-bhrìde.
Is gillean Brìde na h-eòin uile,
Ach mise leam fhéin,
Gillean-Brìde, gillean-Brìde.

Is bu thaitneach le Màiri an corradhuil aig Bil.

An latha a thuirt Màiri a’ gearain, “Cha d’fhuair Artair fàth air latha fliuch gus a’ phìob uisge seo a chàradh is tha boinne daonnan bhuaipe,” cha do dh’fhàg Bil i fada mar sin. An ceann latha no dhà cha robh uinneag a bha air ragachadh, cha robh bann doruis a bha a’ dìosgail, cha robh cloc, no nì a ghabhadh càradh, do-leighiste aig meòirean Bhil. Bha Màiri is duanag air teangaidh aice, ise nach do chleachd seinn bho chionn fada.

Ach cha robh Artair buileach air an aon duan is e a’ cuimhneachadh gun robhas an còmhnaidh a’ gleidheadh leth chiad not ann an seotal sean chiste fhiodha a bha shuas air an lobhta. “Saoil,” ars esan, “am bu chòir Bil a leigeil gu fridiomach feadh an taighe? Dé ’n t-eòlas a th’againn air ach gum bheil amharas againn gun do thoill e am prìosan cho cinnteach is a thoill am fear eile?”

Ach cha chluinneadh Màiri guth air e bhi air a bhacadh bho nì anns an taigh: cha bhitheadh suarachas de’n t-seòrsa ach a’ gin suarachas na bu mhiosa. Chùnnt Artair an leth-chiad not a bha ann an seotal na ciste is phaisg e air ais iad. Dòcha gun robh an fhìrinn aig Màiri.

Ach cha robh iad ri obair an còmhnaidh is ri latha grianach bhitheadh na balaich gam blianadh air slios cnuic. Eu-coltach ri chéile bha Uilleam mór, slaodach, is deanamh fireannaich air: ged dh’fhaoidhte gum b’e na coimh-aoisean a bh’annta bha snuadh a’ bhalachain fhathast air an fhear eile le fhalt cho buidhe-bhàn ri coirc an fhoghair is sùilean a theirte a bha gun ghò. Agus bha Bil mar an t-airgean-beò fhéin. Dh’fhàgadh e Uilleam ga bhlianadh fhéin is rachadh e còmhla ri Artair feadh na sléibhtean a’ càradh no a’ togail àitean-cuimse fo àm na seilge, no a’ coimhead ris na h-àthan fads a bha na sruthan gun tuiltean. Is riamh cha robh guth air obair thuarasdail. Is riamh thilleadh Bil gu sona sgìth le càil do’n bhiadh a chuir Màiri gu còcaireachd nach do chleachd i bho bha’n teaghlach a’ fàs.

Thigeadh Artair e fhéin dhachaidh, ach gu sàmhach, a’ beachdadh air an ùidh a bh’aig Bil ann am bàs no milleadh an spreochain fo spòig an fhir-spùillidh. Gu h-àraidh bha tlachd aige ann a bhi faicinn an abhaig sheilge, no neas, a’ dol an gréim is a’ toirt buaidh. Bha Artair

[TD 313]

fhéin eòlach air nàdur nam beothaichean seo bho bha e ’na halach ach cha b’fhiù air iad; bha iad a réir an nàduir, mar lìonadh is tràghadh na mara, gun mhath gun chron. Ach bha Bil leis a’ phliutha ghéir, leis an fhiacail fhuilteach.

Cha robh iarraidh aig Bil air gluasad bho’n taigh an deidh na suipeireach is an còmhnaidh b’e Uilleam a theireadh, “Seadh, an gabh sinn ceum sìos fiach dé naidheachd nan lùiristean a-nochd?”

Ged nach robh Bil idir déigheil air an òl rachadh iad sìos far an robh fir a’ bhaile a’ cruinnicheadh. Ged rachadh Màiri is Artair a laigheadh aig an àm àbhaisteach, a’ fàgail an doruis gun ghlasadh, bha fios aig Artair nach caidileadh Màiri gus an cluinneadh i monabhar faicilleach aig an dithis òga. Nuair sin bhitheadh i ’na suain gu madainn.

Chaidh latha sona ri latha sona, gun atharrachadh air an dòigh beatha, gus a’ mhadainn a thainig Artair a-stigh is a thug e sùil air a’ bhòrd bidhe a bha air a chuibhrigeadh aig Màiri is thuirt e car goirid, “Ach am bheil guth aig na balaich air éirigh an diugh idir?”

“Cha chuala mi iad a’ gluasad fhathast. Is fheàrr dhut éigh a thoirt dhaibh aig bonn na staidhre. Tha ’m biadh deiseil.”

Ged chaidh an sgal a rinn Artair riutha a’ gliongaireach feadh an taighe, a’ brosnachadh nan con gu comhartaich, is a’ toirt Màiri fhéin gu bonn na staidhre, cha robh smid bho na balaich.

Thug iad sùil air a chéile mun do dhìrich Artair an staidhre, is bha i aig a bonn a rithist mun duirt e, “Chan eil ball an siud dhiubh. Is eudar gun dug iad an casan leotha aig marbh na h-oidhche.”

Sheas Artair mionaid far an robh e mun do dhìrich e a rithist ach, ás a cidsin, far an robh i nis air suidhe, chluinneadh Màiri gun robh e a’ dèanamh air lobhta an taighe . . . Nuair a theàrnaich e bha dà nota cóig aige eadar meur is corrag mar gum b’e bheò ghrìosaich a bh’aige. “Seo na tha air fhàgail de’n lethchiad not.”

Gun ghuth aice dh’fhàisg Màiri a bilean ri chéile mar gum b’e a ciont fhéin a chronaich e le bhriathran. Air bu cho geur an leòn a bhi call airgid bu shuarach e seach an leòn air nach robh ainm aca ged leughadh iad e ann an aodann a chéile. Shuidh iad gu balbh ag amharc air na notan a chuir Artair air a’ bhòrd gus an duirt esan, ach gun dìteadh, “Nach duirt mi riut nach bu chòir Bil a leigeil feadh an taighe.”

“Thuirt thu sin fhéin,” dh’aontaich i leis, is fios aig an dithis aca nach robh iad ach gan dìon fhéin bho amharas a bu ghéire.

“An lìon mi an tì?” dh’fhaighnich Màiri anns a’ cheann thall.

“Dean sin,” ars Artair is shuidh iad a’ fliuchadh am bilean ach gun an

[TD 314]

còrr còmhraidh gus an duirt Artair, “Tha mi làn smaointeachadh am polasman a chur air an tòir.”

Cha do fhreagair Màiri e is bha fios aca nach toireadh iad guth air call an airgid gu bràth.

Gun sùnnd chaidh Màiri ri obair ann an taigh anns an robh sàmhchair neo-fhoiseil; dhìrich Artair sliosan a mhothaich e a bha air ùr fàs cas. Bha ciaradh feasgair an ath-latha ann an uair a chual iad fuaim ceuma is gnogadh aig an dorus. B’e Artair a fhritheil an dorus is a thuirt ris an fhear a ghnog, “Gabh a-stigh.” Lean e fhéin Bil a-steach far an robh Màiri ’na seasamh a’ feitheamh.

Ged thug Bil aon sùil air Artair b’ann ri Màiri a bhruidhinn e, is pasgan notan a cheana ’na làimh. Mar leasan a bha aige air a theangaidh thuirt e, “Thainig mi air ais leis an airgead.”

Gun ghuth, gun taing, ghabh Màiri bhuaidhe am pasgan notaichean, gun a sùilean a thoirt far dà fhiacail bhriste ann an dorus a bheòil.

“Agus Uilleam?” ars ise.

“O, Uilleam á cha leigeadh a nàire leis tilleadh e fhéin.”

Nuair nach d’ thainig guth an còrr, thuirt e, “Bithidh mi a’ falbh.”

“Ach thig thu air ais fhathast?” ars Artair gu suairc.

“O thig” arsa Bil.

B’e sin briathran am beòil. ’Nan cridhe bha fios aig gach aon nach tilleadh fear seach fear dhiubh.

Ach cha do thuig ach Artair carson a chaidh Spuncaidh a thoirt mar fhar-ainm air.

[Sanas]

[TD 326]

A’ CHEIST
le Murchadh MacPhàrlain

Cha robh an ochda linn deug air dùnadh, agus mar a dh’fhaodar a thuigse cha robh dòigh siubhail aig daoine ach a-mhàin a chois. Agus do bhrigh seo, bhiodhte ri gabhail an t-slighe bu ghiorra. ’Se seo rinn Donnachadh, cuspair na sgeula ghoirid seo. Donnachadh. Mac a’ Ghobhainn á Tunga, an Leódhas. Duine foghainnteach ’na latha. ’Se am Foghair a bh’ann ’s dh’fhalbh e gu Steòrnabhagh a cheannach dà choran agus rud a dheanadh iris cléibhe.

An àite an rathad fada timcheall Lacasdail a ghabhail gheàrr e tarsainn an t-fhaodhail. Nuair a thainig e chun na h-aibhne chuir e dheth a bhrògan agus thruisich e a bhriogais os cionn na glùine. Nuair a fhuair e tarsainn, cheangail e barall an dà bhròig ri chéile, ’s chuir e thar a ghualainn iad, bròg air a chùlaibh ’s bròg air a bheulaibh. Nuair a ràinig e an tigh taca am mullach Chnoc-nan-Gobhair chuir e air a bhrògan ’s rinn e air Steòrnabhagh. Arsa Donnachadh ris fhéin, “Feumaidh mi cabhaig a dheanamh gus am faigh mi air ais tarsainn an fhaodhail mun till am muir-làn.”

Cheannaich e an dà choran agus a’ rud gu iris a chléibh a dheanamh. Bha duine is duine air an robh e eòlach a’ tachairt ris agus e dha chall fhéin a’ conaltradh riutha.

“’S fhearr dhomh dèanamh ás,” arsa Donnachadh, mas till am muir, ’s nach fhaigh mi ’n fhaodhail.

’Se seo a rinn e. Ach mar chlach a’ dol le gleann tha feasgair fann foghair. Cho luath ’s a chaidh a’ ghrian fodha, chiar an oidhche. Ghreas Donnachadh air, sìos an rathad beag, sìos mu thaca Chnoc-nan-Gobhair chun na tràigh, agus an tiotadh tha e air an tràigh. Bha e furasda dha a shlighe a dhèanamh oir b’e gainmheach bhàn shligeach a bha san fhaodhail. Letheach slighe tarsainn an tràigh mhothaich e mar gum biodh cuideigin no nitheigin tighinn ’na choinneamh. An ùine gheàrr bha e fhéin agus a nì a bh’ann aghaidh ri aghaidh.

Bha’n dithis a’ dearg-choimhead a chéile agus frionas feirge ’g éirigh orra. Dhùisg spiorad an dùbhlain ann an Donnachadh ann an lorg an neach a bha seo a seasamh roimhe agus dha stad, nuair a bha ciad cabhaig air gu faighinn tarsainn mun tilleadh am muir.

[TD 327]

’Se Donnachadh a bhruidhinn an toiseach. “Teich ás mo rathad!”

“Chan e do rathad th’ann,” fhreagair an neach eile.

Dhùisg an guth teagamh an cridhe Dhonnachaidh nach b’e duine feòlmhor bh’air a bheulaibh.

“’Se tathaich a th’annad,” arsa Donnachadh.

“Chan e tìr nam beò mo thìr. Chan e ach Tìr nan sgleò ’s nan sgàil,” fhreagair an neach eile.

“Teich ás mo rathad,” arsa Donnachadh gu colgarra, ’s e deanamh ionnsaigh air adhart air a thuras. Ach stad an tathaich e ’g ràdha, “’Se cainnt laidir th’agad ’s gun ghnìomh da réir.”

“Ma ’se gnìomh da réir tha dhìth ort gheobh thu i,” arsa Donnachadh, ’s e tilgeadh an dà choran agus stuth na h-iris aig casan an tathaich. Gu cothrom na Féinne bhi aig an dithis. Siud an dithis an craic! Tha ghleac air tòiseachadh.

Thug iad a’ chiad ghreiseag mar gum biodh an dara neach a’ tomhais neart an neach eile.

’Se Donnachadh bu treise. ’Se ’n tathaich bu sheòlta.

Treisead is seòltachd! . . .

Donnachadh ’s an tathaich . . .

Tha leth-uair a thìde o’n chaidh iad an craic.

Chleachd an tathaich h-uile car is cleas a b’aithne dha, ach thug neart Dhonnachaidh gu neo-bhrìgh iad uile . . .

Ach stad ort! . . . Tha Donnachadh shìos air a leth-ghlùin aig an tathaich. Chan eil fada!

Tha e air a chasan a rithist?”

Seòltachd is neart!

Có aca tha buannach?

. . . Tha’n tathaich aig Donnachadh air a ghlùinean ach chan eil fada. ’S tha’n dithis air an casan a rithist. Tha seadhan orra le chéile ’s an anail cho luath ri anail cù-chaorach latha teth aig faing.

Neart is seòltachd! . . .

Có aca tha toirt buaidh? 

Chan eil aon seach aon. Mu dheireadh thall bhruidhinn an tathaich ri Donnachadh,

“Na thachair càil a riamh riut cho cruaidh ri seo?”

“Thachair,” fhreagair Donnachadh.

“Dé bha sin,” arsa an tathaich.

“A bhi cumail na h-uaisleachd suas ga h-aineoin,” arsa Donnachadh . . .

’S cha robh sgeul air an tathaich!

[TD 338]

A’ TRUSADH DHAN AN FHACLAIR
le Coinneach D. MacDhòmhnaill

Mòine

Thug sinn am follais roimhe anns na duilleagan seo cuid de na faclan annasach a thàinig thugainn dhan an Fhaclair Mhór air a bheil sinn fhathast an sàs (’s air am bi airson ùine mhath fhathast!) ann an Glaschu. B’e gu ìre mhór “sop ás gach seid” a bh’annta sin, dìreach mar a thàinig iad thugainn bho chàirdean thall ’s a-bhos. An turas seo, tha sinn a’ cuimseachadh air aon chuspair sònraichte — obair-mònach — ’s a’ toirt fa’r comhair cuid de na faclan a tha co-cheangailte ris ann an corra cheàrn de’n Ghaidhealtachd. ’S dòcha gun tog sinn cuspair no dhà eile an deidh seo, agus ’se ar dòchas ’s ar guidhe ma thig faclan eile thugaibh fhéin a bhuineas ris na cuspairean sin (no ri cuspair sam bith eile) gun leig sibh fios dhuinn. Coma mura bi an litreachadh cho “ceart” ’s a bu mhath leibh — fhad ’s a gheibh sinne greim air an fhacal, nì e chùis.

Ris an àite far a bheil a’ mhòine r’a faotainn, theirear am blàr no am blàr mònadh no an sliabh mònach, agus ris an dearbh bhad far a bheil a’ mhòine ga buain am poll no am poll mònach no am bac-mòine. Tha am fear ma dheireadh dhiubh sin a’ toirt ’nam chuimhne rabhd a bh’aig mo mhàthair dhuinn ’nar cloinn nuair a thigeadh sinn a-mach le ròlaist aig nach robh bun san fhìrinn: “Masa fìor an ròcas gun do phòs am fitheach ann am bac-mòine, ’s bha e ’n dùil gun robh dithis no triùir aige ’s cha robh aonan

[Dealbh]

[TD 339]

[Dealbh]

idir aige.” Saoil a bheil gin eile dhen an t-seòrsa sin aig an luchd-leughaidh?

Thugadh dhuinn am facal grabhag no grobhag airson poll beag, agus ath-bhlàr airson àite far an deach mòine bhuain roimhe ’s a thathar a’ cur gu feum a rithist. Theirear an sgaoilteach no mullach a’ bhaic no uachdar a’ bhaic no druim a’ bhaic ris an àite far am bithear a’ sgaoileadh nam fàdan air an ùr bhuain; broinn a’ phuill no grunnd a’ bhaic no ìochdar a’ bhaic ris an talamh shìos; agus aghaidh a’ phuill no aodann a’ phuill no beul a’ phuill no peirceall a’ phuill ris an aghaidh a bhithear a’ gearradh. Ris a’ chòmhdach a th’air uachdar na mòine theirear an riasg, an ceap, am feanntach no an rùsg. Feumar seo a thoirt dhith, agus mar sin theirear gu bheilear a’ feannadh, a’ rùsgadh, a’ sgoradh no a’ barradh na mòine, agus ’sann le caibe-làir no spaid-rùsgaidh no sgoradair a tha seo air a dheanamh, ach man deanar seo bithear a’ riachadh no a’ rodaigeadh na talmhainn an toiseach, ’se sin a’ deanamh chomharran le spaid gus am bi a’ mhòine nas fhasa a rùsgadh. ’Se an corcaire no a’ mheidhe a theirear ris an leud a bhithear a’ rùsgadh air fad a’ phuill, agus bidh seo ga ghlanadh mum faighear tòiseachadh air a’ mhòine a bhuain.

’Sann le iarann-mòine no tairsgeir no toirsgian a bhithear a’ gearradh na mòine, agus tha ainm airson gach earrainn air leth de’n uidheam seo: a’ chas; an smeachan no an casachan air am bi fear an tairsgeir a’ cur a choise; agus an uair sin an sgian, an sgiath no an t-iarann. Bhiodh neach a’ buain ’s neach a’ cur a-mach no a’ tilgeil; a’ cheud fàd — am barr-fhàd — air a thilgeil bho’n tairsgeir a-mach air an sgaoilteach air druim no uachdar a’ phuill agus cuid dhiubh air an tilgeil fada ’mach air an ath-bhlàr am broinn a’ phuill. Theirte an corr-fhàd no bodach-baic ris

[TD 340]

a’ bharr-fhàd a b’fhaide muigh bho cheann gu earball a’ phuill. Ris an dara fàd a’ dol sìos theirte an dara fàd no an dubh-fhàd no fàd a’ ghàrraidh, agus ris an treas fàd a’ dol sìos a rithist, nam biodh am poll domhainn gu leòr, theirte an tritheamh fàd, no an gearr-fhàd no an caoran. Tha tòrr fhaclan ann a’ cur an céill meud nam fàdan, leithid plòicean is péitean airson feadhainn mhóra; caoran is criomag mònach air son bloighean nas lugha; gu ruige smùr, gulm is asgairt airson nam pronnagan mìne.

Ma bhios a’ mhòine meadhonach aotrom ’na gnè, ’s dòcha gun canar mòine chòsach rithe; no mòine phéiteach no mòine chalcas no mòine chiobach no mòine mhosgannach. Ma bhios i rud-eigin aotrom ’na dath, theirear mòine bhàn, mòine bhuidhe no ’s dòcha mòine riabhach. A thuilleadh orra sin tha a’ mhòine ’s truime — a’ mhòine dhubh. Theirear mòine amh ri mòine nach eil air a tiormachadh ceart; ’s ma bhios i air at le uisge, theirear gu bheil i air a dhol ’na h-urpuill. Chan eil fhios nach e sin a thachair do mhóran agaibh am bliadhna leis cho fliuch ’s bha an t-earrach is toiseach an t-samhraidh. Far am bi bloighean de sheann chraobhan ri’m faotainn sa’ mhòine, theirear an àiteachan gu bheil i ’na mòine chràiceach.

Chan eil ann am buain na mòine ach toiseach na h-oibreach: feumar an uair-sin a tiormachadh, ’s a toirt dhachaigh ’s a cruachadh. Tha sinn an dòchas gum bi cothrom againn san ath Ghairm air iomradh a thoirt air na faclan a bhuineas dhan a’ chuid sin dhen an t-saothair.


[TD 341]

[Dealbh]
A’ buain na mònach an Uibhist-a-deas
(dealbh le Coinneach Robastan)

[TD 342]

[Sanas]

[TD 343]

DOMHALL MACLEOID: FEAR-IUIL A’ PHRIONNSA
le Niall MacDhòmhnaill

Nach fìor an ràdh “’S beag tha dh’fhios aig duine dé th’air thoiseach air.” Dh’fhaodadh Dòmhnall MacLeòid siud a ràdh ris fhéin an latha chaidh e le eithear do Cheanna-Bhaile na Gaidhealtachd a dh’iarraidh min is goireasan eile a bha dhìth air fhéin ’s air a choimhearsnaich san Eilean Sgiathanach.

Bha ùpraid mhór sa’ Bhaile aig an àm. Bha ’m Morair Loudon air ceann armachd Righ Seòras, ’s am Prionnsa Teàrlach (a réir naidheachd) air a rathad gu tuath.

Bha an t-sìde stoirmeil aig an àm agus b’fheudar do Dhòmhnall dàil a dhèanamh. Thachair e ri móran do sheann eòlaich, ach gu mì-fhortanach chaidh a chur an gréim lé buidheann de Dhòmhnallaich Gleann Comhainn, ach mar a rinn sealbh bha MacFhionghainn an t-Sratha (caraid do Dhòmhnall) sa’ Bhaile agus mar sin fhuair Dòmhnall cead a choise.

Ma bha gach fear an Inbhirnis bha Macleòid Dhunbheagain fhéin ann air ceann a chuid dhaoine. Mar tha fhios aig a mhór-chuid bha Ceann-Feadhna na Leòideach dìleas air taobh Righ Seòras, agus a mhac Diùc Chumberland. Chan eil teagamh nach robh deagh aobhar aige air a sin, ach is sgeul eile sin.

Latha bha siud thàinig Dòmhnall agus MacLeòid aghaidh ri aghaidh air drochaid Inbhirnis far an tug iad là dubh air a chéile. Bha MacLeòid ag iarraidh air Dòmhnall am Baile fhàgail ás a charachadh. Chan éisdeadh Dòmhnall ris, ’s cha toireadh e aon uair boineid a-nuas dha.

Oidhche na Sàbaid an 16 latha de’n Ghearran 1746, chuala am Morair Loudon gun robh am Prionnsa a nis aig Taigh Mór Ceann-Feadhna Clann an Tòisich (mu chuairt air deich mìle air falbh) ’s nach robh mach air deich duine fichead cuide ris.

Am marbhan a’ mheadhon oidhche thog Loudon air le corr is mìle

[TD 344]

saighdear gus am Prionnsa ghlacadh. Bha Macleòid Dhunbheagain le chuid dhaoine air ceann na réiseamaid gan seòladh gu Taigh Mór na Mòighe, ach cha d’fhuair iad faisg air. Chuir Dòmhnall Friseil, gobha na h-Oighreachd, agus ceathrar sgalagan an Taighe Mhóir an teicheadh orra. Chaidh Dòmhnall Bàn MacCruimean a mharbhadh an oidhch’ ud. B’e siud an aon tubaist a thachair.

An ceann latha no dhà thàinig am Prionnsa Teàrlach dh’an bhaile, ach bha am Morair Loudon agus Macleòid Dhunbheagain air an t-àite chuidhteachadh a nis.

Nis, bha Dòmhnall Macleòid glé eòlach air cladaichean taobh an Iar Alba, agus chaidh a thaghadh mar Fhear-Iùil air eithear a bha dol a dh’iarraidh airgead a dh’fhàg soitheach Frangach am Barraidh airson a’ Phrionnsa. Aig toiseach a’ Ghiblein tha Dòmhnall aig Loch nan Uamh ’s e air tilleadh gu sàbhailte á Barraidh.

Mu dhà uair feasgar Di-ciadain an 16 latha deug de’n Ghiblean 1746 bha Blàr Chùil-lodair (am Blàr mu dheireadh a chuireadh air mór-thir Bhreatainn) seachad. Chuir Diùc Uilleam an ruaig air feachd Thèarlaich Stiùbhart.

An déidh raoin Chùil-lodair fhàgail chuir am Prionnsa (cuide ri còmhlan beag a bha ’na chois) aghaidh air taobh an Iar Alba. Cóig latha an déidh seo aig Borghadal (dlùth do Loch nan Uamh) choinnich am Prionnsa ri Dòmhnall Macleòid á Galtraigil san Eilean Sgiathanach, a fear a bha gu bhith na Fhear-Iùil dha fad na seachd Seachduinean a bha ri tighinn.

Bha toil aig a’ Phrionnsa Dòmhnall a chur dh’an Eilean Sgiathanach le litrichean gu Dòmhnullach Shléibhte agus MacLeòid Dhunbheagain. B’e seo a chiad ghnothaich a bu mhath leis a’ Phrionnsa Dòmhnall a ghabhail os làimh. Tha mi cinnteach nuair a chluinneas iad gu bheil mi sa’ cheàrn seo gun cuidich iad mi, ars am Prionnsa. B’e siud aon obair nach gabhadh Dòmhnall os làimh a dhèanamh air chor sam bith. Tha cheart dithis sin aig an àm seo glé thrang a’ coimhead air do shon, arsa Dòmhnall. Nuair a chuala am Prionnsa dé bh’aig Dòmhnall ri ràdh cha robh air a nis ach deisealachd a dhèanamh airson a dhol dh’an Eilean Fhada an dòchas gum faigheadh iad soitheach a bheireadh am Prionnsa air ais dh’an Fhraing.

Aig ciaradh an fheasgair Di-sathuirne 26 latha de’n Ghiblean chaidh eathair fosgailte le ochd ràimh a chur air bhog, ’s le Dòmhnall aig an stiùir chaidh a sròn a chur an Iar. Am measg an sgioba bh’air bòrd bha Murchadh mac Dhòmhnaill. Bha Murchadh san sgoil an Inbhirnis aig an àm, ach an àite dhol dh’an sgoil latha Chùil-lodair

[TD 345]

chaidh e le thargaid ’s le chlaidheamh gu raoin Chùil-lodair a shabaid air taobh a’ Phrionnsa.

Cha robh fios aig athair dé theireadh e nuair thachair a mhac ris, (cóig bliadhna deug a dh’aois) aig Loch nan Uamh, agus gu dé a b’fheàrr a nis na ràmh a chur ’na dhòrn. Chòrd siud fìor mhath ri Murchadh. Bha am Bàrd ainmeil Mac Mhaighstir Alasdair air fear eile dh’an sgioba.

Glé thràth an ath mhaduinn an déidh oidhche ghailbheach a chur seachad a’ dol tarsainn a’ Chuan Sgìth ràinig iad Barra na Luinge an Roisinnis Beinn nam Faodhla fliuch fuar agus acrach. Cuide ris a’ Phrionnsa bha Caiptin Iain O’Suilibhean, Caiptin Felix O’Neil, agus Caiptin Ailean Dòmhnallach a bha càirdeach do theaghlach Chloinn Ràghaill.

Bha iad a’ fiachainn ri’n cuid aodaich a thiormachadh aig bothan beag os cionn a’ chladaich nuair a thug fear de bhuachaillean Chlann Ràghaill (a bha gabhail an rathaid aig an àm) an aire dhaibh. Chaidh esan cho luath ’s a bheireadh a chasan e gu Mhaighstir ann am Baile na Caillich (mu sheachd mìle air falbh) a dh’innseadh dha mu na coigrich a chunnaic e.

Thachair gun robh an t-Urramach Iain MacAmhlaigh, ministear an t-Soisgeil an Uibhist-a-Deas, agus Niall MacEachainn am Maighistear Sgoile air aoidheachd aig Clann Ràghaill an latha ud. Bha athair an Urramaich Iain MhicAmhlaigh (an t-Urramach Amhlaigh MacAmhlaigh) ’na Mhinistear sna Hearadh. B’esan sì-seanair an fhir eachdraidh ainmeil sin am Morair MacAmhlaigh.

Dh’innis am buachaille d’a Mhaighstir mu na coigrich a chunnaic e aig Barra na Luinge. Bha amharus aig Clann Ràghaill gum faodadh am Prionnsa bhi ’nam measg, agus bha cheart amharus aig a’ Mhinistear. Bha naidheachd a’ dol mun cuairt gun robh am Prionnsa ’na fhògarrach an déidh a’ bhlàir. Gun fhios do’n Mhinistear chuir Clann Ràghaill seirbheiseach air falbh gus an tuilleadh fiosrachadh fhaotainn, agus chuir am Ministear fear eile air falbh gun fhios do Chlann Ràghaill.

Bha ’n aon sgeul aig an dithis nuair a thill iad; bha am Prionnsa siud gun teagamh, ’s gun robh e airson Clann Ràghaill fhaicinn cho luath ’s a ghabhadh e dèanamh.

Thog Clann Ràghaill agus Niall MacEachainn orra gu Barra na Luinge. Agus b’e brìgh an còmhraidh gum b’fheàrr dh’an Phrionnsa aghaidh a chur air Steòrnabhagh far am faodadh e soitheach fhaighinn a bheireadh dh’an Fhraing e.

[TD 346]

Sin mar a thachair, agus bha aca ri ràdh gun deach an soitheach aca fhéin ás an rathad air an Du-Irtich, ’s iad a nis a’ coimhead airson t’éile a bheireadh luchd mine á Arcaibh. Mas a b’fhìor b’e O’Suilibhean an Caiptin.

Fhuair an t-Urramach Iain MacAmhlaigh dòigh is rathad air fios a chur gu athair sna Hearadh gun robh am Prionnsa Teàrlach air a rathad gu Steòrnabhagh.

Aig tuiteam na h-oidhche air an 29 latha dh’an Ghiblean chuir iad an aghaidh air Steòrnabhagh, agus an camhanaich na maidne bha iad aig laimhrig Scalpaidh na Hearadh. Bha Dòmhnall glé eòlach air Dòmhnall Caimbeul tuathanach an Eilein, ’s thug e ’m Prionnsa ’s na h-Oifigich suas chon an taighe aige far an d’fhuair iad gabhail aca fìor mhath. ’Se piuthar do Dhòmhnall Ruadh is Uisdean a Bhaile-sear a bha pòsda aig a’ Chaimbeulach.

Madainn an ath-latha, a chiad latha dh’an Chéitein, thog Dòmhnall air gu Steòrnabhagh. Thug e leis eathair a’ Chaimbeulaich an turas seo, a’ fàgail a’ Phrionnsa, O’Suilibhean, O’Neil, agus Iomhar Burke air cùram a charaid. Bhuineadh Iomhar do dh’Uibhist-a-Tuath ach bha e gus a seo ag obair an Dun Eideann.

Chualas air feadh na Hearadh mu’n eathair a thainig air tìr an Scalpaigh, ’s an sàbhaladh a chaidh orra. Chuala an t-Urramach Amhlaigh MacAmhlaigh an sgeul cuideachd; sgeul thug air taobh an teine fhàgail. Gun dàil a dhèanamh dh’fhàg e’n Tairbeart le làn eathair do cheatharnaich, agus mus nì e ’s gun robh am Prionnsa an Scalpaigh bheireadh esan ás e. Luach deich mìle fichead punnd Sasunnach, airgead cinn a’ Phrionnsa.

Cha robh fàilte no furan taobh seach taobh nuair a chuir MacAmhlaigh a theachdaireachd an céill dh’an Chaimbeulach. Dh’aidich e gun robh ’m Prionnsa san taigh aigesan ceart gu leòr agus nach leigeadh e le duine chunnaic e riamh corrag a chur air. Thill am Ministear ’s na bha còmhla ris air ais an taobh ás an tàinig iad; ach mo chreach cha b’fhada gus am facas bàta làn shaighdearan a’ teannadh dlùth; a’ siubhal gach fròg airson a’ Phrionnsa.

Cha robh air a nis ach aodach boireannaich a chur air a’ Phrionnsa agus am monadh thoirt air còmhladh ri Dòmhnall Caimbeul. Thug iad leò iarunn mònadh, ’s bha ’n Caimbeulach a’ gearradh ’s am Prionnsa a’ cur a-mach an fhòid nuair thainig dithis shaighdearan (a bha gabhail seachad) dlùth dhaibh agus arsa fear dhiubh ’s e toirt sùil thar a ghualainn: bha latha eile aig fear buain na mònadh. Chan eil teagamh nach do dh’aithnich e có bha sa’ pholl.

[TD 347]

Co-dhiùbh air an treas latha dh’an Chéitean thàinig fios bho Dhòmhnall gun robh gealladh aig air soitheach, agus an ath latha dh’fhàg am Prionnsa ’s na bha còmhla ris Scalpaigh.

Sheòl iad suas Loch Sìphort gu faisg air Airigh-bhruach. Agus ás a sin choisich iad a chuid eile dh’an t-slighe. Bha fear ’nan cois a bha eòlach air an rathad, ach ged a bhà chaidh e iomrall, ’s leis a sin bha e glé anmoch mun d’ràinig iad Airinis am bun Loch Steòrnabhaigh.

Anmoch ’s mar a bhà e lorgadh Dòmhnall an Steòrnabhagh agus thugadh e far an robh am Prionnsa am fasgadh cloiche ri taobh Lochan a’ Phrionnsa, agus ás a sin thug Dòmhnall am Prionnsa ’s na h-Oifigich gu taigh Bain-tighearna Chill-Duinn (a bha faisg air làimh) far an d’fhuair iad biadh agus leabaidh.

Nuair thàinig a’ mhadainn chaidh Dòmhnall dh’an Bhaile airson gnothaichean a shocrachadh mu’n t-Soitheach a bh’aige san amharc, agus a bha dol a chosg cóig ceud punnd Sasunnach. Ach leth na truaighe cha robh cùisean idir idir ceart, bha Mathan a’ Bhaile air fios fhaotainn gun robh am Prionnsa Teàrlach a’ dèanamh air Steòrnabhagh le cóig ceud saighdear. Dh’aidich Dòmhnall gun robh am Prionnsa faisg air làimh ach nach robh eadhon cóignear shaighdearan aige.

Cha toireadh iad cluas éisdeachd dha, ’s chaidh iarraidh air fhéin ’s air a’ Phrionnsa an t-àite a chuidhteachadh gun dàil, ach airson an t-Soithich a bha e’n dùil a cheannach b’e siud aon rud nach fhaigheadh e nis.

Dh’fhàg Dòmhnall ’s na bha còmhla ris Airinis air an 6 latha dh’an Chéitean airson a dhol air ais gu Beinn nam Faodhla.

A’ seòladh sìos an cois a’ chladaich air taobh an Ear Leódhais thug Dòmhnall an aire do Long Chogaidh ’s i mar gum biodh i dèanamh orra. Cha robh nì fo’n comhair ach a dhol air tìr air Eilean Iubhard, agus leis na bha de bhàtaichean Cogaidh air ais ’s air adhart b’fheudar dhaibh ceithir latha chur seachad air an Eilean.

Dh’fheumadh iad tadhal ann a’ Scalpaigh airson gum faigheadh an Caimbeulach an t-eathar aige fhéin air ais.

A’ dlùthachadh ris a’ laimrig an Scalpaigh thug Dòmhnall an aire do dhaoine a bha coiseachd ’nan coinneimh chon na Laimrig. Cha do chòrd cruth nan daoine ris idir, ’s thionndaidh e air falbh a’ cumail a deas aon uair eile.

Dol sìos cladach na Hearadh b’fheudar do Dhòmhnall ruith a-staigh do Loch Róghadail. Bha Long Chogaidh a’ tighinn tuilleadh is faisg air, ach am beagan ùine bha Dòmhnall air a rathad a rithist. Chualas an déidh làimhe gum b’fheudar do Dhòmhnall Caimbeul Scalpaigh

[TD 348]

fhàgail, oir fhuaradh a-mach air dhòigh air choireigin gun tug e fàdhachd do ’n Phrionnsa.

Co-dhiù, air an 11 latha de ’n Chéitean bha Dòmhnall air ais an Loch Uisge-bhagh am Beinn nam Faodhla, agus choinnich e aon uair eile ri Clann Ràghaill agus Niall MacEachainn.

Air iarrtas Clann Ràghaill thug Niall leis am Prionnsa gu Gleann Chrùbasdail an Uibhist-a-Deas, far an do chuir e seachad dà làtha thar fhichead, ann an taigh beag dubh.

Cha mhór gun d’fhuair Dòmhnall anail a tharrainn nuair thàinig air a dhol tarsainn a’ Chuan Sgìth a rithist. Bha aige ri Camshronach Loch Iall agus fear na dithis eile lorg agus litrichean thoirt dhaibh bho’n Phrionnsa. Chaidh e air tìr am Mùideart, agus dh’fhàg e Murchadh a mhac an urra ris an eathair gus an tilleadh e. Lorg e na daoine bha dhìth air aig Ceann Loch Arcaig, sgrìob mhath á Mùideart.

Mun do dh’fhàg e Mùideart air a rathad air ais cheannaich Dòmhnall dà bharaille Branndaidh air an tug e gini a fear, agus a réir na sgeòil bha oidhche mhór aca an Gleann Chrùbasdail.

Air an 6 Làtha de’n Og-mhios b’fheudar dh’an Phrionnsa an Gleann fhàgail. Thug Dòmhnall air ais e gu Loch Uisge-bhagh far an do chuir e seachad trì oidhche ann an uamh air eilean beag. An déidh seo chaidh iad gu Roisinnis, agus chon na bothaig aig Barra na Luinge far an tàinig iad air tìr an toiseach. Bha am Prionnsa ’s am beagan a bha còmhla ris a nis a’ falbh bho àite gu àite leis mar bha iad air an cuartachadh leis an arm dhearg.

Mu dheireadh b’fheudar dh’an Phrionnsa air an 21 latha dh’an Og-mhios dealachadh ri Dòmhnall ’s ris an sgioba uile. Bha mar gum biodh a lìon a’ dòmhlachadh timcheall orra.

’Sann aig cladach Loch Baghasdail a thachair seo, ach eadhon aig an àm seo cha do dhìochuimhnich am Prionnsa iadsan a thug ás gach gàbhadh e. Dh’iarr e air O’Suilibhean tasdan a fear a thoirt dh’an sgioba airson gach latha bha iad ’na chuideachd, agus do Dhòmhnal thug e pàipear a b’fhiach mu leth-cheud gini. Bha aig Maighstir Hay, Rùnaire a’ Phrionnsa, ri luach a’ phàipeir seo a thoirt do Dhòmhnall, ach cho fad ’s is fiosrach mi cha chreid mi gun d’fhuair e riamh sgillin ruadh dheth.

Tha sinn a nis a’ call sealladh air Murchadh, ach tha e coltach gun d’fhuair e dhachaidh gu sàbhailte.

Bha Dòmhnall a nis ga fhalach fhéin bho àite gu àite, eader Beinn nam Faodhla is Uibhist-a-deas. Chuir e fodha eathair a’ Chaimbeulaich air eagal gum biodh ceistean aige ri fhreagairt an déidh làimhe.

[TD 349]

Cha robh dol ás aig Dòmhnall a nis, agus air an 5 latha dh’an Iuchair chaidh a chur an gréim ann am Beinn nam Faodhla agus sin le Sgiathanach eile, Ailean Dòmhnullach (Ailean a’ Chnuic) á Sléibhte. Bha Ailean ’na oifigeach air ceann buidheann shaighdearan a bha coimhead airson a’ Phrionnsa; duine cho suarach ’s a chuir cas riamh am bróig, arsa Dòmhnall. Thug e bhuam trì fichead gini agus aon sgillin ruadh cha toireadh e dhomh air ais airson rud beag no dhà a bha dhìth orm.

A Beinn nam Faodhla chaidh Dòmhnall a thoirt do Bharraidh ’na phrìosanach ’s ás a sin gu Portrìgh agus an déidh seo chon na Comraich far an deach a chur air bòrd na long chogaidh, <eng>Furnace<gai>. Bha an Seanalair Caimbeul air bòrd, is esan a bha air ceann an airm air taobh an Iar Alba, agus anns an dol seachad faodaidh mi innseadh gur esan thainig gu bhith ’na cheathramh Diùc Earraghaidheal.

Cheasnaich an Seanalair Caimbeul Dòmhnall air bòrd na long Chogaidh seo; dh’aidich Dòmhnall gun robh e còmhla ris a’ Phrionnsa ach a-mach air a sin cha d’fhuair e móran a-mach bho Dhòmhnall. Cha robh dad aig Dòmhnall ri ràdh an aghaidh an t-Seanalair, bha cuisean gu math fhad ’s a bha esan air bòrd, ach aon uair ’s gun do dh’fhalbh e thainig atharrachadh air gnothaichean. Bha sgiobair a’ bhàta seo (Iain MacFhearghais ás <eng>Old Meldrum<gai>) ’na dhuine aig nach robh faireachadh do neach air thalamh.

Bha móran againn air bòrd, arsa Dòmhnall, agus sinn air ar cumail ann an toll dubh dorcha gun leus soluis ri fhaicinn. Bha sinn a’ faighinn a-mach ás an toll ud airson aon uair a thìde gach madainn, agus sin, am measg chaorach a bh’air bòrd. Bh’an gunna caol ri ar sròin fad na h-ùine. Bha dithis eile ás an Eilean Sgiathanach còmhla rium, MacFhionghuin an t-Sratha, agus Calum MacLeòid.

Bha am beagan bìdh a bha sinn a’ faotainn air a thoirt thugainn ann an cuinneagan salach agus sgioba a’ bhàta airson spòrs dhaibh fhéin a deanamh an cuid uisge ann ma choinneimh ar sùilean; agus sinne aig a’ cheart àm a’ bàsachadh leis an acras. B’ e siud ar càradh, arsa Dòmhnall, fhads a bha sinn a’ seòladh timcheall nan cladaichean bhon’n chiad lath de Lùnasdal, 1746, gus an Naoidheamh Latha d’an Ghiblean, 1747.

’Sann mu’n àm seo a ràinig a’ <eng>Furnace<gai> bun abhainn Lunnainn agus an sin chaidh an cur air bòrd soitheach eile (<eng>James and Mary<gai>) ach bha i seo na bu mhiosa na t’éile. Gu fortanach cha robh iad glé fhada anns a’ bhata seo nuair a chaidh an cur air tìr. Air tìr bha Dòmhnall an urra ri fear Maighstir Dick: ach ann am beagan sheachdainean leig iad

[TD 350]

a-mach e, ach b’fheudar dha fuireach an Lunnainn greis eile. Bha aobhar na dhà air a sin.

Bha Dòmhnall a nis a’ sreap ri aois a’ gheallaidh, agus leis na dh’fhuiling e fad nan deich mìosan a chaidh seachad bha e glé lag airson na slighe bh’air thoiseach air, agus cuideachd choinnich ri móran a bha airson coibhneis agus spéis a nochdadh dha a chionn ’s gun robh e cho dìleas dh’an Phrionnsa.

Thug Iain Walkingshaw (Albannach a bha chòmhnaidh nis an Lunnainn) bocsa snaoisein airgid do Dhòmhnall. Air uachdar a’ bhocsa bha cruth duine ’na shuidhe aig stiùir eathair. Chan eil teagamh nach e Dòmhnall a bh’aige san amharc. Choinnich Dòmhnall ri móran Ghaidheal an Lunnainn.

Mu dheireadh chuir e chùl ris a’ Bhaile Mhór, agus chì sinn e an Lìte air an 17 latha de Lùnasdal agus e ’m measg móran a rinn toileachadh ris. Air an fheasgar ud tha an t-Easbuig Forbes ag innseadh dhuinn anns na pàipearan iomraiteach a dh’fhàg e aig leughadairean gun do thadhal Dòmhnall Macleòid air air an fheasgar ud.

Thug Dòmhnall cùnntas mhionaideach dh’an Easbuig air gach àite anns an robh e agus air a thachartasan fad na h-ùine bha e còmhla ris a’ Phrionnsa.

B’ann air an 23 latha dh’an Dàmhair a dh’fhàg e Lìte, ’s a chuir e aghaidh air Eilean a’ Cheò, ach mun d’fhàg e chaidh deich notaichean a chur ’na dhòrn.

Cha b’fhada gus an robh Dòmhnull air ais aig a dhachaidh còmhla ri bhean ’s ri theaghlach, ach mun do ruith a’ bhliadhna bhris air a shlàinte agus chaochail e san t-Sultuinn 1749, aig aois trì fichead bliadhna ’s a dhà dheug.

Tha mise creidsinn gur iomadh fear is té sean is òg san Eilean Sgiathanach a dh’éisd a rithist is a rithist ri sgeul Dhòmhnaill mu Bhliadhna Phrionnsa, agus air a h-ath-aithris le bodaich eile; mar a thuirt am Bàrd, “Bhiodh gach Seanair aosmhor liath ’g innseadh sgeulachdan gun ghò.”

[TD 359]

FO SGAILE GHLAMAIG
le Uisdean MacAsgaill

Ged a bha suas ri fichead mìle, agus dòcha is còrr, eadar Uileanais agus Scousair, agus mise ’nam bhalachan dusan bliadhna bha moit orm nuair a thubhairt m’athair, “Feumaidh tusa dìcheall a dheanamh, agus coiseachd leis a’ mhart leat fhéin.” Is ann a bha iarrtas làidir orm an Droighneach fhaicinn a rìs, àite beag, bòidheach far an do thogadh mi: chuirinn an oidhche seachad san tigh anns an d’rugadh mi. On a dh’fhàg sinn dà bhliadhna roimhe seo bha mi ag ionndrainn an àite, an abhainn a’ suaineadh sìos chun na mara, na beanntan móra fad ás, dubh-ghorm fo na neòil, agus an drochaid mhór, an drochaid a b’àirde san eilean agus is dòcha sa’ Ghaidhealtachd.

’Sann sa’ bhliadhna 1920 a rinn mi an turas so, a’ fàgail Uileanais, àite taitneach, math airson iasgaich, tràth sa’ mhadainn. Cha robh na meanbh-chuileagan air tighinn fhathast. Bha an aimsir maiseach agus ghabh sinn air ar socair e. Cha robh gleadhraich ann agus bha an rathad againn dhuinn fhéin. Bha uachdar an rathaid garbh, chan ann mìn mar a tha e an diugh agus bha na tochailtean làn de chuirn chlachan a bha air am briseadh leis an òrd. Mar a dhlùthaich sinn air an Droighnich bha torran de ghrinneal na h-aibhne a tharraing gillean an rathaid air taobh an rathaid. B’ àbhaist dhaibhsan bhi tighinn dà uair sa’ bhliadhna ag obair leis na cairtean, a’ fuireach ann an carabhan anns an robh teine aca agus leabaidhean. Rachainn-sa sa’ mhadainn le bainne gan ionnsaigh agus bheireadh iad dhomh brioscaidean móra nach fhaic thu an diugh. Cha robh éifeachd ro-mhór san obair rathaid a bh’orra. Thigeadh carbad, ged nach robh iad ach ainneamh, ga sgapadh no uisge trom agus bha an rathad mar a bha e roimhe. Ach bha mise ’nam òige glé riaraichte: ràinig mi mullach na Droighnich mu chóig uairean agus chunnaic mi an àite gràdhach aon uair eile agus an abhainn a’ sìneadh sìos chun na mara agus na beanntan móra a’ smèideadh orm.

Bha dian-thogradh orm an drochaid mhór fhaicinn: thàinig mi oirre agus sheall mi sìos am feadh ’s a bha a’ bhó a’ gabhail chriomagan. Leis an àirde bha an sruth fada shìos agus tana leis an tiormachd ach bhuail e ’nam inntinn gur h-ann air mullach cairt mhòna a chunnaic mi an drochaid mhór seo mu dheireadh; ’nam shuidhe measg smùr na mòna agus na creithleagan a’ sàrachadh an eich. Chan eil i ann an

[TD 360]

diugh ach bloigh dhith, aon taobh air a reubadh leis na beairtean cumhachdach a tha iad a’ cur am feum air na rathaidean ùra. Agus, da-rìreadh, chan eil móran air fhàgail dhe’n rathad fhéin air an robh mi a’ coiseachd.

Chuir mi seachad an oidhche an tigh Ruaraidh Mhóir, an gìomanach a thàinig an àite m’athar nuair a dh’fhàg sinn. Fhuair mi aoidheachd an sin agus chòrd e rium a bhi ’g éisdeachd ris air an fheadan agus e a’ cluich An Diabhul anns a’ Chidsin. Cha robh ainm agamsa air a’ phort gus an do dh’innis e dhomh; tha fhios agam a nis nach robh e ro-fhileanta sa’ cheòl ach bu mhór m’ aoibhneas oir cha robh ceòl mar seo ’na chleachdadh anns an tigh againn. Bha m’athair ’na dhuine diadhaidh.

An ath latha ghabh mi beannachd le Ruaraidh agus a mhàthair agus chùm sinn oirnn, le sìde brèagha agus Sròn Ghròbain gorm is cas air an làimh dheis. Cha robh tigh sa’ ghleann gus an d’ ràinig mi Crosal ged a bha feannagan-taomaidh agus lèanagan gu leòr am follais, ’nan comharradh gu robh sluagh sa’ ghleann o chionn fhada a bha ag àiteachadh an talmhainn. Ann an Crosal bha an cìobair a’ fuireach ann an tigh dubh, seirbhiseach aig a’ Chamshronach. An diugh tha tigh maiseach air an làraich ach chan e cìobair a tha air chòmhnaidh ann ach fear a tha ’cur luchdan le carbadan móra gu tir-mór agus gu h-àraidh uisge-beatha an casgaichean móra sìos mu dheas.

Dhlùthaich sinn air mullach Shligeachain. Bha Glàmaig a’ fàs mór, suas ri dà mhìle agus sia ceud troigh a dh’àirde. Le mo shùilean geura b’urrainn dhomh caoraich Scousair fhaicinn suas faisg air na mullaichean. Ach dé gheibheadh iad airson itheadh an sud? Bha a’ ghrian a’ deàlradh agus na speuran glan. Cha mhór nach cuirinn mo bhois air cliathach na beinne. Mu dheireadh thall, agus an déidh iomadh bliadhna, bha mo mhiann gu bhi sàsaichte, miann a bhi suathadh ris na sléibhtean. Bhithinn a’ coimhead ’nam òige air Bruach na Frìthe agus Druim nan Ràmh agus ag iarraidh a bhi dlùth orra, iarrtas a bha air mo shiubhal bho latha ’s mo chluais ri pòlaichean an fhios-dealain agus iad a’ seinn anns a’ ghaoith.

Agus a nis faicear mi ag imeachd fo sgàile Ghlàmaig, mo chasan air rathad còmhdaichte le greabhal nach dàinig o abhainn na Droighnich ach o cheann na mara: clachan beaga garbh a bheireadh droch dhìol do bhrògan tacaideach, a’ tuiteam a-nuas bho shliosan Ghlàmaig, bàn agus glas agus ruadh.

Thàinig sinn air tighean. Bha mullach iaruinn air a’ cheud tigh, cuid dheth dearg leis a’ mheirg ach mus d’ ràinig mi tigh a’ gheamair air an

[TD 361]

robh mi ag amas agus anns am bitheamaid a’ fuireach mar theaghlach, chunntais mi deich tighean dubha, a’ chiad fear far an robh Gilleasbuig agus am fear mu dheireadh tigh Iain Mhic Aoidh no mar a chanadh iad mar fharainm, “<eng>Home Rule<gai>”. An teis-meadhoin an rathaid sheas duine goirid, le brògan làidir, deise de chlò na Hearadh, stocainnean crotal agus briogais ghlùine. Bha na sùilean ’na cheann anabarrach beag agus leth-dhùinte ach cha robh mi toirt fainear aig an àm gu robh e glé ghoirid san radharc. “Có thusa, a laochain?” ars esan. Dh’innis mi dha gum bu mhi mac bu shine aig a’ gheamair a bha tighinn an là ud fhéin leis a’ chuid eile de’n teaghlach. “Seo! seo!” Agus an sin dh’fheòraich e cia meud mìle a choisich mi leis a’ mhart agus an robh bràithrean agus peathraichean agam. Thubhairt mi gu robh. Dh’fhàs na ceisdean mionaideach. Chuir e cùram orm dé bha ’na bheachd.

Thug e soilleireachd. “Is mise,” ars esan, “Calum MacLeòid, maighstir sgoile Scousair agus bithidh tusa agus a’ chuid eile an latha no dhà a’ tighinn am ionnsaigh anns an sgoil ud.” Shìn e a làmh a’ nochdadh far an robh an tigh-sgoile.

Bha caisean-feusaig bàn-ruadh de dh’fhalt garbh a’ cur falach air a bhilean. Cha robh iad air follais ach an uair a dheanadh e fiamh-ghàire.

Duine còir gun ghò: tha mi an dòchas gun d’fhuair esan an uiread tlachd annamsa ’s a fhuair mise annsan.

Ràinig mi an tigh-seilge: togalach mór le tùr, uinneagan maiseach agus coille bheag de ghiuthas an darna taobh. Bha seòrsa de ghàrradh ann le lusan agus craobhan ùbhlan nach robh a’ faotainn ìreachd bliadhna sam bith. Shònraich mi a-mach tigh eile a bha coltach ri stàbull no sabhal. Bha mi aineolach air eachdraidh an àite. Aig àm a’ Phrionnsa cha d’fhuair e cobhair sam bith o Dhun Bheagain no Sléibhte agus is ann san tigh-òsda a bha air bhunait an seo a thàinig na cinn-feadhna gu co-dhùnadh nach cuidicheadh iad na Seumasaich. Dé an cruth a bhiodh air an ionnsaigh nan robh iad air a dhol a-mach?

Chuir Boswell agus Johnson oidhche seachad an seo an 1773.

Cuideachd, ’sann san làraich seo a bha an dara oifis bu shine san eilean airson litrichean. Chuireadh e air chois san Dàmhar 1769. Bhiodh luchd turais á Dun Bheagain faighinn eich ùra an Scousair. Tha e coltach gu robh muinntir an oifis sgiobalta an ceann a’ ghnothaich. Tha fear a’ sgrìobhadh sa’ Bhaile Mheadhoineach faisg air Dun Bheagain ’sa’ bhliadhna 1798:

“Chan eil earbsa agam anns an oifis tha so. Sgrìobh thugam freagradh agus cuir e rathad Scousair. ’Se as luaithe.”

Bha a’ mhuir a’ boillsgeadh sa’ ghréin agus air an taobh thall laimhrig

[TD 362]

eireachdail agus pìoban móra dearga. An ùine ghoirid chaidh innseadh dhomh gum b’e seo oibrichean a dh’fhosgladh le muinntir Bhaird a deas Alba. Feadh a’ chogaidh bha prìosanaich Gearmailteach ag obair an seo. Chunnaic mi an long mu dheireadh a’ lìonadh leis a’ mhiotailt amh mus deach móran ùine seachad: chluinninn an tàirneanaich far an robh sinn. An diugh chan eil sìon air fhàgail: chaidh a’ chuid mu dheireadh a thoirt air falbh airson ghunnachan agus nithean mar sin.

Ann an ùine ghoirid bha an teaghlach suidhichte agus m’athair trang a’ deasachadh airson teachd nan Sasunnach: Sasunnaich gun bhriseadh. Cha robh cinneadh eile fo’n ghréin aig an robh airgead mar seo. Bha e iomchuidh eòlas a bhi aige air na geamairean eile air an t-sealg agus thadhail e air Seonaidh MacFhionghuin far an robh e fuireach taobh thall na beinne. Cha robh rathad ann ach ceum thar na mullaichean. Bha Seonaidh a’ Mhoil fuireach leis fhéin an tigh beag, geal taobh na mara. Cha do phòs e riamh agus bha daoine ag ràdh gur h-e sin a dh’fhàg e cho crosda. Bhiodh e faighinn tlachd ann a bhi cumail ceann an amail ri uachdarain agus daoine an ùghdarras, “Thubhairt mise ris.” Ged a bha e leis fhéin bha e anabarrach glan agus pongail. Thadhail mi air iomadach uair agus bha e an còmhnuidh ’na annas dhomh an làrach a dh’fhàg an dampachd air an stuaidh; bha e ann an ìomhaigh coinein agus chuidich esan seo le bioran luaidhe. ’Sann tric a chuimhnich mi air seo sna bliadhnaichean a lean an uair a rinn iad an rathad mór airson faotainn cuidhteas Druim nan Cleòca. Chunnaic mi Seonaidh air madainn bhrèagha ’s mi air a’ bhus. Bha e sgrùdadh na beinne leis a’ phrospaig, aodann dearg agus na sùilean cho gorm mar a bha iad riamh. An uair a shiubhail e bha iad ag ràdh gun do dh’fhàg e mìltean ach fhuair m’athair sin duilich a chreidsinn.

B’e Dùghall Dòmhnullach san Airigh Chàrnach an geamair eile. Sann á tir-mór a thàinig an duine gasda seo, fireannach uasal, àrd’, caol, làn coibhneis. Bha sgrìob mhath eadar sinne agus esan, suas gleann Thoramìchaig agus thairis air Druim nan Cleòca, cho cas air an taobh thall ’s gu robh na càraichean san là a bh’ann gun lùths. Chan e mhàin gu robh a’ bhruthach cas: bha i suaineadh, uachdar an rathaid cho fuasgailte le clachan cruinn nach toireadh cuideachadh do dhuine no beathach. An diugh tha an seo rathad mìn, tearrach. Ged a bha a’ choiseachd sàrachail, gheibheamaid fàilte an tigh Dhùghaill. Bha e pòsda agus teaghlach aige.

Thòisich sinn a dhol do’n sgoil. Chaidh ìnnseadh dhuinn gum b’e Calum Chaluim a b’ainm do’n mhaighstir-sgoile a-measg a choimh- 
[TD 363]

earsnaich fhéin agus nach deachaidh e do cholaiste no eadhoin sgoil àrd riamh; fhuair e obair sa’ bhaile san d’rugadh e chionn gu robh tidsearan gann. Bha mu dhusan sgoileirean ann; dhiubh sin rinn an teaghlach againne sianar. Bha Calum toilichte gum b’urrainn dhuinne seinn a dheanamh. Tha e coltach nach robh cluas-chiùil aig càch. Thòisich an t-seinn, Beurla agus Gàidhlig. An t-Eilean Muileach, Nuair bha mi òg, Mo rùn geal dìleas, Crodh Chailein, <eng>God save the King, I cast my nets in Largo Bay, There was lad<gai>, ’s mar sin air adhart. Cha d’fhuair sinn ionnsachadh ann an ceòl a bha sgrìobhte. Sheasamaid am meadhoin an làir a’ seinn agus e fhéin làn aoibhneis.

Cha robh anns an sgoil ach aon rùm mór. Bha aig a’ chlann trì bòrdan-sgrìobhaidh fada, fiodh agus iarunn: aige fhéin bha bòrd-sgrìobhaidh ard. Cha robh dealbhan sam bith air na ballachan agus ann an oisinn bha preas-leabhraichean bho <eng>Coats<gai>. Anns a’ gheamhradh bha againn teine guail. Dh’fhàg duine uasal fialaidh airgiod airson biadh agus deoch bhlàth a thoirt do’n chloinn sa’ gheamhradh. Thigeadh bocsaichean bhriosgaidean san Dàmhar, agus canaichean chòca agus bainne milis. Chuireadh an stòras seo air cùl dorus nan nigheanan. ’Se seo fosgalan nach robh sinn a’ cleachdadh. Bha fireann agus boireann a’ tighinn a-stigh air an aon dhorus.

Bha Calum cho goirid san radharc ’s gum biodh tu ás a shealladh nan coisicheadh tu gu oisinn an rùim. Bha mi glé fhada air ais ann an cùnntas agus fhuair mi tàire faighinn làmh an uachdair air airgead a roinn, gu h-àraid roinn fada. Bha seo soilleir do Chaluim a’ chiad latha agus b’fheudar dhomh aideachadh gu robh móran copaigeadh a’ tachairt an sgoil an t-Sruthain.

“Cha bhi copaigeadh an seo,” ars esan agus sguab e mi gu ceàrna leam fhéin far nach fhaighinn cobhair ach na thigeadh ás mo chlaigeann. ’Sann mar sin a rinn mi adhartas ged nach d’fhuair mi riamh cuidhteas dhe’n eagal a thigeadh orm air beulaibh ceisdean dìomhair, briathrach ann an cùnntas. Ann am mìos no dhà dh’fhàs mi meadhoineach math air na cùnntasan agus chuirinn mo sglèata sìos. Bha e sàbhailte gu leòr bùrach anns na preasaichean; bha esan trang le càch. Bha e leth-dhall co-dhiù. Bha iad làn sheann leabhraichean air an reubadh ás a chéile. Aon latha fhuair mi bloigh de leabhar anns an d’fhuair mi mór-thaitneas: bha mi cho leamh nach robh i ann uile. Anns an sgeul bha còcaire oillteil air leth-chois agus daoine borba, nimheil a’ strì le claidheamh agus biodag gus gum faigheadh iad greim air ionmhas. Bha taobh agam do’n chòcaire ged a bha e cho aingidh. Bha mi gu math na bu shine mus d’fhuair mi gréim air an

[TD 364]

sgeul iomlan.

Anns a’ phreas mhór le dorsan gloine bha leabhraichean air an robh spéis. Leugh mi <eng>Pickwick Papers, Sketches by Boz, Froissart’s Chronicles, Hereward the Wake, Westward Ho!<gai> Bha aon leabhar Gàidhlig ann, Caraid nan Gaidheal. Cha tug Calum misneach dhomh ann a bhi leughadh nan leabhraichean seo: ’se mo bheachd nach do sheall e orra riamh.

Bha e mar an ceudna soirbh dhomh ionnsaigh a dheanamh air na canaichean Nestle agus ged a chuir seo uabhas air an fheadhainn eile a bha gam choimhead chum mi orm ’s dh’òl mi móran bainne milis. Is iongantach nach do ghabh mi blas a’ chragain dheth. Brioscaidean cuideachd. Chan fhaicear an seòrsa seo an diugh, cruaidh, cruinn agus blasda, cha robh e soirbh an cagnadh gun ghleadhar a dheanamh ach chan fhaca ’s cha chual Calum, oir ma chuala cha do leig e air. Bhithinn cho làn an uair a thigeadh àm a’ bhiadh ’s nach ithinn ach a’ bheag.

An dràsda ’s a rìs bhiodh Calum a’ sgiùrsadh ged nach d’fhuair mise blas dheth. Bha gille ann, Iain Moireasdan, a fhuair sgiùrsadh anabarrach tric a chionn nach robh cuimhne aig air gnothaichean a bha feumach, sreathan de dh’fhaclan ann an gràmair agus bàrdachd a dh’iarrar a thoirt leis ’na cheann. Rudan mar sin. Dhàsan bha an sgoil ’na theanntachd. An diugh tha e air ìnnseadh dhomh gu bheil Iain ’na mharsanta socair ann an Glaschu.

Cha robh móran guth air eachdraidh na rìoghachd, no air dùthchannan céine. Thug e oirnn rubhachan, aibhnichean, beanntan, lochan, bailtean a chur air chuimhne agus rinn sinn meòmhrachadh air dealbhan-dùthcha. Ged nach robh eòlas againn air aimsirean talmhainn no crithean bha sinn fiosrach air càite an robh àiteachan anns an dùthaich seo. Chan eil clann an latha ’n diugh cho pongail. Cha robh farsaingeachd anns an teagasg ach bha doimhneachd ann.

Bha Calum déidheil air pìob-tombaca agus bha e ’na chleachdadh aige suidhe air beulaibh an teine air latha fuar, geamhraidh a’ gabhail ceò. Latha dhe na làithean thàinig boireannach Gallda, dreuchdail a thoirt dhuinne rud ris an canadh iad <eng>drill<gai>. Bha Calum bochd air a thàmailteachadh: thuit e an comhair a chùil. Cha do leig a’ bhean oirre gu faca i nì sam bith mì-riaghailteach agus thòisich i oirnne.

Uair eile tha fios gun do bhuail e gu làidir ’na cheann gu robh an crios leathair leis an robh e sgiùrsadh a’ fàs bog. Sheas e air aghaidh an teine, a chùlaibh ris agus am pìos leathair air chrochadh mu bheulaibh nan éibhleagan. Bha e an sin a’ cur ás; dhìochuimhnich e gu robh an

[TD 365]

gual teth. Mu dheireadh thall bhriosg e agus thug e sùil air a’ chrios: bha e air crìonadh agus o seo a-mach gun mhóran feum.

An àm a’ gheamhraidh bha e àbhaisteach do na croiteirean sguaban a ghiùlain chun nam beathaichean a bha iad a’ geamhrachadh an gleann Thoramìchaig. Bhiodh am feasgar a’ fàs dorcha agus Calum a’ cumail sùil a-mach.

“An deach Tormad suas fhathast?” Chanadh cuideigin, “Cha deachaidh.” Nan cainnte, “Chaidh agus Dòmhnull Màiri,” sgioblaicheadh Calum e fhéin, dhùineadh e an sgoil agus dheanadh e air an t-sabhal airson a sguaban fhéin a chruinneachadh. Gun a bhi ro-throm air, bhiodh e cùramach sa’ gheamhradh ann a bhi cumail na cloinne a-stigh nuair bu chòir dhaibh a bhi sgaoilte aig meadhoin-latha. Air an dòigh seo, tha mi smaoineachadh gu robh e dligheach a bhi gar ruagadh tràth feasgar.

Bho àm gu àm bhiodh daoine móra a’ tadhal a’ sgrùdadh agus a’ ceasnachadh. Bha iadsan ’nan cuis-uabhais agus is ann le ball-chrith a sheasamaid air an ùrlar air am beulaibh. Aon dheth na h-uairean thadhail fear MacLeòid agus còmhla ris Moireasdanach, fear-riaghlaidh nan sgoiltean. Cha robh an duine seo òg nuair a chunnaic mise an toiseach e: chaochail e o chionn bliadhna no dhà, còrr is ceud bliadhna a dh’aois.

Tha e air iomradh air nach dìochuimhnicheadh e d’ aodann aon uair ’s a thachradh e riut. Tha seo doirbh a chreidsinn ach tha e air aithris gu robh a’ bhuaidh seo aige fad a bheatha.

Co-dhiù, bha sinn an sud air chrith agus iadsan a’ ceasnachadh. Ged bu Leódhasaich iad le chéile, agus Gàidhlig air bilean gach creutair san tigh, ’se Beurla bh’aca.

Dh’fheòraich MacLeòid, “<eng>What is the capital of Skye<gai>?” Bha a’ cheist cho faoin: dh’fhan sinn nar tosd. Bha Calum ag éisdeachd agus e ann an iomaguin mhóir; dh’fhairtlich air fuireach sàmhach. “<eng>Come on! Come on! What is the capital of Portree<gai>?”

Bha MacLeòid lag leis a’ ghàireachdraich; ’s gann gum b’urrainn dha cumail air adhart; Calum a’ toirt leum bhig agus a’ bualadh a shliasaid leis an tàmailt.

Bha mi oidhche a’ tadhal air Iain MacChoinnich, fear-treòrachaidh nan streapairean. Chrom mi air an rathad mhór a’ ceangal mo bhròige agus thuit am fear seo a bha ’gabhail ceum a-mach air mo dhruim. Có bha seo ach Calum.

Thàinig na làithean-féille agus dhùin an sgoil airson an t-samhraidh. Bha a’ bhó a choisich leam fad na mìltean ud a fàs reamhar am pàirce


[TD 366]

[Sanas]

[TD 367]

an tigh-seilge; pìos math fearainn air a sguabadh an dràsda ’s a rìs le cathadh-mara. Chan fhaca mi o’n uair sin ìm cho blasda. ’Sann aig a’ gheamar bha còir air a’ phàirce seo, agus Gleann Thoramìchaig cuideachd. Gidheadh, mus d’ràinig sinn Scousair ghabh na croiteirean le lamhachas làidir greim air a’ ghleann agus chuir iad an cuid spréidhe air. Cha do chòrd seo ris a’ Chaimbeulach a bha ’na gheamair agus bha connspoid eadar e fhéin agus na croiteirean fad iomadh bliadhna. Bha m’athair ’na dhuine sìtheil: tha beachd agam gu robh co-fhaireachadh aige leis na croiteirean. Ged nach robh saoibhreas an t-saoghail aige fhéin, dh’fhàg e an gnothach mar a bha e. Cha robh a thuarasdal faisg air ceud not sa’ bhliadhna ach bha tigh is crodh is bàta aige airson iasgaich.

Thàinig na Sasunnaich. Coirneal Thornton, a bhean, nigheanan is gille, buidealar, seachdnar shearbhantan, gunnachan, coin, slatan-iasgaich, càraichean <eng>Studebaker<gai> agus sliochd eile de mhuinntir an airm. A-measg iad so bha Màidsear Danbery, duine àrd, caol, tric a’ trod ris na h-igheanan: bha iad gun sgur ag iarraidh iasad airgid agus shlatan-tombaca. Bha an smocadh seo ’na chulaidh-ghràin san latha bh’ann a-measg nam boireannach. Bha am Màidsear an comhnaidh a’ gearan gu robh cus bhoireannach air feadh an t-saoghail: bha e ag ionndrainn nan saighdearan air an robh smachd aige. Is ann o chionn ghoirid air ais a bha e sna claisean leotha san Fhraing: còmhla riutha chaidh e troimh iomadh chruaidhchas sa’ chogadh mhór, mar a chaidh an Còirneal e fhéin.

Fhuair iad féidh gu leòr. Is iomadh latha a chaidh làir Mhorton a chur an gréim le dìollaid féidh oirre a’ giùlain nan closaichean nuas bhar nam beanntan. Thòisicheadh an sin feannadh agus ag itheadh na feòla, feòil féidh no sitheann air nach eil a h-uile neach déidheil. Tha iomadach dòigh air an fheòil seo a dheasachadh. Bha sinne gu minic ga bhruich agus nochdadh dhuinn gu h-ealamh gu robh an t-sùgh ’na mheadhoin air fuasgladh a chur oirnn agus mar sin chaill cuid againn meas air. Nan ròstadh tu e bha a’ bhlonag cruaidh air mullach do bheòil. Bha na cinn, ma bha iad math, air an gleidheadh agus a’ dol a Shasuinn: a’ chuid mhór, ged tha, air an tilgeadh an dàrna taobh.

Bha fireannaich, òg is sean, á Scousair a’ cuideachadh nan sealgairean. Gheibheadh iad not no dhà san t-seachdain. Nam biodh sìde math ann agus iad sa’ mhonadh gheibheadh iad pìosan a dheasachadh leis na pàisdean Sasunnach sa’ chidsin. Bha deifir mór eadar seo agus am biadh a gheibheadh iad aca fhéin. Bhiodh fadachd orra gus an sguireadh a’ choiseachd agus am fosgladh iad na

[TD 368]

pacaidean. Chan eil fhios dé a dh’fhoillsichear: annlan milis á tìrean céin, biadh a bha ùr.

Bha fear dhe na giullain a bha streap ris an leth-cheud. Chan eil cuimhne agam dé an sloinneadh a bha air; ’se am Bloc a bha aig càch air. Cha robh e pòsda: ’se bochdainn a’ chroitearachd a chum e gun mhnaoi. Co-dhiù thachair e gu robh té dhe na pàisdean òga sa’ chidsn anabarrach snog ’na shùilean ged a bha càch a’ cumail a-mach nach robh i eireachdail. Ann an ùine glé ghoirid thòisich am Bloc ga udanachadh fhéin san sgàthan agus, mar a thubhairt am fear eile, bha a bhrath mu chasan. Thug ise misneach dha. Rinn e amadan dheth fhéin, a’ bòideachadh pòsaidh, sin ri pàisde nach robh fichead. Bha ise ri fealla-dhà ged a sgrìobh i thuige uair no dhà nuair a thill i ’Shasuinn.

Cha b’e ruith ach leum aig a’ Bhloc nuair a dh’iarrar air an làir a ghlacadh airson fiadh a tharraing dhachaidh. Chunnaic mi e latha a’ ruith leth-mhìle far an robh am beathach ag ionaltradh. Ràinig e air ais leatha ’s e air a chlaoidh.

Is esan a bha muigh còmhla ri mac a’ Chòirneil an uair a mharbh iad laogh Gaidhealach. Bha droch radharc aig a’ ghille ach ged a bha fios aig a’ Bhloc truagh nach b’e seo damh idir bha e cho coimheach ’s nach dubhairt e guth. B’fheudar do athair a’ ghille pàigheadh airson a’ bheathaich ach ’s iomadh latha a chaidh seachad mus d’fhuair an duine bochd faochadh.

Bha bàta aig na sealgairean air iasad. Bha i luath is inneal ola innte a dheanadh fuaim a tha fhathast agam agus a bhitheas mi a’ feadaireachd nuair a tha mi leam fhéin. Bha Pàdruig ’Ill Easbuig ’na sgiobair oirre agus maorach, coileagan is feusgain, am pailteas as a’ charaidh. Mach a dh’fhalbhadh iad eadar Scousair agus Ratharsaidh far am faiceadh iad Glàmaig ’na mhaise, ’na chumhachd. Bha sàmhchair muigh an sud ’s na tighean beaga ri cois na mara mar àl. Bha an t-iasgach cho taitneach, bodaich ruadha agus cùiteagan gu leòr, biadh ùr nach fhaicear ann an <eng>Shropshire<gai>. Air uairibh bhiodh iad ag iasgach a leithid a dh’ùine ’s gum biodh anshocair shearbh air na fireannaich oir cha b’urrainn daibh faothachadh an aotromain fhaotainn; cha robh àite-dìdein san sgoth. Bha e ’na chuis-ioghnaidh ciamar a bha na boireannaich cho calma a’ cumail ceannsal air feuman na bodhaig: thainig iad chun a’ cho-dhùnaidh gur h-e seo diomhaireachd do-thomhais agus is iomadh ionnsachadh a bh’aca san stàbull air a’ chùis chudthromach bha seo. Mar a bha na pàisdean a’ deanamh adhartais san iasgach ’sann a bha iad a’ meudachadh an turais.

Mu dheireadh thall bha iad air an cur thuige cho mór ’s gum

[TD 369]

b’fheudar dhaibh canaichean <eng>Lyle’s Golden Syrup<gai> a thoirt leotha agus iad seo a chur an gréim cho seòlta ’s a b’urrainn dhaibh.

Thàinig oifigeach àrd, ceannard cabhlaidh, air chéilidh agus bu mhiann leis an duine seo damh a leagail agus an ceann a thoirt leis dhachaidh do’n Chuimrigh. Chaidh e a shealg còmhla ri m’athair agus an déidh a bhi snàigeadh fhuair iad faisg air beathach math. Loisg an t-oifigeach ach cha do shuath e am beathach. Leum an creutair àluinn ás an t-sealladh. Bha an duine uasal leamh agus crosda. “Carson nach tug thu mi faisg air a’ bheathach?” ars esan. “Mas e ur cead,” arsa m’athair, “Cha robh ceud slat eadar sibh féin agus an damh.” “Bha agus còrr. Tha mise cleachdte ri bhi tomhas leudachd agus doimhneachd le mo shùilean.” Bha m’athair cìnnteach gu robh e ceart. “Tomhaisidh mi le ceum!” “Siuthad sin.” Chaidh an t-astar a thomhas agus cha robh ann ach ceithir slatan fichead. Cha do chord so ris an t-seòladair ach cha d’thubhairt m’athair guth. ’Se seo a chòrdadh ri Seonaidh a’ Mhoil ach bha esan air beinn eile. Bha àm an fhoghair oirnn agus obair an fheòir air tòiseachadh. Bha mi nise trì bliadhna deug agus e air fhiachaibh orm spealadh ionnsachadh. Cha robh e soirbh agus fhuair mi tàire cumail faobhair oirre. Bha spealadairean gu leòr an Scousair agus iad uile trang, fear no dhà le corran. Cha robh na pìosan fearainn ach cas agus gun mhóran brìgh. Bha feamainn feumail, feamainn a chruinnich sinn san Earrach leis na sgothan: bha brùc gann. Bha nàbachd fhallainn anns a’ chlachan ged nach robh Curstaidh Nic an t-Saoir a’ faotainn móran cuideachaidh. Mar is cuimhne leam ’se a teanga bu choireach. Bha i ’na boireannach urramach, a’ deanamh follaiseach nì bha an taobh a-stigh. B’aithne do na h-uile Curstaidh Scousair. B’fheudar dhi a spealadh fhéin a dheanamh. Thigeadh i a chéilidh oirnn, shuidhicheadh i sìos, a làmh chlì a-null ’s a-nall leis an sgìos agus i a’ cur aisde a’ càineadh.

Bha i fhéin agus a piuthar, Màiri, a’ fuireach ann an tigh dubh a bha tuiteam am broinn a chéile. An diugh chan eil ann ach làrach. ’Sann bho Churstaidh a fhuair mi a’ chiad bhlas air eisirean. Bha i gan togail aig muir tràigh taobh thall a’ Mhoil agus thigeadh i le leth-phoca a dh’ionnsaigh an tighe. Gheibheadh i tì.

Bha i ’na cuis dragh an toiseach an uair a thàinig i air chéilidh air là na Sàbaid. Rinn sinn aoradh, a’ “gabhail an leabhair”, agus thuig i nach robh e freagarrach dhi bhi tadhail oirnn air latha an Tighearna.

Dh’fhalbh na Sasunnaich agus fhuair duine agus beathach fois. Dh’fhalbh na gillean le beagan notaichean ’nam pòcaidean. Cha robh an dùbhlachd fad ás agus àm nam poidseirean a’ tighinn. Bha m’athair

[TD 370]

ag éirigh tràth sa’ mhadainn agus a-mach ri taobh na mara. Thòisich na daimh air langanaich agus bhitheamaid le crith gan éisdeachd timcheall an tighe nuair thigeadh an dorchadas. Thigeadh iad nuas o chùlaibh Ghlàmaig cho dàna, na h-adhaircean a’ glagadaich. Rachadh m’athair a-mach tràth sa’ mhadainn eadar an tigh agus Mol a’ Ghailbheis ann am follais gus gum faiceadh daoine gu robh e air ghluasad ’s a’ cumail faire. Cha robh suim mhór aige dhe’n obair seo.

Ach cha b’e seo caithe-beatha Sheonaidh. Bha e latha dhe na làithean a’ tadhal oirnn. Thug e sùil a-mach agus faicear croitear a’ gabhail an rathaid suas gu Toramìchaig ’s e a’ gluasad mar dhuine le cas-mhaide. An uair a chaidh iad á sealladh lean e iad agus ghlac e iad san dearg-obair. Chaidh £2 a chur air Dòmhnull bochd an tigh-na-cùirte. Bha gunna an airm falaichte ’na bhriogais.

Tha muinntir Scousair fo sgàile Ghlàmaig ach chan eil sin ag ràdh gu bheil iad ann an ionad fasgaidh bho’n ghaoith. Thig ise le neart oillteil nuas bho na beanntan ruadha a’ deanamh gleadhraich air na sglèatan a chumadh nad dhùisge thu. Bhiodh Ratharsaidh tric á fianuis leis a’ chathadh-mara: air uairean chithear bàtaichean siùil, sòlasach a’ falbh le luaths gu tuath no deas, siùil gheal mar bu trice. Cha robh dathan eireachdail ann mar tha aca an diugh. Bu bhòidheach bhi faicinn Glencoe a h-uile madainn dol a Mhallaig; nam biodh a’ mhadainn balbh chluinnear a’ phlubraich leis na cuibhleachan móra air gach taobh dhith. Is fhada o dh’fhalbh i ach is cuimhne leam nuair a bhithinn oirre bhi ’coimhead air a’ bheairt iongantach a thug cumhachd-gluasaid dhi. Leig do thaic air an iadhlann agus chì thu pìosan iaruinn, mìn, deàlrach ag obair an eagaibh a chéile, cuid dhiubh cho àrd ’s gu robh iad a’ briseadh air a’ chlàr-uachdair far an robh tigh beag, sònraichte, deiseil airson fasgaidh dhaibh.

Long trang eile, an Claidheamh Mór. Bha ise mór le crann-spreòid. ’Sann oirnn bha fadachd na bàtaichean móra seo fhaicinn làmh oirnn, ach bha iad mìle gu leth air falbh a’ suathadh ri cladach Ratharsaidh ged a b’urrainn do Ghlencoe aig muir-làn seòladh eadar Sgalpaidh agus sinne. Sud i ann am priobadh tighinn am follais aig Mol a’ Ghailbheis, dubh is dearg is cop oirre.

Chaidh an geamhradh seachad. Thàinig an Giblean agus obair Earraich, treabhadh agus buain na mòna. Cha robh an Scousair ach crann-treabhaidh no dhà agus trì no ceithir each. Bha aig corra fhear cas-chrom. Bha Iain MacAoidh agus fear no dhà eile ris an obair seo. B’fheudar dhuinne dhol gu mullach Dhruim-nan-Cleòca airson mòine a ghearradh, aon dà mhìle gu leth air falbh. ’Sann a bhiodh tu sgìth

[TD 371]

mus tòisicheadh obair an latha. Gidheadh bha e gasda bhi shuas cho àrd, uiseagan san speur agus air uairean a’ chuthag. Aon latha thàinig fear air dà-chuibhleach agus sheas e a’ bruidhinn. Có bha seo ach Moireastanach mór na tì. “Dé an cnoc, neònach, còmhnard tha sud?” ’s e a’ coimhead air Ratharsaidh. “Tha,” arsa m’athair, “Dùn Cana.”

“Dùn nan dùn, Dùn Cana,
Dùn as àird os cinn mara
Dùn far an laigheadh na caoraich
Dùn àrd Mhic Ille Chaluim.”

“O! a chreutair! Stad ort!” agus thug e a-mach ás a phòcaid leabhran beag ’s thòisich e air sgrìobhadh. Bha fasan aig an duine seo tadhal oirnn; ghabhadh e tì. An sin thuiteadh e ’na chadal agus air ùrachadh mar seo chumadh e air adhart.

Bha carbadan-ola tearc san latha a bh’ann. ’S math gu robh. Cha deanadh na cìobairean agus na dròbhairean an gnothach air coiseachd do’n Chaolas leis na treudan. ’Se obair shàrachail bha sud.

Bu shònraichte càr Shligachan, uidheam buidhe spaideil le luchd de dhaoine beairteach air ais is air adhart. Chan fhaicear sluagh saoibhir mar seo an diugh. Tha an saoghal air dol bun os cionn. Càr eile, càr glas mór Gearmailteach a chluinnear le foirm is mac-talla agus ris am biodh na coin a’ feitheamh agus a’ ruith leis nuair a nochdadh e. Bhuineadh seo do fear MacLeòid ás an t-Srath a rinn airgead mór feadh a’ chogaidh agus gur h-e seo, bhatar ag ràdh a b’aobhar gu robh càr aige ás a’ Ghearmailt. Bruidhinn. Bhiodh an carbad seo làn chloinne air uairean agus cha robh sinne cho òg ’s nach b’urrainn dhuinn mothachadh an deifir a bha eadar iad agus sinne.

Ghabh mi gràin an aoig dhe na coin. Dh’fhàg an Còirneal na coinsheilge againn gus an ath-bhliadhna agus is ann ormsa a thàinig a bhi gam biadhadh agus a’ glanadh an tigh-chon. Thiginn dhachaidh ás an sgoil is thòisicheadh seo. Ach ’se bu mhiosa uile gu léir ruigheachd agus faicinn gu robh iad air chall sa’ mhonadh. Sin thòisicheadh a’ choiseachd is an sireadh sìos is suas cliathach Ghlàmaig. Obair gun taing. Mar bu trice thigeadh iad dhachaidh leotha fhéin ach fhad’s a bha iad air iomrall bhiodh cùram oirnn air eagal gun deanadh iad cron a-measg nan caorach.

Thàinig 1922. Dh’iomair Calum Chaluim mi null gu sgoil a’ Bhràighe far an do dh’fhulaing mi ceasnachadh feuch an robh mi freagarrach airson sgoil Phort-Rìgh. San Lùnasdal dh’fhàg mi an tigh agus thòisich mi air cur seachad cóig bliadhna sa’ bhaile sin.

Ach ’se sin sgeul eile.

[TD 373]

An Sgeilp Leabhraichean

An t-AONARAN,
le Iain Mac A’ Ghobhainn
(Leabhraichean Ura Gàidhlig Oilthigh Ghlaschu, Aireamh 9. 1976. £1.50)

“Aon latha thàinig aonaran a dh’fhuireach do’n bhail’ againn, uill, cha b’ann buileach do’n bhaile ach pìos beag air a thaobh a-muigh . . .”

Sin iad na facail leis am beil an leabhar ùr seo, a’ cheud gheàrr-nobhail aig Iain Mac a’ Ghobhainn anns a’ Ghàidhlig, a’ tòiseachadh. Agus se seo toiseach an dàrna paragraif:

“Feumaidh mi innse dhuibh gur e maighstir-sgoile a bh’annam fhìn uaireigin ach tha mi nise a’ fuireach ’nam aonar, an déidh dhomh mo dhreuchd a leigeil sìos . . . Aig amannan bidh mi faireachdainn aonaranach . . .”

Tha an dà earrainn sin a’ toirt fo ar comhair dithis de na h-aonarain a tha anns an sgeòil. Tha barrachd orrasan innte ris a bheil an t-aonaranas ri buntainn, ach ’s dòcha gur iadsan an dithis as fhaisg, ann an dòighean eadardhealaichte, air meadhon na cùise.

Chuir an “t-aonaran” fhéin iongnadh air daoine nuair a chunnacas e, agus gu dearbha bha e annasach air dòigh no dhà. Bha e còmhdaichte an aodach dorch agus bha ròpa ’na chrios mu mheadhon; cha robh a chuid aodaich glé ghlan agus bha e fhéin (mar a chanaist leis a’ mhodh Ghaidhealach ud) is “dath an fhraoich” air. Bha inneal-siubhail fhéin aige — bàidhsagail. Bhiodh e an còmhnaidh ’s e a’ coimhead dìreach roimhe, gun nì ga thoirt a thaobh. Cha chanadh e facal ri duine ás a’ cheann fhéin is, fiù, cha fhreagradh e duine. Nuair a dheidheadh e do’n bhùth sgrìobhadh e iarrtasan air pìos pàipeir. Ach cha b’e balbhan a bha ann oir bhiodh e a’ bruidhinn leis fhéin is chualas e a’ seinn leis fhéin cuideachd. Bha sin annasach gu leòr ach ’se a chuir an t-iongnadh buileach air daoine gu robh a cholas air gun robh e sona,


[TD 374]

[Sanasan]

[TD 375]

gun robh e math air a dhòigh anns an staid sin. Bha sin doirbh a bhreathnachadh . . .

Có-dhiù bha e doirbh a bhreathnachadh aig fear-innse na sgeòil — an seann mhaighstir-sgoile. ’Sann troimh shùilean-san a tha sinn a’ faicinn an aonarain agus muinntir eile a’ bhaile cuideachd; ’se a shealladh-san a tha a’ riochdachadh an cumadh, am beachdan agus an gnìomh dhuinn. ’Se a dhealbh-san a tha againn air an aonaran “Mar chloich ’na shuidhe air a’ mhòintich . . . Mar fhaileas ’na laighe air a’ bhaile. Mar sgòth.” Agus ’se innse-san a tha againn air beachd chàich air, math is dona. ’Se a dhealbh a tha againn air Murchadh Mór a bha togail taigh air nach robh móran ìre tighinn. Shlaodadh e clach thuige ás a’ mhòintich agus an uair sin shuidheadh e oirre a’ coimhead an t-saoghail: “Sann a bha e coltach ri ainmhidh mór dearg!” “Crìochnaichidh cuideigin e,” arsa Murchadh, “uaireigin.” “Chan eil e furasd . . . ’S mi dèanamh mo dhìchioll.”

’Se a dhealbh a tha againn air Dougie, fear na bùtha, agus air a’ Phost a bha an dùil gu robh a chòir aig an aonaran fuireach gun fhacal, gun choimhcheangal ri daoine, ’na bhothan fhéin ma ’se sin a bha ’na roghainn — dithis a chaill e fhéin, am fear innse, an dàimh ris eadar toiseach agus deireadh na sgeòil. ’Sann troimh a shealladh a tha sinn a’ faicinn Cairstìona, “Boireannach dona Crìosdaidh”! — a bha an aghaidh an aonarain, “Dh’fhaodadh gur e gangster a th’ann.” — agus aig an aon àm nach eil am feagal a beatha gu ìre is gun dèanadh i dearmad air saighead a shàthadh anns a’ mhaighstir-sgoile, agus an cothrom aice: “Tha iad ag ràdh gun do chaill e a bhean” (mar a thachair do’n mhaighstir-sgoile) — agus gur e sin a chuir air faontra e. ’Sann troimh a shealladh a chì sinn am ministeir, a thàinig am marbhan na h-oidhche a dh’iarraidh cobhair air. “Innsidh mi dhuibh dé thachair,” ars esan. “Sgrìobh mi mo shearmon an dé. Searmon . . . mu na beannachdan a tha Dia a’ dòrtadh oirnn . . . dh’fhiach mi an uair sin ris na facail a chantainn, ’s cha tigeadh smid a-mach. Bha na facail air a’ phàipear ach cha b’ urrainn dhomh an cantainn.” ’S tha e ag innse dhuinn gu tug e cobhair dha, na dhòigh fhéin. ’Se a shealladh a gheibh sinn air Coinneach Iain, fear a bha uaireigin ’na sheòladair a’ siubhal farsaingeachd nan cuantan eadar Hong Kong is Valparaiso is Astràilia, ach a chunnaic oidhche sealladh air taobh ascaoin na bha roimhe de’n t-saoghal air dhòigh ’s gun tug feagal an aonaranais buaidh air miann na saorsa. Is phòs e bean, shuidhich e e fhein aig baile agus chaill a bheatha a brìgh. Iompachadh crìonaidh — “Tha sinn a’ gabhail eagal mar a chunna mi fear uair a’ dèanamh, ’s e shuas air crann.” Dh’

[TD 376]

fhuirich rong beò an tasgaidh ann, getà, agus aon latha ’na shean aois, greis an déidh do’n aonaran a thighinn do’n bhaile, thog e air le a mhàileid sheòlaidh; chan éisdeadh e ri comhairle a’ mhaighstir-sgoile na ri sgriachail a mhnatha na ri càil, ach air falbh leis air a’ bhus a thogail àite air bàta a rithist — mar a bha dùil aige.

’Sann troimh fhaireachdainn cuideachd a chì sinn Seonag. “Tha nighean anns a’ bhail’ againn air a bheil Seonag mar ainm. Tha mi creidsinn gu bheil i ochd bliadhna deug . . . O mo ghaol òg. Le do thòin mhìorbhaileach . . . Agus mise còrr is trì fichead bliadhna. A sliasaidean . . . a feòil. A sgiort ghoirid.” Seonag, a reic an fheòil sin ris air dà cheud nota a cheannaicheadh <eng>suite<gai> dearg a bhiodh aice fhéin ’s aig Doilidh nuair a phòsadh iad ’s gun gin de sheòrsa aig duine anns a’ bhaile! Seonag a bha ’na meadhan air an t-aonaranach a chur air fògradh.

Dé a chuir a chumadh air an fhear-innse so mathà? Có ás a bha e agus dé an seòrsa saoghail anns an robh e? Is cinnteach, ’s gur ann troimh shùilean a tha sinn a’ faicinn gach nì, gum bu chòir dhuinn beachdachadh air a’ cheiste sin. Uill, tha e fhéin ag innse sin dhuinn cuideachd! An déidh dha cobhair a thoirt do’n mhinisteir tha e ag radha, “Bhruadraich mi mu dheidhinn m’òige . . . m’athair mór, leisg . . . mar mhathan mór le fàileadh ola [na beairt] dheth . . . beairt aige shìos

[Sanasan]

[TD 377]

anns an t-sabhail ’s bhiodh e cluich oirre shìos an sin . . . ’na shuidhe gun smid . . . mar chloich mhóir ri taobh an t-simileir . . . Mu dheireadh thuit e marbh.” Ach bha a mhàthair “. . . Beag dèantanach . . . ’g obair gun tàmh . . . glòirmhiannach . . .” “Fiach gun dean thu adhartas anns an t-saoghal,” theireadh i ris, “Cùm aig do leabhraichean.” Agus an déidh sin, “Cùm thusa ris an fhìrinn.” Agus an rud bho dheireadh, nuair a bha i a’ bàsachadh, “Tha airgead mo chinn-crìch anns an drabhair as ìsle anns an dreasair.” Boireannach làidir ’na h-inntinn agus ’na bodhaig.

Chaidh e a Dhùn Eideann do’n oilthigh agus an sin thachair e ri Màiri. Bha aon ghibht sònraichte aig Màiri. Bha i math air an fhidhill . . . Thug e Màiri dhachaigh leis nuair a thug e mach a dhreuchd an Dùn Eideann agus a thill e do’n bhaile aige fhéin ’na mhaighstir-sgoile. Ach ‘Bha a cridhe ann an Dùn Eideann — ’na cheòl lom gaothach . . . ceòl na h-òige . . . cha robh Gàidhlig aice . . . an t-eilean mar àite coimheach dhì-se . . . Cha tàinig e a-steach orm . . . cus agam ri dhèanamh . . . chuir i suas do’n chùlaisd [an fhidheall] . . . aig an deireadh . . . cha robh facal againn ri ràdh ri chéile.” ’Si Màiri aon de’n fheadhainn a dh’fhuiling an t-aonaranas.

Chan eil a’ maighstir-sgoile ag innse dhuinn dé an seòrsa foghlam a fhuair e anns an oilthigh — gu dìreach. Ach tha e colach nach robh e ás an àbhaist ’na latha; tha e follaiseach nach robh móran de cheangal aig an fhoghlam ris a’ bhaile anns an robh e an ceann a dhreuchd agus nach do rinn e fhéin ceangal soirbheachail eatorra. A thaobh litreachais mar eiseamplair tha e a’ toirt iomradh air Browning agus air “mo leabhraichean Greugach”. Gu dearbha, chan e a-mhàin leabhraichean air a bheil riochd “Greugach” aige ach ceòl (agus, gun teagamh, Màiri, cuideachd: “S i a theagaisg ceòl dhomh. . . . an nighean a choinnich mi uair anns an leabhar-lann leis na h-ìomhaighean Greugach . . .”), ged a tha ceòl na mara, agus ceòl a’ bhaile ’s an òigridh a’ dannsa ’na rud eile. Tha a’ ghealach “Greugach”. Tha an diadhachd fhéin “Greugach”, air dòigh. Nuair a tha e a’ beachdachadh air dòighean air an t-aonaran fhògradh ’se <eng>myth<gai> an dé òig a marbhadh an t-sean dè an “fhìrinn” a thig thuige. Coimheachas da-rìribh anns a’ bhaile.

Tha na h-uinneagan sin a-steach air eachdraidh a’ toirt tuigsinn dhuinn air àite anns a’ bhaile. Tha an sgaradh eadar e fhéin agus a’ mhórchuid eile de na tha anns an àite follaiseach gu lèor. Chan e a-mhàin sin, nuair a théid e a chéilidh air Dougie ’s a thachras e ri bhràthair á Dùn Eideann ’s e fhéin agus a bhean aig an taigh air

[TD 378]

chuairt, chan eil móran toileachas aige ’na saoghal-san a bharrachd — Dùn Eideann ann no ás — b’ fheàrr leis gur e “sgoileirean” a bhiodh annta a bhruidhneadh mu dheidhinn “leabhraichean”. Tha e ’na aonaran anns a’ bhaile a cheart cho cinnteach ris an “aonaran”. Tha e a’ tuigsinn sin — có-dhiù gu h-imfhiosach — oir bidh a smaointean air fhéin agus air an “aonaran” a’ dualadh ’na cheile; agus tha de tharraing anns an “aonaran” dha na chuireas a-mach ás a leabaidh agus ás a thaigh fhéin am marbhan na h-oidhche e agus na bheir gu dorus a’ bhothain aige e. Air an làimh eile tha bith a’ bhàis aige do’n “aonaran”. Tha e a’ cur coire gach dòibheairt a tha (’na shùilean-san) a tachairt anns an àite air. Tha e cur roimhe a thrusadh a-mach — agus tha cinnt aige gur e e fhéin a-mhàin as urrainn sin a dhèanamh. Tha fhios aige nach eil math dha sùil a bhith aige ri Dougie no Murchadh Mór no Cairstìona no Coinneach Iain no a h-aon de leithid sin airson cuideachaidh — ach Seonag, a nise, tha ise eadardhealaichte.

’Se leabhar inntinneach agus smaoineachail a tha an seo. Dh’fhiach mi anns an iomradh ghoirid seo ris an sin a chur an céill, gu sònraichte le bhith ag atharrais facail an sgrìobhadair fhéin air an cur ann an céis shimplidh. Móran nas simplidh na tha brìgh an leabhair ’na mo bheachd fhìn. Ach chan eil sin ag radha gu bheil e duilich a leughadh — gu dearbha tha e glé fharasd a leughadh; agus glé dhoirbh a leigeil ás aon uair ’s gun téid duine an sàs ann. Ach tha comhchasadh anns na pearsachan a tha anns an sgeòil agus anns a’ choimhcheangal a tha aca ri chéile a chuireas gréim air an inntinn agus tha bunaid feallsanach air a chùl a tharraingeas duine air ais thuige uair no dhà an déidh dha sgur d’ a leughadh.

Có mu dheidhinn a tha e? Uill, mu dheidhinn saorsa is aonaranas, mu dheidhinn cantainn is tosd — is ceòl, is seinn. Mu dheidhinn a bhith a’ dol bàs, ’s mu bhith a’ cur gréim bàis air a bheatha — is rudan nas meanbha ’s nas gairbhe, ’s dòcha, cuideachd. Mu dheidhinn daoine a dh’ aithnicheas sinn uile. Có? Tha mi cinnteach gun cuireadh gach duine againn ainmeannan eadardhealaichte orra — agus mar sin chan eil ach aon dòigh ann air a’ cheiste fhosgladh: ’se sin an leabhar a leughadh. Mholainn sin do gach duine. Tha e air rud cho math is cho smaoineachail ’s a sgrìobh Iain Mac a’ Ghobhainn a riamh. Cha bheag an teiste sin.

Dòmhnall MacAmhlaigh
