[C 1]

Eilein na h-Òige

<eng>THE POEMS OF FR ALLAN MCDONALD

Edited by Ronald Black

MUNGO

[C 2]

<gai>Crom mun t-saogh’l, gur sèimh an oidhch’
Mar mhàthair ri faire chloinn fo shuain;
Sèimhe d’ uchd-sa, ’Mhoire mhìn,
’Tàladh Chrìost’ ’s do chridh’ ri ’ghruaidh.<eng>

Crouched round the world, the night is gentle
Like a mother watching her children sleep;
More gentle’s your bosom, O lovely Mary,
As you lullaby Christ with your heart to His cheek.

The name of Fr Allan McDonald (Maighstir Ailein, 1859–1905) is evergreen in the Gaelic-speaking islands of Uist, Barra and Eriskay. A native of Fort William, he wore himself out in the service of his parishioners at Daliburgh, and was transferred in 1894 to Eriskay, his beloved Eilein na h-Òige – “Isle of Youth”. Among his heroic labours was the publication of a Gaelic hymnal of which a Presbyterian minister wrote, “Several of the hymns in this collection are his own composition and seem to me to be very beautiful.”

Ronald Black has blended these with twenty-seven poems published in 1965 and other material, providing the resulting corpus of sixty items with an English translation, introduction and notes. The result is a lyrical celebration of the Catholic faith and a study of a major secular poet in the making – as Black says of Fr Allan’s satires, “They represent the bubbling and steaming of a huge literary talent, spilling over and lifting the lid of the pot.”

Ronald Black is Gaelic editor of The Scotsman and the Uist newspaper Am Pàipear. He has published An Tuil: Anthology of 20th Century Scottish Gaelic Verse (1999), Smuaintean fo Éiseabhal, the poetry of Dòmhnall Aonghais Bhàin of South Uist (2000), and An Lasair: Anthology of 18th Century Scottish Gaelic Verse (2001).

Royalties from the sale of this book will be devoted to the upkeep of St Michael’s Church, Eriskay, built by Fr Allan.

MUNGO
143 High St. Glasgow, 0141 552 5523
www.stmungo.org/mungobooks
£14.95

[C 3]

Eilein na h-Òige

The Poems of Fr Allan McDonald

MUNGO

[DA 1]

Eilein na h-Òige

[DA 2]

[Dealbh]

[DA 3]

Eilein na h-Òige

THE POEMS OF FR ALLAN MCDONALD

Edited by RONALD BLACK

Music Editor, ISHABEL T. MACDONALD
Foreword by REV. FR CALUM MACLELLAN

MUNGO
Glasgow, 2002

[DA 4]

First published in 2002 by
MUNGO BOOKS
St Mungo’s Gallery Books
143 High Street
Glasgow, G1 1PH

Tel./Fax: +44 (0)141 552 5523

www.stmungo.org
www.saintaustin.org

Mungo Books is the imprint of St Mungo’s Gallery Books, an apostolate of the Saint Austin Trust – Registered Charity 1055518 – promoting Catholic faith and culture.

© Ronald Black 2002

All rights reserved.

ISBN 1 901157 61 X

A catalogue record for this book is available from the British Library.

Scottish Arts Council

Printed by Newton Printing Ltd, London
www.newtonprinting.com

[DA 5]

<gai>Do dh’Iain Caimbeul
(Iain Dhòmhnaill Ruaidh Dhòmhnaill ’ic Catrìona)
Cille Brìghde agus Bàgh a’ Chaisteil<eng>

[DA 6]

[Blank]

[DA 7]

CONTENTS

PREFACE										xi
ROIMH-RÀDHA leis an Ath. Urr. Calum MacillFhialain				xv
INTRODUCTION									1

FOUR TRIBUTES TO FR ALLAN
1 Fr Ellis P. Rogan									49
2 Rev. Dr George Henderson								50
3 Gilleasbaig mac Dhòmhnaill mhic Eóghainn					51
4 Neil Munro										56

BIOGRAPHY by the late Dr John Lorne Campbell					63

POEMS BY FR ALLAN
1 Laoidh air son Là Nollaig – A Hymn for Christmas Day				90
2 An Aifreann – The Mass								90
3 An t-Eòintein – The Daisy								102
4 Latha a’ Bhreitheanais – The Day of Judgement					108
5 Eachdraidh Chrìosta – The Biography of Christ					110
6 Éirisgeigh Mhic Iain ’Ic Sheumais – Eriskay of Mac Iain ’Ic Sheumais		126
7 Na Fàithntean – The Commandments						128
8 Laoidh an Iasgair – The Fisherman’s Hymn					130
9 Pàrlamaid nan Cailleach (1) –The Old Wives’ Parliament (1)			132
10 Oidhche Nollaig – Christmas Eve							134
11 Adhram Thu, Adhbhar Mo Bhith
I Worship You, O Cause of My Being							140
12 Pàrlamaid nan Cailleach (2) – The Old Wives’ Parliament (2)			142
13 Fàithntean na h-Eaglaise – The Precepts of the Church				148
14 Na Sàcramaidean – The Sacraments						150
15 An Luideach air Tòir Mnatha – The Hobo in Search of a Wife			154
16 Sàcramaid Uile-Naomh na h-Altarach
The Most Holy Sacrament of the Altar						164

[DA 8]

17 Laoidh do Mhoire, an Òigh gun Choimeas
A Hymn to Mary, the Virgin without Compare					168
18 Eilein na h-Òige – The Isle of Youth						172
19 Sgeul nam Buachaillean – The Story of the Shepherds				186
20 Laoidh Cridhe Naomh Ìosa
A Hymn to the Sacred Heart of Jesus							194
21 Sìde Chorrach Ghruamach – Rough Gloomy Weather				200
22 Crìosta ga Thàirneadh ris a’ Chrois
Christ being Nailed to the Cross							200
23 Comharradh na Croise – The Sign of the Cross					210
24 Rannan don Chuilein – Verses to My Puppy					212
25 An Toiseach – The Beginning							214
26 Smaointean air Là mu Dheireadh na Bliadhna 1892
Thoughts on the Last Day of the Year 1892						216
27 Banais Eóghainn agus Màiri – The Wedding of Ewen and Mary			222
28 Laoidh Nollaig: Cliù Dhia sna Flathas
A Christmas Hymn: Glory to God in Heaven						226
29 Cumha do Mhaighstir Seòras (1) – Lament for Father George (1)		228
30 Banais nan Caimbeulach – The Campbell Wedding				234
31 An Eaglais – The Church								242
32 Treibhdhireachd – Sincerity							246
33 Rannan do Mhgr Iain Mac an Tòisich
Verses to Fr John Mackintosh of Bornish						248
34 Gu Urram Cridhe Naomh Ìosa Chrìosta
In Honour of the Sacred Heart of Jesus Christ					252
35 Dhia, Dian Thusa Riumsa Tròcair
O God, Please Have Mercy on Me							256
36 An Gaisgeach fo Uidheam Réitich
The Hero Equipped for Betrothal							256
37 Laoidh Nollaig: Si Moire tha Truagh
A Christmas Hymn: Wretched is Mary						272
38 Gun robh Cliù Dhut is Urram – Glory be Yours and Honour			274
39 Luinneag an Amadain Bhig – The Lay of the Little Fool				274
40 Dia – God										282
41 Slighe na Croise – The Way of the Cross						284
42 Ceum nam Mìltean – The March of Thousands					288
43 Am Bàs — Death									290
44 Laoidh Nollaig: Biodh an Trianaid ga Moladh
A Christmas Hymn: May the Trinity be Praised					294
45 An Eaglais Chaitligeach – The Catholic Church 					296

[DA 9]

TRANSLATIONS BY FR ALLAN
46 Là a’ Bhreitheanais (Dies Irae) – The Day of Judgement (Dies Irae)		304
47 Gun Seinn Mi Laoidh do Mhoire – I’ll Sing a Hymn to Mary			308
48 Laoidh mun Nollaig: A Solis Ortus Cardine
A Christmas Hymn: A Solis Ortus Cardine						312
49 Laoidh na h-Oidhche – Te Lucis ante Terminum					314
50 Tha Moire fo Bhròn – Stabat Mater						314
51 Fàilte air Reul na Mara – Ave Maris Stella					318
52 Reul Àlainn a’ Chuain – Sweet Star of the Sea					320
53 Salve Regina – Hail, Holy Queen							322
54 Cobhair nan Deòraidh – The Help of the Weak					322
55 Laoidh dhan Chridhe Naomh – O Sacred Heart					324

PERHAPS TRANSLATIONS
56 Laoidh roimh Chomainn – Hymn before Communion				328
57 Laoidh an déidh Dhol-fo-Làimh Easbaig – Hymn after Confirmation		330

ELEGIES BY OTHER POETS FOR FR GEORGE RIGG
58 Cumha do Mhaighstir Seòras (2), le Coinneach MacPhàdraig			336
59 Cumha do Mhaighstir Seòras (3), le Dòmhnall MacCarmaig			340
60 Cumha do Mhaighstir Seòras (4), gun urra					346

NOTES ON THE POEMS								351
CANNA AND JOHN LORNE CAMPBELL by Hugh Cheape			449
FR ALLAN’S POETRY MANUSCRIPTS						451
ETHNOGRAPHY									481
MUSIC										487
BIBLIOGRAPHY OF FR ALLAN							503
ABBREVIATIONS									513
FIRST LINES OF THE POEMS							517
GLOSSARIAL INDEX								519

[DA 10]

LIST OF ILLUSTRATIONS
[Beurla]

[DA 11-4]

PREFACE
[Beurla]

[DA 15]

<gai>ROIMH-RÀDHA

leis an Ath. Urr. Calum MacillFhialain

Far am biodh Mgr Ailein a’ lasadh teine mar chomharradh gun robh e air an rathad gu Éirisgeigh air son frithealadh spioradail dhan t-sluagh, tha cabhsair briagha a’ tòiseachadh agus a’ dol tarsainn a’ chaolais agus a’ ceangal an dà eilein, Uibhist agus Éirisgeigh, ri chéile. Tha caladh sgiobalta agus dòigheil aig ‘ceann a’ ghàraidh’ a’ dèanamh turas tarsainn an oitir Bharrach iomchaidh agus goirid.

Tha an t-eilean air atharrachadh gu mór gu mathas nan daoine bhon àm aig Mgr Ailein. Agus ged a tha àireamh an t-sluaigh air crìonadh tha sinn an dòchas gur e toiseach tòiseachaidh ùr a th’ anns na goireasan a tha seo.

Tha e iomchaidh, mar sin, gum biodh an leabhar seo air fhoillseachadh aig an ìre seo. Gu bràth se Eilean Mhgr Ailein a bhios ann an Éirisgeigh. Chuir e a dhreach fhéin air an àite – Eilean grinn na h-Òige. Thog e Eaglais N. Mhìcheil air mullach an Rubha Bhàin ’na taigh solais do chreideamh nan daoine agus ’na solas stiùiridh do dh’iasgairean an Eilein. Gu ruig’ an latha an-diugh, tha sinn fhathast ag ùrnaigh agus a’ seinn nan laoidhean a rinn Mgr Ailein gus togail agus brosnachadh a thoirt do bheatha spioradail na paraiste. ’Na bhàrdachd mhol e agus thog e cliù an Eilein. Thuig e gur e dualchas prìseil a bh’ aig na h-eileanaich air am b’ fhiach beachd a ghabhail. Anns na sgrìobhaidhean aige tha sinn a’ faighinn dealbh tlachdmhor air dòigh beatha a dh’fhàg sinn a-nist as ar deaghaidh.

Dh’fhaodadh sinn a ràdh gun tug e seachad a bheatha air son mathas nan eilean. Chaochail e gu math òg ach a dh’ainneoin sin chaidh aige air móran a sgrìobhadh sìos anns a bheil beartas cànain agus dualchas nan daoine a bh’ ann romhainn air a chruinneachadh agus air a ghléidheadh gu mathas gach ginealach a lean air. Roghnaich e a bhith tiodhlaicte san Eilein dhan tug e a bheatha agus a ghràdh. Tha càrn cuimhne snasail sa chladh far am bi e ’na chuimhneachan do mhuinntir an Eilein gu bràth air a’ bhuaidh a bh’ aig’ air beatha an Eilein.

Tha sinn uile fad’ ann an comain nan uaislean a chruinnich agus

[DA 16]

a dheasaich an leabhar seo. Fosglaidh e a-mach dhuinn uile agus bheir e cothram do dhaoine eile eòlas fhaighinn air bàrdachd an t-sagairt ainmeil seo agus air an Eilein a luaidh e ann an òran.<eng>

[TD 1-48]

INTRODUCTION
[Beurla]

[TD 49]

FOUR TRIBUTES TO FR ALLAN

1 Fr Ellis P. Rogan
[Beurla]

[TD 50]

2 Rev Dr George Henderson
[Beurla]

[TD 51]

<gai>3 Gilleasbaig mac Dhòmhnaill mhic Eóghainn

“Sann agamsa tha ’n sgeula thiamhaidh bhrònach duibh a-nochd. Shiubhail Mgr Ailean, Éirisgeigh, mu aon uair sa mhadainn an-diugh.”

Sann mar seo a labhair Pears’-Eaglais nan Gaidheal ann am baile Ghlaschu air feasgar Dhi-Dòmhnaich air an ochdamh là dhan mhìos a chaidh seachad. Air dha seo a ràdh chaidh gaoir mhuladach throimh a’ choitheanal, oir bha móran don luchd-éisteachd a bha eòlach air Mgr Ailean o thùs an òige. Air ball thairg iad a-suas a’ Chonair Mhoire, los gun tugadh Dia fois agus tàmh dh’a anam.

Rugadh Mgr Ailean ann an Gearasdan Dubh Inbhir Lòchaidh air a’ 25 do mhìos deireannach an fhoghair anns a’ bhliadhna 1859. B’ann do Chloinn a’ Phearsain a mhàthair, agus b’ann do Chloinn

[TD 52]

Dòmhnaill a bha ’athair (Iain Ailein Òig). Mun robh e ach dusan bhliadhna dh’aois chaidh a chur do Cholaiste a’ Bhlèirich faisg air Abar Eadhainn. Ás a-sin chaidh a chur don Spàin, do Cholaiste nan Albanach ann am Bhaladolid.

Bha e daonnan ro ghaolach air a’ Ghàidhlig, agus ged a bha e air bhacadh dha a bhith labhairt cainnt a mhàthar anns a’ cholaiste thuathach ’na dhùthaich fhéin, thòisich e fhéin agus a chompanaich air a’ chainnt cheudna ionnsachadh gu pongail ann an tìr chéin. An uair a thill e dhachaigh, fhuair e Òrdugh Naomh; agus fad dà bhliadhna shaothraich e anns an Òban Latharnach ann an seadh nach leigear air dìochuimhn’ an cabhaig.

Ás an Òban chuir an t-Easbaig Aonghas e do dh’Uidhist a’ Chinn-Deas, do Dhalabrog. Si Sgìreachd Dalabrog as mutha ann an Sgìreachd-Easbaigeachd Earra-Ghaidheal ’s nan Eilean; agus an àm air bheil mi a’ labhairt bha eilean Éirisgeigh fuaighte ri Dalabrog. Ach ged a bhà, cha robh an domhain fhéin tuille ’s farsainn air son eud-anama Mhgr Ailein. Cha d’thug e riamh cothrom dha fhéin. Shaothraich, agus shaothraich, e daonnan ceart coma air fhéin gus mu dheireadh bhris a shlàinte. S math a dh’fhaodamaid a ràdh mu Mhgr Ailein:

“Tha mo chridhe air a leòn
Le saighead a’ bhròin —
Gura frasach na deòir bho m’ shùil.

Fàth m’ éislein ri m’ bheò
A bhith ’g éisteachd an sgeòil
Gum beil sagart mo ghaoil fon ùir.

Bha e caoimhneil, làn bàidh,
Bha ’ghnùis àlainn làn gràidh
Air nach laigheadh a’ ghruaim no ’mhùig.

Och nan ochain mar thà,
Tha mise tùrsach an-dràst’,
Mo chreach léir, gu là bràth gun dùil.

Och, sann aige bha ’m beul
Bu mhath gu teagasg a threud
’S brìgh soisgeal Mhic Dhé thoirt dhuinn.

Mar chithear sneachda bhon speur
Dhòirteadh briathran bho ’bheul
Sèimh, tuigsinneach, réidh, ro chiùin.

[TD 53]

Mar ghaoir sheillein am bruaich
’N déis nead a thoirt bhuap’ —
Is amhail cor do shluaigh do dhùthch’.

Tha d’ eaglais an-diugh fàs —
Có ghabhas dith càs?
Chaill i ’n caraide b’ àird’ sa chùirt.

. . . . . .

Oir tha fios agam fhìn
Gum bi sonas is sìth
Agus sòlas gun chrìch gu bràth leis.”

An uair a bhris slàinte Mhgr Ailein chaidh a chur do dh’eilean Éirisgeigh. Thog e taigh dha fhéin, agus cha do stad e gus am fac’ e eaglais anns an eilean a tha cho grinn ri eaglais sam bith san dùthaich.

Bha meas mór aig a h-uile duine air Mgr Ailean. Neach air bith a thachair air, bha iad ro dhéidheil air. Se duine foghlaimte a bh’ ann. Bha e ’na sgoilear Gàidhlig cho math ’s bha san dùthaich. Se rogha agus tagha ’bhàird bh’ ann. Sgrìobh e laoidhean a tha fìor bhriagh, agus tha mi ’m beachd nach eil eaglais eile sa Ghaidhealtachd anns am faighear laoidhean Gàidhlig gan seinn mar a sheinneas iad ann an eaglais Éirisgeigh. Bha eòlas mór aig Mgr Ailean air luibhean na dùthcha, agus bha e ainmeil leis an eòlas a bha aige air sgeulachdan agus seann chleachdainnean an t-sluaigh.

Ach dh’fhalbh Mgr Ailean! Dh’fhiach e e fhéin fhalach fhads a bu bheò e. Ach cho luath ’s thàinig crìoch air, sgaoil a chliù anns gach ceàrna. Bha na pàipeirean-naidheachd a’ strì ri chéile có a b’ àirde a thogadh chliù, air alt agus gun cuala ’n domhain gu léir mu Mhgr Ailean. Éisteamaid ri bhriathran agus gabhamaid suim ris na tha e ag ràdh:

Tha bràth agaibh bhon chiad latha a thàinig mi … ciamar a ghiùlain mi [mi] fhìn maille ribh fad na h-ùine: a’ seirbheiseachadh an Tighearna leis a h-uile ùmhlachd, ’s le deòir, is buairidhean … Ciamar nach do chum mi aiteal bhuaibh a bha gu leas dhuibh, gun innseadh dhuibh, ’s gun a theagasg dhuibh gu follaiseach, ’s bho thaigh gu taigh.

Bithibh aoibhneach, a bhràithrean! Bithibh coimhlion, gabhaibh comhairle, bithibh a dh’aon inntinn, biodh sìth agaibh; agus bidh Dia na Sìth’ agus a’ Ghràidh maille ribh.


Fois agus tàmh sìorraidh dh’a anam!<eng>

[TD 54-5]

TRANSLATION
[Beurla]

[TD 56-61]

4 Neil Munro
[Beurla]

[TD 62]

[Blank]

[TD 63-73]

BIOGRAPHY
by the late Dr John Lorne Campbell
[Beurla]

[TD 74-88]

[Dealbhan]

[TD 89]

<gai>Dàin le Mgr Ailein

[TD 90]

1. Laoidh air son Là Nollaig

A Rìgh nan ainglean ’s a Rìgh nan daoine
’S a Rìgh mo ghaoil, tha d’ fhàrdach fuar:
Chan àros rìoghail a b’ fheàrr leat, Ìosa,
Ach fuachd is ìsleachd am fasgadh uamh’.

Gaol do mhàthar cumaidh blàths riut,
Moire mhìn ’tha naomh thar chàich,
’S a cridhe gaolach a’ sìor thoirt adhraidh
Do ’h-aon mhac àlainn nan uile ghràs.

Is ceòl binn-fhuaimneach tha ’n-dràsta gluasad
San iarmailt shuas tha laist’ le glòir:
Gun d’aom Messia bha ’dhùil bho linntean,
A’ sgaoileadh sìth ’s gar saor’ o bhròn.

Biodh luach gun innse an ionntas rìghrean,
Òr is sìoda agus stòras leug,
Tha gaol is dìlseachd san stàball ìseal
’S gach seud tha prìseil o ionntas Dhé.


2. An Aifreann

Roimhn Aifrinn

A Dhia, thoir dhuinn na gràsan
Bhith cuimhneach có tha làth’r,
Bhith cuimhneach air an Ìobairt
A thairg thu uair do Bhàis.
S ionann là a’ cheusaidh
Is Aifreann naomh an àigh,
S ionann Uan nan Ìobairt
Mac Mhoire mhìn nan gràs.

Tha sinne ’n-seo gu d’ adhradh
’S gu d’ mholadh mar as còir,
Gu taing thoirt dhut ’s gur lìonmhor
Na gibhtean ’chuir thu òirnn;

[TD 91]

[Beurla]

[TD 92]

Tha sinne ’g iarraidh tròcaire
Mun dìtear sinn sa mhòd —
Gabh truas ri peacaich bhochda
’S an anmannan fo bhròn.

Si ’n Aifreann Ìobairt Iarrtais
A dh’òrdaich Dia dha fhéin
Gu fuasgladh air gach Crìostaidh
Dh’iarradh fuasgladh ’na fheum:
Tha sinne, Dhia, ag ùrnaigh
Thu dh’fhuasgladh òirnn gu léir
’Nar n-aineolas, ’nar bochdainne,
’Nar n-euslaintean ’s ’nar creuchd.

’S na caoraich bhochd ás aonais
A’ chrò a choisrig Dia,
Na creidich dol gu breitheanas
’S am bàs ’toirt bhuap’ an ciall,
’S na h-anmannan dìleas
Nach do dhìol tur am fiach —
Seall air fuil an Uain ghil
Is fuasgail orra, ’Dhia.


Aig ‘Confiteor’ is ‘Kyrie’

Tha mi ’g aideachadh mo lochdan
’Choisinn corruich dhomh bho Dhia,
Is tha an t-aithreachas gam leònadh
Thaobh gach olc a rinn mi riamh;
Thug thu mathanas don ostal,
Ceannard air an dà fhear dhiag —
Orms’ dian tròcair thaobh na dhòirt thu
Dh’fhuil gu m’ dhòibheairtean thoirt dhiom.


Aig an t-Soisgeul ’s a’ Chreud

Tha sinn ’seasamh aig an t-soisgeul
Gu bhith deas gu ’chur an gnìomh,
Cha toir nàir’ no eagal òirnne
Cùl a chur ri creideamh Chrìost’;

[TD 93]

[Beurla]

[TD 94]

S daor a cheannaich Mac na h-Òighe
An creideamh glòrmhor s ro-mhór fiach —
Cha choimeas idir luach an òir
Ris an fhuil a dhòirt o ’chliabh.


Aig an Tairgse ’s an ‘Lavabo’

Chì mi aran air an Altair
’S anns a’ chailis chì mi fìon:
Bidh iad air an tionndadh fhathast
Gu fìor Chorp is fìor Fhuil Chrìost.
Nigh mo chridhe, fàg gun smal e —
S lìonmhor lochd bh’ air m’ anam riamh;
Ach mas àill leat, nì thu m’ ghlanadh,
Chionn tha ’n comas agads’, Ìos’.


Aig an ‘Sanctus’

Is naomh, naomh, naomh
Thu, ’Thighearna Dhia nan Slògh;
Tha nèamh is talamh làn
De d’ mhórachd is de d’ ghlòir.

Aig ‘Memento’ nam beò

Beannaich an Eaglais ’s beannaich am Pàp,
Beannaich ar n-easbaig ’s beannaich a’ chléir,
Beannaich ar pàrantan, beannaich ar bràithrean,
Beannaich ar càirdean ’s ar nàimhdean gu léir.


Nuair a bhuaileas an clag roimh àm a’ Choisrigidh

Smaointean fuadain cuir air chùl,
Crom do cheann is lùb do ghlùn,
Oir tha an Tì a’ tighinn dlùth —
An Tì as Mac do Rìgh nan Dùl.


Aig a’ Choisrigeadh

Fàite dhut, Annlain uasail!
Fàilte dhut, a Chuirp a cheusadh,

[TD 95]

[Beurla]

[TD 96]

a dh’fhuilig geur dhòrainn gu’r saoradh.
’Chuirp Mhic Dhé, dì-do-bheatha!
Bhon as tu Rìgh gach Rath,
s tu an neart nach crìon
fad thràth bi-bhuan;
fuasgail oirnn ’nar n-airc a-nis
agus dìon sinn aig uair a’ bhàis. AMEN.

Fàilte dhut, fhìor Fhuil uasail
’dhòirteadh a-nuas á creuchd an Tighearna
a chaidh sa chroich air son an duine
’s a dh’fhuilig a thaobh a tholladh
’s a shil tonna fala!
A Mhic ionmhainn, cuir thugainn do ghràsan
agus dìon sinn aig uair a’ bhàis. AMEN.


Eadar àm a’ Choisrigidh ’s a’ Phaidir

Glac, a Thighearn’, an Ìobairt uasal,
’N Ìobairt fhìor-ghlan, ’n Ìobairt luachmhor,
Uan do ghràidh-sa, an deagh bhuachaill’,
’S beannaich a threud tha ’n-seo mun cuairt da.

Na h-anmannan bochda san dòrainn,
Mùch an “teine tha gam fiachainn”
Anns na tonnan fala ’dhòirt thu,
“’S deàrrsadh orra solas sìorraidh.”


Aig a’ Phaidir

Ar n-Athair a tha air nèamh, gum bu naomh a bhios t’ ainm; gun tigeadh do rìoghachd, gun dèanar do thoil air talamh mar a thathas a’ dèanamh air nèamh. Thoir dhuinn an-diugh ar n-aran lathail: math dhuinn ar fiachan, mar a mhathas sinne do luchd ar fiach. Agus na leig ann am buaireadh sinn, ach saor sinn bhon olc. AMEN.

[TD 97]

[Beurla]

[TD 98]

Eadar a’ Phaidir agus ‘Agnus Dei’

Teasraig sinn bhon h-uile dòibheairt
Bh’ ann, a th’ ann, no bhitheas;
Cuidich leinn le neart do thròcair
Is fògair geilt ar cridhe.


Eadar ‘Agnus Dei’ agus ‘Domine, non sum dignus’

Dh’fhàg thu sìth aig d’ Ostail dhìleas,
’S faigheam-sa mo chòir dhe’n dìleab;
Riagh’l le d’ ghràs an Eaglais dhìlinn
’S thoir gach cinneadh staigh fo ’dìdeann.

Leasaich thu an cron rinn Àdhamh,
Dh’fhosgail thu dhuinn doras Phàrais;
Leanaidh mi gu dlùth na fàithntean
’S buannaichidh mi duais do chàirdean.

Biodh do chorp ’na leigheas dhòmhsa,
Dìonaidh e mi ri uchd còmhraig;
Deònaich a bhith leam gam chòmhnadh
’N àm don bhàs bhith tighinn ’am chòmhail.


Aig àm na Comainne

’Anam Chrìosta, naomhaich mi,
A chuirp Chrìosta, sàbhail mi,
’Fhuil Chrìosta, sàthaich mi,
’Uisge thaoibh Chrìosta, glan mi,
A Phàis Chrìosta, neartaich mi.
’Ìosa mhath, gu gràs’or éist rium,
Ann ad’ lotan falaich mi,
Na fuilig mo sgaradh bhuat,
Bhon nàmhaid aingidh teasraig mi;
Aig uair mo bhàis gairm mi
Agus òrdaich mi thigh’nn gad ionnsaigh
Gu bhith maille ri d’ naoimh a’ toirt cliù dhut
Fad shaogh’l nan saogh’l. AMEN.

[TD 99]

[Beurla]

[TD 100]

’Crochadh fuilteach ri crann-ceusaidh,
S léir co-dhiù le sluagh do dhaondachd;
Ceilte nis tha ’n daondachd cuideachd —
S innleachd chumhachdach dhe d’ ghaol e.

Cha léir dhòmhs’ na creuchdan domhain
’Tholladh unnad leis na tàirnean,
Ach cha bhi mi mar bha Tòmas —
Fóghnaidh dhòmhsa briathar mo Shlàn’eir.

Siad na briathran ’shruth bho ’bhial-sa
Blast’ mar mhil bho chuach an t-seillein:
“S seo mo Chorp-s’ is Cailis m’ Fhuil-se.”
Briathar na Fìrinn’. Có nach géill dha?


Aig a’ Bheannachd

Tog an làmh a choisrig Dia,
An làmh a bhean do chorp an Tighearna;
Beannaich am poball ’thug Dia dhut —
’S a bheannachd dhut fhéin gu sìorraidh.


Gnìomh Buidheachais

Cliù don Athair, cliù don Mhac,
Cliù don Spiorad neartmhor Naomh,
Trianaid chumhachdach nam feart —
Molamaid mu seach ’s mar aon. AMEN.

[TD 101]

[Beurla]

[TD 102]

3. An t-Eòintein

Eòintein bhig thu, gràdh mo chridh’ thu
Seach na chinneas air an tom:
Ann an cumachd, ann an gruinnead,
Chan eil tionnal dhut air fonn;
Òr do chridhe, sneachd do bhile,
Smarag an fhille tha fo d’ bhonn —
Dhìthein chuimir, seud na lurachd,
Miadh gach urra dha bheil ann.

Chan eil cuimir dhut sa chruinne
Mur h-i runnag os ar cionn:
Thus’ ad’ runnaig ùrlar glinne,
Dìthein is’ air iarmailt chruinn;
Ach chan ionann uair dhan dithis
Chur na cruthachd ann an loinn —
Reul air machair’ thus’ air latha
Ise lasadh gruaim na h-oidhch’.

Ris a’ gheamhradh cha téid eòintein
Seach a’ chòmhlaidh bhig aon eang:
Ma thig earrach air le crannadh
Gur neo-fhallain bhios a ghreann;
Ma thig frasan ort an caise
S grad a phaisgeas tu do cheann —
Do chuid earraidh ga chur tharad
Is ga tarraing umad teann.

Ged a dh’fheannadh reothadh earraich
Air an anmoch le chuid rann
H-uile h-ainmhidh am bheil anail
’S brat de ghlainidh air a’ ghleann,
Fhads tha ’n t-adhar gun bhith salach,
Neòil ruith thairis ’nan deann,
S glaine lainnir sùil na h-ainnir
Tha gar n-amharc far nam beann.

[TD 103]

[Beurla]

[TD 104]

Smaoin fa-near dhomh gur dà anam
Runnag adhair ’s eòintein fuinn,
Ach tha ’n ealain orm an gainne
Ruitheadh ealamh leis an ruinn —
Eòintein beag nan iomall eagach,
Tha e freagairt air na naoimh
Dha’m bu mhilis uaigneas cille
Seach bhith mire feadh an t-saogh’l.

Fois is fasgadh ann an asgail da
’S e pasgadh umpa sgiath,
Ùrnaigh ’s traisge ’s bhith fo smachd
A’ sgaoileadh tharta ragha dìon;
Nimh a’ pheacaidh chan fhaigh steach thuc’,
Aon nì chreachadh bhuap’ am fiamh —
Cinnidh an dreach dhaibh saor o ghaise
’S gur am faisgead Dhé tha ’m friamh.

Fhuair an runnag shuas a gruinnead
Bhith ga h-ionnlad anns a’ chaoir,
Teas ’na mhire bhith ga nighe
Cleas òr buidhe faighinn caoin:
Anam duine dol gu fhulag
Nuair as gile an teas ga chlaoidh —
Reul na glaine as ainglidh lainnir
Thu ’nar sealladh air druim an t-saogh’l.

Fàs na luibhe gràs an duine,
Tha na h-uiread dhiubh maraon:
Fhads tha sinne air an t-slighe,
Sùil ar cridh’ air grian nan naomh,
H-uile subhailc dol am muthad,
H-uile dubhailc a’ dol aog —
Comann subhach Rìgh nan Cumhachd
Fadadh unnainn beatha ’s gaol.

Ceò a’ pheacaidh, nimh an t-sneachd’ air,
Dallta reòta sinn ’na dhéidh:
Dorcha ’m brat e, cruaidh mar leac e,
Prìosan glaist’ e, b’ fheàrr an t-eug,

[TD 105]

[Beurla]

[TD 106]

Chan eil neart ann air nach fairtlich
Geòbadh fhosgladh do ghath gréin’ —
Suaint’ ’nar pasgan sinn gu losgadh
Mura sgap e anail Dé.

Caoineag chuimir, bòidhchead glinne,
Fosglaidh cridhe, tionndaidhidh ceann
Ris na saighdibh gaoil ’s na gathaibh,
Grian gan caitheamh nuas ’nan deann;
Fhads tha t’ annsachd ann ad’ shealladh
Bidh tu ’g amharc air gach àm,
’S tu làn subhachais ’na chuideachd —
Cha tig mulad ortsa teann.

H-uile lurachd a bhith unnad
Chan eil ionad dhut fo speur:
Air do ghilead, air do ghruinnead,
Dhut bu chubhaidh ùrlar nèamh;
Naoidhean naomh thu, òigh ’nad chaoinchruth,
Cherub caomh thu, gaol do bheus —
Aingeal fhileant’ Rìgh na Cruinne,
Blast’ mar mhil bho bhilibh sgeul.

Bùrn ga ghlanadh o gach smal e
Bhios a’ falach fiamh a ghnùis,
Sgàthan lainnireach an t-anam
An laigh faileas Dé gun smùr:
Riochd a briaghad is a h-ìomhaigh
Gheibh a’ ghrian air sgàth’nan grinn —
Gnùis òr-bhuidhe ’s an crùn tha uimpe
Chì air eòintein beag an tuim.

Feadh a’ chruinne air a siubhal
H-uile h-imeachd nì a’ ghrian —
Ceum ’na thionnal sin aig Grinneig
Air an t-slighe am bheil a miann;
Gur cùis mulaid e dhan duine
Nach robh uiread ann de chiall
Is gun cumadh e mu choinneamh
An ceum cumhang a ghabh Ìos’.

[TD 107]

[Beurla]

[TD 108]

4. Latha a’ Bhreitheanais

Nuair theirigeas an cruinne-cé
Thig Mac Dé le feachdan Aingeal;
Taisbeanar a chrois san speur,
Lasaidh na nèamha le ’lainnir.

Thig e thoirt breith air clann-daoine
’S a h-aon diubh cha téid am falach;
Thig iad ás gach ceàrn den t-saoghal
Is snaoimidh h-uile corp ri ’anam.

Seinnear trombaid leis an Aingeal,
Mosglaidh na tha laighe ’n clachan,
’S na shluigeadh le craos na mara
Triallaidh thun na cùirt’ air chabhaig.

Bidh ar smaointean air an rùsgadh
’S a h-uile rùn a bha am falach,
Na facail a thuit gun suim bhuainn
Cluinnidh na bha air an talamh.

Ge lìonmhor àireamh nan gnìomh
A choisinn do Dhia bàs fala,
Ainmichear air sreath a-chéil’ iad —
Is éistidh sinne binn na Cathrach.

Cothromaichear am math ’s an eugcoir
Is sùil Mhic Dé sna meidhibh,
’S mur do mhathadh ’na thràth ar n-olcas
Tha sloc na péine gar feitheamh.

“A mhuinntir bheannaichte m’ Athar,
Gabhaibh sealbh anns an rìoghachd
A dh’uidheamaicheadh ron t-saoghal dhuibh” —
’Bhinn ghaolach gheibh na dìlsean.

Is sluigear sìos luchd nam mollachd
San loch theine nach dìocail
A dh’fhadadh le anail do chorruich
Gus an Donas ’s a threud a phianadh.

[TD 109]

[Beurla]

[TD 110]

5. Eachdraidh Chrìosta

Chuir an t-Athair ’aona Mhac
A-nuas gu’r sàbhaladh bho dholaidh;
Ghabh e nàdar a’ pheacaich —
Anam daonda agus colainn.

Ghineadh leis an Spiorad Naomh e
’S Moire bheannaichte, a mhàthair,
’S ged a ghabh e nàdar daonda
Lean e ’na Dhia, mar bhà.

Rugadh e air oidhche Nollaig —
S mór am fuachd a fhuair a cholainn
’S e ’na shìneadh anns an fhrasaich
Gun ’na chòmhail ach damh is asail.

Thàinig buachaillean ga fhaicinn,
’S rìghrean, dha’m bu chian an t-astar,
A thairgse mirr is tùis is òr dha,
Sagart agus Rìgh na Mòrachd.

Dh’fhuilig e a thimcheall-ghearradh
’S gum b’e ’thoil gach fàithnt’ a leantainn;
Thairgeadh e le ’mhàthair san teampall
’S rinneadh fàisneachd dha le seann-duin’.

Ach cha b’ fhada thun am b’ fheudar
Triall air chabhaig thun na h-Éipheit
Fo chùram a mhàthar ’s a céile
’Sheachnadh cosgairt a rinn Hérod.

Nuair a thill e bho dhùthaich aineil
Sann gu Nasareth a ghabh e
A chothachadh le saothair a làmhan
An taighe anns an robh e fantainn.

Uair dha’n deach iad thun an teampaill
Dh’ionndrainn iad bhuap’ e ’tilleadh,
’S mun d’fhuaradh e am measg nan ollamh
Chaitheadh trì latha ga shireadh.

[TD 111]

[Beurla]

[TD 112]

Eachdraidh eile chan eil againn
Mu na bliadhnachan chaidh seachad
Mun do dhealaich e ri dhachaigh
Theagasg sàbhaladh don pheacach

Ach mun bhuaireadh anns an fhàsach
An déis dha bhith trasgadh carghais
Nuair a dh’fhiachadh ris le Sàtan
Le craos, le sannt ’s le àrdan.

Rinn e iomadach miarailt
Bho thionndaidh e ’n t-uisge gu fìon daibh —
Thug e fuasgladh do phiantaich
Anns gach easlaint bha gam fiachainn.

Fhuair na bacaich comas coiseachd,
Fhuair na bodhair air ais an claisteachd,
Fhuair na doill an sùilean fhosgladh,
Dh’fhuasgail e teanga nan tostach.

An té a bhean do fhaitheam éididh,
Fhuair i leigheas ás a h-euslain’ —
Cha robh luibhre, cha robh teasach
Nach robh Mac na h-Òighe leasach’.

Iadsa bha fo chuing an Nàmhaid,
Dh’fhuasgail e an iall gan ceangal,
’S ghairm na mairbh ás a’ chlachan
’S thill e iad ’nan slàinte dhachaigh.

Thug e trì bliadhna ’teagasg
’S a’ stéidheach’ gu domhain na h-Eaglais’,
A thog e air a charraig, Peadair —
’S gheall e i bhith ann am-feasta.

Se Peadair, ’fear a b’ àird’ sa chòmhlan,
’Fhuair an t-urram a bha sònraicht’ —
Bhith ’n cuideachd Mhic Dé an-còmhnaidh
’G ionnsachadh gliocais ’na chòmhradh.

[TD 113]

[Beurla]

[TD 114]

Dà fhear diag a bh’ ann gu léir dhiubh:
Peadair agus Eòin is Seumas,
Anndrais is Bartoloméus,
Maitiu, Tòmas is Tadéus,

Philip, ’s Seumas mac Alphéis
Mar ri Sìomon Cananèach
Agus Iùdas, fear na h-eugc’rach
Bhrath Mac Dé le pòg na ceilge.

’S a thuras a bhith tighinn gu crìoch
Thàinig Crìost le ’dhà fhear diag
Chumail Càsga réir na riaghailt’
Dh’fhàgadh ann le Maois o chian.

Thàinig iad còmhla gu Sàlem
’S bu dian a bha ’n sluagh gam fàilteach’
Slatan den phailm ’nan deàrnaibh
’Seinn fàilte do Mhac Rìgh Dàibhidh.

Chruinnich Crìost ’s na h-Ostail ghaolach
Mun bhòrd air oidhch’ Dhiar-Daoine;
Bheannaich e ’n t-aran ’s am fìon
Is labhair e na briathran naomha:

“Se seo mo chorp-sa,” os ar Slàn’ear,
’S cha b’e aran a bh’ ann tuilleadh.
“Si seo cailis m’ Fhuil-se ’dhòrtar.”
’S riaraich e a chuideachd uile.

Thriall e thun an lios, mar chleachd e,
Dh’iarr e ’n triùir a bhith ’nam faicill;
Ach cha b’ fhada rinn iad caithris
A dh’ainneoin na dùrachd a bh’ aca.

Se Mac na h-Òighe bha brònach,
Dh’fhuilig a chridhe trom-dhòrainn,
Am fallas dearg dheth dòrtadh
’S a cholainn le fuil a’ lòchradh.

[TD 115]

[Beurla]

[TD 116]

Dh’eubh e air Athair ’na éiginn:
“Seachain ormsa ’chailis péin-sa!
Ach òlar leam i air a seirbhead
A riarachadh do thoil mas fheudar.”

Chuireadh a-nuas ás na h-àrdaibh
Aingeal gu cobhair an t-Slàn’eir,
’S nuair fhuair e seachad na spàirnean
Dh’éirich e gu triall on ghàradh.

Ach chunnacas daoine le armaibh
’S ’nan làmhan bha leòis a’ deàlradh;
Air an ceann bha ’n t-ostal cealgach
A bhuaireadh le sannt an airgid.

Gun robh d’ uair a-nis air tighinn.
Dh’fhalbh thu, Ìosa, leis a’ bhuidhinn.
Cha d’rinn thu gearain, no bruidhinn,
A dh’ainneoin ’s na bha ’thàir gad ruighinn.

Chaidh iad leat gu ruig cùirt Chaiphais.
Chualas leat an fhianais bhréige.
Chuir e faobhar ’nad chridh’ bha cràidhteach
’G éisteachd Pheadair fhéin gad àicheadh.

Ged a fhuaradh thu gun choire,
’Liuthad briag a bha ’nad aghaidh
Cead cha d’fhuair thu ás a’ choinneamh
Ach masladh agus tàir gun ghainne.

Bhuaileadh dòrn air Dia na naomhachd.
Chaith iad smugaidean ’na aodann.
Ghuidh iad bàs dha, ’s iad ga shlaodadh
Gu Pìolat, am britheamh claonach.

“Có dhen dithis a leigear ás dhibh?
An gabh sibh Ìosa neo Barabbas?”
Is fios ro mhath gur ann tro fharmad
Thàirneadh Crìosta thun na cathrach.

[TD 117]

[Beurla]

[TD 118]

Dh’eubh iad còmhla ’m murtair fhuasgladh
Is Ìos’ ar Tighearna a thoirt suas dhaibh
Los gun ceusta leo gu luath e —
’S ghéill an t-uachdaran sa bhruaidlean.

An déis do cholainn a rùsgadh
’S a sracadh bho chéile le sgiùrsan,
Am fochaid lùbadh glùn dhut
’S dh’fhigheadh dhen droighinn crùn dhut.

Dhinneadh mu d’ bhathais teann e
’S bhuaileadh le cuilc mun cheann thu;
Chaith iad seile bhreun mu d’ lethcheann,
’Fiachainn gach mì-mhodh bu deise.

Chuir iad umad cleòca sgàrlaid,
’S gum b’i sin an deis’ bu nàraich’;
’S los thu dh’fhaotainn barrachd tàmailt
Dh’eubh iad: “Rìgh nan Iùdhach, fàilt’ ort!”

Thogadh a’ chroich air do ghuaillean,
’S, a Rìgh, bu chianail a h-uallach.
’S mun d’fhuair thu ’Chalbhari suas i
Cha b’ iongnadh thu thuiteam an tuaineal.

Shàthadh saighead ’nad chridhe
’Coinneachadh Moir’ air an t-slighe.
Bu bhrònach ur cor ’nur dithis,
Bu trom air ur gruaidh an snighe.

Bhuail iad tàirnean ann ad’ làmhan,
’Sracadh fhéith is alt is chnàmhan;
Chladhaich iad ’na dhéidh do thraidhean
’S dh’fhuaigh iad ris an fhiodh do cholainn.

Thogadh air a bhonn am fiodh,
Uan nan Gràsan air a shlios —
Uan na h-Ìobairt’ ùire
Bha ri’r sàbhaladh bho sgrios.

[TD 119]

[Beurla]

[TD 120]

Bha cuideachd do ghaoil mu ’bhonn —
Magdalen is d’ Ostal, Eòin,
Is Moire, dha’n robh ’n cridhe trom
’Glacadh seanchas do bheòil.

Fhuair thu ’n donbhlas ri òl —
Ceudfath cha robh saor bho thàir;
Bhódhradh do chlaistneachd leis a’ ghlòir
’S a’ bhlasbheum bh’ ann am beul na gràisg’.

Roinn iad eatarra d’ éideadh,
Tilgeil chrann air a sgàth —
Los gun dearbhte gun bhréig
Na labhradh o chéin le fàidh.

Os do chionn bha tiodal sgrìobhte
’N cainnt na dùthch’, na Ròimh’ ’s na Gréige:
“Se seo Ìosa, Rìgh nan Iùdhach” —
’Cur air shùil daibh fàth do cheusaidh.

Chrochadh mèirleach air gach làimh dhiot:
Fear dhiubh ghabh thu staigh dha d’ chàirdeas,
Thug thu mathanas anns na rinn e,
Gheall thu sonas buan dha ’m Pàras.

Dh’fhalaich a’ ghrian a h-aodann,
Thàinig dorchadas air an t-saoghal
Bhon t-siathamh uair gu ruig an naoidheamh
’S chualas am Fear Ceusta ’glaodhaich:

“Eli, lamma sabbachthani?”
(“A Dhia, am beil thu ’dol gam fhàgail?”)
Bha guin a’ bhàis ’na chridh’ ga shàthadh
’S anam ’gleac ri cruas na spàirne.

Chrom do cheann air do bhroilleach,
Chaill do cholainn a treòir.
Cha d’rinn thu gluasad, no osnaich.
Bha thus’, ’Mhic Dé, gun bhith beò.

[TD 121]

[Beurla]

[TD 122]

Shracadh cùirtein an teampaill
Bho bhial uachdrach gu ’ìochdar,
Chaidh ’n talamh fhéin gu iorghail —
Crithean ga sgàineadh ’s ga riasladh.

Dh’fhosgladh iomadach uaigh —
Mhosgail na mairbh ás an suain,
’G éirigh bho na leacaibh fuar’,
’Cur fuathais is geilt feadh shluagh.

Chaidh d’ anam le luas nan dealan
Cho luath ’s a thilg thu ’n anail
A choimhead nan anam sa phrìosan
’Bha ’n dùil ri tighinn Mhessìa.

Cha b’ idir ifrinn nam piantan
Nach dìoclar a theintean gu sìorraidh,
Ach còmhnaidh nan anmannan diadhaidh
Bha feitheamh ri tighinn an Tighearna.

Ach mun d’fhuasgladh on chroich thu
Dh’fhuilig thu do thaobh a tholladh:
Dhòirt thu na bha dh’fhuil ’nad cholainn —
Cha chaomhnadh tu aona bhoinne.

Dh’fhosgail thu dhòmhsa sa chreuchd
Aon tearmann ann am miadhoin do chridhe —
Fàrdach far am bithinn gléidhte
Bho innleachd ’s bho neimh na Béiste.

Ghlac do Mhàthair do Chorp fuilteach —
Cha b’ iongnadh leam a sùil bhith silteach;
’S nuair a dh’fhàgadh leatha fon lic thu
Bha ’cridh’ an ion ’s bhith briste.

Ach moch air madainn na Càsga
Thill d’ anam gu d’ cholainn a thàmh ann
Don cholainn fhuair buadhannan àghmhor
’Gheibh colainn gach naomh ann am Pàras.

[TD 123]

[Beurla]

[TD 124]

A’ chlach a bha mu bhial na h-uaghach,
Chaith thu gu luath air falbh i;
Mhuthaich do luchd-faire ’n gluasad
’S chlisg le uabhas fo’n cuid armaibh.

Dà fhichead là ’na dheaghaidh dh’fhan thu
Mar ri d’ Ostail air an talamh;
Fhuair iad comas olc a mhathadh
’S a h-uile gibht a b’ àill leo fhaighinn.

Ach ràinig uair am b’ fheudar triall
A dh’fhaotainn do dhuais o Dhia
Anns na choisinn thu le d’ ghnìomh
Fhads a bha thu ’n dail nan diar.

Dhìrich thu Diar-Daoin don bheinn
Air do chuartachadh le d’ threud;
Dh’éirich thu suas don speur
Is chaidh thu ’falach ann an neul.

Bha ’chuideachd is an sùil ’nad dhéidh
Ag amharc mar a ghabh thu ’n ceum
Nuair chunnacas air tighinn o nèamh
Dithis Aingeal dha’m bu sgeul:

“Éistibh, mhuinntir Ghalilè,
Ìosa a chaidh suas air nèamh
Teàrnaidh e bho dheaslàimh Dé
Nuair theirigeas an cruinne-cé!”

[TD 125]

[Beurla]

[TD 126]

6. Éirisgeigh Mhic Iain ’Ic Sheumais

Éirisgeigh mhic Iain ’ic Sheumais
Nan cnoc riabhach ’s nan tràigh glégheal,
Nan glaic fasgach as seasgar spréidh ann,
Nan leac slìom gu iasg a ghréidheadh,
Nan òb lìonmhor tìorail gléidhteach,
Tha thu glan gun bhriùg gun bhréinead;
Is ann a gheibhte na fir threuna
Nach gabh giorag ’s muir ag éirigh,
Mnathan còire, fonnmhor, feumail,
Gruagaichean a luaidheas eudach
Sheinneas binn seach ianlaith géige.

Eilein càirdeil cridheil ceutach
Chaoidh cha chluinnt’ ann sgread na Beurla —
Ghàidhlig bhriagh si riamh bu bheus dhuinn,
S trom bha Calum Cille ’n déidh oirr’
(Smior na h-uaisle, rìgh na cléire),
S math a dh’fhoghainn i dhuinn ’na dhéidh-san.

Eilein ghrinn an fhaithim ghléghil,
Gilead bàrr nan stuadh mu t’ éideadh,
Gailleann geamhraidh cha dèan beud ort,
S coltach ri Naomh Eaglais Dé thu —
Creag na dìlinn si do stéidh-sa.

Gaoth an earraich crainntidh séideadh,
Bian a’ chuain le rinn ga reubadh,
Cumaidh Mìcheil mìn fo sgéith sinn
Saor bho ghàbhadh ’s bho chruaidh éiginn.

Eilein bhòidhich, làn thu dh’éibhneas,
Leug an domhain thu madainn Chéitein,
An driùchd ’na chaoirean geala sheudaibh
Boillsgeadh bristeach ’nad ghorm éideadh,
Riochd nan reul air cluain nan speuran.

[TD 127]

[Beurla]

[TD 128]

An crodh a’ dìreadh chon an t-sléibhe
Muathal còmhla ’s a’ caoin-gheumnaich,
Caoidh nan laogh sa chrò tha ’n éibh ud;
Chaora ’s driùchd-fhiar òg fo a deudaibh,
Ògain ruith ’s a’ cluichd ri chéile.
Toit mìn-shìoda suas ag éirigh,
Tùis a’ dol gu Cathair Dé i —
Dìreadh m’ ùrnaigh suas cho réidh siud.
’N cuan cho ciùin ’s gur sgàthan don speur e,
Uiseag Mhoire shuas cha léir dhomh
Foghlam ciùil an cùirt nan Séraph;
Muir is tìr is tràigh is sléibhtean
Mùirneach, ùrail, fallain, éibhneach:
Bhuidhe sin do Rìgh na Gréine.


7. Na Fàithntean

Se deich as àireamh do na fàithntean
A sgrìobhadh air clàraibh le Dia nan Gràsan
’S a thugadh do Mhaois anns an fhàsach.

Adhradh thoir do dh’aon Dia eudmhor,
Na gabh ’ainm an uair nach fheudar.

Cum an Dòmhnach ’s gach là féille,
Strìochd dha d’ phàrantan ’s thoir spéis dhaibh.

Na dian marbhadh no peacadh feirge,
Smaoin, no briathar, no gnìomh mì-bheusach.

Na dian goid, no braid, no mèirle,
Faic nach tog thu fianais bhréige.

Na miannaich bho fhear eile ’chéile,
Na sanntaich dhut a thaigh no ’fheudail.

[TD 129]

[Beurla]

[TD 130]

8. Laoidh an Iasgair

Dia bhith timcheall air an sgothaidh
Mun imich i gu doimhneachd mara:
Slig’ air linne dhuinn a treuntachd
Mur eil freastal Dé ga faire.

Faiceamaid do shoillse, Mhoire,
Nuair tha stoirm is oidhche gleac ruinn:
Gura tusa “reul na mara”,
’S e fair’ an éiginnich do chleachdadh.

’Aingil ghil, dian thusa iùl duinn
’Threòraicheas ar siùbh’l feadh gharbh-thonn:
Sgiath do chùraim sgaoil mun cuairt duinn
Nuair chinneas gruaim air gnùis na fairge.

Guidheamaid do thaic-sa, Pheadair,
Gun thu leigeil beud ’nar caraibh:
Chuireadh muinntir cuain ’nad fhreastal,
Teasraig sinn bho as-call mara.

Gura buidhe dhuinn an cosnadh
Bha na h-Ostail fhéin a’ cleachdadh:
S minig bha Mac Dé ’nan cuideachd
Cur an tuigse dhuinn a thlachd deth.

Dhia, beannaich dhuinn ar driamlach,
’N lìon, ’s gach inneal-glacaidh th’ againn;
Iomain thuca, mar as iomchaidh,
’Spréidh tha ’g ionaltradh san aigeann.

Beannaich thusa dhuinn ar curachd,
Chan urrainn nach tig cuibheas oirre;
Gum mealamaid a’ bheannachd Bharrach —
Toradh mar’ á cuile Mhoire.

Nuair as fheudar dhuinn bhith tilleadh,
Stiùir thu cinnteach sinn gu cala.
Ma chuir thu òirnne seach ar feuma
Chan fhaicear leinn an déirceach falamh.

[TD 131]

[Beurla]

[TD 132]

Na leig thugainn bàs le graide,
Òrdaich sagart bhith m’ar timcheall;
Naomhaich le d’ Ola ’s le d’ Chorp sinn
Mun téid anam bochd air iomrall.


9. Pàrlamaid nan Cailleach (1)

Tha Pàrlamaid an-dràst ’na suidhe,
S ioma cailleach bhuidh’ tha innte —
Sann an-sin a bhios a’ bhruidhinn
Nuair a rùisgeas iad an inntinn
Mu phòsaidhean a bh’ ann ’s a bhitheas
’S nach bi ann idir anns an linn seo!
Nìtear lagh dhaibh siud gu sgilidh
Le fileantachd bu ghasta chluinntinn.

Bidh Peigi Mhór an cathair Gladstone
Is Màiri Ghlas san opposìtion —
Chuala mi gun robh Flòra chabach
Dol air astar le petìtion
Nan ainmnean a bha ri cabair
Moch air madainn greis a thìm bhuaich’
Nach d’fhuair i idir an t-urram
Chuireadh a-mach dhi le sgrìobhadh;

Ach air eagal bhith ’na h-ònar
’S nach cante rith’ ach òinseach ghlagach,
Cha do dh’fhàg i tràigh no mòinteach
Nach do shiubhail i roimh àm fada
A thional nan nìonagan bòidheach
A bha sa chòmhlan thar a’ mhaide —
Tha aon trì diag diubh sa chòmhlan
’S iad ag iarraidh còmhrag no ceartas.

Mosglaibh, ’illean, ás ur cadal
Air neo glacaidh iad sna lìn sibh!
Siuthadaibh, fhearaibh, ’s bithibh tapaidh,
’S teichibh Ghlascho sa steamboat —

[TD 133]

[Beurla]

[TD 134]

Mas e ’s gun dèan sibh tuilleadh fadail,
Air a’ chladach sa gu cinnteach,
Thig iad siud mun cuairt gu grad oirbh
’S pòsaidh sibh neo bidh na cinn dibh!

Tha fraoch aig Màiri Mhór snìomh sìomain
’S Catrìona ’ic Iain ri manilla,
Is muran se bh’ aig Cairistìona
Is fiar grinn aig Isabella;
Cochall na beinne duinne
Aig Fionnghala far na teanga,
Luachair, connlach is rainteach,
Se sin a th’ aig an fheadhainn eile.

Mur teich sibh a thiota, fhearaibh,
Chan eil rathad nach bi creach oirbh —
’M faic sibh Màiri òg nighean Tormaid
Rinn an t-òganach ud a ghlacadh?
’S ma ghlac ise an t-òg smiorail
Nach robh tioma air an fhaiche,
Chan eil cothrom nach bi creach ann
Mur teich sibh le eachaibh air astar!


10. Oidhche Nollaig

Oidhche bhuachaillean nan treud
Bhith ri faire air na sléibh,
Shoillsich solas anns an speur
Bu cheutaich’ na na rionnagan.

B’ ait an sealladh bha ’nam beachd
Nuair chruinnich na h-Ainglean ’nam feachd,
Deàrrsadh nas gile na ’n sneachd
’S iad teachd bho Rìgh nan Cumhachdan.

Tharraing iad ann an cuairt sreath
B’ àille na arm a’ dol gu cath;
Ghlac gach aon diubh ’chruit air leth —
Cha lann no sleagh a b’ inneal daibh.

[TD 135]

[Beurla]

[TD 136]

Bu mhór an call don t-sùil nach fhac’
An armailt gheal a b’ àille dreach;
Ach b’e m’ aon mhiann agus m’ aon thlachd
Bhith ’n clàisne ’sgeòil a dh’innis iad.

B’e sin am feachd bu ghile cruth,
Bu ghrinne dreach, bu bhinne guth,
Bu bhinne na torghan an t-sruth
A’ ruith air morghan miona-bhreac.

Bu ghil’ iad na drìlse reul,
Bu loinnearaich’ na gathan gréin’,
Ar leam gum b’ éibhne leam an ceum
Na clis-fhir speur ri mireagaich.

S mairg duine theireadh ceòl
Ri coireal an coille ’m bi eòin
’S a’ chòisridh loinneil anns na neòil
Toirt sgeòil mu bhreith an Aona-Mhic!

S mairg a mholadh guth nan òigh,
Na binneas na cruit’ a b’ fheàrr dòigh
’S an t-aon fhilidh bu ghrinne meòir
’Co-ruith le ’cheòl ri ’luinneagaibh!

B’e sin an ceòl bha milis binn
Is còisridh ’n Dia ghil a’ seinn
San iarmailt dheàlraich os an cionn
Toirt cliù don Uile-Chumhachdach!

Ghuidh iad sìth don chinne-daond’
A dh’éisteadh an sgeul le rùn
Le cridh’ aon-fhillte, cridhe saor
Bho chlaonadh saogh’lta curaideach.

“Chrom Messia sìos bho nèamh,
Chòmhdaich e ’Dhiadhachd le’r cré;
Tha ’nur còmhail Emmanuèl —
Am baile Bhèthlem rugadh e.

[TD 137]

[Beurla]

[TD 138]

“Gheibh sibh Pàistean geal nan Gràs
A chòmhnaidh ann an stàball fàs,
Damh is asail bhith ’na dhàil
’S a mhàthair ga shuain an luideagaibh.”

Dh’fhalbh na buachaillean bochd’,
Dh’fhàg iad na caoraich air a’ chnoc,
Dh’earbadh iad ris fhéin a-nochd
A dh’fhògair sprochd bho’n cridheachan.

Dh’amais iad an fhàrdach lom,
’S dhrùidh e air an inntinn trom
Bhith faicinn Cruthadair nam Fonn,
Is chrom gu làr thoirt urram da,

An Dia chuir ’nan àit’ na réil,
A chuir an saogh’l s’ an tàthadh ’chéil’,
Chothromaich a’ Chruthachd le ’mheur —
’S e fhéin an cor cho muladach.

Blàthaichidh a’ ghrian an saogh’l,
Gabhaidh na Cherubim le ’ghaol
Gnìomh a làimh-se ’s a shaothair
Tha latht’ le gaoth na brughainn ud.

Gun lùth ’na làimh no cainnt ’na bheul
An Dia a thog an cruinne-cé,
A dh’ionnsaich cainnt is ceòl don treud
A sheinn duinn air na munaidhean.

Lìon an cridhe le ioma smaoint —
Chan innis teanga mar a dhrùidh
An sealladh diadhaidh bha mu’n sùil
’S na dhùisg e ’ghaol ’nan cridheachan.

Cha d’iarr iad seanchas gu inns’
Na bh’ aca ’ghaol air Rìgh nan Rìgh —
Leag iad air an ùir an cinn
Is dhìol iad cìs na h-ùmhlachd dha.

[TD 139]

[Beurla]

[TD 140]

11. Adhram Thu, Adhbhar Mo Bhith

Adhram thu, ’Adhbhar mo bhith,
Siream thu, ’Chuspair mo bheath’;
Molam do dhianadas math,
Guidheam do dhìon sa chath.

Riaghail mi le d’ ghliocas,
Rian mi le d’ cheartas,
Miadaich mo mhisneach,
Tiarainn le d’ neart mi.

Mo smaointean a bhith unnad,
Mo bhriathran a bhith umad,
Mo ghnìomhran a bhith thugad
’S mi dh’fhulang mar a dh’fhuilig.

Measam na mheasas tu,
Dìteam nas gràineach leat,
Seachnam na bhacas tu,
Cleachdam na dh’fhàithnear leat.

Do m’ Thighearna, gràdh,
Orm fhéin, gràin;
Gaol do chàch,
Ron t-saogh’l, sgràth.

Strìochdte ri cumhach,
Iriseal ri ànrach,
Cuimhneach air dàimhich,
Caomhntach ri nàimhdibh.

Tuigseach an comhairle,
Seasrach an gàbhadh,
Fulang mì-chòmhalach,
Saibhreach gun àrdan.

Ri ùrnaigh, dùrachd,
Aig biadh, measarrachd;
Ri dleasnas, cùram,
Ri rùintean, seasrachd.

[TD 141]

[Beurla]

[TD 142]

Is dìomhain na bhuineas don t-saoghal,
Is fiachmhor na bhuineas do Dhia,
Is diombuain na thréigeas le aois,
Is buan nì air nach tig crìoch.

Ullaichte ron bhàs,
Oilltichte ron mhòd,
Seachnaidh tu ifhrinn,
Sealbhaichidh glòir.


12. Pàrlamaid nan Cailleach (2)

Fionnghala:
Bhon tha sinn uile còmhla
Sann as còir gun innsinn sgeul dhuibh:
Tha ’m fear giobach dol a phòsadh —
Naidheachd sin dhuibh gun fhacal bréige!

Oighrig:
Dùin do bhial, a bhradag bhriagach,
’S tu ag iarraidh briag a chur an céill dhuinn!
Cha phòs an luidealach am-bliadhna
’S nach eil air fiar té bheireadh spéis dha.

Ealasaid:
Nach fhad o chuala tusa chagar
Guma fad’ air astar dh’fheumadh
Duine a dhol a choimhead braidean
Nach fhaigheadh air an t-saoghal s’ céile?

Ùna:
Bu mhiann leis a’ Ghiobain gun teagamh
Bean a bhith aige nam feudadh,
Dh’fheumadh e bean ga-rìribh
’S gun ann ach am fìor dhìol-déirce,

[TD 143]

[Beurla]

[TD 144]

Gun duine ann a nigheas dha luideag,
No bhruicheas dha chudaig ’s e feumach —
S ioma fear bu truaighe coltas
Dh’fhalbh a rosad ri linn réitich.

Oighrig:
A thràill, s math tha mi ’g aithneach’
Gur luath ghabhadh tu fhéin e!

Ùna:
’S ma ghabhadh chan eil mi ’m ònar!
Sann a gheibheadh bròinein ceudan —
Caitir Dholic is nighean ’ic Crumeir,
’S cha tu fhéin s neo-thruime spéis dha!
Ach neo-ar-thaing a bhith ga chàineadh
Gus am beir e làmh air té dhibh.

Oighrig:
Ghearrainn-sa leum a-mach air muir
Nan tigeadh am burraidh ud air m’ àrainn!
Chan fhaca Crìostaidh a thionnal
Anns a’ chruinne air a’ ghnàidead;
Ach a shìorrachd, có ’n té ghòrach
A tha deònach dhol am pàirt ris?

Fionnghala:
Chuala mi gur i Ciorstaidh Lachlainn
Bha ’n t-ablach ’g iarraidh o chionn ràithche,
Ach s neònach leamsa té cho leòmach
’S a càirdean cho làn den àrdan
Mur e ’n taobh a-muigh dhan chòmhlaidh,
Nuair thig tòir oirr’, gheibh an gàrlach.

Ealasaid:
S ioma rud nas mì-choltaiche
A thachair o thoiseach an t-saoghail,

[TD 145]

[Beurla]

[TD 146]

Na gun gabhadh leòmag giobain,
Ged as luideach e ’na aodach!
Ach b’ fheàrr leam na stoc Chille Brìghde
Gum faicinn dol an ruidhl’ na bainns’ ud;
Bhiodh rughadh air a gruaidhean
Is cinnteach gum faicteadh sgraing oirr’
Ris an eireachdas ri taobh
’S an dréin ud air a chraos gun taing dhi!

Oighrig:
Sann air tha an craos gun teagamh,
Chan eil a leithid air mac-làmhaich;
Ach fuaighlidh ise puirt a bheòil,
Bho tha i eòlach air an t-snàthaid.

Ealasaid:
Cha b’ fhuilear dhi falbh le bròinein
’S a bhogadh an lòn na tràghad —
Tha iad ag ràdh nach biodh e cneasta
A leigeil an cuideachd mar thà e!

Ùna:
’N ainm an Àigh nach sguir sibh!
’S gun fhios an réitich e feasta,
An dìol a th’ agaibh air an dìol-déirc’,
Gu dearbh fhéin chan eil e cneasta!

Fionnghala:
Ma dh’fhalbhas esa nochd a réiteach
Cha bhi té againn gun fhios air;
Cha chaidil duine sa bhaile
Ach ag aire gach ceum nì esa!

Ùna:
Cha bhi mis’ ann air a h-aon —
Is olc an t-saothair sin ’s cha bhaindidh!

[TD 147]

[Beurla]

[TD 148]

Nach coma dhuinne càite ’n téid e
Mar gum b’ann oirb’ fhéin a chaillt’ e?

Fionnghala:
Ach seall an sagart nuas gu’r n-ionnsaigh,
Fiach am bruidhinn sibh nas stòlda!

Sagart:
Pàrlamaid nan cailleacha buidhe —
S ioma briag a shuidhich an còmhlan!
Tha cho math dhuibh a dhol dhachaigh
’S gur mutha olc na math ’nur còmhradh.


13. Fàithntean na h-Eaglaise

Is còir dhuinn éisteachd ris an Eaglais
A fhuair mar churam ar teagasg,
’S gur e thubhairt Mac Dé:
“An neach nì tàir air a buachaillean,
Tha e mar phàganach truagh
A’ dianamh tàir orm fhéin.”

H-uile Dòmhnach an Aifreann éisteachd
’S gun a call air latha féille,

Traisg air Am’nan, Carghas is Aidbhein,
Is lathaichean roimh fhéilltean àraid
’S air Di-Haoine feòil a sheachnadh
’Chumail beachd air bàs mo Shlàn’eir.

Mo pheacannan ’thoirt suas gun fhiaradh
’N ceann gach bliadhn’ aig Cathair na Faoisid,
Bhith teachd co-dhiù gu bòrd mo Rìgh
A h-uile Càisg gu m’ thì a naomhach’.

Dlighe ’Phears-Eaglais a thoirt bhuam:
“S airidh cosnaich’ air a dhuais.”

[TD 149]

[Beurla]

[TD 150]

Bho thùs Aidbhein na biodh banais
Gu’n tig dà-là-diag den Nollaig
No sa Charghas gu Màrt Mionchaisg
Air son smachdachadh na colainn’.
Is seachain h-uile glùn fon chóigeamh
’N àm dhut smaoineachadh air Pòsadh.


14. Na Sàcramaidean

Seachd comharran soilleir
A dh’òrdaich Dia
Air gràsan doilleir nach léir dhuinn
A fhuair am brìgh
Bho thoillteanas Chrìost’,
Bho ’Fhuil is bho phian a cheusaidh.


Am Baisteadh

Saoraidh ’m Baisteadh sinn on pheacadh
Leagadh oirnn le Eubh is Àdhamh:
Saoraidh, ’s ma tha lochd a bharrachd,
Glanaidh dhinn e Uisg’ nan Gràsan;
Fàgaidh e ’nar cloinn do Dhia sinn,
Sìnidh ’n Eaglais dhuinn a càirdeas —
Gheibh sinn còir nan oighre dligheach
Air an rìoghachd bhuan am Pàras.


Dol-fo-Làimh Easbaig

’Neach tha dol fo làimh an Easbaig
Glacar leis an Spiorad Naomh,
Gheibh e ’dhaingneachadh sa chreideamh
’Cheannaich Crìost dha air a’ chraoibh —
Gus ’aideachadh gun nàir’ gun eismeal
’S gu bhith deas gu ’chur an gnìomh,
’S gach uair an iarr ar Tighearn’ ar dleasnas
Sinn bhith seasrach dhàsa ’chaoidh.

[TD 151]

[Beurla]

[TD 152]

Corp Chrìosta

An t-Sàcramaid as uailse urram —
Crìosta fhéin mar Dhia ’s mar dhuine
Eadar ’Fhuil is ’Fheòil is ’Anam
Air a chleith fo riochd an arain.
’Bhriathran fhéin gur iad mo chòmhdach
Air na rùintean dìomhair glòrmhor:
“Seo mo Chorp-sa ’s Cailis m’ Fhala-sa.”
Bial na fìrinn fhéin a thubhairt e.


Faoisid
An duine chailleas gràs a’ Bhaistidh
’S a dhealaicheas ri slighe na còrach,
Biodh a chiont cho dearg ri sgàrlaid
Gheibh e mathanas ’na dhòibheairt
Ma nì e ’chron gu soilleir aideach’
Le cridhe aithreach, brùite, brònach
Dhàsa dha’n tug Crìost ’na làmhan
Glas is iuchraichean na tròcair’.


Ola ro Bhàs

Fògraidh ’n Ola naomh eudòchas
’N àm bhith còmhrag ris a’ bhàs —
Peacannan na h-aois ’s na h-òige
Bheir i còmhla ás an làth’r.
Bheir i misneach agus còmhnadh
Dhàs’ tha ’n ceò ’s an cruas na spàirn’,
Is mas àill le Dia na Tròcair
Bheir i e bho bhròn gu slàint’.


Òrdugh Naomh

A’ chumhachd as uaisle air talamh
Cumhachd Òrdugh Naomh nan Sagart
A dh’òrdaich Dia gu teagasg fhacal
Is gach Sàcramaid thoirt seachad:
Cumhachd peacannan a mhathadh

[TD 153]

[Beurla]

[TD 154]

’S cumhachd tha nas uaisle fhathast —
’N am bhith coisrigeadh an arain
Ìosa thoirt a-nuas á flathas.


Pòsadh

Cha robh cor gu bhith gun bheannachd
Ge b’e ’n ceum bha daoine leanailt,
’S rinneadh Sàcramaid den Phòsadh
A bheannachadh le gràs nam bòidean,
Los gun coimhlionadh a’ chàraid
H-uile dleasnas mar a thàrladh
Ann an gràdh ’s an gaol dha chéile
Gus an dealaicheadh an t-eug iad.


15. An Luideach air Tòir Mnatha

Seònaid:
Chan eil ann ach gnothach caothaich
Bhith ris an t-saothair seo nas fhaide —
Cha réitich thu nochd, a Ghiobain,
Ged a dh’fhanamaid gu madainn;
Tha mi seachd sgìth dhan chaithris,
Falbhaidh mi dhachaigh dhan leabaidh!

Fionnghala:
Dian orra shocair, òinsich,
Neo s ioma spòrs a bhios a dhìth ort;
Ge fad’ air an rathad Giobain
Tha fios agam gun tig e cinnteach!

Oighrig:
Nach gòrach mi toirt feairt ort
O pheacaich thu mi le do bhriagan —
A h-uile rud a thig ’nad eanchainn,
Thusa dianamh seanchas fìor dheth!

[TD 155]

[Beurla]

[TD 156]

Fionnghala:
Thoir thus’ an taigh ort ma thogras
’S na bi togail orm droch fhianais —
Théid Giobain a réiteach a-nochd
Ged nach fhàgainn-s’ an cnoc seo gu sìorraidh!
Cuist, a ghalghad! Siud e tighinn,
’N cluinn thu bruidhinn nan daoine?
Se nach d’fhalbh gun chuideachd
Nuair a thug e ’n ionnsaigh chaoth’ch air!

Oighrig:
Gabhamaid gu cùl a’ chnuic,
Tha ghlaoig ’s a sgioba gu bhith againn;
Thoir an aire nach brist an gàire —
Dh’fhaodadh an tràill ar spadadh!

(Exeunt)

Giobain:
Saoil sibh, fheara, bheil e glic dhomh
Bhith ’g iomain na cluichd seo nas fhaide?
Nach cinn mo ghnothach leam s mór m’ eagal
’S tha ’n teabadaich cur crith ’nam chlaigeann!
Leis mar tha a chuile mì-thapadh,
Bu ragha leam mo shadadh dhan aigeal —
Se ’n tubaist a bhuail ’nam cheann
Nuair a theann mi ri chur an caigeann!

Fleasgach:
Sin mar bha h-uile fear riamh
A thriall an ceum sin a th’ agad;
Glac thusa misneach, a charaid,
’S chan fhairich thu dad dheth sa mhadainn!
Tha leigheas aig làimh dhan chrith chlaiginn
A dh’fhuadaicheas laigead do mhisnich —
Balgam beag ás a’ bhotal
Bheir mise m’ fhocal nach misd’ thu!

(Òlaidh iad)

[TD 157]

[Beurla]

[TD 158]

Giobain:
Mur fheàirrde mi siud, cha mhisde,
’S cha till mi ri m’ mhaireann a-niste.

(Exeunt)

Fionnghala ’s Oighrig:
Nach e ’n truaghan a th’ ann, ’s chan fhóghnadh
’N coltas gòrach bh’ air, a shìorrachd!
Eadar a chion misnich ’s na dh’òl e
Chan eil sgòd de thùr ’s de chiall ann!
Bheir mise dhut mo bhriathran
Nach fhaigh e ’m-bliadhna nighean Lachlainn —
Nuair a chì ’m bodach riochd a chliamhain
Cha dèan e ach a shiabadh dhachaigh
’S na coin a leigeil ann!

Bean Lachlainn:
Càirich fàd air an teine
Fiach an greas e goil na poite —
Tha fear an taighe marbh le acras,
’S nach d’fhuair e sgath o mhochthrath.
Am beil thu bodhar, no ’n toir thu feairt orm?
An cluinn thu, Chiorstaidh? Cha chluinn thu coltach
O thàinig an oidhche ’n aon mhonbhar,
’S an aon chonaltradh diùbhrais gun fhois dhuibh.
A sgliùraich ghlais, gur beag do nàire!
Nach seall thu ’m buntàta ’s an t-iasg
’S tu coma ged a loisgteadh iad,
’S cha tig fosadh air do bhial!

(Giobain fagharadh aig an doras)

Ach có tha siud mun àm san oidhche?
Cha bheag an t-sraoighlich tha fa-near dha!
Sin e rithist, chan àm sìobhalt —
Coltas mì-mhodhail aig an fharam!

[TD 159]

[Beurla]

[TD 160]

Lachlann:
Ga brith co è, leig thusa staigh e
Gu’m faigh sinn a-mach fàth a thurais;
A réir ’s mar tha mise smaointinn
Is cinnteach leam gur bàs duin’ e.

Fleasgach:
Tha slàinte dhaoine a’s an fhàrdraich!

Lachlann:
’N tàinig thusa an-dràst ga fhaighneachd?
Bhiomaid fada ’nur comain
Mur dianadh sibh urad de shraoighlich!

Ciorstaidh:
Och is och, tha ’n dunaidh diante,
Cha toil leam idir fiamh a’ Bhodaich.

Fleasgach:
Chuala mi gun robh sibhse fàs bodhar,
Is shaoil nach fhóghnadh dhuibh aon ghnogag!

Lachlann:
Ged nach cluinn sinn fhìn, cha robh reusan
An taigh chur ás a-chéile mar rinn sibh;
’S ma sgoilt sibh aona chlàr san doras
Cuiridh mi ’m poileasman gu’r faighneachd.

Fleasgach:
Ach éistibh sibhse, fhir an taighe,
’S dèanaibh foidhidinn bheag gu’n inn’s mi
Dé chuir an còmhlan seo air ceum
Mun téid an ceòl air feadh na fìdhle.

[TD 161]

[Beurla]

[TD 162]

Lachlann:
B’e sin còmhlan dubh na dunach
Gun duine sa chuideachd ach burraidh —
Chan eil ’nur comann uile
Rud dha’n tugainn ainm duine!
A bhean an taigh’, nach seall sib’ fhéin iad —
Nach ceutach fhéin an comann dhaoin’ iad!
Cion tuair, cion aodaich, cion céille,
Cion nàire — gur déistinn an t-saoghail iad!

Bean Lachlainn:
Lachlann a ghràidh, dèan sibhse socair
’S nach i ’n doicheall bha sibh cleachdadh;
Dh’fhaodamaid beagan cead bruidhne
Thoirt do na daoine thàinig dhachaigh.

Fleasgach:
Tapadh leibhse, a bhean uasail,
’S thugadh sibhse cluas dha’r seanchas.
Chan eil feum a bhith tighinn mun cuairt air —
Faicibh shuas ud am fear meanmnach!
Thàinig e nochd dha’r làthair-se
Dh’iarraidh làmh na h-ìghne.

Bean Lachlainn:
Ma-tà tha sinne ’na chomain,
’S ma tha troma-ghaol eadar an dithis,
Chan eil sinne gun a bhith deònach
Cleamhnachas a dhianamh ri Giobain.

Lachlann:
A bhean gun allas gun nàire!
Is mise air làr mo thaigh’ fhìn,
Cha chòir gun canadh tu facal
’S gur mise bheir mach a’ bhinn.

[TD 163]

[Beurla]

[TD 164]

Nighean leamsa ri m’ mhaireann
Cha téid air chaigeann le giobain,
’S bhithinn fada ’nur comain
Sibh a thogail ur triall gu sgiobalt’!

(Exeunt)


16. Sàcramaid Uile-Naomh na h-Altarach

Thall mun altair latha ’s oidhche
Dianamh soillse chì mi lòchran
Mar an reul o shean a’ deàrrsadh
Os cionn fàdrach Rìgh na Glòrach.

Comharradh e gum beil na rùintean
’Cuairt gu dlùth don phailleann ìseal —
Mar an oidhche dhaibhs’ tha ’s aonais
Solas caomh a’ chreidimh phrìseil.

Crochadh fuilteach ri crann-ceusaidh
S léir co-dhiù le sluagh do dhaondachd —
Ceilte nis tha ’n daondachd fhéin oirnn,
Innleachd do spéis is do ghaoil dhuinn.

Làmh no sùil no blas cha seòl sinn —
H-uile ceudfath ’n ceò ach claisneachd.
Dé cho fìor ri briathar mo Thighearna?
Is neo-fhiarach, cinnteach, ceart e.

Siad na briathran ’sruth bho ’bhilean
Blast’ seach mil bho chuach na céire:
“’S seo mo Chorp-s’ is cailis m’ Fhuil-se.”
Briathar do ghuth-sa. Có nach géill dha?

Cha léir dhomhs’ na creuchdan domhain
Tholladh thromhad leis na tàirnean,
Ach cha bhi mi mar bha Tòmas —
Fóghnaidh dhòmhsa briathar mo Shlàn’eir.

[TD 165]

[Beurla]

[TD 166]

Neartaich thusa mo lag chreideamh —
Cum an lasair beò tha ’m lòchran
Los nach séid an t-àrdan ás e
’S nach téid mis’ air chall san dorcha.

Ach, mo Dhia, car son tha d’ mhórachd
Is do ghlòir gun bhith gad chuartach’?
Dé ’n aon sgàile tha mu d’ chumhachd
’S nach fhaicear iomall leinn dhe d’ uaisle?

Cheil thu bhuainn iad los gum faodadh
Daoine bhith nas dàin’ gad ruighinn —
Nan robh thus’ nad ghlòir gad chòmhdach
Cha bhiodh beò an neach a chitheadh.

“Ionnsaich bhuams’ bhith ciùin is ìseal.”
Se ’n guth binn ri chluinntinn daonnan
Bho Mhac Dé tha ’n-sin sa phrìosan.
Dìrimid gun dàil ga thadhal.

Tha ar cuideachd ged as peacach,
Cosnadh tlachd dha ’s e ’na ònrachd.
Se tha bhilean gaolach fhéin ’g ràdh:
“S adhbhar éibhnis dhomh bhith còmh’ ribh.

“S fhad’ bho thuirt mi: ‘Siribh, ’s gheibh sibh.
Iarraibh, agus bheirear dhuibh e.
Buailibh, agus bithidh e fosgailt’.
Iarraibh, neo cosnaibh mo dhiùmb-sa.’

“Oidhch’ is latha, fàir’ is feasgar,
Tha mi freastal air mo mhuinntir —
Se bhith gur beannachadh as miann leam
Leis na gibhtean tha ’nam ionntas.

“Tigeadh sibhse tha ri saothair,
Sibhs’ ’tha fo eallach nach eil aotrom,
’Cromadh sìos don aibheis ghruamaich —
Gheibh sibh suain is tàmh ’nam ghaol-sa.”

[TD 167]

[Beurla]

[TD 168]

Càit’ am beil an cridhe dhiùltadh
’N cuireadh gaolach sin a fhreagairt?
Théid sinn uile thun na cuilme
Dh’ullaich thusa, Ìos’, gu leas duinn.

Lòn cho diadhaidh air a’ bhangaid
Chan eil cainnt a dh’innseas ceart e —
Ìosa fhéin mar Dhia ’s mar dhuine
’N lòn a dh’ullaich Rìgh nam Feart duinn.

Chualas sgial air ian an céin-thir
Dh’fhosgladh creuchd ’na bhroilleach fhéin
’S a bheathaicheadh le ’fhuil ’chuid eunaibh —
Samhladh seo air gaol mo Dhé-sa.

Beathaich m’ anam is dian ’ionnlad
Bho gach lochd is olc gu h-iomlan;
Dh’fhóghnadh aona bhoinn’ bhon tuil seo
’N saoghal gu gile ’n t-sneachd a thionndadh.

Tha thu, Ìosa, ceilte ’n-dràst oirnn
Ach éiridh fhathast an ceò gad fhalach.
Deònaich dhuinn do mhaise léirsinn
Nuair a thréigeas sinn an talamh.


17. Laoidh do Mhoire, an Òigh gun Choimeas

Is lìonmhor gath a’ tighinn bhon ghréin
A’ leum ’nan sruth air fiamh an òir,
Ach s lìonmhoire leamsa na dhùisg
De rùintean an Dé ghil bhon Òigh.

Is àlainn gealach air an speur
Gun neul cur sgàile air a gnùis;
Is àille leamsa Òigh nan Seud
Nach d’fhuilig beud anma bho thùs.

[TD 169]

[Beurla]

[TD 170]

Am facas solas riamh le sùil
’Reachadh dlùth air soillse reul?
Gur caoine ’lainnir tha mun chrùn
Dheilbh Dia nan Dùl don dàrna h-Eubh.

Dìridh ’chamhanach bàrr bheann
Dh’innse gur teann oirnn a’ ghrian;
Moire camhanach mo ghràidh-s’
Thàinig roimhn là cheusadh Dia.

S aighearach tha tuar an là
’S grian an t-samhraidh ’n àird’ a cuairt;
“Sgàthan a’ cheartais” fo fhaileas Dé,
Chuir i gnùis na gréin’ an gruaim.

Crom mun t-saogh’l, gur sèimh an oidhch’
Mar mhàthair ri faire chloinn fo shuain;
Sèimhe d’ uchd-sa, ’Mhoire mhìn,
’Tàladh Chrìost’ ’s do chridh’ ri ’ghruaidh.

Triallaidh ’n dealanach an domh’n
Mum mothaich sùil e ’ghluasad ceum:
Bu mhall le m’ Bhaintighearna a luas
’S i teàrnadh gu fuasgladh air feum.

An cualas fuaim leinn chaidh an àird’
Air tàirneanach ’crathadh bheann gu’m bonn?
Faoin a ghuth seach cliù na h-Òigh’ —
A chluinnear còmhla anns gach fonn.

Ar leam gur drochaid am bogha grinn,
Sin tha m’ inntinn cur ’nam smaoin;
’S gur Moire bogha-frois’ mo Rìgh-s’ —
Sligh’ na sìth’ ’s na slàinte dhuinn.

Air doimhnead do ghrunnd’, a chuain,
Le d’ stuaidh ’na geala-chrios mun t-saogh’l,
Gur doimhne, ’Mhoire, cuan do bhròin
’S fairsne do thròcaireachd ’chlann-daoin’.

[TD 171]

[Beurla]

[TD 172]

S ait, a thalmhainn, do sgèimh,
S aite ’n lios an robh Eubh a’ tàmh,
An t-aon “lios dùinte” dh’àitich Dia —
Cha do thruailleadh riamh a bhlàth.

Thu bhith làn de na h-uile gràs
’S gur Màthair thu do Rìgh an t-Sluaigh,
S faoin an t-saothair bhith deilbh an dàin
A dh’àireamh meud no liad do luach.

Chan iongnadh thu bhith mar a thà
’S gur aona-ghràdh thu ’n Triùir-’nan-Aon —
Nighean an Athar, s tu rug am Mac,
S tu ’chéil’ thug tlachd don Spiorad Naomh.


18. Eilein na h-Òige

Ged a gheibhinn-sa mo thaghadh
B’e mo ragh’ dhen Eòrpa
Àite tuinidh ’n cois na tuinne
’N Eilein grinn na h-Òige.
Lom e dhuilleach, lom e mhuran,
Lom e churachd eòrna,
Air a luimead gura lurach
Leamsa h-uile fòd dheth.

S fhad’ o thugadh dhuts’ an t-urram
Aig a’ Phrionnsa Teàrlach,
S ann bha fuireach an sàr dhuine
Chuir gu’m fulang Leòdaich,
Is Iain Mùideartach an curaidh
Dh’iomair cluith air Lòchaidh —
Thug iad uile greiseag unnad,
Fir an-diugh gad thòrachd.

Chan eil ionad anns a’ chruinne
As inntinniche òigridh,
Fonn air luinneig aig gach cruinneig —
Chan eil cion de cheòl oirnn!

[TD 173]

[Beurla]

[TD 174]

Ar cuid bhodach siad tha frogail,
Mór tha thogail còmh’ riuth’,
Fonn na caileig’ air a’ chaillich —
S mear an aign’ tha fòpa.

Fuaim nam feadan feadh nan creagan,
Leinibh bheaga dannsa,
Luchd na mara a’ sàr tharraing
Canabhas ri cranntaibh;
Éibh nan gillean shìos mun linnidh
Iad ag iomairt trang ann —
Tràigh as gile, cnuic as grinne,
Ragha suidhe samhraidh.

Là na gaillinn gura fallain
Gaoth na mara greanntaidh,
Gast’ an sealladh muir a’ stealladh
Sad mu mhullach bheanntaibh —
Marcan-sìne far na Sgrìne
Nuas ’na mhill ’s ’na dheannruith;
Muir gach ama caochladh greanna
Ris na meallan geamhraidh.

Gast’ am faram aig a’ bhannal
Th’ air an teanal thall ud —
Luadhadh daingeann air na maidean
Chuireas plaid’ an teanndachd;
Trom am buille, treun an ruighe,
Trang a’ bhuidheann bhaindidh,
’N clò ’na shiubhal, dol an tiughad,
Rann cur ruith gun taing air.

Thall mun teallach faic a’ chailleach
Cur ’na deannaibh cuibhle,
Fear an taighe, s luath a làmhan,
Dubhan cam ga rìghleadh;
Taigh a’ bhealaich s mór an tathaich
Th’ ann de dh’fhearaibh ’s nìonag
’S fear dha’m b’ aithne le sàr anail
Gabhail rann na Féinne.

[TD 175]

[Beurla]

[TD 176]

Pìob ga spreigeadh, binn a lead leam,
’S cha b’e sgread na fìdhle,
Cridh’ toirt breab ás ’s e ga freagairt
Ann am beadradh inntinn’;
Air an fheasgar bhiodh na fleasgaich
A’ comh-fhreasgairt tìm dhi —
Leam bu ghasta bhith ’nam faisge
Dol an teas an ruidhlidh.

Fir a’ tarraing mach á cala,
Gum b’e ’n sealladh éibhinn:
Togail chrannaibh, buill gan snaidhmeadh
Ann an gramaibh gleusta;
Siùil a’ crathadh, chluinnt’ am faram
Gus am faighte réidh iad —
’S mach air chabhaig thun na mara
’S cop r’a darach, deudag!

Na lìn fhada ’s na lìn sgadain
Ann am badaibh réidh ac’,
H-uile h-ullachas dhìth culaidh
Bhios a’ ruith an éisg ac’;
Dia na Tuinne gur e ’m bun e —
Dé nì duin’ ás eugais?
Toradh mar’ á cuile Mhuire,
Se tha cumail éis bhuap’.

Gum bu laghach toiseach foghair
Corra thadhal dorghaich,
Ligeil dhubhan thun a’ ghrunna
Muigh air iola eòlaich —
Bodaich bheaga ’g ich’ an graide,
Mucan creige corbadh
’S beadag cudaige tighinn thugainn
Dha’n robh ’n criomadh seòlta.

Tòrachd cobhartaich ri reothart
Muigh air oitir treud dhiubh:
Dh’ainneoin crosgag bhog nan rosad
Gheibhte sochair éisg ann;

[TD 177]

[Beurla]

[TD 178]

Nuas ’nar fochair gun dad dochainn
Thigeadh socair leubag,
’S bioraich mhosach thoill an crochadh —
’S tric bha crois dhiubh fhéin ann.

Feasgar foghair, draghadh mhaghar
Gum b’i ’n fhaghaid ghrinn i:
Iasg a’ riobadh, gun fhois tiota,
Togail diogal inntinn’;
Sliopraich slapraich aig na slatan
Cumail cath an teinn riuth’ —
Beairt ga bogadh, ’s beairt ga togail
’S beairt ga sgobadh innte.

’N àm na Callainn’ feadh nan carraig
Bhiodh na feara greòd dhiubh:
Là gun dad aca gan ragach’,
’S latha sgaid gu leòir ann;
Fear a’ pronnadh, ’s fear a’ solladh,
Tional poball ghòrag —
Tàbh ga thomadh thun an todhair
’N-sin ga thogail fòpa!

Fir ’nan deannaibh tarraing eallach
Staigh on chala Hanna
Dh’iasg na mara réir an ama,
Cumail thall na teanntachd;
Smearaich thapaidh ruith ’nam feachdaibh
Feadh nan leac an traingead
Tìreadh langa, dhaibh as aithne,
Air an sgalaidh ’s t-samhradh.

Far gach bearraidh, staigh gach bealach
Chithear daonnan nìonag,
Eallach connaidh cùl an droma,
Nuas on mhonadh Sgrìne;
Bodaich throma, ’n cas air sgonnan
Chasa-croma, sgìths dhiubh —
Sruth den fhallas air am malaidh
Toirt air talamh strìochdadh.

[TD 179]

[Beurla]

[TD 180]

Luingeas bhioran aig na giullain
Air gach linn’ an snàmh iad:
Fear gan ligeadh, fear gan tilleadh
Air gach iomall bàghain;
Siud an iorram nach dian ciorram
Chuireas mir’ air àite,
Coimhling loinneil ud na cloinne —
Leam bu toil bhith ’m pàirt riuth’!

H-uile h-eag am bonn nan creagan
Bothag bheag aig cloinn ann,
Sreathan shlige, blaighean phige,
Badan riobag, loinn leo;
Buain nam bileagan bu ghrinne
Ann am mire soighneis,
Togail luinneag air gach coilleig
Leigeil ruith le’n aoibhneas.

Ògain gheala feadh nam bealach,
Gur e ’n teanal grinn iad —
Siud iad agaibh feadh nan lagaibh
Ann am baidean cruinn iad;
Nall am mullach thar an tulaich,
Dhaibh is ullamh sìnteag,
Dìreadh chnoc, gearradh bhoc,
Saor o lochd ’s o mhìghean.

Ròn le chuilean air an t-siubhal —
Có nach ludhaig spéis dha,
’S e cho miosail air an isean
Mun dian clibist beud air?
Ri àm cunnairt, siud air mhuin e,
Falbh an t-sruth gu réidh leis:
Gum bu tubaisteach dhan duine
Chuireadh gunn’ air ghleus ris.

Sùlair’ amaiseach as t-earrach
Staigh an caraibh tìr’ e:
Tighinn an caise, sgeithidh paisgte,
Fear nach caisgt’ a chìocras;

[TD 181]

[Beurla]

[TD 182]

Thall ’s bhos iad, chan eil fois ac’,
Sloistreadh crost’, gun sgìths ac’,
Cromadh, tomadh fo na tonnan —
Lìonadh bhronnan shìos iad!

Còrr chas-fhada, stob ’m bun cladaich,
’N riochd bhith ragaicht’ reòthta.
’N ann fo gheasaibh tha i seasamh?
’M bi i feast san t-seòl ud?
Cailleach ghlic i, cha do chleachd i
Cluich an cuideachd ghòraich —
Ragha suthainn bhith gun duine
’N cuid rith’ grunnach’ lònain.

An sgarbh odhar, air tha fothail,
Caradh fodha ’n clisgeadh:
Dh’eòin na mara chan eil fear ann
Fhuair a char san uisge;
Aghaidh Staca ris na leacaibh
Chithear feachd dhiubh fois ann —
Siud san uisg’ iad, ma nì mosgaid
Losgadh clis ’nam faisge!

H-uile cinneadh muigh air linnidh
A nì imeachd tuinn deth:
Buna-bhuachaille a’ mhuineil —
Binn a bhurrail ciùil leam!
Crannlach, ’s learga bhràghada dearga,
Annlag fairg’, eòin-bhùchainn;
Iall de lachaibh ’m fiath a’ chladaich,
Riagh de chearcaill umpa.

Ach b’e m’ ulaidh-sa dhiubh uile
Té gun lurachd gann di:
Bòdhag chuimir cheuma grinne
Sheasadh ionad baintighearn’;
Si tha furachail m’a culaidh
Mun toir fliuchadh greann di —
Coltas silidh a bhith tighinn
Tillidh i ’na teannruith!

[TD 183]

[Beurla]

[TD 184]

S tric a shuidh mi ’m bàrr na beinne
’G amharc luingeas Ghallda:
Le’n cuid canabhais ri crannaibh
Gum b’e ’n sealladh greannmhor;
Sgoth a’ tilleadh, an ealt’ a’ mire,
Cromadh, sireadh annlainn —
Gum b’e ’n sonas a bhith fuireach
Anns an innis sheannsail.

S ann tha chuideachd a tha duineil
Thigeadh rium an dòigh ac’:
Dhe na ciontan tha sna h-uile
Gu bheil unnainn còir dhiubh,
Coimhearsp, Ceanraig agus Carachd,
Bleid an fhiabhrais mhóir ud —
Shadadh buileach ás ar cuideachd
Far na tuinne ’m pòr ud.

Bho chionn fhada chuir gach madadh
Chluinneadh fead a’ Ghòrdain
Mach ri cladach feara gasta
Mar bhiodh baidean ògan —
Cha robh ’n tac ud ’n lagh sin againn
Dhianadh tagradh còir-dhuinn,
Ach se theasraig sinn am Freastal
’S chuir gu’r leas an fhòirneirt.

S minig theireadh fear an inisg
Gun robh ’n t-eilein stamhnte,
H-uile duine bh’ ann a thuineadh
Ann an ionad fainge;
Ach se chuir air barrachd lurachd,
Air gach tulach ’s gleann deth,
Dìon na tuinne a bhith uime
Cumail muigh na h-anntlachd.

[TD 185]

[Beurla]

[TD 186]

19. Sgeul nam Buachaillean

Buachaillean sinn bha cumail fair’
Alleluia! Alleluia!
Air na caoirich ghaolach gheala,
Alleluia! Alleluia!
Seachnadh orr’ am madadh-allaidh
Alleluia! Alleluia!
A dh’èaladh a dh’iarraidh ’m fala,
Alleluia! Alleluia!
Teachd gun fhios mar thig an Nàmhaid
Alleluia! Alleluia!
Chuimseachadh am foill a ghathan,
Alleluia! Alleluia!
Gathan faobhairt’ an nimh na nathrach
Alleluia! Alleluia!
Thug air Eubh gun d’ich i ’n t-abhal
Alleluia! Alleluia!
Le cainnt bhréige ’s comhairle charaich
Alleluia! Alleluia!
Gum biodh i mar bha Dia sa chathair
Alleluia! Alleluia!
Ann an glòir, an neart ’s an aithne —
Alleluia! Alleluia!
Briathran bréige b’ adhbhar aithre
Alleluia! Alleluia!
Don a’ chàraid bhochd a mhealladh.
Alleluia! Alleluia!
Air an sgàth chaidh ’m fonn fo mhallachd
Alleluia! Alleluia!
Nach tugadh seachad leis ’na dheaghaidh
Alleluia! Alleluia!
Meas no toradh gun saothair làmhan,
Alleluia! Alleluia!
’S gun sruth fallais air am malaidh —
Alleluia! Alleluia!
Dìobaraich gu crìoch an làithean,
Alleluia! Alleluia!
Fògarraich gun fhois air talamh,
Alleluia! Alleluia!

[TD 187]

[Beurla]

[TD 188]

Ànraich dha nach caomh am beatha,
Alleluia! Alleluia!
An cridheachan le bròn cur thairis
Alleluia! Alleluia!
A’ cuimhneachadh air meud an calla
Alleluia! Alleluia!
’S mar chaidh doras nèamh a ghlasadh
Alleluia! Alleluia!
Orra fhéin ’s an sliochd am-feasta
Alleluia! Alleluia!
Gus an tigeadh Slàn’ear dhachaigh
Alleluia! Alleluia!
Thilleadh a’ bhinn bhochd air ais dhaibh,
Alleluia! Alleluia!
A’ glanadh ás i le fhuil a’ cas-ruith
Alleluia! Alleluia!
Leis a’ chrois mar chìtear eas ruith,
Alleluia! Alleluia!
’S esan ga ìobradh an éirig pheacach
Alleluia! Alleluia!
Gu réite dhuinn ri Dia nam Feachdan.
Alleluia! Alleluia!

“Glòir do Dhia anns na Flathas,
Alleluia! Alleluia!
Sìth do luchd deagh-thoil air talamh.
Alleluia! Alleluia!”

Nochd tha Fear-Réite a’ Gheallaidh
Alleluia! Alleluia!
Air tighinn ugainn ’na òg-leanabh:
Alleluia! Alleluia!
Fhuair sinne sgeul bho Aingeal
Alleluia! Alleluia!
Thaisbeanadh dhuinn anns an adhar,
Alleluia! Alleluia!
’S bu ghile a dhreach na ghealach
Alleluia! Alleluia!
’S bu mhìsle na cìr na meala
Alleluia! Alleluia!

[TD 189]

[Beurla]

[TD 190]

A’ chainnt a dh’inn’s e dhuinn a naidheachd
Alleluia! Alleluia!
Gun d’rugadh Slàn’ear anns a’ bhaile,
Alleluia! Alleluia!
Gum faight’ e suainte anns an anart
Alleluia! Alleluia!
Ann an còmhail daimh is asail.
Alleluia! Alleluia!

B’ éibhneach aighearach ar n-aigne
Alleluia! Alleluia!
Nuair chuala sinn an ceòl a b’ aite
Alleluia! Alleluia!
Bhon chòisir fhuair an ionnsach’ leatsa,
Alleluia! Alleluia!
A Dhia nan Cumhachdan ’s nam Feartan.
Alleluia! Alleluia!

“Glòir do Dhia anns na Flathas,
Alleluia! Alleluia!
Sìth do luchd deagh-thoil air talamh.
Alleluia! Alleluia!”

Air dhaibh tréigsinn ás ar sealladh
Alleluia! Alleluia!
Dh’fhàgadh leinn’ ar treud gu h-ealamh:
Alleluia! Alleluia!
Cha ligte beud a-nochd ’nan caraibh,
Alleluia! Alleluia!
’S am Buachaille diadhaidh air talamh
Alleluia! Alleluia!
A rugadh dhuinn le Òigh na Glaine
Alleluia! Alleluia!
Dha’n robh ’n t-anam nach robh smal air —
Alleluia! Alleluia!
Bu ghile a snuadh na gruaidh na gealaich,
Alleluia! Alleluia!
Bu bhlàth a dà shùil chaomh a’ gabhail
Alleluia! Alleluia!
Coimhead gu dùrachdach a macan
Alleluia! Alleluia!

[TD 191]

[Beurla]

[TD 192]

Shìn gu gaolach anns an leabaidh,
Alleluia! Alleluia!
Leaba b’ fheàrr a bha ri faighinn
Alleluia! Alleluia!
Bhon a dhiùltadh fasgadh taighe;
Alleluia! Alleluia!
’S bho nach robh na b’ fheàrr aice
Alleluia! Alleluia!
Thàlaidh i e agus dh’altraim
Alleluia! Alleluia!
’S chuir gu lurach e ’na chadal,
Alleluia! Alleluia!
Rìgh nan Rìghrean anns an fhrasaich.
Alleluia! Alleluia!

Thàinig sinne ’n-seo ga fhaicinn
Alleluia! Alleluia!
’S chunnaic sinn an sealladh tlachdmhor
Alleluia! Alleluia!
B’ àill le rìghrean a bhith aca,
Alleluia! Alleluia!
B’ àill le fàidhean bho chian fada.
Alleluia! Alleluia!

Cha robh cainnt a dh’innseadh ceart da
Alleluia! Alleluia!
Mar bha ar cridheachan gan taiseachd
Alleluia! Alleluia!
’S ar n-anmannan le gaol da laiste;
Alleluia! Alleluia!
Bha ceòl Aingeal beò ’nar claisteachd
Alleluia! Alleluia!
Is dh’fhuasgladh ar teang’ o ghlas duinn.
Alleluia! Alleluia!
Thog sinn suas an laoidh a b’ aite
Alleluia! Alleluia!
A chuala sinne aig an Fheachd sin
Alleluia! Alleluia!
Bu ghile leinn’ na bàrr an t-sneachda
Alleluia! Alleluia!

[TD 193]

[Beurla]

[TD 194]

Bha còmhdach na beinn’ air teachd dhaibh.
Alleluia! Alleluia!

Fhuair sinne ar sgeul-sa aithris
Alleluia! Alleluia!
Is seinneamaid còmhla le caithream
Alleluia! Alleluia!
Buidheachas do dh’aon Mhac Athar,
Alleluia! Alleluia!
Am Buachaille dha’m bheil ar faire.
Alleluia! Alleluia!

“Glòir do Dhia anns na Flathas,
Alleluia! Alleluia!
Sìth do luchd deagh-thoil air talamh.
Alleluia! Alleluia!”


20. Laoidh Cridhe Naomh Ìosa

Dì-do-bheatha, ’fhuarain àghmhoir
Bhrùchd a-nuas á Cridhe mo Shlàn’eir,
’Fhuarain bho’n tig bùrn don phàiteach
S mìlse na thàrmaich san fhàsach.

S mìlse leinn na sruthan meala
An sruthan braonach faoin fala
’Lean am faobhar a rinn do sgaradh,
’G innse gun robh d’ chridhe falamh.

Dearbhadh e air meud do ghaoil-sa
Aona bhoinne cha do chaomhain thu;
Dh’inns’ an t-uisge gun do thraoghadh e —
S daor a cheannaich thu clann-daoine!

Dì-do-bheath, ’Chridhe mo Shlàn’eir,
’Fhuarain fhialaidh nan gràsan;
’Chòisridh fhlathanais, cuir fàilt’ air,
Mol a ghràdh dhuinn anns na h-àrdaibh.

[TD 195]

[Beurla]

[TD 196]

Chan iongnadh leam do chridhe bhith fialaidh
’S gur e ’n teampall aig an Trianaid,
Ionmhas làn de ghibhtean fiachmhor —
Cridhe mo Thighearna ’s mo Dhia thu!

Dh’fhosgail dhòmhsa ’nad chreuchd
Aon tearmann far am bithinn gléidhte,
Fàrdrach far nach ruigeadh beud mi
Dh’ainneoin innleachd ’s neimh na Béiste.

Tha do làmhan sgaoilt’ sa cheusadh
’Thaisbeanadh do chridhe bhith réidh dhomh;
Ma thig orm gum bi mi ’m éiginn
Gum beil fasgadh ann dha’n téid mi.

S tusa ’n caraid nach cuir cùl rium,
Chan fhaicear doicheall air do ghnùis-sa —
Dh’ainneoin gòraiche ’s mì-dhùrachd
Tha còmhla na tròcair’ gun dùnadh.

S minig a bha mi gun aire
Gun robh thus’, mo Thighearna, mar rium,
Ach dìridh mi ’n tràth s’ dha d’ phailleann
’Shireadh fallaineachd dha m’ anam.

Chì mi ’chreuchd a tha ’nad chridhe,
Chì mi droighinn air am fighe,
Lasair dhen aon tein’ as gile,
Chì, ’s a’ chrois a rinn do mhilleadh.

Nach fóghnadh leat na fhuair thu ’chràdh
An uair a dh’fhuilig thu sa ghàradh,
An cridhe caomh sin bhith ga fhàsgadh
’S guin a’ bhàis a bhith ga shàth’dh ann?

Car son tha ’n lasair sin gad fhiachainn-s’?
S mise thoill a bhith gam phianadh;
Thoill mi ’n teine dorcha cianail —
An teine nach téid ás gu sìorraidh.

[TD 197]

[Beurla]

[TD 198]

Ciod as fàth don chrois as léir dhomh?
Am feum thu fhathast a bhith gad léireadh?
Nach bu leòir leat pian a’ cheusaidh,
’Dhia ghaolaich nach d’rinn eugcoir?

“Aom do chluais is dian rium éisteachd.
Cuiridh mis’, a mhic, an céill dhut
Fàth nan nithean tha thu ’léirsinn.
Cha mhisde d’ anam-sa mo sgeul-sa.

“Bior an droighinn ge bu nimheil,
Gabhail theine ged as goimheil
’S m’ inneal-bhàis a bhith ga h-iomairt,
Chan eil suim dhiom feadh do chinnidh.

“Faic thu Sàcramaid mo ghaoil
’Am beil mi, eadar m’ Fhuil is m’ Fheòil,
Oidhch’ is latha aig clann-daoin’?
Nach fuar do chinneadh dha m’ thaobh?

“Measg nan aineolach cha m’ iongnadh,
Ach measg nam mac a rinn mi ionnlad
Anns na tonnan fala ’thaom mi
S olc a choisinn mi ’mhì-shuim sa.

“Cha chaomh le caraid an dìochuimhn’,
Ach se as truime tha gam fhiachainn
Clann le m’ Fheòil a rinn mi ‘riarach’
Le’n aithne is le’n deòin gam phianadh.

“S lìonmhor Ìobairt air bheagan cràbhaidh,
S lìonmhor Comainn ’ghabh daoine dàna
Thàinig thun na cuilm’ gun ghràsan —
S géire na ’n teine tha an cràdh dhomh.

“Sin na droighinn tha mun cuairt domh,
Sin an teine tha gam ghualadh,
Sin a’ chrois a tha gam chuaradh —
Mhic mo ghaoil, nach gabh thu truas dhiom?”

[TD 199]

[Beurla]

[TD 200]

21. Sìde Chorrach Ghruamach

Sìde chorrach ghruamach
Mar bu dual dhi san fhaoilleach,
Sìoban geal nam bruach
Ga fhuadach feadh an t-saoghail;
Marcan-sìne luaithreach
’Na ruaig thar a’ Chaolais,
Sgrath is sgliat gam fuasgladh
Le luathbheum na gaoithe.

Frasan garbh a-tuath
Toirt crathadh air gach stuadh,
Clachan meallain cruaidh
A bheumadh bàrr nan cluas,
Daoine laithte fuar
Nach fhaod iad sealltainn bhuap’
A-staigh an oir na luaith
Gan caibhleachadh.

Ceann na beinn’ ud shuas
Air a shuaineadh san anart
Bhon a mharbhadh leis an fhuachd
Na bha bhuadhannan oirr’ an ceangal;
Chaill i gu buileach a tuar,
Thàinig suain a’ bhàis ’na caraibh,
’S chan eil coltas oirre gluasad
Mur fuasgail am blàths a h-anail.


22. Crìosta ga Thàirneadh ris a’ Chrois

Bu chruaidh an leabaidh fhuair e
Nuair rugadh e san stàball,
Gur cruaidhe leam an leabaidh th’ aig’
Ri uair a spàirnean bàsmhor;
Tràth chuireadh e san fhrasaich bhochd
Bu umhail e don Mhaighdinn,
’S tràth ’s ga ruighe air a’ Chrois
S co-umhail e dh’a nàimhdean.

[TD 201]

[Beurla]

[TD 202]

Sann thug e e fhéin dha’n làmhan-sa
Le coltas mhór-thoil-inntinn,
Mar gum biodh an leanabh ann
’S a làmhan beag’ gan sìneadh
Gu màthair a ghaoil a thogail
’S a chur far ’fàg a sgìths e —
Bu thruagh nach d’fhuair a Mhàthair-se
A leabaidh ’dhian’ a dh’Ìosa!

Bu fhurasta e ri fhaicinn
Gum b’e d’ thoil-s’ bhith fulang:
Bu dheònaich’ thus’ na iadsan
An ìobairt mhór bhith ullamh;
Na ’n cuid-se ’shaothair ’s a dh’innleachdan
Thug d’ chuideach’-s’ bàrr orr’ uile —
Ged s mór rinn mise ’d leònadh-sa,
Do ghaol-sa fhéin rinn tuilleadh.

An Dia bh’ ann bho shìorrachd,
Am flathanas tha àros,
Thug nèamh is cé á neoni dhuinn
An-dràst’ ’na chulaidh nàire;
Ach s maiseach anns an dreach sin e —
Is urramach san àm e
’S a shùilean coimhead suas,
Is iad fliuch le gràdh dha nàimhdean.

Chan fhacas riamh le Moire e
Cho toillteanach air adhradh.
Cha d’ fhoillsicheadh a Dhiadhachd
Cho soilleir bho na dh’aom e
Ghabhail tàmh air talamh leinn
Fo sgàile nàdair dhaonda —
’S bha ’cridhe-sa ’s i ’g amharc air
A’ dòrtadh mach a gaoil da.

B’e Uan na h-Ìobairt’ Ùir’ e
Chaidh ghealltainn duinn o linntean.
Cha b’ann a-mhàin a dh’Iùdhaich
A b’ àill leis bhith air ìobradh;

[TD 203]

[Beurla]

[TD 204]

Ge b’ainmeil an teampall ac’
’S an altair thog na rìghrean,
B’e cnoc is crann na tàire
An roghainn a rinn Ìosa.

Tha ghàirdeanan gan gramachadh
’S gam fàsgadh ris a’ chrann
’S tha bàrr nan tàirnean garbh ac’
Gan toradh troimh na deàrnan
Bhon tàinig h-uile beannachd
A chaidh ’dhìol o iùntas ghràsan —
Nach adhbhar nàir’ mo pheacannan
Thug tàir cho mór dha m’ Shlàn’ear?

Chaidh crith den chràdh bu ghéire
Air feadh a cholainn chreuchdaich,
Ach anns an t-sùil bha gaolach riamh
Chithear gràdh am measg nan deuran;
Ge fuilteach, brònach, cràidhteach thu
Air sgàth na rinn mi dh’eugcoir,
Tha thu bàidheil, truasail, tròcaireach
Dhan daol a tha gad cheusadh.

A Mhoire Mhàthair, an innis thu
An t-ainm a th’ air do bhròn-sa
Tràth chualas h-uile buille leat
Bha’s ’bualadh leis an òrd ud?
Se mhiad ’s a bha de ghaol air
An tomhas air do dhòrainn,
’S chan eil gaol nan Aingeal còmhla
Cho mór ri d’ ghaol-s’ ’na ònrachd.

Bha d’ shùilean air do luaidh
Ach bha guth do bheòil air d’ fhàgail:
Am facal cha robh cruthaichte
A fhreagradh dhut ’nad spàirnibh,
Ach thuig an t-Athair sìorraidh
’N ùrnaigh rinn thu dhàsan
’S do chridhe anns an uair
Fo bhuill’ an ùird ga sgàineadh.

[TD 205]

[Beurla]

[TD 206]

Tha Magdalen is Eòin, is iad
A’ druideadh suas an cluas —
Tha ’n cridheachan gam fàsgadh unnt’
Le mulad agus truas;
Se a b’ fheàrr leo ’n cridhe fhéin
Bhith pronn fon iarann fhuar
Is Ìos’ a bhith air ’fhuasgladh
Bho na spàirnean tha m’a chuairt.

Nach seall sibh air ur Tighearna
’S gun taisich sibh le bàidh dha?
Tha ’làmhan air an sgaoileadh leis
Gu’r faoilteachadh dh’a ghràdh-sa.
“Nach tig sibh thun mo ghlacaibh-se
Is gheibhear fois an àigh leibh —
Mur fheàrr leibh slabhraidh ’pheacaidh
Na bhith ’n gàirdeanaibh ur Slàn’eir!”

Tha fuaim an ùird a’ tòiseachadh
Ri éirigh suas as ùr,
Is, ged as iongnadh leam a smaoineachadh,
Ar leam gur inneal ciùil e
’S a theudan bhith gam bualadh,
Is a h-uile buille ’dùsgadh
A phongan, geur no ìseal
Mar tha alt no cnàimh ga chiùrradh.

Do chasan naomh bha ’g imeachdainn
Thar mhonadh, bhlàr is fhàsach
A’ leantainn do chuid chaorach
Bha ’nan gòraiche gad fhàgail,
Is ioma astar ’shiubhail iad
Fo bhròn, is sgìths, is ànradh —
O Ìos’, nach caomhain thu dhuinn iad
Bhith leòinte leis na tàirnean?

Am fuilig sinn, a bhràithrean,
An sgial m’ar Slàn’ear éisteachd?
Mar bha chasan aig a’ mhuinntir ud
Gan tarsnadh air a-chéile

[TD 207]

[Beurla]

[TD 208]

Is tàirnean garg gan iomairt unnt?
Ar leam gun cluinn mi ’m beum ac’,
’S gach féith is alt a’ crupadh
Is an t-iarann fuar gan reubadh.

Se mhiadaich dhut do dhórainn
E bhith fairtleachd’ air na h-euc’raich
Do chasan naomha chumail leo
Gu teann air muin a-chéile,
’S bu lìonmhor buille bhuaileadh leo
Gu d’ fhuaigheal ri d’ chrann-ceusaidh
Nach robh gu feum mur b’ann gu bhith
Ag ùrachadh do chreuchdan.

A Mhoire, nach bu chianail
An sealladh bha mu d’ shùilean.
Bu mhutha ’n dórainn dh’fhuilig thu
’S tu seasamh ’sin cho dlùth dha
Na dh’fhóghnadh ’naoimh uil’ eatarra
A ghiùlan, gu bhith crùinte —
S tu ‘Bànrainn fhìor nam Mairtirean’
Mar theirear riut san ùrnaigh.

Nach tusa th’ air do chuaradh
Le mulad nach gabh innse —
Do Mhacan fhéin cho truagh dheth
’S nach urrainn duts’ ’nad dhìsle
A’ chobhair as lugha dhianamh air
Is cruaidh-chàsan ’nam mìltean
Ga riasladh is ga phianadh-sa,
Do Dhia, do Leanabh prìseil.

Tha ’n ìobairt air an Altair,
Ach cha chuimhne leo bhith lùbadh
Thoirt adhraidh ’n Uile-Chumhachdach
Le smaoint no cainnt na h-ùrnaigh’ —
Se blaisbheum agus mollachdan
A chluinnear ’measg nan Iùdhach
Air Uan na h-Ìobairt uasail,
Tha sgrìobhadh chùmhnaint ùir dhuinn.

[TD 209]

[Beurla]

[TD 210]

B’e Moire fhéin ’s a cuideachda
Na bh’ ann den chinne-daonda
Chaidh suas thun a’ mhonaidh ud
Le smaoint’ air bàidh no adhradh,
Ach b’ fheàrr le Ìos’ ’s e tàirnichte
A gaol-sa fhéin ’na aonar
Na ’h-uile gaol dha còmhla
Bha ri dìreadh ‘feast’ on t-saogh’l sa.

Tha ’n ìobairt ’nis’ a’ feitheamh
A bhith togte suas gu Dia:
Tionndamaid ar sùilean rith’
’S gum mathar dhuinn ar gnìomh,
Is iarramaid air Moire mhìn
I dh’inns’ dhan t-Sagart Ìos’
Ar cuimhneachadh san Aifrinn aig’
A nì e air an t-sliabh.


23. Comharradh na Croise

Chì mi gu h-àrd air a’ chnoc
’Chraobh air na chrochadh am Mac —
Bratach mo ghaoil ’s mo thlachd,
Bratach na buaidhe ’n àm gleac.

Ge colgarra ’n Nàmhaid ’na dhreach,
Ge cosgarra ’n t-arm fo ’smachd,
Nochdadh a’ Chrois ’na bheachd
Is tillear a ruaig ’s a chreach.

Ma shnàgas e thugad gun fhios
Chan fheàirrde ’sheòltachd an cleas;
Cuimhnich comharradh do leas —
’N claidheamh tha ’nad làimh dheis.

Buail an cealgair clis,
Na dian conaltradh ris —
Choisneadh mollachd is sgrios
Le fadal Eubha an lios.

[TD 211]

[Beurla]

[TD 212]

Caillidh ’fhiaclan an neimh,
Caillidh ’innleachdan an goimh,
Teichidh a cheathairne air chrith
Ma dhealbhar ìomhaigh na croich’.

Coisrig an aghaidh ’n uilc
’N àm dùsgadh sa mhadainn mhoich,
Paisg do dhà làimh thar d’ uchd
Nuair a shireas tu tàmh a-nochd.

Is uasal urram na crois’,
Altair na h-ìobairt as mutha meas —
Tha Uan Dé air do shlios
A thiarnadh a shluaigh bho sgrios.

S tusa mo dhìon ’s mo thaic,
Mo ghiar-chlaidheamh sa ghleac,
Mo sgiath a thilleas an gath
A dh’iadhas mu m’ cheann sa chath.

A Chrois nan Gràsan ’s nam Feart
Fhuair an urram bhon Mhac:
Comharradh a’ chreidimh cheart,
De’n gabh an Trianaid tlachd.


24. Rannan don Chuilein

Gur bòidheach do shùilean,
Gur gaolach do dhòigh leam,
Cha dùraiginn thu h-aon
Ged ’iodh caogad an tòir ort.

Cuilein thu tha bòidheach,
Cuilein thu tha còir leam,
Cuilein thu nach sòrainn
An t-òr gu bhith ’n còir ort.

[TD 213]

[Beurla]

[TD 214]

Cha saor thu bhon ghòraich’
Tha strì ris an òige —
Ged nach sin thu spòg dhomh
Cha dìth dhomh do phògan!


25. An Toiseach

Dhealbh Dia mi ás an ùir
’S chuir e anam anns a’ chré
Dhe’n robh meomhair is toil is tùr
Réir a choltais àlainn fhéin.

Mar tha Dia ’na Spiorad buan
Air nach tig am bàs a-chaoidh,
An t-anam sa a fhuair mi bhuaith’
Bidh e beò fad shaogh’l nan saogh’l.

Sann gu’m faighinn-s’ eòlas air
’S gu’m faigheadh esa bhuamsa gràdh
’S gu’m bithinn fritheilteach dha thoil
’Chuir e thun an t-saogh’l mi ’thàmh.

Gheall e sonas dhomh bhiodh maireann
Maille ris na naoimh gu h-àrd
Nan dianainn a thoil-se leantainn,
’S m’ anam chumail ann an gràs.

Ged bu leam na tha sa chruinne
Dh’òr, a dh’airgead ’s a thalamh,
S mór gum b’ fheàrr bhith falamh buileach
Na gun leiginn smal air m’ anam.

Riaraichidh mi Dia le creideamh
Mar tha ’Chreud a’ cur an céill domh;
Riaraichidh, ’s le dòchas daingeann —
Is ionnsaichidh a Phaidir fhéin mi.

[TD 215]

[Beurla]

[TD 216]

Bheir mi gaol dha ’réir nam fàithntean —
Siad a sheòlas air a cheum mi;
’S bheir na Sàcramaidean gràs domh
Anns a h-uile càs ’san téid mi.


26. Smaointean air Là mu Dheireadh na Bliadhna 1892

Tha bliadhn’ eile oirnn air dùnadh
’S anns an ùine dhi tha gun fhàilneach’
S mithich dhomh gun dianainn cunntais
’G àireamh dlùth na fhuair mi ghràsan —
Na chuir thu ’nam dhàil r’a cùrsa,
A Dhia nan Dùl, dha’n h-uile tàlant
A neart, a shlàint’, ’s a chothrom saogh’lta
’S na thiùbhraich thu ’m anam gu h-àraid.

S léir dhomh an cunnart ás na thàrr mi
Ré nan là a th’ air mo thréigsinn:
Mar a theasraig thu on bhàs mi
’S na mìltean bha gu làidir treubhach
Aig an eug an-diugh an sàs
Is mise ’n làthair dh’aithris sgeul orr’ —
Chuir am fear nach géill fo smàl iad
Is dh’fhàgadh mise ’n-seo ’nan déidh leis.

Is ioma gaisgeach calma cruaidh
A tha san uaigh an-diugh a’ crìonadh
Nach robh chrìoch cho dlùth ri smuaintean
Nuair a ghluais e ’n tùs na bliadhna;
S ioma maighdeann àlainn shuairc
A thàladh le buadhannan na ciadan
Bha ’g éirigh suas mar ghrian on chuan
Air dol gu suain sa chnocan chiarghlas.

Tha an talamh sa mar lios don Àirdrigh —
Chan fheàrr am meas na ’m blàth ’na shùilean:
An duine liath am meas sa ghàrradh,
An duin’ òg am blàth tha cùbhraidh

[TD 217]

[Beurla]

[TD 218]

Ma tha an sùgh ’s am beath’ o ghràsan-s’
Chuir a dh’fhàs iad anns an ùiridh
’S iad bhith saor o ghaise nàdair
A’ cinntinn fo bhraon tlàth a dhriùchdan.

Ach ma tha a’ chnuimh gan cnàmhadh
’S a’ creach an snuadh ’s an àilleachd bhuapa,
Ma thuiteas an dìthein tràth dhiubh
’S e air seargadh suas le fuarachd,
A dhreach air chall, a thuar is àilleachd,
Chan ann do Dhia nan Gràs a bhuaineadh —
Ach chrìon e buileach ás a làthair
Mun leònt’ a h-aon a chàch le thruailleadh.

S mairg a bhiodh an gruaim ri Dia
Nuair dh’iarradh esan air a mhuinntir
Iad a theàrnadh sìos troimhn iarmailt
A dh’iadhadh os cionn an fhuinn sa
A bhuain dhàsa chuid bu chiataich’
Dhe na lusan briagha chìt’ ann —
’S gur e fhéin a thog on fhriamh iad
Nis tha mhiann an toirt ga ionnsaigh.

Chan eil coire bhith gan ionndrainn,
Dia thug dhuinn an cridhe daonda,
’S bhon a thagh e iad ga ionnsaigh
Bha e cinnteach ann an gaol orr’;
Ma thig mulad oirnn chan iongnadh
’S ar cuimhn’ gam beothach’ dhuinn le smaointean —
Chan ann bho eud tha ar bròn a’ cinntinn,
’S a mheas ’s ar suim-ne bhith mar aon diubh.

Tha mo smaointean air a’ chòmhlan
Thriall cho òg leinn ás ar fianais:
An-diugh am Pàras tha an còmhnaidh
’S a h-uile sòlas bhith gan lìonadh;
Air an cinn tha crùn na glòrach,
S àille na ’n t-òr buidh’ tha sgiamh dhiubh —
Ann am buidheann briagh nan òighean
Seinn an òrain fhéin don Tighearna.

[TD 219]

[Beurla]

[TD 220]

Triùir a bh’ ann, ’s bu ghrinn a dh’fhàs iad,
Dealt nan gràs a’ tighinn o nèamh orr’:
Chinn iad suas cho bòidheach, àlainn
’S gun do thàlaidh iad sùil Dé orr’;
Chuir e luchd-buain don lios a bhà iad
’S tha iad an-dràst’ ’na bhrollach fhéin aig’,
Soplachan dha’n cùbhraidh fàileadh —
Ged tha ’n lios cho fàs ’nan déidh leam.

Ailein òig, s tu dh’fhalbh air thùs diubh:
Mór an diùbhail leam nach fhaod mi
T’ fhaicinn mar a b’ àbhaist ri t’ ùrnaigh
Nuair leagadh tu do ghlùn ri m’ thaobh fhéin,
’S do ghaol don Tì sa phailleann dhùinte
A’ lasadh tùis do chridh’ ’na chaoir ghil —
H-uile claonadh saoghalt’ mùcht’ ann,
Gun diù mu nì ach Dia na Naomhachd.

Nuair a nochd thu dhaibh an ceum,
Cha b’ fhad’ ad dhéidh bha Iain gràdhach:
Fleasgach dh’fhalbh bhuainn ’n tùs feuma,
Bhuail e ’n t-eug mun deach sna blàraibh;
Dhearbhadh air a dhìls’ ’s a threubhachd
Nuair bha ’n t-eug ga chlaoidh le spàirnean —
Thog e ’n àirde am bratach ceutach,
Cridhe mo Dhé, ’na dheilbh cho àlainn.

Fhuair thu cuireadh dhol ’nan còir,
Chan e bròn a bh’ ort, ach aoibhneas:
S fhada, Alastair, bha t’ eòlas
Gur e gòraich’ th’ ann do dhaoine
Ùidh a chur san t-saoghal, no dòchas;
’S nuair a sheas mi aig do thaobh-sa
Is an t-eug a’ tighinn ’ad chòmhail,
Chuir do chòmhradh mi gu smaointinn.

B’e ar miann a bhith ’nar muinntir
Freastal timcheall Taigh nan Gràsan:
Mur d’fhuair a-bhos, a réir ar n-inntinn,
Fhuair gu cinnteach ann am Pàras;

[TD 221]

[Beurla]

[TD 222]

Ged tha sinne ’n-seo gur h-ionndrainn
Thigeadh dhuinn a bhith ro aighearach —
Sibh a’ deàrrsadh ’nur reul-iùil duinn
Mun téid sinn iomrall air ar Slàn’ear.


27. Banais Eóghainn agus Màiri

Slàinte Eóghainn! Slàinte Mhàiri!
’S cha d’òl mi slàinte b’ fheàrr a chòrd rium —
An aona chùis a tha mi gearain
Nach deach sibh bho chionn fhada còmhla!
Bothan réidh is leòbag fearainn
’S duine fearail chuireadh dòigh air
Miann gach òigh’ a tha san àite s’,
’S a Mhàiri, bhiodh tu buileach gòrach
Nan dianadh tu tuilleadh dàlach
Dhol am pàirt ris fhads as beò thu.
Nach deach sibh ann o chionn fhada
Se tha mise faicinn neònach,
Gun fhios dé leisgeul bha gur bacail
No cur grabadh air ur sòlas.
Faodar coire chur air dòchas,
S ioma cùis a tha ga lorg air;
Sibh Chlann ’IcilleMhaoil le chéile —
Bhith fadalach bu bheus don phòr ud!

Ach thigeadh dhuinn a bhith ’nur comain
Sibh a thogairt a dhol còmhla,
S ioma fleasgach anns an eilein
Bha car leasg mu dhol an òrdan
’S maighdeann bha dol far na féille
Thogas an leum thug sibhs’ an dòchas,
’S an fhine dha’m bheil sibh le chéile
Cha bhi éis orra mu chòrdadh
’S mun tig Carghas oirnn, no Inid,
Fàsaichear spirisean gu leòr dhuinn
’S òlar galan leann (no dhà dhiubh)
Oidhche bainnse Màiri Móire!

[TD 223]

[Beurla]

[TD 224]

(“Och tha mi creidsinn,” arsa Màiri.)

Sann a tha mi ga-rìribh,
Ged nach inns’ mi ainm an òigeir!
Is creidibh sibhse, chuideachd rùnach,
Nach bi Dùbhghall an cùl na còmhladh,
’S bho se th’ ann an duine tùrail
Cha toir e sùil air leòmaig Dhòmhnaich
’S an luath air Luan ’na gruaig ’s ’na sùilean
’S a cluasan làn de smùr na mòna,
Ach taghaidh e maighdeann cho grinn diubh
’S a chithear an taobh sa ’n Eòrpa —
Gheibh e ragha am Bun a’ Mhuilinn,
Àite fuirich nam ban bòidheach,
’S ma cheannaicheas e bola mine
Bidh ’m “bola” sin aig’ ás gach seòrsa,
S math am “bola” far am bì e,
Biodh e dh’Innseineach no dh’eòrna,
Ach mo bheannachd seachd-fìllt’ air a’ bhola
Thogadh dhuinn fhìn anns a’ mhòintich —
Cha tig airc no gart no dìth ort, a Dhùbhghaill,
Fhads ’ios h-aon diubh ’nad thaigh-còmhnaidh!
’M bodach glas ud, fhios tha greann air
’S mir’ an dannsa air an òigridh:
S fheàrr dhomh ceann chur air an rann seo
’S àm dhomh tilleadh far na thòisich.

Slàinte Eóghainn! Slàinte Mhàiri!
Slàinte ’s fallaineachd dhuibh còmhla!
Buaidh is piseach, rath is sonas,
Inntinn thoilicht’ ’s cuibheas storais,
Saoghal fad’ gun dad de thrioblaid —
Guidhe na cuideachd tha mun bhòrd dhuibh;
’S ged chuirinn anns a’ chrannaig smùid dhiom
Ann an diùmb ri luchd na pòite,
Tràghaidh mi ’n t-slige seo gu sunndach
Ann an dùrachd dha na phòs dhibh.

[TD 225]

[Beurla]

[TD 226]

28. Laoidh Nollaig: Cliù Dhia sna Flathas

Te Deum laudamus,
Te Dominum confitemur,
Te Deum laudamus.

Cliù Dhia sna flathas,
Sìth dhaoine air talamh;
Bu ghile na ghealach
No ’n sneachd air na beannaibh
Bha coltas an aingil
A’ teàrnadh gu talamh
Le solas, le lainnir.
Bha binneas na h-eala,
Bha mìsle na meala
San naidheachd a labhair:
Gun d’rugadh an Leanabh,
Mac Athair na Cathrach,
Mac Moire na Glaine,
Fear Saoraidh a’ Gheallaidh,
Fear Sgaoilidh nam Beannachd,
Fear Tillidh nam Mallachd
Air tighinn g’ar ceannach!
An treud bha ’nar faire
Gun dh’fhàg sinn gu h-ealamh
’Nar leum chun a’ bhaile;
Gun d’fhuair sinne sealladh
Air Ògan nam Flathas
’Nad ghàirdeannan geala,
Mhoir’ Òigh thu gun smal ort,
A’ deoghal a’ bhainne.

[TD 227]

[Beurla]

[TD 228]

29. Cumha do Mhaighstir Seòras (1)

Cho ainglidh, cho daonda,
Cho aighearach caomh thu,
Cha laigheadh a’ ghnùig air t’ eugasg,
An t-anam bha snaoimte
Cho daingeann ri naomhachd
A’ gabhail le aoigh ’nad eudann.

Bha am poball sa truagh dheth
Féill Moire na Buana —
Gur h-obann a fhuair iad léireadh,
Bhuail beum a bha cruaidh iad
Là dh’eug an sàr uasal,
Là thréig an deagh bhuachaill’ treud’ iad.

Air madainn na h-Aoine
An naidheachd air sgaoileadh
An sagart ga ruigh’ san léinidh,
Chan aithghearr ’nam chuimhne
’N trom ghal bha r’a chluinntinn
’S ar n-aigne mar shaogh’l gun ghréin ann.

Tha t’ anam an còmhlan
Nan ainglean ’s nan òighean:
S mór aighear is sòlas Dé dhut;
Bho thriall thu sna ròdaibh,
Tha Crìosta gar seòladh —
A’ cìosnach’ na feòl’ bu bheus dhut.

Eadar Uibhist is Cnòideart,
Gach taobh bha luchd eòlais,
Tha iad uile fo leòn mu d’ dheidhinn —
Fear an teagaisg ’s na comhairl’
Fear an eagna bha sònraicht’
Ga sgaradh le òrdugh Dé bhuap’.

Thu shiubhal ad’ òige
Chuir buileach gu bròn sinn
Am mullach do threòir is t’ fheuma:

[TD 229]

[Beurla]

[TD 230]

An sagart glan bòidheach,
Ar taic is ar dòchas,
Ga fhalach fon fhòid b’e ’m beud e.

B’e ’m beud e ga-rìribh:
Fear treuda cho prìseil,
Bu spéis agus mìlse na cléir thu;
Aon bhuaidh tha r’a innse
An gluasad ’s an inntinn
Bha iad fuaighte seachd-fillt’ ri m’ fheudail.

Cha b’ fhad’ aig an dùthaich
Feum t’ aire ’s do chùraim:
Chan agrar ar gnùis bhith deurach;
An dìthein geal cùbhraidh,
Miann cridh’ agus sùl’ e —
Bhuain Tighearna nan Dùl dha fhéin e.

Thu diadhaidh is cràbhach,
Thu miadhail air tàire,
Sìor fhiachainn ri Àdhamh cheusadh,
Gun uaill thu gun àrdan,
Gun luasgan ’nad nàdar,
Gar buach’lleachd a-ghnàth bhon eugcoir.

Do shùilean cho tlàth ruinn,
Do chridhe cho blàth ruinn,
Do smaointean a-ghnàth m’ar deidhinn,
Thu aoigheil is càirdeil,
Thu caoibhneil ri pàistean,
Neo-sgaoimeil ’s gach càs sam feumt’ e.

Bu mhór an toil-inntinn
Air Dòmhnach bhith ’d ìobairt
Toirt sòlas á rìoghachd Dhé dhuinn;
Do phearsa dheas dhìreach
Is t’ aigne glan dìleas,
Mar ghaisgeach le Mìcheil fhéin thu.

[TD 231]

[Beurla]

[TD 232]

Aon bhuachaille bu dìlse
Ghabh uallach o Chrìosta,
Dhearbh uairean do chrìch’ an sgeul sin:
Bha do ghaol san ìre
A b’ ionmhainn’ le Ìosa —
Do shaogh’l lig thu dhìbh dha d’ threud e.

Bha truaghain gan dìobradh,
Gun de thruas anns an sgìreachd
Na dh’fhuasgladh an teinn comh-chreutair;
B’e d’ mhiann-sa le dìcheall
Bhith frith’ladh do dh’Ìosa
’S e ’n ìomhaigh nan dìblidh an éiginn.

Cha tillte le sgràth thu
Bho shaothair do Shlàn’eir,
Is chìte gach latha ’nad leum thu
Thoirt sòlas dhan fhàrdrach
’N robh còmhnaidh na plàighe —
Taigh brònach gun bhlàths gun chéilidh.

Thu ’d ghaisgeach ’nad ònar
Gun neach reachadh còmh’ riut
Air faiche na tròcair is feum air;
Gun d’fhuair thu trom leònadh
’S bàs cruaidh mar bu deòin leat,
’S beath’ bhuadhach na glòir’ ’na éirig.

S mór feum thu ’nad bhàs dhuinn
Ma leughar gu stàth e —
Gun bhréig a’ toirt gràdh dha chéile
Gun sgaoim is gun sgràth
A bhith caoibhneil ri’r Slàn’ear,
Gur ionann Mac Dhé ’s luchd feuma.

Tha càrn dhut an Tàllan,
Nì bàird dhut an dàintean,
Gheibh t’ ainm air na pàistean spéis dhaibh;
Se b’ àill leats’ am Pàras
Gun gnàthaicht’ do ghràdh-sa
Dha’r bràithrean dhol bàs mas fheudar.

[TD 233]

[Beurla]

[TD 234]

Gun iùl sinn gun eòlas
Do chiù, Mhaighstir Seòrais,
A dhlùthadh air chòir ri chéile;
Ar guidhe riut an-còmhnaidh
Do chaoirich a threòrach’
Gu’n cruinnich sinn còmhla an éibhneas.


30. Banais nan Caimbeulach

Dh’iarradh air Mgr Ailein slàinte bean is fear na bainnse a ghabhail, mar a b’ àbhaist; agus se thubhairt e:—

Slàinte, bhean is fhir na bainnse!
Ged as Caimbeulaich sibh còmhla,
S ioma cùis a tha gam ruighinn
’S mi ’nam shuidhe aig a’ bhòrd sa.
Thàinig caochladh air an t-saoghal
Bho là raonadh Inbhear Lòchaidh:
Faicibh có seo air gach làimh dhiom,
S pailt na nàimhdean air gach dòrn dhiom!
Chan eil iongnadh ged ’iodh sgraing orm
Mun deoch slàint’ as fheudar òl leam,
Slàinte càraid a chlann Diarmaid!
Cha robh mi riamh an leith’d de dh’fhòghnadh —
Slàinte nan Caimbeulach nimheil
Aig fear mo chinnidh-sa, Chlann Dòmhnaill!

Slàinte an treabh as beag mo spéis dhaibh —
Si ’n éiginn bheireadh orm gun òlainn
Nuair chuimhnichear am foill ’s am falachd,
Am murt, an gadachd ’s an cuid dòibheairt
Oidhche Ghleanna Comhann, ’s gach eugcoir
Rinn na béistean air Clann Dòmhnaill!

S cha do thréig iad fhathast an dòchas
Bhith ri spùilleadh agus fòirneart,
’S bho thachair dhomh bhith ’n fhine rìoghail
Rinn iad innleachd air mo leònadh.

[TD 235]

[Beurla]

[TD 236]

Cha robh mi idir a’ smaointinn
Gun robh saod gun tigeadh tòir orm,
Ach thàinig iad gun fhios gun fhaighneachd
Anns an fhoill bu dual don phòr ud.
Cho dona ’s gun robh luchd nan creachan
Anns na linn chaidh seachad òirnne,
Sann tha buileach dona ’m meàirleach
Tha sa cheàrn sa air tòiseach’ —
Bho bha mi “gun chrodh gun aighean”
Mar bha chaileag rinn an t-òran,
Cha robh sian a smaointean agam
Gun tigeadh gadaiche ’nam chòir-sa,
Càraid chat is deannan ianlainn
’S caigeann phiatan mo chuid stòrais.
Tuillidh maoin cha robh e agam,
’S cha robh mi ri amharas mun dòibheart
Bha cinntinn anns a’ chridhe charach
Dh’fhàg an sagart bochd gun sòlas.

Ged shladadh e leis mo spréidh-sa
Cha chuireadh e éis no bròn orm,
Ach ghoid e bhuam bean an taighe
’S dh’fhàg na fraighean sa gun dòigh orr’.
Nam bu duine mi gu aimhreit
Gheibheadh an Caimbeulach an dòrn uam,
Nach do sheas e lagh na gadachd
Nach dianadh slad air mnathan còire:
Dh’fhàgainn sgeòdan air a bhusan
’S bheirinn dusan sgailc mun t-sròin dha
’S bhiodh e dùbailte ’na fhine —
Cama-Bhialach ’s Cama-Shrònach!

Ach bho theirear rium “An Crìostaidh”
’S e mar fhiachaibh orm bhith stòlda,
Cha dian mi phronnadh no riasladh —
Nì mi strìochdadh mar as còir dhomh,
’S nach reachainn idir an urras
Nach d’fhalbh Lurag ga deòin leis.
’S ged tha ur treabh seach càch neo-mhiosail
’S a h-uile miosad riamh ’nan còmhail,

[TD 237]

[Beurla]

[TD 238]

Chan eil mi idir dol a chantainn
Nach eil mi ’g altram gnè de dhòchas
Nach fhaod e bhith nach eil an déis seo
Cho neo-spéiseil ris a’ chòrr dhiubh:
Cha robh tòrr a’ mhuill gun sìlean
Den ghràin bu phrìseile dhen eòrna;
Nach ann sa pholl a tha ’n daoimein,
Leug as mò faighneachd g’a bhòidhchead?
Nach suarach salach an t-àite
Bhios daoine cnàgnadh an òir ás?
’S ged as suarach fuathach nimheil
An fhine dhe’m bheil sibhse còmhla,
Bheir sinn dhuibh le chéile ’n t-urram
Gur sibhse ’n gràinne-mullaich eòrna,
Gur sibhse smior de dh’òr na méinne
Is daoimeanan ceutach ur seòrsa!

Ach s tìm dhomh tilleadh thun mo ghnothaich
’S a’ ghoileam sa chur gu crìoch dhuibh,
’S cuiream suas gun tuillidh dàlach
Slàint’ na càraid sa Chlann Diarmaid.
Se mo ghuidhe dhaibh an-còmhnaidh
An cupan sòlais a bhith lìonte
’S a h-uile latha dhaibh air an fhonn sa
An rath ’s am fonn a dhol am miadachd,
Sòlas inntinne is cridhe,
’S cuibheas maoin dhaibh mar a dh’iarradh,
Fallaineachd dhaibh agus slàinte
Gun dad gus am fàgail cianail.
Gaol nan daoine gun ghruaim dhaibh
Bhith mun cuairt daibh ioma bliadhna;
Faire Mhoire is cùram Mhìcheil,
Còmhnadh naoimh is ban-naoimh Chrìosta,
Iùl nan ainglean thun na crìch’ dhaibh —
Is seilbh rìoghachd Dhé gu sìorraidh.


Ghabh Mgr Ailein an uair sin am beannachadh.

A Thighearna Uile-Chumhachdaich, a shuidh còmhla ri d’ Mhàthair aig bòrd bainnse an Càna Ghalile a thaisbeanadh do spéis

[TD 239]

[Beurla]

[TD 240]

do chlann daoine agus a leigeil fhaicinn dhuinn gun robh leithid seo de chruinneachadh iomchaidh leatsa, seall a-nuas air a’ chuideachd bainnse seo, agus beannaich a’ chàraid òg le t’ uile bheannachdan, agus beannaich an còmhlan a tha timcheall orra mar an ciadna. Coisrig thusa, Dhia, na dh’icheas no dh’òlas sinn ’s gun tionndaidh gach nì gu leas ar n-anma, ’s gum bi sinn daonnan toirt buidheachais dhut thaobh do thròcaire ’s do mhathais dhuinn.


’S an uair sin, tha mi cinnteach, chaidh an t-òran aotrom seo a rinn Mgr Ailein dhaibh a ghabhail:—

Nochd gur sunndach sinn mun bhòrd seo,
Tràghadh còrn na càraid òige;
Gum bu sona dhaibh am pòsadh —
Sòlas agus slàinte dhaibh.

Togaibh fonn fon duan le dùrachd,
Òlamaid an slàint’ gu sunndach,
’S nuair a ghluaiseas sinn gu ùrlar
’S gum bi sùrd an danns’ oirnn.

A’ chàraid òg sa a Chlann Diarmaid,
Gum bu bheò iad ioma bliadhna,
An rath ’s an sonas dhol am miadachd,
Cridhealas gach àm daibh.

Sagart foghainteach sgìre Bhòirnis,
Cumaidh esan sunnd is ceòl ruinn —
Is seachnaidh mi ’m Badhlach leòmach
’S chan éist siolladh cainnt’ bhuaidh’!

Na biodh eagal oirbh no cùram
Sibh bhith air bhur cur gu’r dùbhlan —
Théid mi ’n urras nach bi giùig air
Fear a dhlùthaich snaoim dhi!

Cha bhi falachd, cha bhi tòir ann,
Fada bhuainn gach nì dhen t-seòrsa —
Bidh sinn uile cridheil còrdte,
Dòmhnallach is Caimbeul.

[TD 241]

[Beurla]

[TD 242]

Cha bhi sinn gun cheòl gun òran,
Bidh ceòl-gàire an lùib na h-òigridh
Cur air dòigh ruinn an ath phòsadh —
Màiri Mhór is Angus!

Bheirear srann air teud na fìdhle,
Nì i ceòl bhios modhail binn dhuinn,
Seòlaidh nuallach na pìoba
Ris an ruidhl’ gu trang sinn.

Na h-ìghneagan bòidheach fìnealt,
Dhearbh am bòrd sa làmh ro ghrinn ac’ —
Dh’fhóghnadh dha na mnathan sìdhe
Bhith cho grinn air dannsa.


31. An Eaglais

Innseam sgeul mun aona bhàrca,
An aon té s tréine chaidh air sàile,
Nach fhaca sùil té riamh a b’ àille:
Dalta an t-saoir a rinn a càradh,
Eadar druim is cliathaich is clàraidh —
Chuir e h-uile bòrd an tàthadh dhi
’S cha robh cearb air saothair a làimh’-sa.

Thug e fichead bliadhna ’n sàs innt’
Is trì diag mun tug e a thàl dith,
’S dh’fhàg e i gu daingeann làidir —
Cha tig i ás a-chéil’ gu bràch air.

A farrdhruim, cha ghiuthas bàn i
A thollte le giùrain ’s a chnàmhadh,
No darach ruighinn, chan e b’ fheàrr leis,
Ach am fiodh sa choill’ bu tàireil —
Irisleachd a bhios ag ràdh ris.

Thòisich e a shaothair an stàball
Far nach faighte reudan àrdain
Chuir an gaise anns gach bàta
Thog ri crannaibh na siùil bhàna,

[TD 243]

[Beurla]

[TD 244]

’N dùil gun ruigeadh àit’ an Àirdrigh
Gus na chìosnaicheadh an dànachd,
Mar a dh’éirich do na h-ainglean
A chaidh fodha an loch nach tàmh ann.

Tonnan dearga, lasraich gharga
Dìol a chorruich-sa gu feargach,
Fhuair an tàmailt bho a luchd fharmaid
Bha cho lìonmhor dha ri’n àireamh
Is cho loinnearach ’nan àilleachd
Ris na rionnagan tha deàrrsadh
Ré na h-oidhche anns na h-àrdaibh:
Gun chuimhn’ no taing air son na thàrladh
Orra a bhuadhannan ’s a ghràsan,
Sann a dh’aontaich iad le Sàtan —
’S air a chomhairle chaidh gu blàr leis
’S gun ruaigte an Tighearna bho àros.

’S mar a thàrladh dhan a’ chàraid
A shuidhicheadh an sòlas Phàrais
A chuairticheadh le h-uile tàlann
Gus na dh’éist iad ris an Nàmhaid
Bha gan spreòdadh le smaoin dhàna
Choisinn dhaibh an ruaig on ghàrradh
Is am fuadachadh bho chàirdeas
Bhith fo riasladh gach meinn sgràthail
Is fad’ an saoghal a bhith fo ànradh
Gu’n sgaradh o’m beatha am bàs iad,

Shiubhail e air feadh an fhàsaich
’S anns an Éipheit fad’ o chàirdean
Thug e aon seachd bliadhn’ gun tàmh ann
Air tòir gach fiodh a b’ fheàrr dhan bhàta,
’S air tilleadh dha gu baile Nàsret
Ghabh e locair, tuagh is tàl rith’
’S chuir e snas is neart ’s gach pàirt dith.

H-uile bliadhna ach trì roimh bhàs dha
Cha robh fois a dh’oidhch’ no là dha,
Ach ga togail suas nas àirde
Gus na dh’fhàgadh i cho stàtail

[TD 245]

[Beurla]

[TD 246]

Nach seallte Àrca Noë làmh rith’ —
Bu mhaireannaich’ na ’n t-òr a tàirnean,
Bha fuaigheal ’s a càradh cho làidir
Nach bu bheud dhi cuan, dh’a ghàbhachd.

Thogadh suas innt’ trì chroinn àrda,
Creideamh, dòchas agus gràdh iad.
Bha i deas gu dol air sàile
’S thriall Mac Dé air feadh gach àite
Thional sgioba ghlic gun dànachd
Ris an earbadh anns gach gàbhadh i.
Thug e trì bliadhna le ànradh
Gan ionnsachadh ’so h-uile sàrchleas —
Cha robh fios a sheasadh càs daibh,
Cha robh cleas, no car, no tàbhachd
Dh’fheumte chleachdadh leò ri ànsid’
Nach do chuir gu domhain annta.
’S chuireadh air an luing mar cheannard
Gaisgeach treun air liathadh a sheann-duin’,
B’ eòlach riamh o òig’ bhith ’n gàbhadh,
’S dh’ionnsaich dha an ailm a làimhseach’:
Peadair a ainm, bha mheas cho àraid.


32. Treibhdhireachd

Is tric a mheasar glic an fhaoinis,
Is tric a mheasar faoin an gliocas;
Chan ionann meidh do Dhia ’s do dhaoinibh
Tuigse làn is mìrean tuigse.

Dìomolar na bhios aonfhillt’
Aig saoghaltanaich air leth chéille;
Si ’n aonfhillteachd ragha Chrìosta
An gnìomh, an cridhe is am beul.

Nas tlachdmhor le Dia na Fìrinn’
Is cùis mìghean do shliochd na Nathrach
Is le Dia an cridhe glan dìreach
’S le nàmhaid tha ’n inntinn charach.

[TD 247]

[Beurla]

[TD 248]

’S an gruaim a thig o inntinn fhìorghlan
’S an seanchas gun ghò gun leathbhrath —
Mar fhìoruisg o chrìochan a mhìsle,
Glan o fhoill ’s o innleachdan neimheil.


33. Rannan do Mhgr Iain Mac an Tòisich

Is mì tha an comain na cuideachd
Gun tug iad an t-urram dhòmhsa
Beagan bhriathran chur a-mach
Air diùnlach Maighstir Iain á Bòirnis.

Chan ann an-diugh, no ’n-dé no ’n-uiridh
Chuir mi air an uiread eòlais —
Tha ochd bliadhna is fichead a dh’aimsir
Bho dh’amais dhuinn a dhol còmhla.
’S a’ chiad latha dhiubh an Obair Dheathain,
Àite ’n robh beatha mì-chòmhnard
Fo riaghladh a’ Ghranndaich ghrànda
A chuireadh ar peann gu dian ri sgròbadh
Gach feasgar Di-Màirt no Di-Ciadain
Mun cuireadh e ’m brochan air bòrd dhuinn;
’S bu choingeis leis Laideann, no Beurla,
No mìle rann na béist’ ud Hòmar!

Thug sinn greis le chéile san Spàinte,
Àite nach bu ghann ar sòlas,
’S bhuain sinn an dearcag fhìona
’S chaisg sinn ar miann le h-ùbhlan òrbhuidh’.
’S chan eil teagamh nach do chinn sinn
An geurad inntinn mar bu chòir dhuinn —
Co-dhiù bha ’n t-ainm ud do dh’Iain
Gum fiachadh e Lugo no Tòmas,
Aristotle is Suarez liath ud,
’S a h-uile fear riamh dhen t-seòrs’ ud.

Thàinig esan an-sin a dh’Uibhist
Far am buidhicheadh an t-eòrna,

[TD 249]

[Beurla]

[TD 250]

Is do nochd e ’n-sin dhan t-saoghal
Nach bu duine faoin fear Bhòirnis
Ach gaisgeach a mhìre na cruadhach
Choisneadh buaidh ás gach còmhraig
’S b’e mhiann bhith riamh a’ gléidheadh
A threud bho innleachd luchd fòirneirt.
Se thug dha an-diugh an t-urram
Seach a h-uile fear dhe chòta
Gun robh e gun eismeil sna blàraibh
Seasamh nan ànrach, mar bu chòir dha.

Gnùis na féile measg na cléir’ e,
Bhiodh na ceudan cruinn mun bhòrd leis;
Sealgair e ás na mìltean —
Cha tàrradh guilbneach no còrr ás,
Leagadh e an lacha riabhach
’S b’ uidheamaiche bian nan ròn e.
Cha robh ciùird a thug e làmh air
Nach tug e bàrr air na fir eòlach —
Iomanaiche math is aireach,
’S bu mhath an cuideachd ri spòrs’ e.
Bu ghrinn air gach inneal ciùil e,
Bu shiùbhlach an fhidheall fo mheòirean;
Sheinneadh e sgal air an dùdaich
’S bùirein á craos tarbh-nòna!

Ach dé ’m feum dhomh bhith ga innse
A h-uile innleachd bha ris fuaighte?
Tha fios aig an dùthaich gu léir air,
Chan eil feum a bhith ga luaidh dhuibh:
Se fhalbh tha dùsgadh mìghean
Am measg nan dìobranach bha e buach’lleachd,
Ag ionndrainn a theòmachd ’s a fheuma
Anns gach éiginn thig mun cuairt dhaibh.
Bu churaideach, cridheil, còir e
An còmhlan eileanach na cléire
Eadar Barraigh bheag ’s na fadhail,
Air an snaidhm cho dlùth ’s cho ceutach
’S nach robh ionad san sgìr’ easbaig
Bu dhleastanaich fir ri chéile.

[TD 251]

[Beurla]

[TD 252]

B’e Maighstir Iain cridhe na cuideachd,
Làn duinealais, cridhealais is éibhneis,
Is chan eil iongnadh iad bhith ’g iarraidh
E bhith ciad a dh’aois mun eug e!
Piseach is rath dha an Cille Chiarain
Os e iarrtas bhith reug ann —
’S currachd easbaig air mun liath e
Ar guidhe dhan Chrìostaidh tha gar tréigsinn.


34. Gu Urram Cridhe Naomh Ìosa Chrìosta

Tha mo chridhe fo chràdhlot,
Air a lìonadh le nàire
Thaobh an dìol th’ air mo Shlàn’ear
Ann an Sàcramaid a ghaoil.

E gun toirt ann an dìochuimhn’
Gur e chor-san tha cianail,
Ann an coltas bhith ’m prìosan,
’S nach eil Crìostaidh ga thaobh’.

Gura beag a’ chùis iongnaidh
Thu bhith ’g agairt mì-shuim oirnn
Mar a lig sinn á cuimhne
H-uile saoth’r rinn thu dhuinn.

Se do chridhe tha truagh dheth —
Lasan nimheil ga ghualadh,
Droigheann bhiorach mun cuairt air,
Crois air uachdar ga chlaoidh.

Gura tìm dhomh bhith lùbadh,
Dol le dìcheall ri ùrnaigh
Chur an ìre mo dhùrachd
Thaobh gach cùis ’n robh mi faoin.

[TD 253]

[Beurla]

[TD 254]

Chaidh an Diadhachd gu dùbhshlan
Ann am mìorailt na h-ùmhlachd,
Aran ’s fìon air am mùthadh
’S Rìgh nan Dùl ga thoirt dhuinn.

S iomadh là agus bliadhna
Rinn mi t’ fhàgail an dìochuimhn’ —
Cha bu ghnàth e do Chrìostaidh
Thu bhith riamh ás mo chuimhn’.

S olc a dhìol sinne dhàsan
Air na dh’fhiach e de bhàidh rinn,
Chridhe fialaidh ga fhàsgadh
Mar a bhà sinn gun suim.

Cha robh doicheall na h-Éipheit
Dol cho dona dha m’ Eudail
Ris a’ phlodachd nach léir dhi
Aon Mhac Dé bhith ri taobh.

Mo chion-mhuthaich dèan fhògairt
’S cuir an lughad mo ghòraich’
’S cuir am muthad mo dhòchas,
’S bhiodh a’ chòir tighinn fo m’ ùidh.

Sann a dh’imich mi ’m òige
Air an t-sligh’ bha gu bròn domh
Ann am milleadh ’s an dòibheairt —
Cuir do thròcair fo m’ bhuinn!

Liuthad ìobairt gun chràbhadh,
Liuthad comainn an dànachd,
Liuthad ùrnaigh gun bhlàthas
Bha gun stàth dhomh r’a linn.

Gura tusa ’nad ònar
Rìgh na Cumhachd ’s na Glòrach;
Thigeadh dhuinne bhith ’n tòir ort
’S cha b’e gòraich’ an t-saoghail.

[TD 255]

[Beurla]

[TD 256]

35. Dhia, Dian Thusa Riumsa Tròcair

Dhia, dèan thusa riumsa tròcair,
Cum bho phrìosan dorcha péin’ mi;
S iomadh anam tha fo bhròn ann,
Rinn mi ’n còrr na iads’ a dh’eugcoir.
Dàna dhòmhsa bhith an dòchas
Gun robh còir agam air éibhneas —
S mise thoill bhith ’n taigh na dòrainn
Mur b’e ’n Fhuil a dhòirt thu ’m éirig.


36. An Gaisgeach fo Uidheam Réitich

Sagart:
Dh’éirich mi sa mhadainn mhoich,
Ghabh mi ’m brochan mar a b’ àbhaist,
Thug mi ’n t-sùil air bhàrr nan cnoc,
Chunnaic mi ’n cois na tràghad
Gaisgeach calma a b’ àille dreach
Ag gearradh a-mach ás a bhàta.
Ghabh mi ceum a-null ’na dhàil
’S chuireadh fàilt’ air ann an càirdeas;
Bha ’n t-sligneach ri diasgan fo shàil
An fhir a thàinig nall far sàile.

“Fàilt’ ort, fhir mhóir,” osa mise,
“’M misde sinn faighneachd fàth do thurais
A dh’ionnsaigh an eilein luim ’s nan creagan?
Am buin thu ’n Bhreabadair an urram,
Am fear mór meanmnach gasta
Thog an caisteal a bha làidir?
Bhiodh e ’na iongnadh am-feasta
Mura bristeadh druim na làireadh!”

(Gaisgeach:)
“Fàilt’ ort fhéin, fhir bhig,” os esa,
“’N ann fo gheasaibh tha thu ’n-dràsta

[TD 257]

[Beurla]

[TD 258]

Bho chaidh mi buileach ás t-aithne
’S gur ainneamh là nach robh mi ’d làthair?”

Sagart:
“Do leithid-sa nam faicinn-s’ e riamh
’S a dhianainn dìochuimhn’ gu bràch air
Bhithinn fo gheasaibh cho cinnteach
Ri aoinfhear bho linn sin Àdhaimh!
Ach mas a dh’fhearaibh an t-saoghail thu
Gun saoil mi gura tu Prionns’ Teàrlach
Air chuairt a choimhead na Coilleig
’S na bileagan grinn a tha fàs ann.”

(Gaisgeach:)
“Chaill thu buileach do chiall,”
Osa Fiantaidh mór nan gàirdein.
“Rugadh mise an Eilein na h-Òige —
Se dh’fhàg bòidheach mi mar thà mi.
Bha mi thall an tìr nan Rogal,
An crìochaibh Lochlainn tha ’n t-àite;
Fhuair mi còrn nam buadh ’s am pige:
Ma thig thu leam, cha bhi thu pàiteach.
’S mi dol a dh’iarraidh na h-òighe
As grinne dòigh ’s as binne gàire
Bhios a’ frithealadh don bhodach
Air a’ chnoc ud shuas tha thàmhachd.

“Is mise Dùbhghall òg mac Thormaid —
Cha d’aithnich thu lorg air tràigh dhiom,
Cha robh saod air mealladh nighinn
Nam falbhainn ’nam ghiobain mar b’ àbhaist dhomh:
Fhuair mi seachd briogaisean diag
Is trian dhe sin de dhràithsean
’S a choimhlion peiteag is còta
Is tòrr mór luideag is bhàrlag
’S dhùin mi staigh a’s gach pòc’ iad
’S an còrr far an toilleadh gu m’ shàiltean!

[TD 259]

[Beurla]

[TD 260]

“Thuirt Mór nach robh mi cho dona
Ach mhothaich i sin unnam fànas:
Chaidh mi air chuairt don Oifis
A chruinneachadh smodal de phàipeir;
Bha tulg fhathast ’nam bhodhaig,
Dh’fhàg arbhar an t-sabhail siud slàn dhomh.
Cha ligeadh iad idir air falbh mi
Gu’n robh mi cho calma ri Mànas —
Tha aon trì aitheamh ’nam shliasaid
Is aitheamh a liad ’nam ghàirdein,
’S cha chuireadh e cuairt air mo chliabh,
Ged shnìomht’ an ceirsle snàth dhomh!”

Sagart:
“Chan eil teagamh nach eil thu seòlta,
Bu teòmail riamh ann an càs thu;
Gun cinneadh do ghnothach réidh leat
’S gum mealadh tu an té thug gràdh dhut!”

Fear Innse Sgeòil:
An-seo mu bhial na h-oidhche
’S an sagart ri greim a b’ fheàirrd’ e
Chualas ùpraid is sraoighlich
Is faram bha oillteil mun fhàrdraich.
Sùil dha’n tug e air an uinneig
Se chunnaic e sealladh neo-ghnàthach:
Barailte mór de dhuine,
Chan fhaighte sa chruinne sa àicheadh,
Dìreadh a dh’ionnsaigh an tulaich —
O chraos bu shubhach an gàire.

Sagart:
“Bha dùil a’m gun d’fhalbh gach fuamhair
A chuala mi riamh bhith san àite,
Ach cha robh sin ach am bruadar,
Is fear dhiubh san uair air m’ àrainn!”

[TD 261]

[Beurla]

[TD 262]

Fear Innse Sgeòil:
Thugadh am fagharadh cruaidh ud
Is ghluaiseadh an taigh ás a làraich —
Bu bhinn leis an t-sagart beum-sgéithe
Seach éibh an fhir mhóir an tràth ud.

Gaisgeach:
“Cuiribh thugams’ anns an uair
Nìonag bhuaidheach thug gràdh dhomh
Neo leagaidh mi ’n taigh is na stuadhannan
Mu’r cluasaibh ma gheibh mi àicheadh!”

Sagart:
“Ach, fhir nam briathran moiteil,
Se modh a-nochd a nì feum dhut!
Stad gu’m fosglar an doras
’S gum faighear gu socair do sgeul uat.”

Fear Innse Sgeòil:
Chrom an nìonag an staidhir
Aotrom aighearach éibhinn
An coinneamh a’ ghaisgich mheanmnaich
Bha san ainm a bhith dol a réiteach’.

Chunnaic i ’n-siud an t-àrmann —
Air làrach na cruaiche mòna!
Ach cha tòimhseadh i gu là bhràtha
Gum b’e siud an t-àilleagan bòidheach,
’S e siud cho mór ri fathach,
Ged as tric a dh’fhalaich i ’m bròig e
’S an sagart a’ tighinn le leathad
’S esa ga sparradh fon bhòrd aic’!

(Sagart:)
“Thig a-staigh,” os an sagart gu ciùin,
“Gu’m faigh sinn ort iùl is eòlas;

[TD 263]

[Beurla]

[TD 264]

Chualas riamh ri m’ chuimhn’
Nach b’ fhiach gun bhruidhinn an còrdadh,
’S cha b’ fhuilear do sgioba bhith cruinn
’S ’nan suidhe gu grinn mun bhòrd leat.”

Gaisgeach:
“Ge moiteil sibhs’ ás an aitreabh
Tha ’na dachaigh dhuibh ’s ’na còmhnaidh,
S beag eireachdas a tha ’na faisge
’S nach fhaigh mise staigh air a còmhlaidh —
’S bhon tha an taigh cho beag a dh’fheum
Se m’ àite réiteachd-sa chruach mhòna!”

Fear Innse Sgeòil:
Dh’aithnich an nighean o sheanchas
Am fear mór meanmnach bha ga h-iarraidh,
’S bho b’ àill leis réiteachd sa chruach mhòna
Cha ghealladh i phòsadh gu sìorraidh.

Nighean:
“Ach caith thusa dhiot gach trealaich
Is eallach a tha umad gu liad dhut
’S gum faigheadh tu staigh air an dorast
Cho furasta ri iomadach Crìostaidh!”

Gaisgeach:
“A ghràdhag dha’n tug mise spéis,
Am beil thusa fhéin gam chiabadh?
An robh bharail sin agad fhéin
Gun dianainn feum de bhriagan?
Luideag a bharrachd air m’ fheum
Cha do chuir mi dh’éideadh riamh orm!”

(Nighean:)
“Nach eil idir cuimhne,” os ise,
“Mar a b’ fhiosrach mis’ orr’ àirde,

[TD 265]

[Beurla]

[TD 266]

’S air do liad mar an cianda
’S mar a bhiodh sin gam fhàgail?
A liuthad rud a bha mi fiachainn
Gus do dhianamh mar tha càch dhiubh!
Cuimhnich, ’ille, ’n crioma tartar
’S cruas a’ mhaide bha gad fhàsgnadh!
Bha mi smaoineachadh do luadhadh,
’S dh’iarr té shuas do chur san àmhann!
Sann ort a bha ceann nan rosad
Nach d’rinn fois gun toirinn làmh ort,
’S cha bhiodh tu nochd ad’ chulaidh-mhagaidh
Aig an t-sagart ’s na tha ’n làthair.
Thug thu géill do Chorra Chriostag
Gum b’e duine tòrr bhàrlag —
Si mhìod-mhór a rinn t’ aimhleas,
’S cùl mo làimheadh riut air a sàilibh!”

Fear Innse Sgeòil:
Dhruid i ’n doras air a shròin,
’S cha b’e ’m bròn chuir ris ach àrdan,
Ach nan cluinneadh tus’ an seanchas
Bh’ aig a’ chealgair’, a ghràidhein,
Bhódhradh e glan do chluasan
’S thogadh gu tuasaid do nàdar.
Nach ann a b’ fheudar don t-sagart
A ghalla bheag a chur an sàs ann.

Ge bu bheag i bu danarr’!
Thug i ’n glamhadh air a mhàsaibh,
’S ged a chaidh i ris gu seòlta
Cha d’amais feòil no cnàimh rith’ —
Is coltach nach gabhadh siud dianamh
Ged ’iodh i bliadhna an sàs ann,
Sann a ghabh an creutair déistinn
Ron bhéist gun saill gun chàr air,
Dh’éirich oirre greann is conas
’S thill i gu goimheil a thoirt blàir dha;
Bha neimh agus sgath air a fiacail
’S bha diachainn air Fear-gun-Nàire.

[TD 267]

[Beurla]

[TD 268]

Cha leigeadh ro-mheud leis tionndadh
Gu ionnsaigh a thoirt air a nàmhaid
’S thigeadh ise le fiaradh
Is riabadh i e mu na sàiltean,
Ach chaidh am blàr gu cise-chaise
’S ged chaidh ’n Gaisgeach mór gu fulang,
Cha deargadh e air a chasan
A theasraiginn air a’ chuilein;
Rug i cuideachd air dhruim air
’S cha b’e fallainn a chuim a b’ fheàrr dheth —
Thòisich riasladh agus reubadh
Air eudaich an fhir neo-ghnàthaich,
’S dh’iarradh e Oisein mac Fhinn
Gus innse dhuibh mar a bhà e.

B’ iomad peiteag gun phutan,
B’ iomad briogais ag iarraidh bhuinn,
B’ iomad stròic ás na còtan uachdair
A bh’ aig an fhear uaibhreach mu dhruim.

Ge b’ ainmeil Blàr a’ Chéidhe,
Chuir Mac Iain ’ic Sheumais mu thuath,
Is an latha fuilteach sin Blàr na Léine
Dh’fhàg na ceudan ’nan laighe fuar,
Chan ionann idir dhaibhs’ ’s dhan chath sa,
Cnoc nan Sgrath seo eil’ ud shuas —
Blàr gun fhuil gun fheòil gun fhéith,
Blàr gun smior gun smear gun smuais,
Blàr gun sgaradh cheann o mhuineal,
Gun trom-bhuille thoirt air cnuaic,
Gun pheileir ghlasa ’nan deannaibh
’S na beannan a’ freagairt am fuaim
Bhith gam froiseadh feadh an adhair
No gan crathadh feadh nam bruach;
Ach ged nach robh sin fhéin ann,
Cha b’ éibhinn leam idir an tuar
Dh’fhàgadh air an òigear shnasail
Dha na thachair an diombuaidh.

Ach ged ’iodh am madadh fhathast
Ann an cleasachd an fhir mhóir,

[TD 269]

[Beurla]

[TD 270]

Chan fhaigheadh i balgam dh’a fhuil
No idir culag thoirt ás fheòil!

Ach nuair a riab i ás a-chéile
A h-uile bréid a bha mun ghaisgeach
’S a dh’fhàs e cho meanbh ’s a b’ àbhaist
Theich i le sgràth ás an fhaiche,
Is chrom fear mór nan rosad
Air a shocair shìos dhachaigh.

Nuair a dh’éirich a’ ghrian sa mhadainn
Cha bu taitneach tuar a’ bhlàir ud —
Fuigheag is riobag is robag,
Giobag is brointeag is bàrlag,
Stiallag, luideag is òirneag
A-null feadh an lòin sna pàirce;
Chan fhaicte fiar no dìthein
No gìogan tolltach an fhàslaich
No coltas nan leaca breaca
Bha riamh ann o pheacaich Àdhamh.

Nuas o Sgeir ud na h-Àireadh
Gu Glac na Làireadh ’s Port Mhiosgais,
Gach sloc agus cnoc air an còmhdach
Gu bòidheach le stiall nam briogsa
A bha mun fhear mhór sa chath
San d’fhuair e crathadh is bristeadh —
’S ma chaill e mhìod-mhór ri linn
B’e sin an nì nach bu mhisd’ e,
’S cha chreid mi gur ceàrr mo bharail
Gum bi e ri mhaireann nas glice!

Trì bliadhna agus rathaich
Dh’fhan am fathach san uaimh,
Chan ann a leigheas a chreuchdan,
’S gun bheud air o shàil gu chnuaic —
Cha leigeadh an nàire leis a lochdan
A nochdadh ann am fianais an t-sluaigh
On latha chaidh ’m madadh ’na ghaoith
’S a sgaoil i mhìod-mhór feadh a’ bhruaich.

[TD 271]

[Beurla]

[TD 272]

37. Laoidh Nollaig: Si Moire tha Truagh

Mariae Filium
Divinum adoremus,
Mariae Filium.

Si Moire tha truagh
Ag amharc a luaidh —
Mac Athair nam Buadh,
Rìgh Ainglean an t-Sluaigh —
’S e laithte le fuachd
Gun fhàrdrach ach uamh,
Gun ghoireas gun tuar,
Gun bhlàths ri an-uair,
Gun chadal gun suain,
’S a leaba cho cruaidh
’S a’ chonnlach fo chluais.

Chàs a-nochd cha ghearain e
Am bothan brònach Bhethlehem —
Ma tha dìth is deireas ann
Tha e glan is eireachdail,
Saor o sgràth ’s o sgreamhalachd,
Saor o ghràinndead pheacaidh e.

Gura truagh a chàs
’S e tighinn a thàmh
Gu fàrdrach gun ghràs
An laigh peacadh bàis —
Gun fhuran, gun fhàilt’,
Gun urram, gun ghràdh,
Ach fuath ga thoirt dhà.

[TD 273]

[Beurla]

[TD 274]

38. Gun robh Cliù Dhut is Urram

Gun robh cliù dhut is urram,
Dhia, a chruthaich gu léir sinn,
Chruthaich móran dhuinn air talamh
Thugadh aran is spréidh dhuinn;
Chruthaich oidhche agus latha,
Solas gealaich is gréine,
Is gu iùl dhuinn air aineol
Lìon thu adhar le reultan …
Ann an eilein beag mara
Gun de dh’fhearann na dh’fheumadh,
Nuair a bha sinn gun taice
Leig thu fhaicinn do spéis dhuinn —
Chuir thu Moire le cuile
Gus ar cumail o éiginn.


39. Luinneag an Amadain Bhig

Is aithne dhòmhsa nìonag lurach;
Is mór an dìobhail gur e burraidh
Tha ga ruith on àm seo ’n-uiridh,
Dianamh culaidh-bùirt dhith.

Chan eil air ach cruth an duine,
Rud a fhuaradh anns a’ mhunadh —
Thoilleadh e am botal ruma
’S chuireadh cuileag fùids’ air.

Gum b’e ’n truaighe nach fhaiceadh tus’ e,
Pailt cho meanbh ri isean luchann —
Bodachan gun tlachd gun tlus e,
Busan cama ’s gnùig air.

Cheart cho gleust’ e ris an t-sionnach,
Cheart cho brosgallach ri cuilein —
H-uile coltas air gum buinnig
E ’n té chuir e suim innt’.

[TD 275]

[Beurla]

[TD 276]

Miadhoin oidhche, air a duibhead,
Ruigidh esa bonn na h-uinneig’;
Seinnidh ann a-siud a luinneag
As binne na ’n t-ian-bhùchainn.

Ged bha e ’na adhbhar mulaid
Cha chùis iongnaidh e do dhuine
Gum beil ise call a suime
Cumail ris an tnù ud.

Gura rosad a nì Lurag
Mura tréig i fear na dunach —
B’ fheàrr do Ghòraig beagan fuirich
Na bhith cur a h-ùidh ann.

Ged a gheibheadh ise Muisean,
Cha b’e chumail aic’ a b’ fhusa —
S dòch’ gun caillt’ e feadh nan cuiseag,
’S cha bhiodh cus fo thùirse.

B’e làn-dìol ’na bhiadh dhan rud ud
Grìolag bheag bhuntàta ’s cudaig —
Gura neònach fhéin an luideag
Chuireadh briogais ghlùin air.

Latha chaidh e bhuain a’ mhurain
Dh’amais druid ris air a thuras,
Chuir i teicheadh air a’ churaidh
’S thug curracag an t-sùil ás.

B’ éibhinn fhaicinn ’na chuid uidheim —
Clogaid air de phlaosg nan uibhean,
Casag air de phlaide bhuidhe
Ruighinn bàrr a lùdag.

Faochag bheag bha ’n cois na tuinne,
Rinn i ragha àite fuirich;
Ciamar fhuair e air a mhuin i?
Chan urrainn nach robh smùis ann!

[TD 277]

[Beurla]

[TD 278]

Fhuair e alt á cois a’ ghiomaich
’S rinn e feum na coise cruime,
Pleadhag á bior-droma bhioraich —
’S rinn a’ churachd cùis da!

Slige bhàirnich a bha ’na tuba
’M biodh e nigheadh a chuid luideag;
Fhuair e tumadh innte ’n-uiridh —
’N tubaist gun do dhùisg e!

Dhianadh e ’n aon danns’ bu ghrinne —
Cha robh deargann anns a’ chruinne
Ruigeadh leas a dhol a chumail
Cluichd ris air an t-sùrdaig!

Sheinneadh e phìob mhór gu duineil
Dha’m bu mhàla eàrr an t-seangain;
Trì chasan toisich an t-sniongain
Duis an inneil chiùil ud.

Cha robh diù aige do chunnart,
Reachadh esa dh’iasgach rionnach
Slige fiasgain a bhith fo bhonnaibh
’S tonnan cur na smùid dhiubh.

Cha robh e gun ràimh gun lunnan,
H-uile rud a dhlheumadh culaidh —
Chuala sinn gur e ite tunnaig
Bh’ aige ’n ionad siùil rith’.

Fhuair e miaran latha muigh ud
Thug e dhachaigh leis ’na bhruthaig
Anns na shaill e culag cuileig
Chumadh ris san Dùldachd.

Leis a’ mheudachd bha san urra
Bhuinnig e ’s gach faich’ an t-urram —
Goileam Staoram fhéin, am burraidh,
Cha b’ urra dha tighinn dlùth air.

[TD 279]

[Beurla]

[TD 280]

Cha dearg mi air innse buileach
Gach eireachdas a bh’ air an duine,
Ach ged a chuirinn-sa ris tuilleadh
Bidh chruinneag aig an diùbhaidh.

Cha ruig Breatann leas a clisgeadh
Gun dian Transvaal a bristeadh —
’N diùnlach sgairteil chuireadh fios air
Dhol a sgrios nan Dùidseach.

Teichidh Joubert, s dòch’, mun ruig e
Ma tha toinisg ann no tuigse —
Mura teich sann dhàs’ as misde,
Fear nach cneast’ ga ionnsaigh.

B’ oillteil fhaicinn ’na chuid uidheim —
Clogaid air de phlaosg nan uibhean,
Sporan feannaige m’a mhiadhain
’S air a shlinnein crùisgein.

Cha do dh’iarr e bom no lyddite,
Innleachd Mhaxim ud, no Vickers —
Fhuair e brog an àite biodaig
’S dh’fhalbh a bhriogadh Chrùgair.

Dh’ainneoin gearastan air fhichead,
Ruigidh e Pretoria thiotadh,
Falbhaidh na Dùidsich air iteig
Gun e idir dlùth dhaibh.

Liùgaidh Crùgar crom a phliutan,
Guidhe bheatha ’na ghodail liutach;
Théid am brog ri chaisean uchdach —
Nì aon phutag cùis air.

Nuair a thig an t-àm dha tilleadh,
Théid an dùthaich uil’ air mireadh,
’S bheir a’ Bhànrainn air e shuidhe
Ann am miadhain a cùrtach.

[TD 281]

[Beurla]

[TD 282]

Suaicheantas bhios aig a’ ghille
Brog an dòrn air dath a’ ghini,
Dhuais sa bhliadhna trì sgillinn
’S suidhe an ionad Diùca.

Tiodal falamh gu beag urram
Mur eil fonn a bhios e cur leis —
Gur e stoidhl’-sa á seo tuilleadh
Diùca Rubh’ na h-Ùslaig’!


40. Dia

Is tusa, Dhia, a chruthaich nèamh,
A chruthaich a’ mhuir ’s an talamh,
Chruthaich an iarmailt le reultaibh,
An ianlaith, is iasg na mara,
Gach lus, gach ainmhidh mar an ceudna,
’S an duine le cholainn ’s le anam —
’S na h-Ainglean ann an cruth bu cheutaich’,
’S thug thu dhuinn’ iad mar luchd-faire.

Tha thu gun tùs — s bhuat fhéin do Thì.
Cha tig caochladh air do neart.
Teirigidh muir is speur is tìr,
An tùs òige bhios Dia nam Feart
Aois’ no laig’ cha tig ad’ chòmh’r,
’S tu gun mhùth’dh, gun tùs, gun chrìch.
Gur sìorraidh d’ aois is do ghlòir
’S nì chan fhairtlich air do chlì.

Tha thu ’d Thighearna thar gach nì,
A’ riaghladh air muir ’s air tìr,
Gluasad nan reulta le d’ mhiar
Is ag òrdach’ cuairt nan sian,
A’ cur fàs dhuinn anns an t-sìol,
A’ togail mheasan dhuinn on fhriamh,
’Còmhdach an dìthein ghil le sgiamh
Nach fhacas air Solamh cho briagh.

[TD 283]

[Beurla]

[TD 284]

Tha do chòmhnaidh anns gach àite,
S léir dhut h-uile nì mar thàrlas.
Cluinnear leat fuaim nan smaointean
Nach do ghluais ach ann am’ inntinn.
Nì cha téid an dubhar ortsa,
Cha dìochnaich thu gin de m’ lochdan —
’S cha tuit aon duilleag far nan craobh
Mur togarrach do Fhreastal naomh.

Tha mi creidsinn anns an Trianaid,
Anns na Pearsannaibh tha sònraicht’:
An t-Athair, is am Mac, ’s an Spiorad,
“An triùir a tha sa chothrom chòmhnard
Ann an gnìomh, an gràdh, ’s an gilead,
Gun a h-aon diubh ’sine no s òige.”
’S ged tha ’n Triùir dhiubh uile diadhaidh
Chan eil ann ach aon Dia glòrmhor.


41. Slighe na Croise

Dhìt Pìolat gu bàs thu,
Britheamh ceàrr bha gun bhuaidh —
Cha chum ionnlad a làmh e
’N taobh sàbhailt’ Là Luain.

Crann-ceusaidh na nàire
Spàrr a’ ghràisg air mo luaidh;
Sann a ghlac thu le fàilte
Inneal-shàbh’laidh an t-sluaigh.

Na shil thu san fhallas,
Thug e t’ fhallaineachd bhuat;
Thuit m’ fheudail gu talamh,
Bha an t-eallach cho cruaidh.

Bha cridhe do mhàthar
An impis sgàineadh le truas —
Nuair a choinnich i a Macan
Mar an sneachda bha a gruaidh.

[TD 285]

[Beurla]

[TD 286]

Nuair a shaoil leo nach ruigeadh
Tu ’n t-ionad bha bhuap’,
Chuir iad Sìmon a dh’ainneoin
Fo eallach mo luaidh.

Bheronica cheanail
Ghlan i ’m fallas dhe d’ ghruaidh;
Lean do dhealbh ris an anart —
Fhuair a carrantachd duais.

An fhuil a’ sileadh o d’ chreuchdan
H-uile ceum dhe na ghluais;
Aig laigead do chuisle,
Gun do thuit thu ath-uair.

Bha mnathan a’ bhaile
’S iad ag gal leis an truas;
Gun chuir thu ’nam fair’ iad
Mar a thachradh dhan t-sluagh.

Thuit Ìosa a-rithist,
’S an t-slighe cho buan
Is cudrom an fhiodha
Déis a spionnadh thoirt bhuaith’.

Nuair a dhìrich thu ’n cnocan
A bha chrois ri cur suas,
Gun do rùisgeadh do cholainn
Ann am follais an t-sluaigh.

Rinn tàirnean do cheangal
Ris a’ chrann bha gun bhuaidh —
Chan fhaigh thu bàs cadail
Is do leaba cho cruaidh.

Bha ’n t-Uan air a ruighe
Gus na ruith an treas uair;
Chrom e cheann air a bhroilleach
’S thug e mollachd far sluaigh.

[TD 287]

[Beurla]

[TD 288]

Rinn fir a bha ’n toirt ort
Do chorp thoirt a-nuas,
Rug Moire ’na glacaibh
Air a Macan, ’s e fuar.

Chaidh còmhlan de chàirdean
Gu d’ chàradh san uaigh;
Bidh do cholainn a’ tàmh ann
Gu Là Càsga nam Buadh.


42. Ceum nam Mìltean

Bha ceothragach mìn a-muigh
’S cha chluinnteadh osna na gaoithe,
Bha solas an latha mùchte
’S cha mhuthaichinn guth nan daoine;

Thàinig cianalas air m’ anam,
Thog mi mo cheann far na cluasaig,
Cha do shiubhail an anail ach ainneamh
’S bu làidir mo chridhe a’ bualadh;

Tha fuaim ’nam chluais ’s ’nam cheann
A tha fàgail geilt air mo chridhe,
Mar cheum nam mìltean ag imeachd san ùr-shneachd
Dol gu gleac ás nach till iad.

[TD 289]

[Beurla]

[TD 290]

43. Am Bàs

Thig am bàs oirnn nuair nach saoil sinn,
Fear gun eismeil, aois no òige;
Bochd no beairteach ar cor saogh’lta,
Chan eil saod dol ás bho thòrachd.

Mar gun èaladh meàirleach oidhche,
Chan e ’r faighneachd-ne as dòigh leis;
Gun bhith ullamh air a’ choinneamh
Dhuinn is duilich dhol ’na chòmhail.

Leantainn buidheann ghlic nan òighean
Le’r cuid lòchran dianamh soillse,
Iuchair fhlathanais am bàs dhuinn
Ga brith àm thig fear na bainnse.

Bitheamaid ’nar faicill daonnan,
Cha tug Dia dhuinn aont’ dhen bheatha;
’N àm duinn dol gu tàmh na h-oidhche
Chan eil cinnt gum faic sinn latha.

Ged a chì sinn grian ag éirigh
’N fhios an léir dhuinn a dol fodha?
S iomadh òigear meanmnach treubhach
An-diugh fhéin thug eug dha sobhadh.

Ionad bhàis có e dha’n aithne —
Muigh air aineol no measg chàirdean?
’N e dol sìos an craos na mara
No bàs leapa bhios an dàn duinn?

Bàs chinn-adhairt se bu mhiann leinn,
Sgràth is pian a bhith á sealladh,
Daoin’ mun chorp cho làn de nàistinn —
S bochd gun phàirt dith bhith mun anam!

S coma uair no àit’ ar n-eug dhuinn
’S greadhnachas gun fheum ar tòrraidh.
Mas e doras taigh na péin’ e,
Am beil nàimhdean Dé fo bhròn ann?

[TD 291]

[Beurla]

[TD 292]

S mairg nach toireadh geall don Tighearna
Is nach gléidh a bhriath’r ’na smaointean —
Cha dian duine olc am-feast’
’S a’ chrìoch g’a fhreagairt bhith ’na chuimhne.

Bàs le d’ ghràsan bhith mu m’ thimcheall
Se mo ghlaodh ri Rìgh na Cathrach;
Mìcheil mìn aig uair mo thriall-sa
Bhith gam dhìon bho nimh na Nathrach.

Faoisid fala Chrìost’ gam naomhadh
Tighinn ’na braon a-nuas gu m’ nighe,
Lòn dhomh dhiadhachd ’s a dhaondachd
Eagal straonadh ceann mo shlighe.

Na leig leam dhol far an t-saoghail
Gun an ola naomh gam ungadh —
Culaidh chath dhomh uair na caonnaig
Nàimhdean faobharach gam ionnsaigh.

Toillteanas nan naomh ’s a’ Cheusaidh
Fosgladh Eaglais Dé domh ’n t-ionntas —
Bithidh mo chuid fhiachan pàighte
Ro àm dol an làthair cunntais.

Ìosa, na dian mise dhìobairt,
S daor a dhìol thu air mo cheannach,
Air sgàth ùrnaigh Moire mìne
Thug dhut bainne cìch ad’ leanabh.

Ìosa, Mhoire agus Iòseiph,
Dhuibhse tha mi tairgse m’ anam;
Na cuir cùl rium ach dian tròcair —
Tha mo dhòchas ’nad bhàs fala.

[TD 293]

[Beurla]

[TD 294]

44. Laoidh Nollaig: Biodh an Trianaid ga Moladh

Biodh an Trianaid ga moladh
Gura Nollaig Mhic Dhé i!

Iesum Dominum
Venite adoremus
Iesum Dominum.

Rugadh Ìos’, ar ceann-cinnidh,
Ann an sgiothal na spréidhe.

Bha an saoghal ro chumhag
Ged a chruthaich e fhéin e.

’N aona chùil bha gun urram
Àite fuirich Mhic Dé i.

Chan eil dìon air no tughadh
Chumas drùdhadh nan speur dheth.

Thig a’ ghaoth staigh gun tilleadh,
S iomadh uinneag tha réidh dhi,

’S bithidh Macan na Gile
Air a ruighinn le géiread.

S beag tha shocair ’na chadal,
S olc an leaba th’ aig m’ eudail.

E ’na shìneadh san fhrasaich,
Damh ’na fhaisge ri geumraich.

Gura nàrach an doicheall
Bhith ga nochdadh ri creutair,

Ach ri Dia nam Mór-Chumhachd,
’N Rìgh a chruthaich gu léir sinn!

Liuthad uair rinn mi dhoicheall
Rinn mi dhochann le m’ eugcoir.

[TD 295]

[Beurla]

[TD 296]

Rinn mi fhuadach on doras —
Gum bu dona dhomh fhéin siud.

Ach, a Mhàthair na Glaine,
’S gu bheil t’ anam gun bheud air,

Bidh tu ’g ùrnaigh ri d’ Mhacan
E bhith mathadh ar feuch dhuinn,

Is cha dìochnaichear tuilleadh
Mar a dh’fhuilig thu ’s t’ eudail

Oidhche choimheach na Nollaig
Anns a’ bhothaig am Béthlem.

Cha robh fàilte no furan
Air an turas feadh Bhéthlem.

H-uile doras ga dhruideadh
Nuair a ruigeadh màthair Dé e.


45. An Eaglais Chaitligeach

San Eaglais Chaitligich tha ’n creideamh
A dh’fhàgadh mar oighreachd le Crìost —
Cumaidh ise air a h-adhart
A dh’ainneoin eugcoireachd dhaoine bhriag.
’S gur e Crìosta féin a ceannard
’S a dheaslàmh daonnan ga dìon;
Gur e ’n Spiorad Naomh a fear seòlaidh
Ga treòrach’ gach latha air a triall.

Thog Ìos’ Eaglais air Peadair
Is seasaidh a’ chreag sin ’s cha charaich;
Se Easbaig na Ròimh’ ’fhear ionaid
’Dh’iomaineas an treud gun mhearachd.
’Na làimh earbsaich-se tha ’n stiùir,
Chan eagal dhuinn gàbhadh na mara —
Ged a bhristeadh an fhairge mu guaillibh
Gun gluais ise cinnteach gu cala.

[TD 297]

[Beurla]

[TD 298]

“Aon chreideamh, aon bhuachaill’, aon bhuaile”,
Aon Eaglais, ’s gun aon té a bharrachd —
Bhàthadh san Tuil ach luchd na h-Àirce,
’S cha sàbhail bhon sgrios a bhios maireann
Ach na tha tàmh san Eaglais dhìlinn
Bh’ anns gach linn ’s gach ceàrn den talamh,
A ghléidh gu cùramach ’s gu dìleas
An dìleab a fhuair i o d’ làmhan.

Tha i naomh ’s gur naomh a teagasg,
Gur naomh a ceannard ’s a cleachdnan,
Ged gheibhear òighean nach eil glic innt’,
Ge tric i ’cronachadh cloinn pheacaich.
Theirear rithe an Eaglais Ostlach
’S gum beil a h-òrdugh is a teagasg
Bho làmh nan Ostal aice gun bhristeadh
Bhon shuidhich Crìost air a chreig i.

Triallaidh daoine is crìonaidh rìoghachd,
Bidh ise dìleann, se Dia a clachair;
Séideadh iomghaoth is dòrtadh dìle,
Chan eil a stéidh-sa air a’ ghainimh.
A dh’ainneoin teòmachd is rùn an Nàmhaid
Bithidh sgiath na Trianaid a-chaoidh mu timcheall —
Cha ruig a shaighdean, chan ìslich i bratach,
’S cha toirear buaidh oirre ri ’maireann.

Na meallar sibh le cainnt nach fìrinn
A dh’innseas gur co-math gach Eaglais.
“An neach nach éist ri Eaglais Chrìosta
Gu cinnteach théid e dhìth am-feasta.”
Mar phàganach no mar mhaor na cìse
An neach nach toir cluais dh’a teagasg —
’S air son creideamhnan nan daoine,
Gu’r n-aimhleas ’s chan ann gu’r leas iad!

Se Crìosta ceann ar comainn còmhla,
Ceann Ainglean is naomh gu h-àrd,
Ceann na feadhnach tha sa chòmhraig,
Ceann nan creideach a thriall ’nad ghràs.

[TD 299]

[Beurla]

[TD 300]

Cluinnidh an fheachd air nèamh ar n-osnaich
Is miadaichidh ar n-aithreachas an àigh —
’S tha ar n-achanaidh fhéin a’ còmhnadh
Nan anmannan a nigheadh san spàirn.

[TD 301]

[Beurla]

[TD 302]

[Blank]

[TD 303]

<eng>Translations by Fr Allan<gai>

Eadar-Theangaichean le Mgr Ailein

[TD 304]

46. Là a’ Bhreitheanais (Dies Irae)

Leaghaidh ’saogh’l s’ ás a-chéile
Latha diughltach na feirge
Is caochlar gu éibhlean is luath.

S fhad o dh’innseadh o chéin e,
Chuir an Rìgh dhuinn an céill e,
Dh’innis Sibil an sgeul seo dh’a sluagh.

Cha luaidhear an t-uabhas
Tràth tha ’m Britheamh a’ gluasad
’Bheir na rinn sinn fo ’chnuasachadh cruaidh.

An trombaid gun cluinnear
Anns gach uaigh tha sa chruinne,
H-uile cinneadh gun tionail ri ’fuaim.

Bithidh ’chruthachd fo uabhann
Is an t-aog ann an cruaidh-chàs
’S na daoine a’ gluasad o’n suain.

Is b’e sin a’ chùis-eagail
Do na peacaich bhith freagairt
An Tì nach gabh leisgeulan bhuap’.

Bheir e ’n leabhar a-mach
Am bheil gach nì mar a thachair,
Is innsear ar crannchur dhuinn bhuaith’.

Is chan fhàgar an cùl nì,
Chan eil seachnadh air diugh’ltas
Nuair shuidheas a’ chùirt tha gun truas.

Dé ’n aon seanchas nì feum dhomh?
Chan eil tearmann do’n téid mi
’S an t-ionracan fhéin ann an guais.

[TD 305]

[Beurla]

[TD 306]

’Rìgh an Uabhais ’s na Mòrachd,
Gur tu fuaran na tròcair’
A shaoras gun òr do chuid sluaigh.

Cum ’nad chuimhne do spéis dhiom,
Cum ’nad chuimhne do cheusadh,
Cum mise bhon éiginn bhios buan.

Fhuair thu tàir’ ri mo shaoradh,
Dh’fhuilig bàs ann am’ aorabh —
’N cuirear seachad do shaothair-se gun duais?

O nach math thu dhomh m’ fhiachan
Mun tig latha na diachainn
Mun caithear mi ’shìorrachd na truaigh’?

Tha mo chiontan ’nam làthair
’S iad gam lìonadh le nàire,
Gur deirge na sgàrlaid mo ghruaidh.

Fhuair Màiri bhuat tròcair,
Mhath thu ’n mhèirleach a dhòibheairt —
’M bi mise gun dòchas ri truas?

Ged as fionnar mo chràbhadh
Dian thusa rium bàidh
Is an lasair nach cnàmh cum thu bhuam.

Ann an àireamh do chaorach
Bho na gobhair cum saor mi
’S bhon mhuinntir tha daonnan fo ghruaim.

Bidh cuideachd nam briagan
Air an dìteadh gu piantan —
Bidh lasair gam fiachainn gu’n smuais.

Faigheam cuireadh le d’ dhìlsean
’S mi gam ùmhladh ’s gam ìsleadh,
’S mo chridh’ air fàs mìn mar an luath.

[TD 307]

[Beurla]

[TD 308]

’N àm dhomh fàgail an t-saoghail,
Air mo nàmhaid dian mo shaoradh,
Sgaoil sgiath do mhòr-ghaoil-se mu m’ chuairt

Latha deurach na h-éiginn’
Bho na h-éibhlibh ’s mi ’g éirigh
Na leugham ’nad eudann-sa gruaim.

Thusa Thriath rinn ar ceannach,
Bi thu fialaidh ri m’ anam,
Thoir sìochaint dha ’m flathas, is suain. AMEN.


<eng>47. I’ll Sing a Hymn to Mary<gai>

[Beurla]

[TD 309]

[Buerla]

Gun Seinn Mi Laoidh do Mhoire

Gun seinn mi laoidh do Mhoire,
Gur Moire màthair mo Dhé,
Gur Moire ’n Òigh as dìsle,
’S tha fuil nan rìgh ’na féith.
Dian cobhair orm, a Mhoire,
’S mi cur laoidh mholaidh ’n céill,
Tràth nì na h-eugc’raich tàir’ ort,
Bheir mise, ’Mhàthair, dhut spéis.

A dhìthein ghil a’ ghlinne,
’Ròis dhìomhairich an àigh,
Chan eil an lus as bòidhche
Cho docha leam ’na fhàs;
Thoir cead dhomh, ged nach fhiù mi,
Do chliù a chur an céill:
Tràth ni na h-eugc’raich tàir’ ort
Bheir mise, ’Mhàthair, dhut spéis.

’N àm ’mhulaid bhith gam leònadh
Is m’ inntinn trom le bròn,
Bidh d’ shoillse chaoidh gam threòrach’,
Reul ghil na madainn òig’;
Bidh mise ’g iarraidh ’n-còmhnaidh
Do chòmhnadh-s’ anns gach feum,
’S tràth nì na h-eugc’raich tàir’ ort
Bheir mise, ’Mhàthair, dhut spéis.

[TD 310]

[Beurla]

[TD 311]

Is àrd na naoimh sna flathas
Le’m fleasgan loinnearach òir,
Ach s loinnearaich’ ’na maise
Tha is’ air cathair a glòir;
’S am bi clann-daoin’ gun diù dhiot
’Fhuair cliù bho Rìgh nan Speur?
Tràth nì na h-eugc’raich tàir’ ort
Bheir mise, ’Mhàthair, dhut spéis.

Tha leug san fhleasg aig Moire
Nach toireadh Dia do chàch,
Tha leug nan Aingeal fhéin
Aig an té as Bànrainn dàibh.
Cha tàinig smal bho Àdhamh
’Chur sgàil’ air Màthair mo Dhé —
Tràth nì na h-eugc’raich tàir’ ort
Bheir mise, ’Mhàthair, dhut spéis.

Sheinn mi do chliù, Òigh Mhoire,
A bhànrainn loinneil àigh —
Fàg leam a-nis do bheannachd
’S gum meal mi i gu bràch;
Tràth nì na h-eugc’raich tàir’ ort
Se seo mo rùn ’s gach càs,
Air son cliù Moir’ as màthair domh,
Gun reachainn thun a’ bhàis.

[TD 312]

<eng>48. A Christmas Hymn: A Solis Ortus Cardine<gai>
[Buerla]

[TD 313]

Laoidh mun Nollaig: A Solis Ortus Cardine

Bhon ionad am bi ’ghrian a’ tilleadh
Gu iomall cian nan tìrean uile,
Cliù do Chrìosta ar ceann-cinnidh
’Rugadh dhuinn bhon Òigh as gile.

Cruthadair sòlasach a’ chruinne,
Ghabh e thuige colainn duine,
Shaor e ’n fheòil le ’fhuil o mhilleadh,
’Tiarnadh a shaothair bho dhiombuil.

Innibh màthar am beus bu ghlaine
Lìon thu, Dhia, le gràs gun ghainne —
Ghiùlaineadh an com na h-ainnir
Rùintean air nach d’fhuair i aithne.

Thogadh teampall Dé gu h-ealamh
Anns an uchd a bha gun smal air;
An òigh a bha gun aithn’ air duine —
Ghineadh Mac do Dhia ’na h-innibh.

Rug i ’n-diugh am Macan rùnach
’Gheall an t-Aingeal dhi le ùmhlachd,
Am Macan gaolach bh’ air a giùlan
Dh’fhàiltich am Baisteach gu mùirneach.

Air bad den channlaich rinn thu cadal,
An fhrasach bhochd do rogha leapa:
Sheachnadh tu air ianan gainne
’S bheathaicheadh air dileag bhainn’ thu.

Tha còisir fhlathanais làn aiteas
’Togail laoidh tha binn ri claisteachd;
Lìonadh na buachaillean le tlachd
Is am Buachaille diadhaidh ’nan glacaibh.

Moladh ’s urram dhutsa, Chrìosta,
Rugadh dhuinn le Òigh gun ghìomh innt’,
’S cliù don Athair ’s don Spiorad Dhiadhaidh
Fad tràth bith-bhuanta na sìorrachd. AMEN.

[TD 314]

<eng>49. Te Lucis ante Terminum
[Laideann]

50. Stabat Mater<gai>
[Beurla]

[TD 315]

Laoidh na h-Oidhche

A Dhia a chruthaich nèamh is talamh,
Guidheamaid roimh chrìoch an latha
Gun nochdadh tu dhuinne do mhathas
Le sgiath do ghaoil a chur farainn.

Aisling mì-ghnàthaicht’ cum bhuainn i
Is breislich na h-oidhch’ le’m bruaillean;
Cum fo smachd an nàmhaid uaibhreach
Mum fuilig a’ cholainn truailleadh.

Éist ruinn, O Athair as gaolaich’,
Maille ri d’ choimeas an t-Aon Mhac,
Maille ri Spiorad na naomhachd,
A tha ’nur Triùir a’ rian an t-saoghail. AMEN.


Tha Moire fo Bhròn

Tha Moire fo bhròn,
Gum frasach a deòir
’S i ag amharc a h-òg-Mhac ceusta.

Tha h-anam ga chlaoidh
Le mulad, le caoidh —
Tha claidheamh s geur ’fhaobh’r ga reubadh.

Tha Baintighearn’ nan Gràs
Fo thùrsa, fo chràdh —
S beag iongnadh do Mhàth’r Mhic Dé sin.

Co è chuireas suas
Meud do mhulaid ’s do thruaigh’
’S Mac àlainn do luaidh ga léireadh?

’Beil duine cho cruaidh
Nach fliuchte a ghruaidh
’S Màth’r Slàn’ear an t-sluaigh ’na h-éiginn?

[TD 316]

[Buerla]

[TD 317]

Co è nach bi caoidh
’S Màth’r Ìosa ’na chuimhn’
Fo dhórainn ga claoidh le ’Ceudghin?

Tha Crìost ann an guais
Air son eugcoir an t-sluaigh
’S na sgiùrsan gun truas ga reubadh.

Tha h-aona Mhac caomh,
Toradh gaolach a cuim,
A’ fàgail an t-saogh’l ’na léirsinn.

O fhuarain nan gràs,
Roinn leamsa do chràdh
Gu’n sil mi ’nad phàirt na deuran.

M’ fhuar-chridhe fàg blàth
Gu gaol thoirt dha d’ ghràdh
Gu’n taisbean mi, ’Mhàth’r, mo spéis dhut.

Naomh Bhaintighearna mhìn,
Air clàraibh mo chrìdh
Sgrìobh lotan an Tì a cheusadh.

Roinn leamsa an tàir’
Fhuair Ìos’ air mo sgàth
Gam cheannach le cràdh ’s le creuchdan.

O nach ruitheadh mo dheòir
Ga chaoidh-sa chaidh leòn’
Aon ùin’ bhithinn beò sa chéin-thir!

B’e mo roghainn is m’ àill
A bhith, Mhoire, ’nad dhàil
Ri cumha fo sgàil’ a cheusaidh.

Òigh chliùiteach measg chàich,
Ge bu pheacach mo ghnàth
Bidh mi caoineadh leat gràdh do Chéille.

[TD 318]

[Beurla]

<eng>51. Ave Maris Stella<gai>
[Laideann]

[TD 319]

Bidh mo chuimhn’ air a bhàs,
Faigheam cuibhreann de ’phàis —
Cha dìochnaich mi ’bhràth mar dh’eug e.

Biodh m’ anam a-chaoidh
Fo phianadh a chroinn
Air mhisg leis na thaom bho ’fhéithean.

S tusa, Mhoire, mo dhìon,
Saor thu m’ anam bho phian
Nuair a thaisbeanar Crìost sna speuran.

Nuair as fheudar bhith triall
Thoirt cunntais ’nar gnìomh
Gun robh Moire a’ rian mo cheuman.

Na leig m’ anam gu bròn
Is am bàs air mo thòir
Ach suidhich ’nad chòmh’l e ’n éibhneas. AMEN.


Fàilte air Reul na Mara

Fàilt’ air reul na mara,
’Mhàthair chaomh mo Dhé;
Fàilte, Òigh gun smal ort
Dh’fhàg dhuinn Pàras réidh.

Éist, a Mhàthair, an fhàilt’
Tha ’n t-Aingeal Gabriel ’seinn;
Stéidhich sinn an sìth,
Atharraich ainm Eubh’.

Fuasgail cuibhreach pheacach,
Soillsich dhaibhs’ nach léir,
Fuadaich bhuainn gach eugcoir,
Stiùir gach math ’nar ceum.

[TD 320]

[Laideann]

<eng>52. Sweet Star of the Sea<gai>
[Beurla]

[TD 321]

Dearbh thu fhéin ’nad mhàthair,
Éireadh bhuats’ ar n-éigh
Dhàsa’ ’rugadh dhuinne
Bha ’na mhac dhut fhéin.

Òigh nan Gràsan Sònraichte,
Ciùin os cionn gach té,
Fuasgail sinn bho’r lochdan,
Faigh dhuinn sìth is beus.

Faigh dhuinn geimneachd beatha,
Nochd an t-sligh’ tha réidh
Los gum faic sinn Ìosa
Sona leats’ air nèamh.

Moladh bhuainn don Athair,
Luaidh do Mhac ar Dé,
Cliù maraon don Spiorad —
Don triùir mar ionann spéis. AMEN.


Reul Àlainn a’ Chuain

A Mhaighdeann as gile, a Mhoire mhìn-mhàthair,
’Nad chom-sa ’na aonar bha ’n Slàn’ear a’ tàmh;
Tha ’n oidhche, a Mhoire, air tuiteam mun cuairt —
Nach nochd thu do shoillse, reul àlainn a’ chuain?

Tha ’n oidhche le neulaibh a’ còmhdach an t-saoghail,
Tha bratach an dorchadais sgaoilt’ anns a’ ghaoith;
Tha ’n Eaglais ga buaireadh, ’s tha ’sùil coimhead suas —
Nach nochd thu do shoillse, reul àlainn a’ chuain?

Bu léir do Mhac Dé d’ anam geal, ’s e gun bheud,
S nach d’thàinig am peacadh ’na chòir ghabhail seilbh;
Cha d’ bhuin e bho thùs ach don Tighearn’ as uails’,
Is choisrig e d’ shoillse, reul àlainn a’ chuain.

[TD 322]

[Beurla]

<eng>53. Hail, Holy Queen<gai>
[Beurla]


54. Cobhair nan Deòraidh

Mar tha solas nan rionnag gun fhuaim
A’ tuiteam air uaigneachd na h-oidhche,
Mar a sgaoileas an dealt air an fhiar
’S a’ ghealach gun nial thar a soillse,
Nuair as duirche oidhche ar bròin
Nochdadh an Òigh dhuinn a caoimhneas.

[TD 323]

An talamh cha d’thug ach aon fhasgadh do Dhia,
Am fasgadh sin cridhe na h-Òigh’ beannaichte fial;
Bha fàrdach Mhic Dé agus fasgadh nan truagh
An soillse do chrìdh-sa, reul àlainn a’ chuain.


Salve Regina

A Bhànrigh na Glòrach,
A Mhàthair na Tròcair,
Ar beatha, ar sòlas,
Ar dòchas, ceud fàilt’ ort!

Riut tha sinn ag éigheach —
Sliochd seachranach Eubha
An gleannan nan deur seo —
Le geur-osnaich ’s pràmh-ghal.

O, thoir sùil fhial oirnn,
A Thaice nan Crìostaidhean,
Is faiceamaid Ìos’
Nuair thig crìoch air ar n-ànradh.

O, tha thu, ’Mhoir-Òigh,
Làn iochd agus tròcair,
Ro-chaoin agus teò-chridh’ch,
Fìor shòlasach càirdeil. AMEN.


<eng>The Help of the Weak<gai>
[Beurla]

[TD 324]

Don ùrnaigh a nìthear le dìcheall
Thig freagairtean cinnteach bho’r Màthair
Tlachdmhor mar bholtrach nan dìthein
A chinneas cho grinn air an àilein,
No mar dheò nan tùisean as prìseil’
A’ sgaoileadh ’nam mìn-cheò san fhàsach.

Tha ’gràsan mar dhuilleach nan crannaibh:
Chan eil aithne no dòigh air an àireamh;
Mar tha fàileadh an dìthein am falach
Sann tha ìocshlaintean ar Màthar —
S ùrail mar thlàth-ghaoth na mar’ iad
’S ar misneach ’s ar fallain’ gar fàgail.


<eng>55. O Sacred Heart<gai>
[Beurla]

[TD 325]

[Beurla]

Laoidh dhan Chridhe Naomh

Chridh’ Uile-Naomh,
Aon fhàrdrach thu Chlann Eubh;
Sann unnad gheibhear tàmh san t-saogh’l,
Sann unnad gheibhear gràdh air nèamh,
Chridh’ Uile-Naomh.

Chridh’ Uile-Naomh,
Sann bhuat thig braon nan gràs;
Nuair shileas diar dhen dealta naomh
Gheibh peacaich saorsainn bho bhinn bàis,
Chridh’ Uile-Naomh.

Chridh’ Uile-Naomh,
Ar dòchas daonnan thù;
Cho fuar ’s cho dorch’ ’s gum bi an saogh’l
Tha soillse, sìth is blàths ri d’ thaobh-s’,
Chridh’ Uile-Naomh.

Chridh’ Uile-Naomh,
’S ar sùil bhith fo sgleò a’ bhàis
’Nad chùram-sa tha ’r n-aona dhùil
Gum faigh sinn saor bho lìon an nàmhad,
Chridh’ Uile-Naomh.

[TD 326]

[Blank]

[TD 327]

<eng>Perhaps Translations<gai>

Eadar-theangaichean ma dh’fhaodte, s dòcha le Mgr Ailein

[TD 328]

56. Laoidh roimh Chomainn

Bha solas réil mu Bhethlehem
Nuair rugadh Slàn’ear dhuinn,
Tha solas caomh mun altair thall —
’N t-aon Ìos’ tha maille ruinn.

Se Dia e, ged nach léir a ghlòir —
Sann dh’fhàg e sin air nèamh
’S gun tigeamaid nas luaithe ’na chòir
A dh’iarraidh ’réir ar feum.

Tha ’anam, ’fheòil is ’fhuil san làthair
Dh’ar sùilean ged nach léir;
Ach creididh sinn a bhriathran fhéin —
D’a fhacal-s’ có nach géill?

“Se seo mo Chorp is cailis m’ Fhuil” —
B’iad sin na briathran binn
Air oidhche na suipreach deireannaich
A labhair Ìosa ruinn.

“Is thigeadh sibhse tha sgìth ri saothair
Is gheibh sibh fois an àigh,
Is thigeadh sibhs’ tha leòint’ is tinn
Is gheibh sibh neart is slàint’.

“Se ’n t-aran a bheir mise dhuibh
M’ fheòil phrìseil fhéin gu fìor,
Is gheibh sibh uile bhuam mar dhibh
An fhuil a dhòirt o m’ chliabh.

“A chlann, nach éist sibh m’ fhàithnte-sa,”
Tha Crìosta fhéin ag ràdh;
“Mur ith sibh m’ fheòil ’s mur òl sibh m’ fhuil
Cha tiarnar sibh bhon bhàs.”

Chan airidh mis’ thu thighinn, Ìos’,
A-staigh fo m’ fhàrdaich thruaigh,
Ach abair thus’ am facal,
Is gheibh m’ anam slàinte bhuat.

[TD 329]

[Beurla]

[TD 330]

57. Laoidh an déidh Dhol-fo-Làimh Easbaig

Spioraid Shòlasaich nan Gràs,
Thobhartais on Tì as àird’,
Thùirling thu ’nar còmhail le gràdh —
Bidh sinn taingeil dhut gu bràch.

Chreidimh, leug as uailse prìs,
Chan eil do luach an ionntas rìgh;
Dia thug dhuinn thu far na craoibh’
’S gléidhidh dhuinn thu ’n Spiorad Naomh.

Sann le ola naomh na slàint’
’S balsam naomh an fhàilidh àigh
Rinn ar Dia ar creideamh slàn,
’Fògradh bhuainn ar geilt ’s ar nàir’.

Sgrìobhadh oirnn leat seul’ a cheust’,
Suaicheantas de ’laochraidh fhéin;
Nì sinn cogadh leat gu treun
Mar as còir do dh’armachd Dhé.

Biodh an t-aibhistear ’s a threud,
Biodh an saoghal ’s ar coirbteachd fhéin
’Còmhstri geur le foill is feirg,
Cha tréig sinne ’n Tì bha ceust’.

Chan fhaigh foill an nàmhaid buaidh,
Chan e ’n saoghal no ’n fheòil ’bheir bhuainn
Tobhartas na Trianaid àird —
Gléidhear leinn e gu’n tig bàs.

Friamhaich domhain e ’nar cridhe,
Fliuchadh dealt á nèamh a fhriamh,
Biodh e ’na chinntinn dian
Los nach lùbar e ri sìon.

Anail mharbhantach na h-uaill’,
Chaoidh na séideadh i mun cuairt —
S lìonmhor craobh dh’am b’ àlainn fàs
Shearg an anail ud gu bàs.

[TD 331]

[Beurla]

[TD 332]

Cuir mun cuairt dha ìsleachd cridhe,
Gaol air Ìos’ is Moire mhìn,
Gaol air ùrnaigh mhaireas buan —
’S chaoidh cha chrìonaich craobh nam buadh.

Adhradh bhuainn do dh’Athair nan Gràs,
Adhradh bhuainn don Mhac fhuair bàs,
Adhradh ’Chomhartair an Àigh,
’Còmhnaidh maille ruinn an-dràst’.

[TD 333]

[Beurla]

[TD 334]

[Blank]

[TD 335]

Cumhaichean le Bàird Eile do Mhgr Seòras Rigg

<eng>Elegies by Other Poets for Fr George Rigg<gai>

[TD 336]

58. Cumha do Mhaighstir Seòras (2)

le Coinneach MacPhàdraig

O gur cianail duilich leinn,
Gur muladach ri inns’
Gun tugadh bhuainn á Uibhist
Fear cho urramach ’s a bh’ innt’;
Do bhàs, a Mhaighstir Sheòrais,
Thug leòn do dh’iomadh cridh’,
’S do pheathraichean ro chòir
’S iad gu brònach ga do chaoidh.

Gur ann glé mhoch Di-Sathairn’
Fhuair sinn naidheachd thug dhuinn bròn
Nuair chualas feadh an àite
Gun do bhàsaich Maighstir Seòrs’;
Bha iomadh neach ri srùladh
Gun dùil ri d’ fhaicinn beò,
’S bidh ’n Ceann a-Deas gad ionndrainn
Is ga do chaoidh ro mhòr.

Bhon thàinig thu do dh’Uibhist
Bha thu measail air gach dòigh:
Ri feumaich bha thu carthannach
’S ro mhath do dhaoine leòint’;
Bha thu bàidheil coibhneil
’S bu bheag bha dh’fhoill fo d’ chòt’ —
Sann unnad bha ’n duin’ uasal
’S tu truasail ris gach seòrs’.

S ann fhuair thu do phianadh
Am measg luchd fiabhrais mhòir
Gun agad neach gad chuideachadh
No chuireadh duin’ air dòigh;
Bha ’n anshocair cho gabhaltach
Is gealtachd air gach seòrs’,
Ach ruigeadh tu gach pearsa dhiubh
Mar ghealladh leat sa bhòid.

[TD 337]

[Beurla]

[TD 338]

B’ òg a chaidh na bòidean ort
’S a ghabh thu stòl ’nad làimh:
An ceann na dreuchd tha sòlaimte
Bha gliocas mòr ’nad chainnt;
Gum bu deagh fhear-comhairl’ thu
Toirt rabhaidh dhuinn ’s gach àm
Sinn uile dhèanamh aithreachais
Mun tachradh dhuinn bhith caillt’.

S ann a fhuair thu d’ àrach
Leis a’ Mhana bheò
Bha aig Maois ’s aig Aaron,
Aig Sadoc, agus Iòb;
’S o chaidh sìol nan gràsan
Chur san àit’ seo leat ro mhòr,
Cha dìochnaich an t-àl seo thu
No ’m blas bha ’n cainnt do bheòil.

A Rìgh, bu deas air altair thu
Le d’ phearsa bha gun sgòd,
Do chulaidh ’s iomadh dath innte
Toirt Flaitheanas f’ar comhair;
An sluagh a bha gad éisteachd
Toirt adhradh dhan Dia Mhòr
’S an Ìobairt naomh ga tairgse leat
Air son nam marbh ’s nam beò.

Gur i Eaglais Dhalabruig
Fhuair an sgaradh bha ro mhòr
Nuair thugadh bhuainn an sagart
Bha ro mhaiseach air gach dòigh;
Ach se toil an Athar
Tha fantainn ann an glòir
A chaoraich fhéin thoirt dhachaigh leis
’S an gabhail dhan a’ chrò.

Sann unnad bha ’n deagh bhuachaille
Ged thugadh bhuainn thu òg,
Làn eireachdais is stuamachd
Gun ghruaim ri neach bha beò;
Ri pàistean bha thu coibhneil,

[TD 339]

[Beurla]

[TD 340]

’S tu tric toirt dhaibh dhe d’ stòr —
Ach gheibh thu duais do charthannachd
Am flaitheas Dhia na Glòir’.

’S nuair théid mi gu Cnoc Hàllain
’S a chì mi ’n t-àit’ ’s bheil d’ ùir
Gun saoil mi gura còir dhomh
Gun cluinn mi ’n còmhradh ciùin
A b’ àbhaist tighinn o d’ bhilean-sa
Bha sileadh mar an driùchd —
Dha d’ chaoraich thug thu ionaltradh
Le smior a’ chruithneachd ùir.

Nam b’e an aois thug bhuainn thu
Cha bhiodh ar gruaim cho mòr —
Sann dh’fhalbh thu ’n treun do spionnaidh,
’S gur e sin a rinn ar leòn;
Chan fhaca sinn nas eireachdail
A sheasadh ann am bròig,
’S gun d’fhàg thu againn eisimpleir
Nach fhac’ a bheag tha beò.


59. Cumha do Mhaighstir Seòras (3)

le Dòmhnall MacCarmaig

Is brònach muladach an sgeula
Tha ri h-éisteachd, sean is òg, leinn —
Thàinig bristeadh air a’ chléir seo
’S cha leighis léigh dhaibh ri’m beò e;
Tha mi gearain mo chuid fhìn dheth,
Fhuair mi buill’ on eug a leòn mi
Nuair a thug e uainn an dìobhail,
’S bidh sinn ga chaoidh fhad ’s as beò sinn.

[TD 341]

[Beurla]

[TD 342]

Tha mo chadal air mo thréigsinn
’S chan eil m’ éirigh ach mì-stòlda:
Chan iongnadh sin, ’s gur mór dha m’ dhìth
Na tha mi caoidh, ’s cha mhì ’nam ònar;
On dh’fhalbh ceann-uidhe nam feumach
Is cruaidh an sgeula leinn nach beò e —
Se ro-mhiad ’s thug sinn de spéis dhut
A dh’fhàg ’nad dhéidh sinn cho brònach.

Is daor a cheannaich sinn am fiabhras,
Seo a’ bhliadhna thionndaidh còrr dhuinn,
Thug am bàs uainn ar ceann-feadhna —
Is adhbhar ionndrainn dhuinn ri’r beò e;
Se bhith gad ghiùlan aig sluagh
Gu d’ leabaidh bhuan a dh’fhuasgail deòir uainn,
’S nach fhaic sinn air ceann a shluaigh
An sàr dhuin’ uasal stuama, stòlda.

Ged a dh’fhàg thu sinne duilich
Si do phiuthar rinn thu leònadh:
Se faicinn a bhith gad chàradh
A lot ’s a chràidh i fhéin is Seònaid;
Chan fhaic i leithid a bràthar
Ged a thàrladh i ’m measg còmhlain —
Uasal sìobhalta, gun àrdan,
Coibhneil, bàidheil, làn de thròcair.

S duilich leinn gu bheil do bhantrach
Anns a’ bhail’ ud thall ’na h-ònar,
’S a cuid dhìlleachdan gun cheannard
On a chaill iad Maighstir Seòras;
Chan fhaicear air ceann a threud e
Air latha féille no Dòmhnaich —
Dh’fhàg siud an cridheachan reubte
’S an sùilean gu deurach a’ dòrtadh.

Se do bhàs a dh’fhàg sinn lapach:
Thréig ar neart sinn o chaidh fòd ort,
Fhir a thagradh dhuinn an ceartas,
’S tu mion-fhaicilleach ad’ chòmhradh;

[TD 343]

[Beurla]

[TD 344]

Bu tu ar sgiath g’ar dìon fo d’ fhasgadh
Nach leigeadh ’nar caraibh fòirneart —
Leat a dh’éireadh buaidh gach tagraidh,
’S cha b’e ’n gealtair aig a’ mhòd thu.

S balbh gun sòlas sinn, ’s gun mhànran
Bho an latha chàireadh fòd ort,
Ar tagsa ’s ar guala làidir
Nam biodh gàbhadh a’ tighinn oirnne;
Gur e dh’fhàg sinn fo throm-airteal
Do dhachaigh a bhith sna bòrdaibh
Ann an ciste chaoil gun bhannan
’S an talamh a bhith gad chòmhdach.

Bu mhór ar tlachd a bhith gad éisteachd
’S sinn ro dhéidheil, sean is òg, ort:
Bha do thuigse ’s do dheagh reusan
A’ dearbhadh dhuinn driachd do sheòrsa;
Gur e dh’fhàg sinn uile deurach
Thu gar tréigsinn an treun t’ òige —
Bu ro ghoirid leinn do chéilidh
Mura b’e toil Dhé na Glòire.

Dheònaich Dia do thoirt ’na fhianais
’S gum faigheadh tu fiach do dheagh-bheairt:
Bhon bu bhuachaill’ air a threud thu
Dhearbh thu dha le d’ ghnìomh do thròcair —
Air eagal gun caillt’ a h-aon dhiubh
Dh’ìobair thu gach maoin ’s gach stòras
Mar ri d’ bheatha bha ro fhiachmhor
Mar gheall thu dhianamh sna bòidean.

Bha do chleachdannan gun fhiaradh
’S mar an cianda bha do chòmhradh:
Gu ciùin, saitheamh, socair, diadhaidh,
Làn de riaghailt is de dh’eòlas;
Bha ’m bàs daonnan ann ad’ fhianais —
An carraiche gun fhiamh, gun tròcair —
’S chuir thu t’ earbsa ’na do thiarnadh
Am Fuil Chrìosta ’chaidh a dhòrtadh.

[TD 345]

[Beurla]

[TD 346]

Cha do mheall an saoghal truagh s’ thu —
Thug thu buaidh sa h-uile dòigh air.
Ghleac thu ’na aghaidh le cruadal
Le chuid uabhair agus mórchuis.
Roghnaich thu ’Chrois thar gach suaicheantais
’Chunnaic no ’chual’ thu còmhla,
’S i ri faicinn aig ceann t’ uaighe
Mar thug thu luaidh ’s tu òg dhi.


60. Cumha do Mhaighstir Seòras (4)

gun urra

Is truagh an naidheachd ri innse,
S oil leam fhìn bhith ga aithris:
Gu bheil thu dhìth air a’ chunntais
Am biodh dùil againn t’ fhaicinn.
Sin an naidheachd a leòn mi
Fhuair mi òg air a’ mhadainn —
Sgeul mu bhàs Mhaighstir Seòras,
S mì bha brònach e thachairt.

Is ioma duine san àite,
Mar a thà mise ’n ceartuair,
A tha duilich mu d’ bhàs,
A tha sa phàipear ri fhaicinn;
Fear do thuigse ’s do léirsinn,
Cha bu léir dhomh ro phailt ’ad —
Gur mór a’ chùis ionndrainn
Aig an dùthaich air fad thu.

Bha thu iriseal ciùin,
Bu mhór am biùthas a bh’ agad
Dar thàin’ tu ’n tìr sa
Thugainn fhìn air an aiseag:

[TD 347]

[Beurla]

[TD 348]

Cha robh uasal no ìseal
Nach robh cinntinn le d’ fhacal —
S tu nach iarradh ar dìteadh
’S tu ar britheamh ri cheartas.

’S bu tu ’m buachaille dìleas,
Nì na mìltean a chantail:
Chunnaic àsan le’n sùilean
Gun robh ’n dùrachd sin agad
A bhith cuallach do chaorach,
Gan cumail saor bho gach gaise
Fhads a b’ urrainn thu dhèanamh
Gus na shìothlaidh tu seachad.

Sann againn fhìn ’iodh an sòlas
Nam bu deònach le’r n-Athair
Gun robh thus’ an déidh d’ fhàgail
Gun am bàs bhith cho grad ort;
Nuair a theirig an ùine
A ghealladh dhuinn thu bhith againn
B’ fheudar falbh leis an òrdan
Ga bith dòigh anns am faight’ e.

[TD 349]

[Beurla]

[TD 350]

[Dealbh]
<eng>Fr George Rigg

[TD 351-448]

NOTES ON THE POEMS
[Beurla]

[TD 449-450]

CANNA AND J. L. CAMPBELL
[Beurla]

[TD 451-480]

FR ALLAN’S POETRY MANUSCRIPTS
[Beurla]

[TD 481-486]

ETHNOGRAPHY
[Beurla]

[TD 487-502]

MUSIC

[TD 503-512]

BIBLIOGRAPHY OF FR ALLAN

[TD 513-515]

ABBREVIATIONS

[TD 516]

[Mapa]

[TD 517-518]

FIRST LINES OF POEMS

[TD 519-527]

GLOSSARIAL INDEX
