[TD 203]

Air an Spiris

UISGE Beatha agus Uisge Bàis.” Sin an ceann fo’n do sgrìobh Eachann MacIomhair na briathran a leanas, anns an leabhrachan “Alba” ann an 1946.

<eng>“It woud be good to think that Gaelic Drama would at last drive the bogus orators and maudlin songsters from the stage. We would then have, in the Gaelic Movement, some of the strong water of life instead of the present tastleless water of death.”<gai>

Bha sin bho chionn deich bliadhna, agus tha Eachann, agus an fheadhainn a bha an comh-aonta ris, a’ feitheamh fhathast!

Bonn òir an sud: bonn airgid an so! Cuirm-chiùil shìos: Coisir Ghàidhlig shuas! Agus céilidh, céilidh, céilidh . . . . Agus mar is mìlse dh’fhàsas an guth cinn, ’s ann is raige dh’fhàsas an teagan. Chan eil móran nach aontaich gu bheil lì an dòlais air cuirmean móra Ghlaschu, agus còinteach liath na h-aoise a’ tachdadh nan céilidhean Sathurna—ach sin, ma chreideas sinn na chì ’s na chluinn sinn, meud agus leud <eng>culture<gai> a’ Ghàidheil an diugh. Obh! Obh!

Tha dràma cho dual do’n Ghaidheal agus a tha an gugachan do na Nisich, ach is e mullach na truaighe nach do dh’éirich dràma, mar bu chòir dhi a bhith air éirigh, a làraichean nan seann tighean céilidh. Nan robh sin air tachairt, àn aite na seachd misde a dhol air na rudan bu mhiosa anns an tigh chéilidh, chuireamaid ar cinn ar a gheall gu robh staid na Gàidhlige air a bhith na b’fheàrr an diugh ’na thà i. Ach ged a bhogas a’ ghrian, cha tig crìoch air an latha. Gabhaidh rud-eigin dèanamh fhathast.

An fheadhainn a their nach eil tarrguin ann an dràma do na Gaidheil—saoil am fac’ iad riamh dealbh-chluich Ghàidhlig ann am Dalabrog, no am Portrìgh, no am Bràgar, no eadhon ann an Glaschu? Ma chunnaic, saoil an tug iad an aire cho làn ’s a bha na suidheachain, no cho cridheil ’s a bha’n glochd gàire a rachadh an coinneamh gach eirmseachd a thigeadh far a’ chlàir-àird? Ma thug, ciamar nach do thuig iad gu bheil sireadh is iarraidh air an dealbh-chluich—sireadh is iarraidh a ghabhas, eadhon an diugh, cur gu buil.

Bho chionn beagan bhliadhnachan, tha Comunn Dràma na h-Alba air a bhith a’ misneachadh bhuidhnean anns a’ cheann-a-tuath gus cluichean Gàidhlig a chlàradh anns na féisean bliadhnail. Thàtar air a bhith a’ deanamh sin, agus gu deagh bhuil cuideachd. Uair is uair, tha cluichean Gàidhlige air buaidh a thoirt air an fheadhainn Bheurla, a dh’aindeoin ’s nach robh breitheamhan ann a thuigeadh Gàidhlig.

Tha a’ cheisd air a bhith a’ cur dragha air Comunn Dràma na h-Alba bho chionn greise—dé a ghabhas dèanamh gus an tuilleadh cothrom a thoirt do dhràma Ghàidhlig. Aig coinneamh ann an Inbhir-nis as t-samhradh so chaidh, chaidh a sheulachadh gum bu choir féis shònraichte a chur air chois airson nam buidhnean Gàidhlig—féis bhon rachadh na buidhnean a b’fheàrr air adhart


[TD 204]

[Dealbh]
Sgiobadh a Steòrnabhagh

gu prìomh Fhéis Dhràma na h-Alba, far am bhiodh Gàidhlig is Beurla bus ri bus.

Ann an Glaschu, tha daoine air leum a thoirt asda. Fo stiùireadh Dhaibhidh Bacstar, fear de fhir comhairle an S.C.D.A., thàtar, mar thà, air cuideachadh fhaotainn bho Chomairle an Fhoghluim anns a’ bhaile gus clas dràma a chur air chois. Aig a’ chlas so—a bhios air a chumail ann an Ard Sgoil nan Gillean, mu choinneamh Aitreabh nan Gaidheal, Di-màirt gach seachdain fad na Gilblin agus na Màighe—theid comhairle agus teagasg a thoirt do fheadhainn a gheallas a dhol amach agus buidhnean dràma a stéidheachadh ann am baile Ghlaschu. Buidhnean Gàidhlig. Thàtar an làn dòchas gun teid na buidhnean sin air adhart gu féis Ghàidhlig a bhios ann an Glaschu mu dheireadh a gheamhraidh so tighinn.

A nise tha sin math. Tha Gairm a’ cur fàilte air an fhéis so, agus a’ luthaigeachdainn gun soirbhich leatha. Tha sinn an dòchas cuideachd gur i a’ chiad tè de mhóran. Ach tha aon nì bu mhaith lenn a ràdha. Chan eil so a’ dol a dheanamh feum sam bith mur a téid e nas fhaide na Glaschu—Gaidhealach ’s ged a tha am baile mór so, chan eil a chuid ceò fallainn do’n Ghàidhlig. Tha sinn an dòchas gun dean an t-eudach treabhadh an turus so, ma rinn e riamh e, agus gum faic sinn roimh dheireadh na bliadhna, bailtean agus eileanan na Gaidhealtachd a’ leantainn Ghlaschu agus a’ stéidheachadh fhéisean iad fhéin. Ma thachras sin, co aige a tha fios nach fhaic sinn, ann an ùine nach bi fada, buidhnean as gach ceàrnaich a’ cromadh air baile Gaidhealach mu seach ann am féis mhóir bhliadhnail! Nach ann an sin a bhios an latha. A’ chànain mu dheireadh thall a’ faotainn a h-àite dligheach, agus b’e duine ladurna a theireadh dé an còrr a thig an cois sin. . . . .


[TD 207]

Acadamaidh Rioghail Inbhirnis
LE ALASDAIR IAIN MACASGAILL

[Dealbh]

“Bu lòchran mi do’n àirde tuath
’Son seachd ceud bliadhna ’s còrr.”

MA thadhaileas tu an Acadamaidh Rioghail Inbhirnis, agus ma theid thu asteach air an dorus mhór, chì thu na briathran so fuaighte, gu snasmhor grinn ann an Laidinn, air brat-dùnaidh an talla mu do choinneamh, a’ comharrachadh gu soilleir gu bheil freumhaichean na sgoile a’ tolladh air ais troimh iomadach linn, ged nach eil an togalach anns a bheil na sgoilearan an diugh, taing do Shealbh, càil idir coltach ri cho aosda ri sin! Air an taobh eile, mu choinneimh na cloinne gach latha, nuair a tha iad an ceann a chéile aig adhradh maidne, tha suaicheantas na sgoile, le a sgrìobhadh an Laidinn “Le cruaidh spàirn agus deagh bheus” <eng>(Labore et virtute)<gai> a’ cur gu sìmplidh réidh ’nan cuimhne nach tig buaidh gun dìchioll, agus nach ann le aran a mhàin a bheathaichear an duine.

Seallamaid a nis ris an t-seann eachdraidh so. Ma sgrùdas sinn na seann sgrìobhaichean cho fad air ais ri 1233, chì sinn gu robh Manachainn Dominicanach an Inbhirnis aig an àm sin, an àit’-eigin faisg air an t-sràid ris an canar an diugh Sràid nam Manach neo nam Bràithrean Bochda <eng>(Friars),<gai> agus gu robh sgoil bhalach dlùth cheangailte rithe. Chan eil aon chlach air muin cloiche de’n t-seann làrach sin ri fhaicinn a nis, ach is ann ris an sgoil ud a tha an Acadamaidh Rìoghail a’ tagradh a’ chiad chàirdeis ud a dh’ainmich sinn.


[TD 208]

Ri linn an ath-leasachaidh chuireadh as do Sgoil nam Manach ach cha tàinig crìoch air Foghlum, oir cha b’ann mar sin bu mhath le luchd-riaghlaidh a’ bhaile aig an àm e; thog iasdan Sgoil Ghràmair a tha fhathast ri a faicinn aig fìor cheann shìos Sràid na h-Eaglaise. ’S ann anns an dearbh sgoil so a fhuair iomadach balach a bha gu bhith iomraideach ann an eachdraidh is an litreachas na Gaidhealtachd a’ chiad bhlas air foghlum is air eòlas leabhraichean. Air an fheadhainn a b’ ainmeile de na ceatharnaich sin, dh’fhaodamaid ainmeachadh Mac-an-Tòisich Bhòrluim a bha cho sgairteil ann an ar-a-mach nan Seumasach, 1715; Seumas Mac a’ Phearsain, a choisinn uimhir de chliù agus de mhì-chliù leis, mar a thuirt e-fhéin, an eadar-theangachadh, a rinn e air Bàrdachd Oisein; agus cuideachd bha Sinileir Wolfe, a fhuair ainm dha fhéin agus buaidh d’a rìoghachd aig Quebec, a’ gabhail Mathamataics anns an sgoil so nuair a bha e ’na fhear-cuideachaidh aig Diùc Cumberland an déidh blàr fuilteach Chuil-lodair.

Bha, mar sin, freumaichean na sgoilearachd air greim linntean a ghabhail an Inbhirnis, ach bha an t-ochdamh linn deug gu bhith amach mus do thòisich iad ri sgiabadh agus ri beathachadh bhlàth rud-eigin coltach ris nas aithne dhuinn an diugh. B’e a’ cheart bhliadhna, 1787. A réir coltais, bha anns a’ bhaile fiùghalaich—’nam measg bha Mac an Tòisich, MacShimidh, Mac Mhic Alasdair agus daoine mór eile—nach robh idir idir làn riaraichte gu robh cothrom na Féinne aig òigridh na Gaidhealtachd gu feum sgoilearachd a dheanamh de na tàlantan breithneachaidh agus na buadhan foghainnteach a bhuilich nàdur orra. Chruinnich iadsan an ceann a chéile, thug iad ruith air cùisean, agus, an deireadh an latha, leig iad ris gu neo-sgàthach an comh-dhùnadh: gum biodh e ion-mhiannaichte feumail, chan ann a mhàin do bhaile Inbhirnis agus do’n t-Siorrachd ach eadhon do’n Airde-tuath air fad, nan deidheadh Acadamaidh a thogail sa’ bhaile. “Sgoil far am bitheadh balaich uasal na Gaidhealtachd air an oileanachadh,” mar a thuirt iad fhéin. B’ àrd an rùn agus b’ airidh an iarraidh. Gu tà, cha dean coplaich bruidhinn idir togalach—bha £4,000 a dhìth orra agus cha bu bheag e an diugh fhéin gun luaidh idir air an là ud. Ach, nach fìreannach an seanfhacal: “Far am bi toil, bithidh gnìomh”? Chaidh na seòid gu fuaim. Chuir iad comunn ri chéile, agus cha b’ fhada gus an robh fios aig Gaidheil ann an ceithir rannan ruadha an domhain mar a bha cùisean aig baile.

Chaidh am fios amach gun robh cor an fhoghluim anns an àirde tuath am feum cobhair—gun robh feum do-labhairt air Acadamaidh far am faigheadh an òigridh ionnsachadh cho math agus a bha a’ dol—agus gum b’ e Inbhirnis an t-àite bu fhreagarraiche agus bu ghoireasaiche airson togalach de’n t-seòrsa. Seach nach b’urrainn do bhaile Inbhirnis na bha sud de airgead a thogail, bha cothrom a nis air a thoirt do gach mac màthar aig an robh dàimh ris a’ Ghaidhealtachd a làmh a chur ’na phòcaid agus an cuideachadh a b’ fheàrr a b’urrainn e a thoirt do’n aobhar.

Cha b’ e tadhal gum bhanacharaid a bha aig a’ chuireadh. Ann am beagan is bliadhna, chaidh còrr air £6,000 a chruinneachadh, agus


[TD 209]

[Dealbh]
Is e Alasdair fhein a tha air ceann earrainn na Gaidhlige ann an Acadamaidh an diugh.

ann an 1792 bha an Acadamaidh so an àirde. Is ann air an t-Sràid Uir, ris an canar an diugh “Sràid an Acadamaidh” a bha an togalach, far a bheil Tigh-Bìdh Burnett an diugh, agus chithear beagan de’n t-seann làrach an sin fhathast. An ath-bhliadhna chuir ùghdarras an rìgh seula air an obair, agus tha an sgoil rìoghail an ainm agus an urram bho’n là sin gus an diugh. B’ann airson na Gaidhealtachd gu h-iomlan a bha an sgoil so, agus is iomadh òganach aig nach robh móran de imlich na spàine sa’ chlachan a chuir i air a chasan, a’ fosgladh dhaibh-san chothroman a chuir iad fhéin le tùr, tuisge, deagh cheann agus mór dhìchioll, gu fìor bhuil. Agus cha robh sin gun chliù dhaibh féin, do’n daoine, agus do’n sgoil a dh’oilein iad, ann an iomadach ceàrnaidh de’n t-saoghal.

Cha robh caileagan idir anns an sgoil so an toiseach, ach fhuair iasdan cothrom a thighinn innte uair-eigin mu mheadhon na naoidheamh linne deug agus tha balaich is nighneagan a’ strì ri chéile a nis innte.

Bheir sinn a nis sùil mhionaideach air obair na sgoile so san là ud agus chì sinn nach b’ ann da-rìribh ’nan cadal a bha na balaich. Bha cagnadh gu leòir mu’n coinneamh mus cnàmhadh iad na bha air a thairsge dhaibh. Bha ceann a’ bhùird, mar gum b’eadh, mar thà aig a’ Bheurla, agus bha eadhon Sasunnach fhéin gu bhith ’ga teagaisg. ’S e tòrr a bha so, tha e glé choltach bho’n eubhach a bha air!

Bha cuideachd air a’ chlàr, Laidionn, Greugais, Fraingis, Sgrìobhadh, Cùnntas, Dòigh chumail leabhraichean, Mathamataics, Sgiobaireachd, Gunnaireachd, Tomhais de gach seòrsa, Eachdraidh, Feallsanachd, Speuradaireachd, agus beagan de gach seòrsa eòlais eile air an d’fhuair mac an duine greim. Ach a’ Ghàidhlig?—och, ochan, cha robh fiù agus faighneachd oirre an toiseach. Ma bha ùir dhubh Chuil-lodair, eadhon fhathast fliuch drùidhte le fuil nan laoch d’am bu dual a’ Ghàidhlig a bhruidhinn gu pongail fileanta agus a cliù a dhìon bho thàir an fhòirneirt, ag osnaich leis an ùr-thamailt so, cha robh cluasan càirdeil air ghleusadh gu éisdeachd sa’ bhaile. Nach b’e an dìol e air cànain na Gaidhealtachd? Ach ged a bha càirdean a’ bhaile ’nan tosd, cha do dh’fhàg sin bratach na Gàidhlige gu tur ’na sìneadh, agus cha b’fhada gus an do dh’ainmicheadh gun robh Comunn Gaidhealach Lunnainn—ar beannachd aca—a’ tagradh


[TD 210]

a còrach—agus beagan ’na dhéidh sin, gum biodh a’ Ghàidhlig, mar bu chòir dhi, a’ togail a h-àite am measg chuspairean teagaisg na sgoile. Tha i an sin fhathast, agus cha mhisde an sgoil pioc e.

Mas fhàg sinn eachdraidh an Acadamaidh Rìoghail anns na làithean bho chian ud, chì sinn ainm eile, cuideachd, as am bu chòir do na Gaidheil ainmeil ud, Eóghan MacLachlainn a chuir uiread de mheas is de urram air ar cainnt is air ar litreachas. Bha fear-teagaisg Laidinn agus Greugais a dhìth air an sgoil aig an àm, agus chuir esan asteach air a shon. ’S e Mac Mhic Alasdair Ghlinngaraidh an tac a b’fheàrr a bh’ aige airson an t-àite fhaighinn, agus, gu dearbh, bha esan cho mór leis agus gun mhaoidh e gun deanadh e fhéin agus a dhaoine dìreach air Inbhirnis agus gun deanadh iad smùr dheth mur faigheadh MacLachlainn an inbhe a bha a’ sireadh!

Thig sinn a nis gu Acadamaidh Rìoghail an là ’n diugh; ’s ann an 1895 a chuireadh an togalach so an àirde, air mullach a’ chnuic, agus fairichidh tu òirdhearcas na h-aoise ’ga chuartachadh agus e ’na pìos air phìos a chur ris bho’n uair sin—oisean airson ealdhain agus fiosrachadh dhùilean <eng>(science)<gai> ann an 1912, agus oisean eile air leth air a’ cheann eile airson na cloinne bige ann an 1926. Feumaidh sinn, cuideachd, cumail ’nar cuimhne gun robh a h-uile balach agus caileag a bha a’ tighinn do’n Acadamaidh sna laithean ud a’ pàidheadh airson am foghluim agus an oileanachaidh, agus faodar a thuigsinn, a’ cur meas air a’ chothrom d’a réir. Ach chuir Achd an Fhoghluim 1918, as do phàidheadh, anns na sreathan bhos cionn na trìtheamh bliadhna, agus chuir Achd 1946 as gu buileach dha ann an Ard-Sgoil.

An diugh, tha suas ri ochd ceud anns an sgoil uile gu léir, agus tha timcheall air an t-sia ceud dhiubh sin san àrd-sgoil. Thainig a’ mhór-chuid dhiubh sin asteach a òg-sgoiltean a’ bhaile agus timcheall; tha deuchainnean aca ri shuidhe an sin nuair a tha iad mu dhà-dheug, agus ma tha gach cunntas aca sin agus gach teisteanas sgoile eile a’ cumail amach leth-ghealltanais gun toir iad deagh fheum as an t-seòrsa sgoilearachd agus oileanachaidh a tha àrd-sgoil mar so a’ cur fa chomhair chloinne, tha an cothrom sin air a thoirt dhaibh. An sin tha sia bliadhna rompa san sgoil ag ionnsachadh chànanan, eachdraidh, cunntais, eòlais-dùthcha, fiosrachadh dhùilean, agus gach eòlais eile a thàtar a nis a’ smaoineachadh feumail do inntin agus do chorp an duine ’na fhàs gu coimhliontachd. Tha Ard-dheuchainnean na rìoghachd san amharc aca mus fàg iad, agus ma shoirbhicheas leotha an sin, faodar stiùireadh air oil-thigh na thaobh sam bith eile a tha am miann fhéin agus am faireachduinnean ’gan tarruing.

Chan eil barrarchd air an da fhichead aig a bheil a’ Ghàidhlig; tha iad sin as na Hearadh, Scalpaidh, Uibhist agus Barraidh agus mu dhithis na triùir aig am beil an dachaidh a nis air tir-mór, ach a fhuair am bainne am measg fàile cùbhraidh an fhraoich. Gu bitheanta, tha a’ mhór-chuid de na sgoilearan sin a’ fuireach ann an sgoiltean nan Eileanan aca fhéin gus a bheil iad a’ streap ris an t-sia-deug, agus a’ tighinn chun na ceathramh bliadhna san Acadamaidh, ach


[TD 211]

[Dealbh]
Domhnall I. MacDhomhnaill

bithidh corra dhuine a’ tighinn eadhon air a’ chiad bhliadhna. Is e fìor bheagan gu dearbh a tha ag ionnsachadh na Gàidhlige gun eòlas idir a bhith aca oirre mar chànain mhàthaireil, agus bu mhór am beud, ach chan eil e cho furasda ri sin sean fhreumhaichean a’ chleachdaidh a reubadh a bith, ged nach biodh cnap-starra sam bith eile san t-slighe ach sin fhéin.

Ma bheir sinn sùil air feadhainn de na maighstirean sgoile a chuir meas agus urram air an togalaich dhreachmhoir so, chì sinn fìor charaid eile do’n Ghàidhealtachd air ceann na sgoile bho 1895 to 1908—b’e sin Mgr. U. I. MacBhàtar. Nach mór a rinn esan airson na Gàidhlige agus airsonsgoilearan agus sgoilearachd, gu h-àraid an déidh dha a dhol ’na àrd-ollamh a dh’ Oil-thigh Dhuinéideann? Is iomadh òganach a chuir esan air a chasan, agus, cuideachd, is iomadh balach eile a dh’fhalbh as an sgoil bhon’ uair sin, a ràinig inbhe ro-àrd ann an iomadh ceàrnaidhean na talmhainn—ann an oilthighean, colaistean, sgoiltean, eaglaisean, leabhar-lann, sgrìobhadh, saighdearachd tha iad a’ nochdadh gu glan soilleir an tùr a rugadh annta agus am foghlum a thug an sgoil dhaibh. Chan eil math an ainmeachadh uile, oir bhiodh an t-sreath cho fada ri do ghàirdean, agus dh’fhàgte cuid-eigin as, ach, far a bheil iad tha an sgoil a’ cur fàilte orra, air an son fhéin agus airson an urraim a chuir iad air a ballaichean.

’S e Sgiathanach urramach, Domhnull Greum nach maireann, a Uige, a bha air ceann na Gàidhlige san sgoil gus an do chaochail e mu chóig bliadhna air ais. Bha e fhéin tuisgseach tonaisgeil, agus ciùin carthannach ’na dhòighean, agus is iomadh oileanach aig a bheil cuimhne chùbhraidh bhlàth air cho bàidheil coibhneil agus a choinnich e riutha air an t-slighe troimh ’n sgoil.

Tha sinn toilichte, cuideachd, a ràdh gu bheil a’ Ghàidhlig againn air ceann na sgoile an diùgh, oir is ann a Loch Carran a tha Maighstir MacDhòmhnaill, agus tha làn a chinn aige-san dhith. An là a shuidhicheadh esan ’na cheann air an sgoil bho chionn còrr is deich bliadhna is ann sa’ Ghàidhlig, tha e coltach, a dhaingnicheadh na cùmhnantan, agus nach bu mhór—agus airidh—an là e an eachdraidh na sgoile a bhith a’ cluinntinn mac-talla an t-seana chànain a’ siubhal gu binn bàidheil am measg nan sparran agus neo-air-thaing do na chumadh as i? Gum fada mhaireas i mar sin.


[TD 213]

Seann Sgeul a Uibhist
BHO DHOMHNALL IAIN DOMHNALLACH

’SE MacMhuirich a b’ oide do dh’Anna, nighean Mhic ’ic Ailein, agus bha i air a togail astigh aige fhéin ann an Staoiligearraidh, bho a bha i ’na pàisde gus a tainig i gu ìre boireannaich. Agus là de na lathaichean thug i tarruing air gu fac i aislig as a cadal.

“Seadh,” ars a h-oide rithe, “gu dé an aislig a chunnaic thu?”

“Chunnaic,” ars ise, “mi bhith muigh anns a’ mhadainn, agus mi a’ cluinntinn na cuthaig agus gun bhiadh ’nam bhroinn.”

“O matà,” ars a h-oide rithe, “cha bhi thu ann an tigh MhicMhuirich nuair a thachras sin.” Agus ’s e an rud a rinn e, chuir e mach an tochradh dhi anns a’ mhionaid—seachd mairt dheug agus tarbh—agus dh’fhalbh e dhachaidh leatha gu ruig Ormicleit gu h-athair, agus iad ag iomain na spréidhe rompa.

Chunnaic iad bho’n chaisteal an Ormicleit an tàin chruidh a bha suas an tràigh bhàn, agus fireannach is boireannach as an deaghaidh. Nuair a theann iad na b’fhaisge orra, dh’aithnich iad có bh’ann. “O a Rìgh shaoghail,” arsa Mac ’ic Ailein, “gu dé rinn Anna mo nighean ceàrr air a h-oide, nuair a tha i fhéin is e fhéin a’ tighinn an so, agus a tochradh leatha.”

Co-dhiùbh, nuair a ràinig MacMhuirich is a dhalta Ormicleit, dh’fhaighneachd Mac ’ic Ailein gu dé a rinn Anna ceàrr. Thuirt MacMhuirich nach do rinn a nighean dad ceàrr ach gu robh toil aice tilleadh dhachaidh. A nis, anns an àm a bha sin bha e ’na chleachdadh ann an Uibhist cruinneachadh a bhith aca air an deireadh chròthaidh, agus a’ cheart bhliadhna bha so bha cruinneachadh aca ann an Ormicleit nuair a bha am bàrr air fhaighinn dhachaidh.

A nis, air greis dhe’n oidhche, mar gum biodh an deoch air fàs beag air a’ chruinneachadh, chuir a’ bhan-tighearna amach a nighean, Anna, as an tigh anns a robh a’ chuirm, dha’n tigh-mhór a dh’iarraidh tuilleadh dibhe. Nuair a thill a nighean astigh, is an deoch aice, bha blàth caoinidh oirre. Dh’fhoighneachd a màthair dhi gu dé a bh’oirre. Thuirt a nighean gun do thuit i bhon a chaidh i mach, ann an tòrr shligean, is gun do ghearradh a glùin.

“O gu dearbh,” ars a màthair, “dh’aithnich mi air sùil Fhearchair ’ic Alasdair gun robh rud-eigin ’na bheachd.” Agus chùm i beachd air an oidhche bh’ann, agus trì ràithean bho’n oidhche sin bha pàisde gille aig nighean Mhic ’ic Ailein, agus thug i suas Fearchar Mac Alasdair, an gréidhear, ’na athair dha. Cha robh dad an uair sin ach breith air agus a chur ann an daingnich agus glas-làmh air.

Bha Fearchar Mac Alasdair ann a sin anns a’ phrìosan. Bhiodh fear daonnan a’ dol g’a ionnsaigh le biadh, agus là dhe na lathaichean, dh’iarr am prìosanach air, nuair a dh’fhalbhadh e an oidhche sin, dorus a’ phrìosain fhàgail fosgailte. Rinn an duine sin, agus fhuair am prìosanach mu sgaoil an oidhche sin. Dh’fhalbh e agus ràinig e a’ chlisneach aig crìoch Staoinibrig, agus thòisich e ri suathadh na glas-làmh a bh’air a làmhan ris a’ chlisnich gus na dh’fhuasgail e an taraig a bha ’ga ceangal, a chionn fhuaradh an taraig aig taobh na clisnich beagan ùine ’na dheaghaidh sin.


[TD 214]

Thug am prìosanach aghaidh air a’ bheinn, agus ràinig e bàgh na Hann aig bun Loch Aoineart agus fios aige gum faigheadh e bàta ann a sin a bheireadh gu tir-mór e. Chaidh e do thigh an fhir a bha còmhnaidh anns na Hann, agus chaidh gabhail aige glé mhath ann, a chionn dh’aithnich iad gu math có bh’aca agus gur h-ann air theicheadh a bha e. Chuireadh biadh g’a ionnsaigh chun a’ bhùird, agus bha e fhéin is fear-an-tighe ’s a bhean a’ bruidhinn ’s a’ seanachas agus iad a’ gabhail am bithidh. Dh’éirich an so fear-an-tighe amach as an tigh, agus bha am fear a bha aig a bhiadh astigh a’ gabhail fadachd nach robh e a’ tilleadh. Agus a thaobh ’s gu robh droch amharas aig air, dh’éirich e fhéin amach agus ghabh e sìos chun a’ chladaich is sheall e air a sgothaidh agus bha clach air a cur troimh ’n ùrlar aice. Anns a’ mhionaid thuig e mar a bhà, gur e fear-an-tighe a rinn so, agus gu robh e a nis air a rathad gu Ormicleit gus esan a bhrath. Dh’fhalbh e ’s chuir e aghaidh air a’ bhaile as deaghaidh an fhir a dh’fhalbh, agus rug e air astigh pìos a rathad, agus mharbh e air a’ bhad e. Thilg e an uair sin an corp aige do dh’abhainn a bha faisge, agus cha d’fhuaras riamh corp an duine sin gus an d’fhuaradh na cnàmhan an ath bhliadhna, anns an abhainn. Agus theirear Abhainn nan Cnàmh ris an abhainn sin chun an là-an-diugh. Thill am prìosanach an uair sin dha na Hann. Fhuair e ceaba agus bhuainn e sgrath réisg, agus chàraich e air ùrlar na sgothadh i air uachdar an tuill. Chuir e calcadh air chor-eigin fòidhpe, agus dh’ fhalbh e leatha. Chualas as a dheaghaidh sin gun do ràinig e tir-mór gu sàbhailte.

Ach co-dhiùbh, ann an Uibhist, dh’fhàs a mhac suas ’na dhuine mór sgairteil agus ’s e Raoghall a bha mar ainm air. Nuair a thainig e gu ìre duine thug a sheanair dha Staoinibrig, agus rinn so uachdaran dheth air baile fearainn. Goirid as a dheaghaidh so thainig bàta anns a robh luchd dibhe do’n fhadhail, agus bha iad a’ cur air tìr nan togsaidean ’s ’gan cur ann an tigh-stòir air a’ chidhe. Chaidh a nis geall a chur amach, duine sam bith a chuireadh suas an togsaid air an staidhre le cheann, gun a làmh a chur ’na còir, gum faigheadh e an togsaid dha fhéin. Bha toil aig gu leòir fiachainn, ach cha robh a mhisneach aca, ach co-dhiùbh dh’fhiach Raoghall, mac nighean Mhic ’ic Ailein. Dh’fhalbh e leis an togsaid, ’ga putadh suas an staidhre le neart a chinn, agus an uair a bha e gus a bhith aig a’ mhullach leatha, shleamhnaich a chas bhuaithe le alltrapadh air choreigin agus thill an togsaid air ais, agus gu mì-fhortanach phronn i an ceann aige. Bha ionndrainn mhór air Raoghall as a dheaghaidh sin, agus ’s ann an uair sin a thainig e fa-near dha ’n fheadhainn dha ’m buineadh e briathran a thuirt seann duine bh’anns an nàbachd là ’s e air thighinn dh’an tigh aig Mac ’ic Ailein ’s Raoghall ’s e ’na phàisde beag anns a’ chreathail. Sheas an seann duine os cionn a’ phàise ’s e ’g amharc air. Chuir e a làmh air a cheann, agus ars esan, “ ’S cruaidh cruaidh leam an tinn a theid air a’ cheann bheag bhàn sin fhathast.” “Gu dé,” arsa Mac ’ic Ailein, “an tinn a tha thu a’ faicinn a dh’ionnsaigh an leanaibh?” “O chan eil” ars an seann duine, “ach tha mi cinnteach nach bi mise neo sibhse beò gus sin fhaicinn a’ tachairt.” Agus ’s ann nuair a chaidh Raoghall a mharbhadh a thainig an fhàthachd a rinneadh dha ’na leanabh beag fa-near dha na daoine. Agus chaidh òran tiamhaidh muladach a dheanamh dhà as deidh a bhàis.


[TD 217]

Troimh Shùil na Camara

[Dealbh]

B’E An t-Athair Urramach Iain Moireasdan a b’àirde rinn sgal an aghaidh rocaidean Uibhist. Co-dhiùbh a tha duine leis no ’na aghaidh—agus nochd sinn anns an àireamh mu dheireadh có an taobh air a bheil Gairm—chan eil neach nach mol daigneachd an t-Sagairt. So shuas an eaglais aige—Eaglais Aird-Choinnich—agus an uair a chunnaic sinn an dealbh, shaoil leinn gum bu toigh le feadhainn a faicinn agus beagan a chluinntinn mu na tha ìnnte.

Thogadh an dealbh aig àm Nollaige, mar a thuigeas duine bho’n chreathail air an làimh-chlì. Tha a’ chreathal so air a togail a h-uile bliadhna le buill de’n choimhthional, agus tha i a’ seasamh anns an Eaglais bho là Nollaige gu ochd là an déidh Féill an Taisbeanaidh. Tha a’ chùbaid air a snaigheadh a taoic, agus ghibhteadh i do dh’Ard Eaglais an Obain le Marcus Bhòid bho chionn leth-cheud bliadhna; bha Mgr. Moireasdan a’ searmonachadh ìnnte fad shia bliadhna anns an Oban, agus an uair a chaidh crìoch a chur air an Ard Eaglais ùir, lean a’ chùbaid do Uibhist e. Chaidh an t-altair a shnaigheadh le saor Uibhistech an uair a chaidh an Eaglais fhéin a thogail—bho chionn 127 bliadhna!—agus chunnacas am Pàilliun agus na Coinnlearan an toiseach anns a’ Chaibeal Chaitligeach a bha anns an Fhéill Mhóir am Bellahouston ann an 1937.

Tionndaidhibh a nise an duilleag, ach chì sibh dealbh eile a Uibhist . . . .

[Sanas]


[TD 218]

[Dealbh]

AM bliadhna, air son na ciad uair, thug Comunn Chloinn Dòmhnaill Cuach Airgid mar dhuais pìobaireachd do Chomunn nan Lùth-chleasan ann an Uibhist-a-Deas. ’S i an duais Cuach Fhionnghail NicDhòmhnaill, agus chumadh a’ chiad cho-fharpuis air a son air an 26mh latha de’n Fhaoilteach. Chan fhaod an duais a dhol gu duine nach buin do dh’Uibhist fhéin, agus, am bliadhna choisneadh i le Uilleam Walker a Dalabrog a bha ’na shaighdear fad a’ chogaidh ann an Réiseamaid MhicShimi. Anns an dealbh so, chì sibh Uilleam a’ faotainn na Cuaiche bho Cheann-suidhe Comunn nan Lùth-chleasan—Fionnlagh MacCoinnich. ’Na sheasamh air a chùl, chì sibh Fear Cathrach nan Lùth-chleasan—Maidsear Alastair Camshron.

Seallaibh a nise air an duilleig so thall . . . .

Thogadh na dealbhannan so le deagh charaid do Ghairm, agus an uair a thug e dhuinn iad, thubhairt e gun toireadh e leabhar eireachdail mar dhuais do’n chiad duine a sgrìobhadh thugainn agus a dh’innseadh dhuinn càite a bheil na dealbhannan air an togail. Ainmean nan sràidean ann an Gàidhlig! Mu’n d’thuirt a’ chailleach Sgiathanach—“An dean sibh stem orra?” Ma nì, sgrìobhaibh thugainn gu 227 <eng>Bath Street,<gai> Glaschu, C.2.

[Sanas]


[TD 219]

[Dealbhan]


[TD 223]

[Dealbh]

Turus do’n Spàinnt.

Le MURCHADH MOIRREACH

(2) TROIMH’N FHRAING

GHEALL mi gun cuirinn sgrìobag thugaibh a dh’ìnnseadh mu ar turus gu Tir-mór na h-Eòrpa aig deireadh an t-samhraidh so a chaidh, ach chan ionann gealladh is coimhlionadh. O’n thill sinn thainig gach là le uallach fhéin, agus leis gach coileid a bh’ann chaidh an dàil sa’ ghnothaich, agus le dàil dearmad.

Cha robh ma thà dad a dhùil agamsa ruighinn Tir-mór na h-Eòrpa am bliadhna, no ’s math dh’fhaoidt’ idir, gus aon là is mi aig coinneamh an Dunéideann san Ogmhios, an d’fhuair mi a’ phutag ud ’s a dh’ìnnseadh dhomh gu robh cuideigin aig an dorus airson facal fhaighinn ruim. Có bha so ach caraid a thainig a dh’ìnnse gu robh e-fhéin agus fear eile a’ cur rompa a dhl gu Tir-mór aig toiseach an Iuchair agus guma mhath leis mi-fhìn is bean-an-tighe a dhol còmhla riutha, nam biodh sin g’ar rèir. Bha an Spàinnt—a bha iad an dùil a ruighinn—car fad as leinn, ach có aige bha fhios cuin a bhiodh an cothrom againn a rìs, agus le sin mar sin rùnaich sinn Tir-mór a ruighinn.

Creideadh sìbhse nach b’ann gun iomagain a fhuair sinn gach deisealachd air dòigh, oir bha an ùine ’na dian-ruith agus an Spàinnt ag iarraidh uarrais a bharrachd <eng>(visa)<gai> air dùthchannan eile. Co-dhiùbh, bha gach nì deiseil mu choinneamh an latha, agus air an t-slighe bhà sinn.

Cha b’e rathad gu deas a b’fhasa dhe na ròidean. Ann an cuid de àitean, gu h-àraidh anns na bailtean móra, mar Doncaster, agus eadar Tilburaidh agus Dóbhar, bha na càraichean sròn ri céir fad mhìltean. Ràinig sinn co-dhiùbh ann an dà latha, mar a bh’againn san t-sealladh, agus an ath mhadainn, madainn àigh, chaidh sinn sìos chun na lamraig, agus an deidh beagan cheistean a chur ruinn le fir na cuspuinn, chaidh sinn air bòrd gun fiù as màileid fhosgladh.

Mar a bha am bàta a’ cumail a cuinnlein air an Fhraing far an cuinge an Caolas Sasannach, no mar chante o shean, am Muir n-Icht, bha m’ inntinn a’ ruith air turusan eile a chaidh mi a null an Caolas, an dubh na h-oidhche, mar bu trice. Chan fhaca mise geala-chreagan Dhóbhair o na láithean ud gus an sud, agus cho fada ’s a bheireadh cuairt na


[TD 224]

sùla asteach ’nam sheasamh air clàr a’ bhàta, cha do shaoil mi gun dh’fhàg an dà chogadh làrach mór sam bith air a’ bhaile no air an lamraig. Bha gun teagamh barrachd thoill am bonn nan creag, làraichean ghunnachan móra agus chuilidhean tasgaidh, agus ann an aon àite, shaoil mi, beàrn fhada ann an dìon-bhalla a’ phuirt, ach sin uile cho fada agus a chunnaic mi.

Cha b’e sin do Chalais e. Mar a bha am bàta a’ tighinn asteach ris an lamraig, bha an léir-sgrios a chaidh a dheanamh air a’ phort faicsinneach air gach taobh. Bha fliuch-bhallachan nan cidheachan air am briseadh gu dona ann an iomadh àite, agus togalaichean dlùth air a’ phort air an leagadh gu làr, cuid dhiubh fhathast ’nan sléibhtrich air chùl challaidean. Ach air a’ chidhe fhéin bha cuid, mar oifisean is tighean-bìdh, air an ùr ath-thogail. An deidh dhuinn a dhol troimh chachaileith na cuspuinn—agus sin gun mhóran maille—agus blasd bìdh fhaighinn, chùm sinn oirnn gu deas. Chan fhaca mi shuas am meadhon a’ bhaile urad de bhristeadh ’s a shaoilinn, ach dh’fhaodadh gun deach ùr-thogail na chaidh a sgrios. Bha aon atharrachadh do’n tug mi toidh, ’s e sin nach robh aon Fhrangach r’ a fhaicinn le briogais-bhuilg ’s i air a ceangal mu na h-aobranna, nì a bha cumanta dà fhichead bliadhna air ais.

Tha na ròidean anns a’ chuid mhóir de’n Fhraing farsaing agus dìreach, agus dheanadh càr astar math ’s gun mhóran coileid orra, mur biodh nach eil modh is riaghailt-rothaid ann, co-dhiùbh air an aon rian ’s th’againn am Breatainn. Le sin dh’fheumteadh faiceall a chleachdadh, gu h-àraidh aig crasg nan ròidean. Bha e ’na iongnadh leinn cho aonaranach ’s a bha an t-slighe agus an dùthaich mun cuairt, oir chaidh sinn mile an deidh mìle gun a’ bheag fhaicinn eadar na bailtean ach talamh àitich fo bhàrr air gach taobh, gun thigh, gun fheansa, gun challaid, dh’ fhaodainn a chantainn, gun chrìochan, ’s gach òirleach dheth air oibreachadh gu fìor-iomall an rothaid-mhóir. Bha an rud a shàraich mnathan a’ bhaile eile—na cinn-sgura—glé choltach ’na shùgradh 1e mac-an-Fhrangaich, oir bha e faicsinneach gu robh e a’ deanamh uile dhìchill gu feartan na talmhainn a chur gu deagh bhuil; is cho fada ’s a chitheadh an t-sùil bha na raointean torrach 1e biadh am pailteas do dhuine ’s do dh’ainmhidh.

Bha na mòr-bhailtean troimh an deach sinn am bicheantas mar na bailtean againn fhìn, le’ m bùthtean làn bathair, agus daoine, mar bu trice, air an deagh chòmhdach. Cha robh na tighean an cuid a shràidean ach mu làimh, agus cha b’ ann anns na bailtean beaga a b’fheàrr iad. Bha iad sin móran na bu mhairbhe na tha iad againne. Cha robh duine no leanabh, no cù no cat ri am faicinn ach ainnmeamh; ged a dh'fhaodadh gu robh a’ chuid sin dhiubh a bha strì ri fearann amuigh sna h-achannan agus a’ chuid eile a’ norradaich an cùil-eigin sam faigheadh iad sgàil o’n teas. Cha robh a choltas air na tighean gu robh móran cùraim ’ga ghabhail riutha, gu h-àraidh ris na dorsan ’s ri clàir-dhùnaidh nan uinneagan—’s cha robh uinneag gun a clàr—oir bha gach aon aca air sgréathadh aig a’ ghréin, agus am peant, mas e peant a bh’ ann, a’ dol ’na dhust. Na leacan starsaich fhéin bha air an cladhach fòpa le gaoith is teas is sian. Bha sàmhchair lom thar gach nì, ach a h-aon; b’e sin na fasaidh-phetroil, agus bha pailteas


[TD 225]

[Dealbh]

dhiubh sin ann. Far an robh tighean ùra ’gan togail, agus bu tearc iad na bailtean beaga tuath air an Seine, anns nach d’ fhàg an cogadh beàrnan briste, bha iad móran na bu shnasaile an deilbh ’s an sgèimh na tha iad againne. Bha iad air an suidheachadh cho socair air am bonn ’s gu robh caomhalachd anabarrach ann do’n t-sùil.

Chuir sinn seachad a’ chiad oidhche ann am Beauvais, baile tuath air an Seine. Chaidh a chur ri talamh ach beag ri linn a’ chogaidh, ’s thug sin cothrom do na Frangaich an grinneas a chleachdadh an deilbh nan tighean ’s nan sràid; agus rinn iad sin air dhòigh a ghlacadh ’s a riaraicheadh an t-sùil. Chì sibh san dealbh aon oisinn sràide a bha mu choinneamh an òsd-thigh san d’ fhuair sinn cuid-oidhche, agus saoilidh mi nach eil e ’na nàire dhaibh.

Chùm sinn oirnn á sin gu iomall Pharis, sìos gu Versailles is Fontainebleau, ’s á sin a rìs gu deas an cois nan aibhnichean Loire agus Alier. Bha cuid de’n dùthaich an so, eadar choille is phòr, anabarrach taitneach, oir bha anail nam bliadhnachan cùbhraidh air tigh is raoin. Bha chuid bu mhotha de na bailtean beaga anns a bheil an luchd-àitich a’ fuireach air an suidheachadh an lagain fasgach beagan astair bho’n rathad mhór, ach bha stìopal na h-eaglais, le a biod os cionn nan craobh, a’ deanamh aithnichte far an robh gach aon aca ’na laighe, gu socair, sàmhach, mar gum b’ eadh, air chùl an t-saoghail.

Chaidil sinn an oidhche sin am baile beag air an abhainn Alier, mu dhà cheud mìle deas air Paris. Bha an tigh-òsda glan, comhfhurtail, ’s na daoine càirdeil, dìchiollach agus an rùn gach riarachadh a thoirt duinn, gu h-àraidh fear-an-tighe. B’esan an còcaire, ’s bha e air thì gu dìnneir a chur fa ar comhair a bhiodh ’na teist air a


[TD 226]

sgil ’s a liut fhéin mar shàr-fhear-ealain. Is duine agaibhse a tha a’ dol do’n Fhraing, cuimhnichibh nach ann an asgaidh a gheibh sibh te de’n t-seòrsa, oir cosgaidh i tioram dhuibh mu dhà not an duine, ’s e sin mu cheithir no chóig urad ’s a chosgadh i san dùthaich so. Thachair Duitseach ’s a bhean ruinn an so is iad air an t-slighe dhachaidh as an Spàinnt. Bha Beurla mhath aca, is fhuair sinn móran eòlais bhuapa mu ghnothaichean san dùthaich sin. Mhol iad dhuinn ruighinn Sitges, baile tha mu 25 mìle deas air Barcelóna, far na chuir iad fhéin seachad mìos glé shona, comhairle a ghabh sinn gun aon aithreachas ’na deidh.

Lean sinn oirnn an ath-mhadainn ri slios na h-aibhne Aleir. Chaidh sinn troimh ghrunnan bhailtean móra air an t-slighe, Vichy air aon aca. Bha e so cho ainmeil ri linn a’ chogaidh mar phrìomh-bhaile riaghaltas Phetain, an deidh an t-sleuchdaidh, ’s gun tug sinn sùil mhath air san dol seachad. Is baile glan, eireachdail da-rìribh, le coltas an airgid air gach sràid. Tha na tighean air gabhail ùmpa gu math, gach aon air ùr-pheantadh, ’s iad uile air chaochladh dath, is sealltanach, dealbhach do’n t-sùil. Thaghadh gu math san droch uair. Cha mhotha a dhìochuimhnicheas sinn an sealladh àghmhor a tha ri fhaicinn thar sratha is bheann bho luib an rothaid aig droichid Thiers.

Mar a bha sinn a’ dìreadh suas gu bràighe nan aibhnichean ’s rì aonaichean Auvergne, bha fìonnarachd nam beann da-rìribh taitneach, an deidh teas a’ chòmhnard. Fad mhìltean bha ar slighe troimh sgoltaidhean domhainn, coillteach an sud, lom creagach an so, ’s an còmhnaidh ’nan iongnadh. Air uairibh san doimhne, le sgorra-

[Dealbh]
“. . . . aonaichean Auvergne . . . .”


[TD 227]

chreagan allta air gach taobh, air uairibh air na bearraidhean ceudan troigh os cionn, bha an rathad a’ dìreadh ’s a’ teàrnadh ’s a’ lùbadh gu ìre tuaineal a chur ’nar ceann. Shuas am meadhon an aonaich chunnaic sinn baile mu mheud Ionarnis, Le Puy, a th’ air a shuidheachadh air sliosan mheallan creige <eng>(puys)<gai> tha ’g éirigh o lag san aonach, is seipeil air mullach aon diubh agus iomhaigh na h-Oighe ag éirigh gu àirde mhór air aon eile, sealladh a chìte fad mhìltean o lom a’ chòmhnard ’s nach dìochuimhnich duine a chì. Nuair a ràinig sinn am mullach bha na sliosan air an còmhdach le coille, agus air a’ bhad a b’àirde, eaglais mhór mar abaid, agus sin còrr agus 4000 troigh os cionn na mara. Chaidh sinn troimh shùil, mu fhichead slat a dh’ fhad, ann an creig a bha, mur eil mi air mo mhealladh, a’ dealachadh nan uisgeachan, dìreach aig tòiseachadh cromaidh dhuinn bho bhearraidhean nan Cevennes. Lean sinn sgoltaidhean gleanntach sìos taobh deas nam beann gus na ràinig sinn baile beag car a tuath air Ales, agus chuir sinn seachad an oidhche an sin. B’ann an so a chunnaic sinn a’ chiad fhìonan.

Chan eil mullaichean an Avergne ’na thalamh cho torach ris an chuid eile de’n Fhraing, is bha e ’na iongantas leinn ciamar a bha daoine a’ faighinn bith-beò a’ b’ fhiach an t-saothair ann, oir feumaidh gu bheil dìth an uisge ’na dheuchainn mhór do’n luchd-àitich. Chan eil boinne a’ tuiteam as an adhar air am faigh iad greim nach eil air a chur gu feum a rìs agus a rìs, mas urrainnear idir. Tha an t-àite cho tioram ’s an teas cho mór, ’s nach robh bileag fheòir a bha ris a’ ghréin nach robh loisgte gu a freumh. Feur sam bith a chunnaic sinn, ’s ann air sliosan cas a bha fo sgàil, agus bu mhór an t-saothair a bha air a ghabhail ris. Cha robh clais ri rathad, no an àit eile, anns am faodadh uisge a thighinn le tuil, nach robh leigidhean beaga aisde a chuireadh an t-uisge chladhain chaola, mu thrì òirlich an doimhne, a bha a null ’s a nall, a’ fiaradh gach leathad a bha fo sgàile ri àin na gréine. Air cho beag ’s gam biodh na peiteagan glasaich, bhathas ’gan cur gu feum, ’s gach gas feòir air a spealadh cho lom ri feusag do lic, agus feumaidh gu robhas a’ tighinn astar math gu sin a dheanamh, oir cha robh tigh ri fhaicinn ach corr-ainneamh. Chan fhaca sinn each fad an t-siubhail. Chunnaic sinn muileid no dhà agus—nì a b’ annasaiche ’s nach fhaca mi a riamh chun a sud—crodh-bainne anns na cairtean; ’s bu neònach iad sìos na leothaidean, le mall-cheum air mhall-cheum, is an ùghannan a’ glugadaich bho thaobh gu taobh. <eng>“Dual-puprose”<gai> ’ga rìribh! Is ann ainneamh a bha tigh anns na bailtean beaga a bha air na sliosan a deas gun cheithir stòraidhean, ’s an làr ìosal dhiubh ’na bhàthaich. Bha iad, mar bu tric, air an aon ruith, ’s co-cheangailte, agus ag éirigh mar dhùin ’nan cnapan garbhbeartach bho ’n t-sràid. Saoilidh mi nach

[Sanas]


[TD 228]

[Dealbh]
“. . . crodh-bainne anns na cairtean.”

ann an aonait a bha Rob Ruadh ’s a cheatharnaich! Có an croitear air an t-saoghal aig an robh de dh’airgead na thog iad!

Tràth an ath-latha ràinig sinn oirthir a deas na Frainge, ’s nuair a fhuair sinn a’ chiad bhoillseadh de’n mhuir faisg air Cete, dh’éigh sinn le iolach mar a dh’ éigh Xenophon o chian “An Cuan, An Cuan”; bha e an sud ’na shìntich lasrach fo dhian-ghathan gréine, ach chan fhaca sinn tuilleadh e gus ’na ràinig sinn an Spàinnt. Chaidh sinn troimh iomadh baile beag is mór, Montpellier, Nàrbonne, Perpingan is cuid eile, mas do stadadh sinn le luchd na cuspuinn aig a’ chrìch sna Pyrenees. Fad na slighe, ’s cha robh i bheag goirid air dà cheud mìle, chan fhaca sinn móran a’ fàs a talamh ach fìonan, fìonan, fìonan. Bha an rathad fad na h-ùine ris na sliosan ìosal, is shaoileadh tu nach robh dad suas oirnn ach a’ chreag lom; ach le saothair mhóir, is le gaoith is teas is tiormachd, bha am beagan talmhainn a bha uaireigin air na leacan air a chruinneachadh ’na staidhrichean, is balla cloiche ri aghaidh nan ruitheanan, suas gu àirde nan cnoc; agus e fo fhìonain. Cha robh dad an sud ach fìonan, suas oirnn air na cnuic, sìos oirnn chun ìsle, mìle an deidh mìle gun dad ach fìonain, fìonain, gus an robh sinn seachd sgìth is fìonan.

Nuair a ràinig sinn a’ chrìoch, chaidh sinn troimh eileamaidean na cuspuinn aig a’ chachaileith Fhrangaich gun mhóran call ùine, ach aig a’ chachaileith Spàinntich, beagan air aghart, cha robh gnothaichean cho sgiobalta, ged a dh’fhaodadh gur h-e ar dìth eòlais air an cainnt a dh’aobharaich earrainn deth. Ach, gu fortanach, fhuair sinn seachad gun mhàileid fhosgladh, ’s bu mhór sin: agus mur eil sibh sgìth de’n dorgh so, cluinnidh sibh an còrr uair eile.

(R’a leantainn.)


[TD 243]

Righ na Greige

Chuireadh an sgialachd so ri clàr le Calum Iain N. MacLeòid o aithris Neill Mhic an t-Saoir, nach maireann, Gleann na Maiseadh, siorramachd Cheap Breatann, Alba Nuaidh.

LA bha sud bha Rìgh na Gréige amuigh a’ sealg, is thàinig tiugh-cheò air, is chaidh seacharan-seilge air an Rìgh. Shuidh e sìos ri taobh sìdh-bhrugh a leigeil anail agus chuala e guth ag ràdh, guth na ban-sìdhe, “Chan eil dùil agam fhéin, a Rìgh na Gréige, nach eil thu air chall.” “Uill,” ars esan, “thà, chan eil fhios agam càit a bheil mi.” “O”, ars is, “thig astigh, thig astigh.” Chaidh e asteach do’n àite bha sin, agus bha’n fhàrdach a’ coimhead ro-mhath, is dh’fhuirich e an sin fad na h-oidhche. An là-rna-mhàireach thuirt a’ bhean-shìdh ris, “O Rìgh na Gréige,” ars ise “tha’n t-àm agad a dhol dhachaidh. Chan eil pioc de’n chaisteal agad nach eil air a lìonadh suas le flaiceagan dubha. Chan eil dùil aca d’fhaicinn gu sìorruidh.” “O,” ars an Rìgh, “nach ann an dé a thàinig mise an so?” “O chan ann,” ars ise, “tha là agus bliadhna on a thàinig thu so. Tha ùine mhór air a dhol seachad,” ars ise, “agus ’s fheàrr dhut a dhol dhachaidh.”

Uill, thog e rithe is dh’fhalbh e. “A nis, a Rìgh na Gréige,” ars ise, “tha thu falbh, ach thoir a’ cheart aire,” ars ise, “ma bhios dragh sam bith orm-sa air tàilleabh na h-ùine a thug thu còmhla rium gu bheil agad-sa ri seasamh ris.” Dh’éisd e ri sin, chùm e roimhe, is dh’fhalbh e.

Nuair a ràinig e’n tigh, tha fhios agad, thog iad sòlas is leag iad bròn, bheil thu faicinn, oir mu dheireadh thall, thàinig an Rìgh dhachaidh sàbhailte. Bha iad uabhasach uile gu léir taingeil; ach co-dhiùbh lean esan air an t-sealgaireachd mar a bha e roimhe. Là de làithean thàinig an eachlach-ùrlair a dh’ ionnsaigh na ban-rìghinn is thuirt i rithe gun robh mac aig an Rìgh amuigh sa’ bheinn-sheilge le ban-sìdhe, is nuair a thigeadh e air aghaidh gum biodh tnùth aige ri mac na ban-rìghinn. “O,” ars a’ bhan-rìghinn, “chan eil an leithid sin ceart idir. Ged a bhiodh, is ged a chailleadh ar réit uile gu léir cha bhithinn cho dona riut-sa.”

A nis bha a dhìth air a’ bhan-rìghinn a toil innse dhi mar a gheibheadh i mac na ban-sìdhe dhachaidh. Nuair a dh’innis i do’n eachlach-ùrlair na bha dhìth oirre thuirt an eachlach-ùrlair, “Cha mhór is cha bheag, ach gu dearbh tha gu leòir an sin.” “Nuair a thig an Rìgh dhachaidh,” ars an eachlach-ùrlair, “cuir balgum de fhìon dearg ’nad bhial is theirig do’n leabaidh is nuair a thig an Rìgh air ais o’n bheinn-sheilge spùt am fìon amach air an ùrlar, is abair gur e fuil do chridhe a tha sud. Foighnichidh esan an uair sin a bheil rud sam bith ann a ni do leighis is canaidh tusa gu bheil ma ni esan an rud a dh’iarras tu air.

Rinn a’ bhan-rìghinn mar a dh’iarr an eachlach-ùrlair oirre, is nuair a thàinig an Rìgh dhachaidh spùt i am fìon dearg amach air an ùrlar, is dh’fhoighnich an Rìgh gu dé bha sud. “Tha sud,” ars ise, “fuil mo chridhe.” “Bheil rud sam bith ann a chùm do leighis?” ars an Rìgh. “Ma ni thusa an rud a dh’iarras mis’ ort thig leigheas thugam,” ars a’ bhan-rìghinn. “Gu dé an rud tha sin?” ars an Rìgh. “Tha sin,” ars a’ bhan-rìghinn, “mac na ban-sìdhe a th’agad


[TD 244]

sa’ bheinn-sheilge a thoirt dhachaidh an so.” “Uill,” ars an Rìgh, “mur a b’e gun gheall mi e, cha dèanainn e, ach co-dhiùbh,” ars an Rìgh, “seasaidh mi ri mo ghealltanas.”

Dh’fhalbh e. Thog e rithe. Ràinig e an sìdh-bhrugh far an robh an gille ’s a’ bhan-sìdhe. Cha do leig e air idir fàth a thuruis ach cho luath ’s a nochd e ris a’ bhan-sìdhe thuirt i, “O Rìgh na Gréige, thàinig thu a dh’iarraidh do mhic. Thoir leat e ach thoir a’ cheart aire ma dh’éireas beud do m’ mhac, a’ chlach as àirde a tha ’nad chaisteal ’s i a’ chlach as ìsle a bhios ann,” agus, “a Rìgh na Gréige,” ars ise, “ged is e do mhac a th’ann cuimhnich gur e mo mhac-sa a th’ann cuideachd.” Ach, co-dhiùbh, thug an Rìgh leis an gille, agus bha e cho coltach an cruth ’s an cumadh ris a’ mhac eile sa’ chaisteal ’s gun robh e duilich an aithneachadh o chéile.

Là bha sud bha na dithis ghillean a’ cluich ri chéile, agus ag iomain air a’ mhachair. Smaoinich a’ bhan-rìghinn nuair a bha i a’ coimhead orra gun cuireadh i fios air fear-fiosachd ach a faigheadh i amach gu dé an caithe-beatha is gu dé am bàs a bha dol a bhith aig balaich. Thàinig am fear-fiosachd is dh’fhoighnich a’ bhan-rìghinn dha mar so: “Gu dé an caithe-beatha a bhios aig na brogaich is gu dé am bàs a gheibh iad?” “Chan eil feum agad,” ars am fear-fiosachd, “air sin fhaighinn amach idir. Ni thu a’ chùis as aonais. Chan innis mise dhut e.” “Siuthad,” ars a’ bhan-rìghinn, “innis thusa dhòmh-sa d’ fhiosachd oir tha mi ’gad phàidheadh air a son.” “Uill,” ars am fear-fiosachd, “innsidh mise dhut sin. Tha’n dàrna fear dhiùbh a’ dol a mharbhadh an fhir eile.” “Sin,” ars esan, “am bàs a thig orra.” Dh’fhalbh am fear-fiosachd is fhuair e pàidheadh. 

Mar a bha na làithean a’ dol seachad dhearbh mac na ban-sìdhe do na h-uile gur e gille acfhuinneach, lùthmhor a bh’ann, móran nas èasgaidh na’n fhear eile. Nuair a dh’ fhàs iad suas le chéile chaidh i a thoirt fa-near dhaibh an fhiosachd a chaidh a dhèanamh dhaibh. Nuair a chuala mac na ban-sìdhe an naidheachd bhruidhinn e ri mi bhràthair is thuirt e, “Tha mise,” ars esan, “a’ falbh. Chan eil mise a’ dol a dh’fhuireach an so idir. Tha mi dol còmhla ri m’ mhàthair. Ged a tha m’athair an so chan eil mo mhàthair ann. Fuirich thusa còmhla ri d’mhàthair fhéin agus theid mise còmhla ri m’mhàthair fhéin. Coimhead,” ars esan, “chaidh flosachd a dhèanamh gu bheil an dàrna fear againn a’ dol a mharbhadh an fhir eile, is chan eil fhios gu dé a dh’fhaodadh tachairt. Dh’fhaodadh sinn a bhith neo-chiontach ach nan tachradh nì sam bith bhiodh e air fhàgail oirnne gur e sinne a rinn an cron, agus leis a sin chan fhuirich mise idir an so.”

Dh’fhalbh mac na ban-sìdhe is bha dubh-bhròn air a bhràthair nuair a leig e beannachd leis ach cha robh àrach air. Ràinig e tigh a mhàthar is bha e greis mhór an sin gus mu dheireadh an do theirig an t-aodach a bh’air a fhuair e o’n Rìgh. Chaidh an t-aodach ’na stiallan is ’se an rud a bhiodh e a’ dèanamh a’ ruith nan gobhar fhiadhaich. Rùisgeadh e dhiùbh an seiche is chuireadh e sin ri chraiceann, is o sin amach ’se Gille a’ Chochuill-chraicinn a thug iad air.

Dh’ fhalbh e matà là bha sud is thuirt e gun d’rachadh e gu Fionn MacCumhaill fiach am faigheadh e fasdadh. Dh’fhalbh e, thog e


[TD 245]

rithe. Chaidh e gu Fionn MacCumhaill. Thuirt Fionn ris gu faigheadh e fasdadh. “’N téid thu,” arsa Fionn, “a dhèanamh biadh deiseil airson na Féinne? Nuair a thig iad asteach aig bial na h-oidhche thoir dhiùbh am brògan is fasdaidh mi airson sin thu.”

Thàinig an Fhiann matà dhachaidh ach bha earraig aig Gille a’ Chochuill-chraicinn mun d’fhuair e air na brògan a thoirt dhiùbh. Chunnaic Fionn nach dèanadh e feum dha Gille a’ Chochuill-chraicinn a chumail air adhart. Chaidh Fionn a dh’ ionnsaigh an Fhir-chomhairleach is thuirt e ris, “Gu dé a nì sinn leis a’ ghille ghasda tha sud?” “O,” ars am Fear-comhairleach, “innsidh mise dhut gu dé a nì thu. Abair ris nach bi duine air fhasdadh fo’ n bhratach aig Fionn MacCumhaill ach fear a chumas ruith ri Caoilte. Cha ruith e ri Caoilte idir, agus falbhaidh e an uair sin.” Thuirt Fionn MacCumhaill ri Gille a’ Chochuill-chraicinn matà gu feumadh e ruith a chumail ri Caoilte ma fasdadh esan e. Dh’fhoighnich Gille a’ Chochuill-chraicinn càit an robh Caoilte. Thuirt Fionn, “Sud e thall.” Nuair a mhothaich Gille a’ Chochuill-chraicinn dha thug e roid as a dheidh. Rug e air anns a’ mhionaid is cha mhór nach do mharbh e e. Bhuail e an t-slat-dhraoidheachd air Caoilte is dh’ fhalbh e ’na fhiadh còmhla ris na féidh eile do’n bheinn.

Cha robh Fionn riaraichte fhathast. Chaidh e a dh’ ionnsaigh an Fhir-chomhairleach, is dh’fhoighnich e dha gu dé an ath dhearbhadh-spionnaidh a chuireadh iad air Gille a’ Chochuill-chraicinn. “Abair ris,” ars am Fear-comhairleach, “a dhol suas air an taobh ud de’n chaisteal, is a thighinn a nuas air an taobh eile de’n chaisteal agus seachd sleaghan diag a chaitheamh anns an adhar os cionn cùl a chinn, agus sin rud nach gabh dèanamh. Théid iad troimhe.” Dh’iarr Gille a’ Chochuill-chraicinn na sleaghan is fhuair e iad. Chaith e suas anns na speuran na seachd sleaghan diag, is a h-uile té mar a thigeadh cheapadh e i, is thàinig e a nuas an taobh eile de’n chaisteal gu slàn, fallain, is na seachd sleaghan diag aige ’nan aon tòrr aige cruinn, còmhla.

Dh innis Fionn MacCumhaill do’n Fhear-chomhairleach mar a dh’éirich do Ghille a’ Chochuill-chraicinn. “Math dh’ fhaoidte,” ars am Fear-chomhairleach, “gur e sud an duine as fhèarr a chunnaic thu riamh.” Bi gu math ris, is math dh’fhaoidte gun dèan e feum gun chiall dut fhathast.” Bha sin mar sin, is bha Gille a’ Chochuill-chraicinn a’ faighinn air adhart taghte math.

An ceann là is bliadhna thàinig fios air Fionn ’s air an Fhéinn a dhol gu dìnneir gu Bàn-Righ Eilean nam Muc. “A nis,” arsa Fionn ri Gille a’ Chochuill-chraicinn, “Fhuair mi fios o Bhàn-Righ Eilean nam Muc a dhol thuice gu dìnneir is falbhaidh tusa còmhla rium.” “O,” arsa Gille a’ Chochuill-chraicinn, “chan fhalbh, chan fhalbh. Cha do dh’fhasdaidh thusa mise airson a dhol gu dùthaich eile idir, is cha mhotha a théid mi ann.” Bha Fionn MacCumhaill ’ga shìor iompachadh mu’n chùis is mu dheireadh thall thuirt Gille a’ Chochuill-chraicinn ris, “Uill, tha mi coma co-dhiùbh,” ars esan, “ma gheibh thu cead o mo mhàthair gu faod mi a dhol ann.” “Càit air an t-saoghal mhór,” arsa Fionn MacCumhaill, “a faic mise do mhàthair?” “O,” arsa Gille a’ Chochuill-chraicinn, “éirich thusa


[TD 246]

[Sanasan]


[TD 247]

anns a’ mhadainn tràth gu leòir is chì thu i fo uinneig an rùim agad an sin a’ cìreadh a cinn. Theirig mun cuairt air an taobh so de’n tigh is gabh suas ri a taobh gun fhios di cuir car m’a gruaig le d’ dhòrn is bruidhnidh i riut an uair sin.” Chùm Fionn MacCumhaill sùil ghiar air an uinneig tràth san ath mhadainn is bha màthair Gille a’ Chochuill-chraicinn an sin gun teagamh. Dh’èalaidh e suas ri a taobh is chuir e car m’a gruaig le dhòrn. “Ha, Hà,” ars ise, “Tha thu air tighinn a Rìgh na Féinne. Faodaidh mo mhac-sa falbh còmhla riut.” Dh’innis Fionn do Ghille a’ Chochuill-chraicinn mar a dh’éirich dha, is rinneadh an long deiseil gu falbh.

Sheòl iad gu Eilean nam Muc, is ghabh an long dìreach do’n Chreig an Eilean nam Muc leis cho domhainn ’s a bha an t-uisge. Nuair a shuath an long ris a’ Chreig shìn Feachd na Féinne air gearradh leum amach ach cho luath ’s a chuireadh iad cas air a’ Chreig rachadh a h-uile fear an sàs is chan fhaigheadh e as a sin. Thàinig Gille a’ Chochuill-chraicinn is thuirt e riutha, “Gu dé a tha sibh a’ dèanamh a nis fhearaibh? Cha dèan math dhuibh leum air a’ Chreig idir oir tha i làn buidseachd.” Gheàrr Gille a’ Chochuill-chraicinn sìnteag an uair sin amach as an luing is bhuail e shuas air an fhiar ghorm is bhuain e sgrathan talmhainn. Shad e iad sìos do na fir ag ràdh, “So dhuibh a nis, coisichibh suas orra sin.” Choisich cuid dhiùbh suas is na feadhainn nach b’urrainn gluasad thug Gille a’ Chochuill-chraicinn an crathadh beag ud dhaibh is amach a ghabh iad as a’ Chreig. Dh’fhalbh iad uile an uair sin gu Bàn-Righ Eilean nam Muc. Nuair a choinnich Fionn rithe thuirt e, “Càit a bheil an dìnneir mhór a gheall thu dhuinn a bhith agad?” “Chan eil dìnneir idir agam dhuibh,” arsa Bàn-Righ Eilean nam Muc, “ach tha tarbh air an eilean is ma bheireas sibh air ni e dìnneir dhuibh.” Dh’fhalbh an Fhiann ach nuair a bhiodh an tarbh air a’ chnoc bhiodh an Fhiann anns an lag, is nuair a bhiodh an Fhiann air a’ chnoc bhiodh an tarbh san lag, is cha b’urrainn daibh breith air idir. “O,” arsa Gille a’ Chochuill-chraicinn, “cha robh gnothach agaibh falbh o’n tigh idir. Cha téid agaibh air rud sam bith a dhèanamh.” Dh’fhalbh e fhéin is thug e sìnteag an deidh an tairbh. Sguab e leis e fo achlais is mharbh e e sa’ mhionaid, is thug e a dh’ionnsaigh an tighe e. “Tha a nis,” arsa Bàn-Righ Eilean nan Muc, “sobhal thall an sin. Glanaibh amach an todhar as is dèanaibh teine is ròstaibh an tarbh ann. Chaidh an Fhiann an sàs an obair a’ ghlanaidh ach a h-uile làn-spaide a chuireadh iad amach thigeadh a dhà asteach. Theich iad le’m beatha as an t-sobhal is chuir Fionn a chomhairle ri Gille a’ Chochuill-chraicinn. “Glanaidh mis’ amach an todhar,” arsa Gille a’ Chochuill-chraicinn. Rug e air spaid is am prioba na sùla bha an sobhal air a ghlanadh amach o cheann gu ceann ’s air a sguabadh. Co-dhiùbh, ròst iad an tarbh, is dh’ith iad e. “A nis,” arsa Gille a’ Chochuill-chraicinn, “rachaibh a chadal airson greiseig. Cha bhi sinn fada san àite uabhasach a tha so oir tha e làn bhuidseachd. Cha bu chòir dhuinn a bhith ann idir. Fuirichidh mise ’nam dhùisg.” Rinn iad so. Cha robh Gille a’ Chochuill-chraicinn fada ’na fhaire nuair a dh’fhairich e creutair beag gloineach air an starsach, is e a’ dèanamh ciùil cho bòidheach ’s a chual’ e riamh. Thug Gille


[TD 248]

a’ Chochuill-chraicinn roid as a dheidh fiach am faigheadh e greim air ach dh’fhairtlich air breith air. Ghabh Gille a’ Chochuill-chraicinn an tachartas so mar dhroch mhanadh. Co-dhiùbh thàinig a’ mhadainn. Dhùisg an Fhiann is thog iad ri sàl san luing. Nuair a fhuair iad air bòrd thuirt Gille a’ Chochuill-chraicinn ri Fionn, “Tha mise a nis sgìth ’s tha mi a’ dol a chadal ach ma chì thu atharrachadh uabhasach a’ tighinn air an iarmailt fiach gun dùisg thu mise,” ars esan. Bha Fionn a’ sìor choimhead air an iarmailt is mhothaich e droch choltas a’ tighinn oirre, mar gum biodh i làn stéillean is gòbhlan bheaga de gach seòrsa. Dhùisg Fionn Gille a’ Chochuill-chraicinn ag ràdh, “Tha rud air choireigin a’ tighinn as ar deidh.” Thog Gille a’ Chochuill-chraicinn a shùil ris an iarmailt is thuirt e, “Ha, Hà, sin agad a nis Bàn-Righ Eilean nam Muc a’ tighinn airson do shliochd a thoirt bhuat. Tha cóig ciad seanchairibh, is cóig ciad seanghalach le ’n cuid airm, ’s le’n cuid dhìoghaltairean a’ toinnteachadh ri chéile ’s a’ sìor rùsal, agus tha tuilleadh ann air nach ruig an t-ionnsachadh agam-sa, ach tha mo bhràthair as a’ Ghréig air toiseach an treud. Tha fios agam-sa gu bheil esan ann ach chan eil fios aige-san gu bheil mise ann. Mar sin buail an t-slat-dhraoidheachd orm-sa is falbhaidh mi as an deidh.” Rinneadh sin. Dh’fhalbh Gille a’ Chochuill-chraicinn. Thog e rithe is thòisich an t-sabaid anns an iarmailt. An ceann tacain thàinig Gille a’ Chochuill-chraicinn air ais gu slàn, fallain. Mharbh e a bhràthair is thill e an fhras, ach nuair a thàinig e air bòrd chaidh a sgiorramachadh le sleaghan air an oir a bha air bial-mór na luinge.

Ràinig iad caladh. Bha a’ bhan-sìdhe aig a’ chladach ’gan coinneachadh. “Tha,” ars ise, “mo mhac marbh.” “Thà,” arsa Fionn, “tha e’n ìre mhath.” “Càit a bheil e?” ars ise. “Tha e an so,” ars esan. “Suain do bhratach m’a thimcheall,” ars ise ri Fionn. Rinneadh sin. Dh’fhalbh a’ bhan-sìdhe. Thog i rithe is sguab i leatha eallach a mic, is amach a ghabh i gu Aird an t-Sealgair. Dh’fhàs Gille a’ Chochuill-chraicinn nas fheàrr, is thòisich e ri sealg. “O a mhàthair,” arsa Gille a’ Chochuill-chraicinn aon là bha sud, is e amuigh mun cuairt, “nach fhaca mi Caoilte a’ ruith an sud. Carson nach do thog thu an draoidheachd ort fhéin.” Anns na facail a bh’ann dh’fhalbh Gille a’ Chochuill-chraicinn is thug e roid an deidh Caoilte. Bhuail e an t-slat-dhraoidheachd air ag ràdh, “Falbh a nis dhachaidh còmhla ri Fionn MacCumhaill. Bha thu fada gu leòir air an fhiar.”

[Sanas]


[TD 261]

“Gnothaich Bhoireannach”
Le MURDAG NICCOINNICH

BHO chian nan cian b’e glaodh nam boireannach nach robh fàth aca iad fhéin a dhearbhadh. Chan fhaodar a chleith gu bheil cothrom nan cothrom aig tè sam bith a thogras an diugh ann an ceàird no dreuchd—gu tric le pàidheadh fir—agus cha mhotha dh’fhaodar àicheadh gu bheil móran a’ cleith nan cothroman. Gun teagamh cluinnear mu thè an sud ’s an so a tha mach as a’ ghréigh—ach gu minig chan eil cho òg ’s a bhà i. Tha fada cus co-ionnanachd ’nar measg.

Mu roinn bhig de mhnathan na dùthcha, ged thà, thatar a’ gleachd gu dìblidh an dràsda. Is ainmig a chualas gu robh na sgoiltean air an cumail a’ dol idir gu bho chionn ghoirid. Ged is cudthromach argumaid nam fear, tha aon ionad anns a bheil na mnathan os cionn prìs—na sgoiltean. Nach ann an làmhan bean-teagaisg a thòisich sinn uile, agus có a thogas ionad fiùghail, ge be cho fiosrach ealanta e, mur eil a’ bhunait daingeann? ’S cinnteach gur làn thìde dhuinn ar sùilean fhuasgladh: gu bheil an t-àm air caochladh nuair a bha rudeigin tàireil co-cheangailte ri dreuchd na ban-mhaighstir sgoile. Cha do dh’éirich an Ròimh an aon là, agus chan ann clisg a thilgeas sinn dhinn cleachdadh linntean, ach is aobhar iomagain teircead luchd-teagaisg earbsail ’nar cuid sgoiltean.

Gu dé, matà, an seòrsa boireannaich a gheibhear aig ceart mullach na dreuchd so, a tha a’ togail uimhear de dheasbaireachd? Tha May Andrews, O.B.E., M.A., ’na h-àrd cheann air an sgoil mhóir chaileag a stéidhich Seumas Gillespie an Dun-éideann.

B’i a’ chiad bhoireannach air an do chuir Dun-éideann an t-urram so. Chuir a’ Bhàn-righ urram eile oirre bho chionn còrr agus bliadhna airson a h-oibreach am measg na h-òigridh. Thoiribh sùil air a dealbh agus chì sibh nach ann a mhàin ’na dreuchd a tha i sònraichte ach mar bhoireannach cuideachd. Chì sibh gnùis chiùin, shubhach, làn de’n tuigse ’s de’n ghliocas a threòraich ceudan chaileagan thar stairsnich an slighe troimh’n t-saoghal, làn de’n choibhneas nach eil bog no fann nuair dh’fheumar achmhasan a thoirt. Rugadh i an Dun-dèagh le gìbhtean anabarrach sgoilearachd agus comas riaghlaidh air leth—ach

[Dealbh]


[TD 262]

chan e sin gu léir a tha ’ga comharrachadh. Is iomadh tè a rugadh le mór bhuadhan, ach nach tric a chailleas iad cuimhne air gur h-e boireannaich a tha annta.

Nuair a dh’fheòraich mi do Mhay Andrews mu a smuaintean agus i nis aig crìch aon turuis, oir tha i a’ leigeil dhith a h-uallach mór san earrach so, fhreagair i as a’ bhad, “Fhuair mi mór-shonas agus deagh shàsachadh ’nam obair an còmhnuidh.” ’S e a prìomh òrdugh do’n luchd-teagaisg a tha fòidhpe iad ionnsachadh do na caileagan gu feum iad oibreachadh le dìchioll daonnan. Is e a creud innseadh dhaibh bho àm gu h-àm gun an aire a bhith air gu dé a’ bhuannachd a gheibh iad as an saothar, ach le an uile chridhe air meud nas urrainn dhaibh a chur ’s a thoirt do an saothair. Cha do choinnich May Andrews ’na beatha riamh, agus shiubhail i earrann mhath de’n t-saoghal mhór, beag meas no dìth spéis air sgàth i bhith ’na bean-teagaisg—cha robh i a’ coimhead air an son. Chòrd a beatha rithe agus tha i a nis a’ sgur mus fhàs i car sgìth, is a’ togail oirre gu New Zealand, far a bheil i ’n dùil òraidean a thoirt do chuid de na comunnan Albannach, agus tha Gairm a’ dol ’na cois. Fad a beatha b’e a mór-thlachd an òigridh, agus chuir i a h-eiseamplair àrd fhéin rompa daonnan. Tha tàbhachd ’na pearsa maille ri sèimheachd; chan eil i a’ sàthadh a cuid foghluim sìos d’amhaich, agus, a chàirdean, nach àluinn a brat. Chan fhaicear i gun a bhith banail, taitneach fasanta.

Tha i làn chinnteach gu soirbhicheadh a’ Ghàidhlig gu math san sgoil mhóir; bu chaomh leatha bhith air tòiseachadh oirre san sgoil mus do leig i suas a dreuchd fhéin, agus ’s e a comhairle sinn strì a dhèanamh gus am faigh sinn i.

[Dealbh]

CHAITH mi greiseag là eile còmhla ri ban-Albannach eile—F. Marian Nic-Nèill. So agaibh tè a tha tuigseach, foghluimte, le brod na giùlain, air nach eil a h-earrann mhath de lasantachd macmeanmach a’ Ghaidheil a dhìth. Tha an dà chuid aice-se, mór thlachd anns na làithean a dh’aom, agus eòlas farsaing air an là-an-diugh, “Saoileam,” thuirt i, “gur h-ann a’ saothrachadh as leth na h-Alba bha mi riamh.”

Seachdain roimhe so bha i air tilleadh dhachaidh a Inbhir-nis, far an robh i ’na ban-chomhairlich do luchd-oibreach Walt Disney agus iad a’ deanamh film de Oidhche Shamhna anns na seann làithean. Chan eil neach san dùthaich d’an aithne barrachd mu sheann mhodhannan na i, agus tha i trang ’gan sgrìobhadh an leabhar mór a chumas cunntas gu bràth air iomadh nòs


[TD 263]

[Dealbh]
A’ deanamh film de Oidhche Shamhna

àraid agus beul-aithris. Chan e sin a-mhàin—anns an leabhar d’an ainm “An Cidsin Albannach” sgrìobh i dhuinn gu ciatach an t-uabhas de dhòighean fuine agus deasachaidh lòin a thional i air feadh na tìre.

Nighean ministeir, aon de theaghlach mór, rugadh Marian ann an Arcaibh, agus ged nach robh an sporan tric cho làn ’s bu toigh leotha, bha pailteas ciùil, leughaidh agus brod a’ chòmhraidh daonnan mu a timcheall. ’S iomadh ceann a chaidh a chrathadh nuair a chaidh clann a’ mhinisteir do sgoilmhóir san Roinn Eòrpa, ach thill Marian do Oilthigh Ghlaschu. ’S iomadach ceàrnaidh a thadhail i air feadh an t-saoghail, agus fad na tìde bha i tional sgeul, nòs agus rann.

Tha còrr air ceud crònan, móran dhiubh sa’ Ghàidhlig, aice nis, agus bidh dùil againn am faicinn an clò cho math ri dà leabhar eile an athghoirid. Is mór a gràdh air a’ Ghàidhlig, ged nach eil i aice cho math ’s bu toigh leatha. Bha làn a chlaiginn aig a h-athair dhith; ach, mar is tric a thachras, nuair nach eil i aig a’ mhàthair, no ma tha i lapach, beag diù dhith, cha do thog a’ chlann i, agus is mór am beud nach ann anns a’ Ghàidhlig a tha Marian a’ sgrìobhadh dhuinn. “Chaill mise nì luachmhor thar prìs bho nach do thòisich mi air a’ Ghàidhlig ’nam òige” ars ise. “Cha bu chòir do neach a bheir ùidhe air gnathasan na h-Alba a thuigsinn, a bhith gun Ghàidhlig.”

Co-dhiùbh no co aca, bu chòir dhuinn a bhith làn toileachais gu bheil eachdraidh nam féisdean ’s nan dòighean aosda ann an làmhan cho comasach, an urra ri tè tha cho beò, gramail, glan-fhradharcach. Ars ise ann an dealachadh, “Cha ghabh mi aig àm sam bith, ’s cha do ghabh a riamh, iomradh mar fhìrinn.”


[TD 264]

[Dealbh]

A’ Bhanais Oir—agus nuair a tha an dithis cho ainmeil ri Sir Compton MacCoinnich agus a bhean uasal, saoileam gu las sùilean nam ban buileach clisg. Bha am balachan trì fichead ’s a dhà dheug so anns an leabaidh agus a chas ’ga shàrachadh am feasgar a chaidh mi a chòmhradh ris, agus is e fhéin a bha frogail meanmnach innte.

Chuir mi romham sgrìobhadh mu’n tigh dhuibh, ach le innse na fìrinn, cha chreid mi gun toir neach cus toidhidh do rùm sam bheil Sir Compton, is e fhéin cho sunndach tarruingeach. Tha a’ Ghàidhlig


[TD 265]

dlùth do a chridhe, is ged is toigh leis cumail amach nach eil i aige ach mu làimh, nuair a thuirt e dhà no trì fhacail an dràsda is a rithisd, gun fhios da, cha b’e blas na Beurla bh’ orra.

Phòs an dithis so, bho chionn lethcheud bliadhna, ann an Lunnainn, gun fhios do neach—b’ fheudar dhaibh fear-sguabaidh na sràide a thoirt asteach do’n eaglais mar fhianuis. Chosd biadh na bainnse dà thasdan an duine, ’s am fìon ’na chois. Fhreagair e ri m’ cheisd mu shonas pòsda cho buan—nì nach eil cumanta san àm so—gu robh pailteas ri dhèanamh aca le chéile an còmhnuidh, gun chleachd iad an tonaisg, ’s nach do dh’fhàg an dàrna neach an neach eile air chùl. Tha a bhean i fhéin tàlantach, ealanta air deilbh a dhreach-dhathadh, deas air a’ phiàno a chluiche, sgileil air gràbhaladh, agus tha greis mhath bho thòisich i fhéin a’ cur leabhraichean an clò. Cha robh i, mar sin, an sgàil a companaich, ach ’na leth-bhreac dha.

Cha ruig mise a leas iomradh idir a thoirt air mór-oibrichean Shir Compton fhéin—tha iad iomraiteach agus bithidh. ’S ann a chaidh mise choimhead an duine uasail so—fìor charaid na Gàidhlige—air sgàth aithris co ris a bha e coltach ’na dhachaidh. B’e sin an dachaidh bhòidheach, stàiteil, làn dhealbh agus àirneis phrìseil—bha litrichean Greugais an dath òir suas taobhan na staidhre. Chan eil e furasda tionnsgain air còrr agus ceithir mìle deug leabhar, ach sud san robh iad gu h-òrdail, réidh. ’S a leabhraichean air gach taobh, na tallain eadar dà sheòmar. Tha suas ris an àireamh sin de chlàir aige cuideachd, ach ’s ann a bha an clàr ann am fear a chuir an Gramaphone thuca aig àm na bainnse òir—clàr de’n òr as deirge dreach, ann am bocsa de thartan Chloinn Choinnich, air a bheil òraid a rinn Sir Compton do’n Bh.B.C.

[Sanas]


[TD 266]

Tha cùirteinean fada de shìoda mollach (no meilmheid) anns gach rùm, gach dath eadardhealaichte mar fhreagaireadh an àirneis, uaine agus dearg mar as trice. ’S ann an cathair àrd ghàirdeanach a tha Sir Compton a’ sgrìobhadh daonnan—cathair dhearg le stòl-chas agus bòrd-sgrìobhaidh eadar an dà ghàirdean. Tha e air grunn dhiubh a chaitheamh ’na là. Chan eil bodach sa’ Ghaidhealtachd nach fhaodadh ceò a thogail ceart comhladh leis na tha de phìoban tombaca an sud. Anns an leabaidh, ’s amach ’s asteach, bha trì cait Siamese cho bòidheach pròiseil ’s a chunnaic mi riamh—creutairean uallach, mór-chuiseach a th’anns na cait so, agus is iad a dh’fhaodas le bian mar shìoda.

Chuir Sir Compton blàth bheannachd thugaibh uile, agus dh’fhàg e mise co-dhiùbh làn iongantais agus irisleachd. Bha fearas-chuideachd an so—“Bu chòir” deir e, “Ministear Diùltaidh a bhith sa’ Phàrlamaid. ’S ann a chuireadh esan fàilte chridheil air ceistean dreamasach.” Tha cuimhne chumhachdach aige, ’s chan eil samhla guth sam bith nach cuir e air. Tha a inntinn geur nimheil, àbhachd nas sradagaiche is a chridhe nas òigeil na móran de’n òigridh.

Ghabh mi cupan tea maille ris. Cha robh spaidealachd no pròis an so, cha robh àrdan no uaibhreachas. Tha sinn sealbhach gu bheil an dachaidh shònraichte so ’nar measg an Alba, oir innte gheibhear nithean nach fhaod Alba chaoidh a chall, aoidheachd is ceòl-gàire, cliù a tha sìmplidh.

[Sanas]


[TD 270]

Tiriodh
Le SEUMAS MACTHOMAIS

[Dealbh]
Air an rathad a Chornaig Mór (Iain Camshron)

BHA uair a theirte Tìr Iosal an Eòrna ris an eilean-sa, agus bha an t-ainm sin fìor fhreagarrach aig an àm. Tha an tìr ìosal fhathast, móran dith nach eil leth-cheud troigh os cionn còmhnaird na mara, ach chan fhaicear raointean eòrna innte nas motha. Is iomadh luchd eathair de choirce is eòrna a thug manaich I Chaluim Chille ’nan latha fhéin as an eilean, agus nach liutha balach agus caileag a dh’àraicheadh air math na talmhainn o’n àm sin, ach tha na buailtean an diugh gu léir, ach beag, fo fheur.

’S e dùthaich ghrianach a tha so. Chan eil nas grianaiche an Albainn, agus tha na machraichean daonnan ùrar, gorm. Am mìosan an t-samhraidh tha gach machair fo bhlàth, le dìtheanan iomadh dathach, ach chunnaic mi ann an eileanan fad tuath air Tiriodh cluaintean a bheireadh bàrr air ann an dreach a’ chulaidh ged nach math leis na Tirisdich sin a chluinntinn no aideachadh.

Tha an samhradh fionnar mar as trice, agus chan eil fuachd geamhraidh ri cur dragh air duine. ’S ann ainneamh a tha reodhadh a’ tadhal an àite agus nas ro ainneamh na sin a thig an sneachda. A chionn nach eil beanntan àrda anns an eilean, ged a tha trì cnuic anns a’ cheann a deas aige air an sloinneadh mar gun robh iad àrd uair-eigin, tha na neòil, nuair a thig tarsuing a’ Chuain a Siar, a’ siubhal seachad air Tiriodh mar nach biodh iad ’ga fhaicinn, agus a’ dòrtadh an tuiltean air Muile agus air Tir-Mór.


[TD 271]

Ma tha thu airson Tiriodh fhaicinn ann an sàmhchair, bheirinn a’ chomhairle ort a thadhal mu mheadhon an t-samhraidh. Ma thig na gaoithtean, agus thig iad gu cinnteach chon an fhir a dh’fheitheas riutha, fuirich am broinn an tighe, no biodh acair earbsach agad. Chan eil fasgadh ann. Theagamh gur e sin an t-aobhar nach eil eadhon aon chraobh a’ fàs o cheann gu ceann de’n eilean. Ach ged a shéideas gaoth a’ gheamhraidh gu gailleannach cha sheas i fada.

’S e chiad iomradh a tha againn air Tiriodh ann an eachdraidh an cùnntas a tha sgrìobhte air mar a chaidh na Cruithnich fhuadach a ceàrnaidh de Eirinn agus a chaidh iad air thigeadas do thìr an eòrna.

’Nan deidh-san thainig na Lochlannaich a bha ann an seilbh air an eilean ceudan bliadhna. Tha làraich nan dùn anns an robh na Cruithnich ’gan dìon fhéin ri am faicinn an iomadh àite fhathast, ach dh’fhàg na Lochlannaich airm shònraichte no leugan luachmhor as an deidh anns na dùin-sa mar a chunnacar an àiteachan eile.

Air do na Lochlannaich na h-Eileanan a Siar fhàgail an deidh cath na Leargaidh Ghallda anns a’ bhliadhna 1263, fhuair Clann Dòmhnaill nan Eilean ùghdarras air Tiriodh, agus thugadh e mar shaor thiodhlac do Chlann Mhic GillEathain anns a’ bhliadhna 1517. So fine as lìonmhoire a gheibhear anns an eilean gus an latha an diugh.

Fhuair Caimbeulaich Earraghaidheil còir air Tiriodh anns a’ bhliadhna 1674 agus ’s e Iarla Earraghaidheil uachdaran an eilein fhathast.

An deidh Achd nan Croitearan thòisich an sluagh air an talamh àitich a leasachadh, agus tighean còmhnaidh freagarrach a thogail. Le an saothair fhéin, agus air an cosguis fhéin, tha dachaidhean aig

[Dealbh]
“. . . raointean de ghainneimh ghil an achlais gach bàigh.”


[TD 272]

a’ mhór chuid aca an diugh anns am faod iad uaill a dheanamh. Uidh air an uidh, chaidh tacannan móra a bhriseadh sìos ’nan croitean as an urrainn teaghlach gnìomhach an teachd-an-tìr a thoirt gun ghainne.

Tha àireamh an t-sluaigh ri sìor sheargadh mar a tha a’ tachairt ann an eileanan eile na Gaidhealtachd. Anns a’ bhliadhna 1846 b’e an àireamh cóig mìle. Chan eil ann an diugh ach dà cheud deug. Tha an òigridh a’ dol gu tìrean céine no do na bailtean móra, agus na seann daoine air am fàgail. Tha móran de’n chloinn anns na sgoilean nach do rugadh riamh an Tiriodh, ach a tha air daltachas an dachaidhean an eilein. ’S i a’ Ghàidhlig cainnt na cloinne-sa, ach chan eil am freumhan anns a’ Ghaidhealtachd idir, agus cha bhi e soirbh fìor Ghaidheil a dheanamh de chuid aca gu bràth.

Saoilidh cuid gur e eilean iomallach a tha’n Tiriodh, ach chan ann mar sin a thà. Tha am bàta-siubhail ’ga ruighinn trì là san t-seachdain as an Oban, agus an t-soitheach adhair a h-uile là ach là na Sàbaid. Ged nach toir thu ach trì cheathramh na h-uarach air sgéith eadar Glaschu agus Tiriodh, tha thu ’fàgail aon saoghal air do chùl agus a’ fosgladh do shùilean agus do chluasan ann an saoghal eile. Tha a’ ghleadhraich seachad, agus sàmhchair agus fois a’ riaghladh. Tha ùinich a’ bhaile mhóir ’na thosd, agus beòlragaich nann tonn air tràigh ghil agus ceileireadh nan eun ’gad thàladh. Tha drip is uallach a’ tuiteam gu làr, agus saorsa gun fhadachd a’ lìonadh do chridhe.

Co-dhiùbh ’s ann mar sin a thachair dhòmhsa anns an Og-mhios a chaidh ’s mi air chuairt an tìr-an-àigh. An ceann ceithir là deug thill mi air m’ ais air m’ ùrachadh agus air mo bheathachadh an corp ’s an inntinn, a’ creidsinn gu bheil sochairean aig muinntir nan eilean nach ceannaichear le òr, agus sonas agus riarachadh spioraid air nach urrainnear luach a chur.

Thug mi dhachaidh leam dà chuimhneachan a leanas mi fad iomadh latha. An toiseach, cho toilichte is cho càirdeil ’s a tha muinntir an eilein ’nam measg fhéin agus cho aoidheil ’s a tha iad ri coigrich, agus a rithist, ath-chuimhne air raointean de ghaineimh ghil an achlais gach bàigh leis a’ chuan trom-dhathte le dealtradh gorm is uaine a’ sgaoileadh thairis orra. Anns an Ob air cùl an tighe anns an robh mo chéile is mise a’ fuireach chì mi fhathast na ròin moch is anmoch a’ snàmh ’s a’ cur nan car dhiubh mu na sgeirean dlùth air làimh, gun duine beò a’ cur dragha orra. Chì mi Barraidh a’ togail a chinn os cionn a’ Chuain a Siar, agus Uibhist is na Hearadh air fàire. Chì mi Muile nam fuar bheann àrda astar goirid air falbh, I Chaluim Chille r’a thaice gu h-ìosal, agus Ruma air cùl chàich san àirde tuath.

Chan aithne dhomh dòigh as fheàrr gu bhith ’toirt deablh inntinne air doigh beatha an t-sluaigh na sùil a thoirt orra troimh’n uinneig. Tha bùth a’ cheannaiche fosgailte tràth sa’ mhadainn, ach ’s ann anmoch feasgar a chì mi an luchd ceannachd a’ tighinn, cuid air an casan, cuid air eich-iarainn air an rathad no air an tràigh, agus cuid eile ’nan càraichean. Tha ùine gu leòir an Tiriodh as deidh naoidh uairean feasgar airson gnothaich a dheanamh ris a’ cheannaiche. Tha ùine gu leòir ann airson còmhradh ri neach sam bith a thig an rathad,


[TD 273]

[Dealbh]
Bean-an-tighe agus a mac, Calum MacGilleathain

agus gu céilidh cuimseach a dheanamh anns an ath dhorus as deidh sin.

Cha teirig naidheachd no òran math Gàidhlig gu meadhon oidhche. Ma tha seinn is seanachas ’nan comharraidhean air riarachas agus sonas tha an dà chuid gun sòradh an Tiriodh. Agus chan e an òigridh ’nan aonar a tha toigheach air òrain ach na braisichean agus na seann daoine mar an ceudna. Cha robh duine annns a’ chuideachd air a bheil mo shùil bu déidheile air seinn agus a b’ ealanta air an obair na bean-an-tighe. Cha robh i ach ceithir fichead ’s a trì! Chan e gnothach dithis no teaghlaich a tha ann am banais an sud ach gnothach baile, no eilein.

Cha bhiodh eachdraidh Thiriodh coimhlionta mur a biodh iomradh air a dheanamh air am bàrr de dhaoine fiùthail a chuir e dheth fad nam bliadhnachan, gu sònraichte ministearan agus maraichean. Is aithne dhuinn cuid de na ministearan so a ràinig an cliù iomallan na rìoghachd agus nas fhaide mach. Bha na maraichean ainmeil ’nan latha agus feumail do chàch. Nach iad a bha dol ’s a’ tighinn fo sheòl eadar na h-eileanan is Tir-Mór le bathar—biadh is connadh. Bha deich smacaichean fichead aon uair a’ seòladh o chladaichean an


[TD 274]

eilein. Nach tric a thug iad luchd mònach a Colla agus as an Ros Mhuileach, agus nuair a sguir sin, nach iad a bha ’toirt guail o dheas?

Bha port iasgaich an Tiriodh aon uair, ach chan fhaicear móran eisg a’ tighinn gu laimrig am Baile Màirtinn an diugh. Chuir na tràlairean giorra-shaoghail air iasgach an truisg ’s a’ langainn o chionn fhada na fada.

Chan fhaca mi fàd mònach fad mo chuairt san eilean. Bha mòine ’ga buain an dà cheann an eilein aon uair, ach chan eil nì an diugh far an robh a’ mhòine ach creagan loma. Car ùine bha an sluagh an urra ri connadh a bha iad ag àrach an Colla agus am Muile. Chailleadh sgioba eathair barrachd air aon uair ag aiseag mònadh as an dà àite sin. Tha Baile Phuill an ceann a deas an eilein a’ cumail air chuimhne gu robh riasg uaireigin anns a’ cheàrnaidh sin, mar a tha Baile a’ Mhuilinn a’ nochdadh gu robh min ’ga bhleith ann aig aon àm.

Tha e furasda siubhal eadar na bailtean o’n Chaolas sa’ cheann a Tuath gu Hainis sa’ cheann a Deas, agus o Sgairinis air an taobh an ear gu Còrnaig Mhór air an taobh an Iar. Co-dhiùbh, tha rathaidean matha ’gan ceangal r’a chéile. Ach chan eil innealan siubhail goireasacdh do’n fhear turuis idir. Tha móran de na croitearan aig a bheil an càraichean fhéin, nì tha comharrachadh an inbhe aig a bheil iad.

Cha do dh’ionndrainn sinne nach robh càr againn fhéin. Rainig Mac Dhùghaill, Chòrnaig Mhóir, leinne gach cùil is cial anns an eilean air fad, agus dh’innis e dhuinn air an rathad na tha ri innseadh mu gach baile agus bàgh, mu gach cleachdadh is dòigh am measg an t-sluaigh. Ged nach e Tirisdeach a th’ann-san tha an t-aon choibhneas ’na chridhe.

Cionnas a nis a tha muinntir Thiriodh a’ cosnadh an teachd-an-tìr? Chan eil obair ann ach obair fearainn, agus ’s e àrach chruaidh an obair shònraichte air a bheil na croitearan an crochadh airson am bith-beò. Tha o dheich ar fhichead gu trì fichead acair eadar talamh àitich agus talamh cùil anns gach croit. Air croit chumanta gheibh thu sia no seachd ba bhainne agus dusan no cóig deug eadar laoigh is aighean. “Cionnas,” arsa mise ri bodach sgoinneil, “a tha dol agaibh air na tha sin de bheathaichean a gheamhrachadh?” “Seall,” fhreagair e, “air na mulanan feòir sin anns an iodhlainn. Bha ochd ann deireadh an fhoghair, agus tha dhà ann fhathast. Chan eil dìth feòir an so, ma bhios an taiseachadh ann.”

Chan eil reic air bainne idir, ach tha iad a’ beathachadh nan laogh leis. Tha na dò-bhliadhnaich air an reic san Oban toiseach a’ gheamhraidh. A thuilleadh air crodh tha caoraich bhàna air gach croit, agus tha tighinn-a-steach cuimseach an cois chlòimh is feòil chaorach. Bha uair a bha mucan aca ’gan àrach ach leigeadh seachad iad gu buileach nuair a thuit a’ phrìs o chionn àireamh bhliadhnachan. Chan eil teaghlach gun chaigeann chearc airson am feumalachd fhéin.

Cho fada ’s a chì am fear-tadhail tha na Tirisdich gu math air an dòigh, riaraichte le an crannchur, agus neo-eisimeileach agus daonnan sona.


[TD 275]

[Dealbh]
A’ buannachadh na réis
(Dealbh le Eóghann Camshron)

[Sanasan]


[TD 277]

An Sgeilp Leabhraichean

<eng>Birds and Mammals of Shetland, le Venables & Venables.<gai>
Clo-bhuailte le Oliver & Boyd. (30/-).

Dé an seòrsa leabhair a tha’n so? Bho’n ainm, shaoileadh duine nach biodh e gu mór ùidh do dhuine sam bith ach an duine a tha an sàs an eachdraidh-cinnidh nan ainmhidh. Ach chan ann mar sin idir a thà. Bho a thoiseach gu a dheireadh, chan eil facal an so nach tuig agus nach còrd ri gach neach a dh’ fhosglas an leabhar.

So a’ chiad leabhar a chaidh riamh a chur ri chéile mu eòin ’s mu ainmhidhean Shealtainn, le daoine a tha air bliadhnachan a chur seachad anns an àite. An uair a chaidh an dithis Venables an greim na h-oibreach so, chuir iad rompa gun toireadh iad dealbh de Shealtainn do’n luchd-leughaidh, le bhith a’ toirt dhaibh cunntas air teachd is falbh, air beatha ’s air bàs nan creutairean. Sin dìreach a rinn iad, a’ tòiseachadh le cunntas air gnè an talmhainn agus a’ foillseachadh dé an seòrsa eun agus bheathaichean a tha a’ còmhnaidh air seòrsachan àraidh fearainn, agus cia meud. Tha iad an uair sin ag innse ciamar a thainig na daoine a Shealtainn an toiseach, a’ dol air ais gu mìle gu leth bliadhna roimh Chrìosd. Bho’n àm sin, tha iad a’ deanamh oidhirp air mion chunntais a thoirt air ciamar a thàinig na h-ainmhidhean—a’ nochdadh mar a chaidh beathaichean àraidh a bith mar a dh’atharraich sìde is aimsir ’s mar a dh’ fhàs am biadh air am biodh iad beò tearc.

Ciamar as urrainn daoine, an diugh, eachdraidh a thoirt air beathaichan ’s air eòin a chaidh as gu tur bho chionn suas ri mìle bliadhna? Is e sin rud cho iongantach ’s a tha san leabhar—sgeul air beatha chreutairean air a cur an altan a chéile bho sheann chnàmhan is uaireannan bho bhìdeagan chreagan anns an lorgar bileag fhionnaidh no fiacail no ite! Ach chan e mhàin an seòrsa eachdraidh sin a tha aig na Venables. Tha suas ri dara leth an leabhair a’ toirt mion chunntas air gach aon chreutair beò a tha air talamh, no an lochan Shealtainn an diugh, le iomradh air an ainm Shealtainneach air an son. Iongnadh air muin iongnaidh anns gach duilleig. Leabhar do’n sgrùdaidh, a chòrdas ris an fhear nach do ghabh ùidh anns a’ chuspair thuige so.

F. McD.


<eng>Scottish Poetry, A Critical Survey,<gai> deasaiche le James Kinsley (Cassell, Lunnainn. 30/-).

’S ann tearc a tha leabhraichean tomadach air eachdraidh litreachas na h-Albann, is chan eil e ri fhaotainn an duine a bheireadh breith chomasach air gach lùb is filleadh a th’anns an tartan so, gun luaidh air na meanbh-ghreimeannan a tha san obair-ghréis thall ’sa bhos. Tha eòlas domhain ann an grunn chànainean a dhìth air an fhear-


[TD 278]

sgrùdaidh—Beurla is Albais, Gàidhlig (agus Gàidhlig na h-Eireann), Laideann, agus is dòcha Cuimris is Norse. Agus a chionn ’s gu bheil litreachas an còmhnaidh a’ fàs is a’ searg, is gu bheil fàs mar shearg ann an sealladh an dara duine, is searg mar fhàs ann am beachd fhir eile, cha b’fhuilear do dh’aon duine a bheachd iomlan a thoirt seachad air an eachdraidh sin.

Anns an leabhar a tha fo ar comhair tha deich ùghdairean a’ toirt seachad am beachdan eadar-dhealaichte; tha beagan eòlais aig dithis dhiubh sin air litreachas na Gàidhlig, is cha mhór gu bheil guth air Cuimris no Norse.

Ach coma: tha sinn taingeil air na fhuair sinn. Faodaidh sinn a ràdh gur h-e so leabhar cho luachmhor ’s a chaidh a sgrìobhadh fhathast air litreachas na h-Albann. Tha e a’ leigeil fhaicinn dhuinn cho farsaing ’s a bha an raon sin, is cho cumhang ’s a dh’fhàs e—abair tràth anns an 18mh linn, agus a rithisd anns an 19mh linn—; cho làidir ’s a bha na bàird nuair a bha co-cheangal aca ri litreachas na Roinn-Eòrpa, agus cho lag ’s a dh’ fhàs iad nuair a thòisich iad air na Sasunnaich a leantainn (30 no 50 bliadhna air an cùl), no an uair a liùg gach fear air cùl gàrraidh ’na sgìreachd fhéin. Tha rud againn ri ionnsachadh uaithe so: tha <eng>Whistlebinkie<gai> gu math beothail air a’ Ghaidhealtachd fhathast. So mar a tha David Daiches ag ràdh:

<eng>“The strength of a national art does not lie in its refusal to borrow from other national arts, but in its ability to domesticate its borrowings properly in its own medium.”<gai>

Chì sinn gu bheil ceangal nach beag eadar litreachas na Gàidhlig—gu h-àraidh anns an 16mh linn—agus litreachas eile na h-Albann. Tha an t-Ollamh James Kinsley a’ sgrìobhadh air na bàird o shean, mar a tha Barbour, Dunbar, Seumas a h-Aon, Henryson. Sgrìobh bana-Ghaidheal nach maireann—Agnes Muir Mackenzie—air bàird an Renaissance, mar a tha Gavin Douglas, David Lindsay, Alexander Scott, Alexander Montgomery, William Drummond. Chaidh an t-uabhas de bhàrdachd an Laideann a sgrìobhadh an Albainn—móran dhith a thainig amach a Oilthigh Obair-dheadhain—agus ged nach do mhair móran dhith beò cha bu mhath dhuinn a dìochuimhneachadh. Tha an Ridire Seumas Fearghustan a’ sgrìobhadh gu sgilear air na baladan, a’ mìneachadh a’ cho-cheangail a th’ eatorra agus eachdraidh dhaoine. Cha do dhùisg a’ bhean-uasal A. M. Oliver iarrtas mór unnam air bàird na h-ochdaimh linne deug ath-leughadh, ged a tha móran am bàrdachd Sheumais MhicThómais (a sgrìobh mu na Ràithean) as fhiach a chnuasachadh. Glacaidh sgrìobhadh David Daiches aire an leughadair, gu h-àraidh air na cuspairean Allan Ramsay is Robert Ferguson. Tha caibidil air Burns an so cuideachd, gun móran de rud às ùr ann; ach ’s fhiach na tha aig John W. Oliver ri ràdh mu bhàrdachd Scott a leughadh. ’S e sop as gach seid a th’aig George Kitchin, a’ sgrìobhadh air <eng>‘The Modern Makers.”<gai> (Is math co-dhiùbh nach eil eagal air innse do MhacDiarmaid gun do thuit a bhàrdachd bhuaithe gu mór o chionn fhichead bliadhna). Is aig deireadh an leabhair tha facal no dhà aig Douglas Young ri ràdh mu bhàrdachd Ghàidhlig troimh na linntean.

R. McT.


[TD 279]

[Sanasan]


[TD 280]

<eng>Marjorie of Scotland,<gai> le Pamela Hill.
Clo-bhuailte le Chatto & Windus (13/6)

Tha Pamela Hill ainmeil mar sgrìobhaiche air cuspairean eachdraidh. Tha i a’ taghadh cuspair a tha taitneach bho thùs, agus, an uair sin, tha i ’ga leudachadh ’s a’ cur ris le a macmeanma fhéin. Anns an leabhar so, tha i a’ gabhail mar chuspair boireannach cho treun, calma, ’s a tha againn ann an eachdraidh na h-Alba—Marsaili, nighean Raibeart Brus.

Bhon bha i ’na pàisde, bha Marsaili Bhrus an teas meadhon aimhreit is còmh-stri. Bha a h-athair a’ strì ris na Sasunnaich a chartadh amach as an dùthaich, agus, cho luath ’s a thainig sin am follais, chaidh e fhéin ’s a theaghlach a chur fo choill. Ged nach fhaca i móran de a h-athair riamh, bha am pàisde dìleas dha, ach, mar a rinn am mì-shealbh, rug na Sasunnaich oirre agus chum iad am prìosan gràineil i fad ochd bliadhna. Fhad ’s a bha i an greim, chaochail Righ Eideard 1, agus, mu dheireadh thall, fhuair Alba saor bho ghlas-ghreim Shasuinn. Fhuair Marsaili saor cuideachd, agus phòs i, ach ged a lorg i sonas cha do mhair e fada. Latha no dhà roimh bhreith a mic, bha i amuigh a’ marcachd agus thuit i far an eich. B’ ann bho a corp marbh a thugadh an leanabh—fhathast beò—an leanabh do’n robh e’n dàn crùn na h-Alba a ghiùlan.

Ro thric, ann an leabhraichean de’n t-seòrsa so, tha eachdraidh air a riasladh ’s air a toinneamh. Ach chan e sin do’n fhear so e. Tha Pamela Hill a’ leantainn gu dlùth ri fìrinn na h-eachdraidh agus, as an fhìrinn sin, a’ toirt dhuinn nobhal cho taitneach ’s a leugh sinn bho chionn greise.

F. McD.


<eng>Cornish Simplified,<gai> le A. D. S. Smith (Caradar) (Ri fhaotainn bho <eng>James Townsend & Sons, Ltd. Exeter.<gai> 5/-)

Ma thug na sgrìobh Beitiris Witt mu’n Chòrn (anns an àireamh so de Ghairm) ort smuaineachadh air turus a thoirt do’n dùthaich sin, cha b’ fhuilear dhut beagan fios a bhith agad air seann chànain na dùthcha, ged nach eil duine ’ga bruidhinn an diugh ach duine dh’ionnsaich o leabhraichean i. So agad, matà, leabhar beag a bheir deagh bheachd dhut air a’ chànain sin. Chaidh a chlo-bhualadh an toiseach sa’ bhliadhna 1939, air do na leabhraichean Cuimreach aig Caradar <eng>(Welsh Made Easy)<gai> móran dhaoine a thàladh chùm Cuimris ionnsachadh. Chaochail Caradar an 1950, agus chuir a bhanntrach amach an dara clo-bhualadh de’n leabhar so an uiridh. Chan eil ach glé bheag de dh’atharrachadh air bho’n chiad chol-bhualadh, ach tha E.G.R. Hooper an deidh beagan a chur ris. ’S ann gann a tha litreachas ann an Còrnais, ged a tha còrr is mìle bliadhna bho sgrìobhadh an toiseach i. Tha móran de na buill-sampaill anns an leabhar so air an togail as na dealbh-chluichean Còrnach a chuireadh ri chéile bho’n a’ chóigeamh linn deug gu ruig an t-seachdaimh linn deug.

R. McT.
