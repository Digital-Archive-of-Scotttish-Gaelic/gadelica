[TD 203]

Air An Spiris

AIR taobh duilleig 238 chì sibh iomradh air “Crìochan Ura”. Tha an leabhar so a’ toirt mór thoileachaidh dhuinne, oir tha e a’ ciallachadh gu bheil sinn a’ deanamh rud a gheall sinn an luair a thainig a’ chiad Ghairm amach bho chionn sia bliadhna.

Thuirt sin anuairsin gu robh e fodhainn leabhraichean Gàidhlig eile—a thuilleadh air Gairm fhéin—a thoirt amach mar a b’ fheàrr a b’ urrainn dhuinn. Cha do dhìochuimhnich sinn an gealladh sin.

An uair a chunnaic sinn gu robh an làn leinn, chaidh sinn far an robh ar caraid, Iain A. MacDhòmhnaill, agus dh’ iarr sinn air làmh-chuideachaidh a thoirt dhuinn le leabhar. Chuir sinn dà chùmhnant air. Thuirt sinn ris gur h-e bha dhìth oirnn leabhar eireachdail, inntinn-thogaileach, a dheanadh leabhar sgoile agus, aig a’ cheart àm, a chòrdadh ris na seanairean! Tha sinn an dùil gu bheil an leabhar sin againn a nise. Agus le cuideachadh bho’n Hans Weber Trust tha e ’nar comas a chur anns na bùthan aig prìs a tha ciallach airson leabhar sgoile.

Carson a thòisich sinn le leabhar sgoile?

Thòisich a chionn ’s gu bheil sinn an dùil gu bheil feum air leabhar, ann an spiorad an là ’n diugh, a dhùisgeas ùidh na h-òigridh agus a sheulaicheas dhaibh gu bheil a’ chànan a tha iad ag ionnsachadh beò, ùrail, agus làn chomasach air déiligeadh ri cuspairean na ginealaich so. Bha sinn cuideachd an dùil gu bheil móran de ar luchd leughaidh fhéin eis am bu mhath taghadh de na sgrìobhaidhean á Gairm a thasgadh fo’n aon chòmhdach. Tha an leabhar so cus nas tighe na Gairm, ach suidhidh e gu snog ri taobh Gairm air an sgeilp leabhraichean.

So toiseach tòiseachaidh. Ma chòrdas “Crìochan Ura” ribh, bheir sinn dhuibh tuilleadh. Leabhraichean sgialachd, agus leabhraichean bàrdachd. Ach bithidh sin a réir mar a cheannaicheas agus mar a leughas sibh am fear so!


[TD 205]

Collasa
Le DOMHNALL A. MACNEILL

[Dealbh]
(Tom Weir)
Gilbeart MacNèill a’ togail a’ choirce ann an Cill-Chatain air taobh siar Chollasa.

Collasa, àilleagan nan eileanan an iar! Co-dhiùbh, ’s e sin a bhios na Collasaich ag ràdha, agus tha cho math dhuinn ar pìob fhéin a shéideadh cho math ri eileanaich eile!

Tha an ceart-uair an Collasa ceud agus trì fichead duine, ach ged nach eil an comunn ach beag seach mar a bha e aig aon àm, fhathast tha e sùnndach agus a’ faotainn toil-inntinn as gach cruinneachadh àraidh a th’ ann.

’S e tuathanachas fearainn obair as motha tha san dùthaich a nise, agus tha ’chuid mhór dhe so air a dhèanamh le innealan ùr an latha ’n diugh. Leis a sin, chan eil na tuathanaich comasach air obair a thoirt do mhóran de na daoine òga, agus feumaidh feadhainn dhiùbh an t-eilean fhàgail cho luath ’s a dh’ fhàgas iad an sgoil.

’S e a’ Ghàidhlig as deasa leinn ann an Collasa ach feumaidh sinn tacan a thoirt sa’ Bheurla san t-samhradh a chumail an luchd tadhail toilichte.

Thionndaich Collasa amach thar nam bliadhnachan a roinn fhéin de luchd marachd, lighichean, maighstirean sgoile agus luchd ceàirde.

Ainmeil ameasg luchd ionnsachaidh bha an t-Ollamh Dòmhnall MacFhionghuin a shuidh anns a’ chiad chathair Gàidhlige a bh’ ann an Oilthigh Dhun-éidinn. Ameasg oibreachan sònraichte a rinn e tha a h-aon a tha mi a’ smuainteachadh a bu chòir a bhith air ainmeachadh an so. ’S e sin gun do chruinnich e am fòghlum a rinn comasach dha leabhar fiosraichte a chur ri chéile de na làmh-sgrìobhaidhean a bha


[TD 206]

[Dealbh]
Tom Weir.
A’ chiad là anns an sgoil. Màthair Curstag NicNèill ’ga cur air a’ bhus fo chùram Elsa Jones, a’ bhana-sgoilear.

anns an <eng>Advocates’ Library<gai> ann an Dun-éideann, agus ann an àiteachan eile ann an Alba.

Chan ann gun dragh mór a rinn e an obair so, chionn bha cuid de na sgrìobhaidhean anns an t-seann Ghàidhlig Eireannaich air a sgrìobhadh eadhon air craicinn chaorach agus b’ ann le solus deàlrach agus le gloinne-sùil làidir a thog e iad.

Air seacaid Gairm chì sibh an sgoil mar a tha i an diugh. Air an làimh chlì tha Catrìona NicNèill; air a cùlaibh Eóghan MacConaill, agus air a chùlaibh-san a charaid, Dàibhidh. Gu mì-fhortanach thug


[TD 207]

Dàibhidh sùil amach air an uinneig an uair a bha an dealbh ’ga togail. Tha a’ bhana-sgoilear, Elsa Jones, a’ bruidhinn ri Curstag Darach fhad’s a tha Màiri NicAlasdair dìon a’ sgrìobhadh leis a’ chearraig. Air an cùlaibh-san, Sìne Nic a’ Bhreatanaich agus Eóghan Mac a’ Bhreatanaich, ach tha dithis am falach—Fionghal NicDhòmhnaill agus Eanruig Mac a’ Bhreatanaich.

Chan eil an dràsda ach aon sgoilear deug anns an sgoil. Ach tha fiughar gun téid an cùnntas suas gun dàil.

Tha iad air an toirt do’n sgoil ann an carbaid ola.

Tha na rathaidean ’gan tearradh agus tha sinn an dòchas gum bi an obair so réidh ann am bliadhna no dhà. Tha ceithir bàtaichean san t-seachdain bho Thir-mór a’ tadhal agus ged a bhitheas sinn a’ cur diomb air MacBrayne, tha seirbhis nas fheàrr againn na bha againn riamh.

Tha sinn fortanach gu bheil uachdaran math againn a tha daonnan a’ gabhail còir air na daoine. Tha dachaidhean math againn le uisge fuar agus teth, agus tha solas an dealain anns a’ chuid as motha de thighean an eilein.

Tha móran anns an eilean a tha sinn moiteil as: tràighean bòidheach, gàrradh àluinn, agus abaid ainmeil ann an Orasaidh.

Tha sinn duilich mu aon rud. ’S e sin gun deachaidh sgrìobhaidhean an aon bhàird a bh’ againn air chall mun d’ fhuair iad an cur còmhla. Mar sin, ’s fheudar dhuinn—ann an òran—a bhith moladh eileanan eile ’s chan eil sin ceart idir!

[Dealbh]
(Tom Weir)
Ann an Cill-Chatain. Na tighean ùra le solus an dealain; na seann tighean ’nam bàthchannan.


[TD 208]

[Dealbh]
(Tom Weir)
Crois ainmeil Orasaidh ri taobh na seann Abaid. So Crois Cheilteach cho brèagha ’s a tha an Alba.


[TD 209]

Air Beulaibh an t-Sluaigh
Le FIONNLAGH I. MACDHOMHNAILL

CHO falachaidh ’s a b’ urrainn dhi, shocraich Seonag i fhéin air an t-suidheachan. Cha robh an searmon ach air tòiseachadh, ach, a dh’ aindeoin sin, bha i a’ teannadh ri cruas an fhiodha fhaireachdainn troimh ’n chluasaig. Ciamar air an t-saoghal a bha ’n còrr de’n choimhthional aig nach robh cluasagan idir?

Droch rud a bh’ann tòiseachadh air smaoineachadh air cruas an t-suidheachain cho tràth sud. Bha fios aice mura faigheadh i as a h-inntinn e gum fairicheadh i an searmon eadhon na b’ fhaide na b’ àbhaist. Ach b’ ann aice fhéin a bha fios nach b’ e sud an aon rud a bha a’ cur dragha oirre. Cha robh i gu math. Bha ’n òrrais ud oirre a rithist. Bha ’n là bruthainneach co-dhiùbh, agus bha fàileidhean na h-eaglaise ’ga tacadh—an clò agus am fallus agus an camphor, agus an samh fuaraidh a bha far nan seann bhìobull.

“. . . . agus Sàbaid an déidh Sàbaid thig sibh a thigh an Tighearna ’s ni sibh éisdeachd ’s théid sibh dhachaidh. ’S dé an uair sin? Dé bheir sibh leibh? Seadh, dé bheir sibh leibh? An toir sibh leibh facal an Tighearna ’nur cridheachan? No an leig sibh dhìbh e aig an dorus ud amuigh mar a chuireas sibh dhìbh na deiseachan Sàbaid an uair a theid sibh dhachaidh. . . . .”

Chuala Seonag faclan a h-athar a’ tighinn ’s a falbh. Earrainn bheag an sud ’s an so. Uaireannan an guth as a’ chùbaid. Uaireannan am mac-talla a’ tighinn bho chùl na h-eaglaise.

Bu bheag oirre riamh suidheachan a’ mhinisteir. Eadhon an uair a bha a màthair beò ’s a bhiodh iad ’nan suidhe còmhla, bhiodh Seonag mì-chomhartail, a’ faireachadh gun robh iad leotha fhéin air beulaibh an t-sluaigh, agus a’ faireachadh sùilean a’ choimhthionail air cùl a h-amhach gus an tigeadh tachais ann. Ach bha i na b’ aonaranaiche buileach bhon a chaochail a màthair agus a bha i air a fàgail ann an suidheachan a’ mhinisteir leatha fhéin. ’S bha gràin a beatha aice air an t-searmonachadh ùr ris an robh a h-athair riamh bho chaidh e gu coinneamhan an Ameireaganaich. Cha robh guth air na seann searmoin chiùine, chomhartail, a b’ àbhaist cridheachan a bhlàthachadh; cha robh ann a nise ach an t-iompachadh, an t-iompachadh. Agus an éibheach.

“. . . . an e nàire a tha oirbh tighinn gu bòrd an Tighearna? An è? An e eagal a tha oirbh seasamh air beulaibh an t-sluaigh agus a ràdha “Is tù mo Dhia, agus is mise do sheirbhiseach”? An ann a’ feitheamh ris am màireach a tha thu? Chan eil am màireach air a ghealltainn. . . .”

Bha amharus aice nach robh a h-athair cho math air an t-seòrsa teagaisg so ’s a bha an t-Ameireaganach, agus thainig rudhadh ’na busan an uair a thainig e steach oirre gura dòcha gum biodh feadhainn anns a’ choimhthional a’ fanaid air. Gum biodh iad ag ràdh r’a chéile a rithist, “Tha ’n Granndach air a dhol bhuaithe!” no “E fhéin ’s a shearmonachadh Ameireaganach!” no cha mhór nach cluinneadh i bean Iain a’ Chnuic ag ràdha “Huh! Cha chòir fìon ùr a chur ann an seann chraicinn.” Bha bean Iain a’ Chnuic cho geur.


[TD 210]

Saoil có bha san éisdeachd co-dhiùbh? B’ fheàrr leatha gum b’ urrainn dhi tionndadh fiach am faiceadh i, ach cha deanadh math do nighinn a’ mhinisteir a nochdadh nach robh i ag éisdeachd ris an t-searmon. Saoil an robh Pàdruig Ruadh trì suidheachain air a cùlaibh? An robh e a’ coimhead oirre, ’s gun e fhéin ag éisdeachd? Saoil an robh ròineagan air cùl a còta?

Aon uair ’s gun do chuimhnich i air Pàdruig Ruadh sguir i a dh’ éisdeachd buileach glan, agus cha do mhothaich i tuilleadh gu robh an suidheachan cruaidh fòidhpe. Dà mhìos eile ’s bhiodh Pàdruig ullamh anns an Oilthigh—amach ’na dhotair—agus cho luath ’s a bhiodh e ullamh phòsadh iad. Bha fios aig a h-uile duine anns a’ bhaile air sin, agus bha am baile toilichte. Cha robh ach corra dhuine a theireadh gum bu chòir do Phàdruig beagan de na chosg athair air a phàidheadh air ais mum pòsadh e. Cha chanadh athair Phàdruig fhéin sin. Bha meas aige air Seonaig, ’s bha e toilichte gun d’ fhuair a mhac te cho snog.

Ma thug an Granndach sùil rathad Seonaig as a’ chùbaid is ann a dheanadh e toileachadh gu robh a h-aire cho math air an t-searmon. Bha a sùilean air aodann, agus cha chreideadh e, nan robh duine air a ràdha ris, nach robh i eadhon ’ga fhaicinn no a’ cluinntinn guth a bha e ag ràdha.

Bha i a’ cuimhneachadh air Sàbaid eile an uair a choinnich i fhéin agus Pàdruig Ruadh an déidh na seirbhis fheasgair.

Bha esan aig an tigh airson saor làithean na Càisge, agus bha ise na bu toilichte na bha i riamh fhaicinn, oir, bho dh’ fhalbh e aig an Nollaig bha i air a màthair a chall. As aonais a màthar, agus as aonais Phàdruig, bha na trì mìosan ud trom oirre. Bha i leatha fhéin anns a’ mhansa, là ’n déidh latha gun aice ach am mulad a bha ’na cridhe. Bha a h-athair mar dhuine far a chéille, a’ riasladh ’s a’ lorg aobhair nach robh ri lorg airson na buille obann a thainig air.

Uair an déidh uair theireadh e ri Seonaig gu robh e a’ dol a leigeil dheth na ministearalachd—gu robh rudeigin ceàrr ann fhéin an uair nach fhaigheadh e an sòlas a bu lugha anns an t-soisgeul a shearmonaich e fad a làithean. Ciamar a shùilicheadh e comhartachd a thoirt do chàch an uair nach lorgadh e comhartachd dha fhéin? Agus, an uairsin, chaidh e air gnothaich eaglais do Ghlaschu agus thachair e ris an Ameireaganach. Thill e le lasadh ùr ’na shùilean, agus lasair ùr ’na chuid shearmoinean. Ach cha b’ e an aon duine a bh’ ann. Cha b’ e an t-athair air an robh feum aig Seonaig, oir bha saoghal mór eatorras iad.

Ach, air an fheasgar Shàbaid ud, bho chionn còrr is dà mhìos, thaom blàths as ùr mu chridhe Seonaig an uair a dh’ fhàg i an eaglais agus a làmh gu socharach ann an làimh Phàdruig. Cho luath ’s a fhuair iad á sealladh a’ choimhthionail, chuir esan a ghàirdean mu a meadhon agus choisich iad air an socair sìos ri bruaich a’ chladaich.

Bha gealach mhór na Càisge a’ lìomhadh na mara, agus ged a bha gearradh anns a’ ghaoith cha do mhothaich aon seach aon aca do’n fhuachd. Cha dubhairt iad móran r’a chéile fhad ’s a bha iad a’ deanamh na coiseachd. Cha robh esan cinnteach dé bu chòir dha a ràdha mu bhàs a màthar; cha robh ise ag iarraidh bruidhne ann ’s e


[TD 211]

r’a taobh. Chaidh iad sìos troimh ’n mhuran, agus an uair a ràinig iad beul a’ chladaich, os cionn na Geodha Móire, shuidh iad ann am fasgadh tuim.

Cha robh saoghal a’ bontainn riutha ach an saoghal fhéin. Os an cionn, bha na rionnagan beaga a’ priobadh ris na rionnagan móra mar gum biodh fios aca dé bha dol. An dràsda ’s a rithist, bheireadh a’ ghaoth earraich ochan anns a’ mhuran, ach gann gun cluinneadh eadhon feadhainn a bhiodh ag éisdeachd e os cionn dùrdail na mara anns a’ Gheodhaidh.

Bha Pàdruig fhathast ’s gun e cinnteach dé a chanadh e, a’ tilgeil bìdeagan shligean thar na bruaiche. Aon uair, ’s e a’ sìneadh a làimhe amach gu criomag eile a thogail, rug i air làimh air ’s thuirt i “A bheil dad ceàrr a Phàdruig? Am b’ fheàrr leat gun a bhith air mo choinneachadh anochd idir?”

“O nach isd thu, tha fios agad glé mhath nach b’ fheàrr.”

“Carson nach eil thu ag ràdha guth, mathà?”

“An innis mi dhuit?”

“Innsidh.”

Rug i air air muilchinn a sheacaid ’s tharraing i sìos ri taobh e. Chàirich i pòg bheag eadar a dha shùil.

“Siuthad. Innis a nise dhomh.”

Dh’ éirich e air uilinn agus shocraich e a ceann air a ghàirdean.

“A Sheonag. Bithidh mi ullamh anns an Oilthigh ann an ceithir mìosan. An uair a bhios mi ullamh, feumaidh mi greis a thoirt ann an ospadal, far nach fhaigh mi móran pàidheadh, mus urrainn dhomh a dhol ’na mo dhotair air mo shiuc fhéin, agus—uill—.”

Stad e, agus smuaislich i r’a ghualainn.

“Seadh?”

“Uill, carson nach pòsamaid—tha mi a’ ciallachadh, am pòs thu mi an uair a bhios mi ullamh anns an Oilthigh?”

Ghluais i na bu teinne ris gus a robh a bus ri a bhus.

“A Phàdruig, an leig thu leas faighneachd?”

“Ai, ach ’s e tha mi a’ ciallachadh—am pòs thu mi an uair a bhios mi ullamh anns an Oilthigh gun fhuireach gus am bi mi ullamh anns an ospadal idir? Cha bhi móran pàidhidh—.”

“Tha mi coma ged nach biodh sgillinn ruadh agad. Pòsaidh mi thu am màireach ma throgras tu.”

Cha duirt esan an còrr. Agus cha duirt ise.

An uair a chrom e ’s a phòg e a rithist i, dh’ fhairich i eallach nam mìosan ag éirigh dhith, agus, ’na àite, iarrtas ùr a bha cho sean ris an domhain fhéin. An uair a dh’ fhairich i a làmh air a broilleach cha do rinn i fiù’s a putadh air falbh, agus ghéill i mar a ghéill na mìltean roimpe ann am bruaich murain fo’n ghealaich làin.

Le iarrtas sàsaichte, agus le gach uallach tràghte as a h-àm, dh’fhàg i i fhéin sìnte ’na ghàirdean. Eadar dha liunn, air bealach suain ’s air bruaich dùsgaidh, bha a h-inntinn aig tàmh ’s aig fois. Bha an cadal air buaidh a thoirt mura b’ e gun do rinn curracag sgread gu h-àrd os cionn na machrach. Agus ge be dé a bha ann an guth na curracaig agus i a’ dìon a h-àil, thàinig gu cluasan Seonaig an aon ghearain a rinn a màthair riamh tacan mun do dh’ fhuasagail am bàs i bho’n


[TD 212]

chràdh a léir i. Chlisg Seonag ri gualainn Phàdruig, agus thuirt i gu robh an t-àm ann a dhol dhachaidh.

An la-’rna-mhàireach, an uair a thachair i ri Pàdruig ann am bùth Moire Ruaidhe, dh’ fhairich i a busan mar gum biodh iad ag at leis an fhuil. Ach an uair a chunnaic i am blàths anns na sùilean aige, agus a thug e fàsgadh beag air a làimh anns an dol seachad, thraoigh fhuil as na gruaidhean agus dh’ aithnich i nach biodh nàire oirre roimhe go bràth tuilleadh.

Ach cha robh sin a’ ciallachadh nach robh i ’na dùisg iomadh oidhche le rud a bha leth ma leth eadar eagal agus aithreachas. Dé nan robh duine air tighinn an rathad? Dé nan robh dad air tachairt? Ise! Nighean a’ mhinisteir! Ged thà, an uair a thòisich na litrichean a’ tighinn uaithe an déidh dha tilleadh do’n Oilthigh, dh’ fhalbh gach eagal agus aithreachas. Nach robh iad a’ dol a phòsadh co-dhiùbh? Nach robh iad gu bhith còmhla fad a’ chòrr de’m beatha?

Agus, a nise, bha còrr is dà mhìos seachad, agus bha e aig an tigh a rithist. Cha robh aige ach trì là am meadhon na ràithe, agus, an uair sin, air ais do Ghlaschu chun an Oilthighe airson nan diachainnean móra a dheanadh dotair dheth cho cinnteach ’s a bha Maois ’na leanabh.

Dh’ fhón e an raoir cho luath ’s a ràinig e, agus thuirt e gum faiceadh e i an déidh na seirbhis mhaidne airson mionaid bhig. Agus, ged nach leigeadh an t-eagal leatha tionndadh, bha fios aice gu robh e nise ’na shuidhe air a cùlaibh. Bha i an dòchas nach robh ròineagan air cùl a còta.

Mallachd air suidheachan a’ mhinisteir!

“. . . . . agus a nise gun robh Dia nan gràs a’ beannachadh dhuinn an rannsachaidh so air a chuid fhacail. Amen.”

Dh’ fhairich i an coimhthional a’ gluasad. Chuala i a’ chasadaich bheag a’ tòiseachadh, agus chrom i a ceann airson na h-ùrnuigh. Cha robh an ùrnuigh an déidh an t-searmoin ach goirid an còmhnaidh, ’s cha robh an uair sin ach an salm mu dheireadh ’s am beannachadh. Cha bhiodh e fada tuilleadh. Sheall i suas air a h-athair an uair a bha ’n ùrnuigh ullamh, agus, car tiotain, chunnaic i trì aodainn air. Dhùin i a sùilean mionaid agus dh’ fhalbh iad. Saoil an e an teas anns an eaglais a bha a’ toirt na h-òrrais so oirre?

Rinn i dàil a’ fàgail na h-eaglaise an déidh a’ bheannachaidh. Bha i airson gum biodh na b’ urrainn de’n choimhthional air falbh mun tachradh i ri Pàdruig aig an dorus amuigh.

Fhuair iad facal beag no dhà còmhla mun tainig a h-athair timcheall as a’ bhestreidh. Dìreach facal a sheulaich gu robh anochd ’s an ath-oidhch’ aig Pàdruig aig an tigh ’s gum feumadh e falbh madainn Dimàirt. Chitheadh e nochd i, agus an ath-oidhch’. Agus a h-uile mionaid eile a gheibheadh i air falbh as a’ mhansa.

Rinn a h-athair gàirdeachas ri Pàdruig mar a b’ àbhaist, agus sheas iad ’nan triùir a’ gàireachdaich ’s e a’ tarraing asda.

“Uill” ars esan mu dheireadh “tha mi cinnteach nach e mo leithid-sa a tha a dhìth oirbh. Agus mar as luaithe a dh’ fhàgas mi sibh ’s ann as luaithe a thig Seonag dhachaidh gus mo dhìnneir a dheanamh!”


[TD 213]

Thionndaidh e air a shàil.

“Tha coinneamh sheachdain ann an ath-oidhch’ a Phàdruig. Bithidh dùil agam d’fhaicinn san éisdeachd. Tha feadhainn a’ tighinn chun a’ mhansa feasgar airson tea, ’s mar sin cha shùilich mi air Seonaig tighinn amach. Tha i sgìth de shearmonachadh a h-athar co-dhiùbh! Ach thig thu air ais an déidh na coinneimh ’s gabhaidh tu do shuipeir còmhla ruinn.”

Thug Pàdruig sùil air Seonaig. Ach dé a b’ urrainn dha a ràdha?

“O—uh—gun teagamh,” ars esan “Tapa leibh.”

Dh’ fhalbh am bodach, ’s thionndaidh Seonag air Pàdruig.

“Gu dé air an t-saoghal a tha thu a’ ciallachadh? An aon oidhche bha gu bhith againn còmhla?”

“Hach, a Sheonag, dé a b’ urrainn dhomh a ràdha? Tha fios agad gum faod t’ athair stad a chur air a h-uile dad a th’ ann ma ghabhas e ’na cheann e. Tha fios agad glé mhath gum b’ fheàrr leam a bhith còmhla riut fhéin na aig coinneamh fheasgair. Ach . . . .”

Bha e cho mì-thoilichte a’ coimhead ’s gun tug e gàire oirre.

“Ach coma leat ma tha. Thig thu air ais gu do shuipeir, agus bithidh tìde againn a dhol cuairt ma thiormaicheas tu na soithichean còmhla rium. Tha anochd againn co-dhiùbh.”

Bha sin aca. Chaidh iad cuairt còmhla, ach, ged nach duirt aon seach aon guth, cha deach iad taobh na Geodha Móire. Chaidh iad an rathad eile—an rathad sìos cùl a’ bhaile—agus, an gàirdeanan a chéile, chuir iad rudan beaga air dòigh mu dheidhinn a’ phòsaidh.

Chaidh Seonag dhachaidh na bu toilichte na bha i bho chionn fhada.

Ach, an uair a dhùisg i anns a’ mhadainn, gann a b’ urrainn dhi a ceann a thogail far na cluasaig.

A h-uile turus a dh’ éireadh i ’na suidhe anns an leabaidh bha a’ tòiseachadh oirre le tuainealaich ’s le tinneas. Ma dheireadh thall, le riasladh, ràinig i an seòmar nighe, ’s cho luath ’s a thàinig thionndaidh a stamag ’s thainig i amach ann am fuar fhallus. Ann am beagan mhionaidean bha i na b’ fhèarr, agus rinn i air a’ chidsean gus bracaist a h-athar a dheasachadh.

Bha i a’ dol mun cuairt ag ullachadh rudan—a’ deanamh na lite ’s a’ cur air nan uighean—an uair a thuit a sùil air a’ mhìosachan bheag a bha crochte os cionn an dreasair.

Dh’ fhairich i fuachd a’ tighinn mu a cridhe, agus crith a’ tighinn ’na làmhan. Chaidh i anull chun a’ mhìosachain mar gum biodh i ann an transa, ach bha fios aice nach leigeadh i leas a dhol na b’ fhaide gus cinnt fhaotainn gu robh a tinneas maidne a’ dol air ais gu oidhche na Geodha Móire.

Cha robh i riamh cho aonarach ’na beatha ’s a bha i sna mionaidean ud. Bha a cridhe cho marbh ’s nach tigeadh fiù ’s deur gu a sùilean. Gun fhios aice dè a bha i a’ dèanamh, leig i i fhéin sìos air a glùinean ri taobh a’ chathair aig ceann a’ bhùird, agus thòisich i air mablaich de dh’ ùrnuigh.

B’ e ceum a h-athar shuas an staidhre a thug gu a casan i, agus ged a dh’ fhoighnich e dhith fichead uair an robh dad ceàrr cha do leig i dad oirre. Air an t-saoghal mhór gu léir b’ esan am fear mu dheireadh


[TD 214]

do’m b’ urrainn i an rud a bha ceàrr innse. Chan e gu robh duine eile ann. An aon té a thuigeadh, ’s dòcha, bha i marbh anns a’ chladh.

An uair a dh’ fhón Pàdruig aig meadhon latha bha i air tighinn thuice fhéin beagan ’s cha do dh’ aithnich e air a guth gu robh dad ceàrr. Thug a ghuth air a’ fón a neart air ais thuice. Agus an uair a fhuair i cothrom suidhe agus a smaointean a réiteachadh, thug i a chreidsinn oirre fhéin nach robh cùisean cho dona. Nach robh i fhéin agus Pàdruig gu bhith pòsda ann an trì mìosan co-dhiùbh? Agus dé ged a thuigeadh daoine an uairsin? Thuigeadh cailleachan a’ bhaile gun teagamh, oir chùnntasadh iad gu naoi na bu luaithe na thogadh iad lùb air stocainn, ach bhiodh i fhéin ’s Pàdruig pòsda, agus, ’s dòcha, a’ fuireach ann an Glaschu.

Bha aon rud cinnteach. Cha leigeadh i aon fhacal fhéin oirre ri Pàdruig. Cha deanadh math dragh a chur air ’s diachainnean móra na dotaireachd roimhe. Cha deanadh math rud air an t-saoghal tighinn eadar e ’s sin.

Mun tainig Pàdruig gu a shuipeir bha i aig a ciall fhéin. Ach sin rud nach robh esan. Bha rudeigin eadar e fhéin ’s a h-athair—dh’ aithnicheadh i sin leis na sùilean a bhiodh iad a’ toirt air a chéile. Agus bha i mionnaichte as an uair a dh’ éirich a h-athair bho’n bhòrd shuipearach agus a thuirt e rithe gu robh e a’ dol do’n leabaidh.

“Tha mi a’ faireachadh rud beag sgìth” ars esan “ ’s tha mi cinnteach nach bi feum aig an dithis agaibh air bodach mar a tha mise ann. Fàg na soithichean gu madainn a Sheonag.”

Cho luath ’s a dhùin an dorus shuidh i ri taobh Phàdruig air an t-sòfa.

“Gu dé tha ceàrr, a Phàdruig? Gu dé tha eadar thu fhéin is m’ athair?” Bha an t-uallach anns a’ ghuth aice.

Chrom e a cheann ’s cha dubhairt e guth airson mionaid.

Shìn i thuige agus chàraich i pòg air a bhus.

“Siuthad. Innis a nise dhomh.”

Mar a rinn ’s mar a thubhairt i, chuimhnich i air oidhche na Geodha Móire, an uair a thuirt i na dearbh fhacail ris. Thionndaidh e rithe.

“Bha mi aig a’ choinneamh anochd a Sheonag. . . . .”

“Tha fios ’am. Dé ma dheidhinn sin?”

“Searmonachadh d’ athar,” ars esan. “Cha chuala mi riamh a leithid. Dh’ fhosgail e dorsan dhomh nach robh fiù ’s fios ’am gu robh iad ann. A Sheonag, tha fios agam gun tuig thu so, agus tha mi ’n dòchas gum bi thu toilichte. Chan urrainn dhomh a dhol air adhart leis an dotaireachd. Bha mi a’ bruidhinn ri d’ athair anochd, agus dh’ innis mi a h-uile dad dha. Tha mi a’ dol a chur crìch air <eng>degree<gai> na dotaireachd gun teagamh, ach tha mi an uairsin a’ dol a thilleadh do’n Oilthigh ’s a’ dol asteach airson na ministearalachd. Bithidh trì bliadhna mun urrainn dhuinn pòsadh. Fuirichidh tu rium, a luaidh, nach fhuirich?”

Bha beagan mhionaid mun do shuidhich an rùm e fhéin fa chomhair a sùilean. Trì bliadhna! Bha trì mìosan fhéin fada gu leòir nam biodh fios aige. . . . .

Dh’ fhairich i a ghàirdean a’ dol timcheall oirre, agus dh’ fhairich i e ’ga tarraing thuige gus a pògadh. Chual’ i fad’ as a ghuth ag ràdha—


[TD 215]

“A Sheonag, a bheil e cho goirt sin leat? Gu dé a th’ ann an trì bliadhna? Cha bhi iad mionaid a’ dol seachad. Agus, smaoinich thusa, bithidh sinn cho toilichte ann am mansa snog dhuinn fhéin am badeigin.”

Phut i air falbh e agus dh’ éirich i.

“Leig leam an dràsda, a Phàdruig. Leig leam. Thainig an naidheachd cho aithghearr. Siuthad—’s fheàrr dhuit a dhol dhachaidh an dràsda. Tha mi airson a bhith leam fhéin greiseag. Fón thugam anns a’ mhadainn.”

Rinn e oidhirp eile air a pògadh ach cha do leig i leis.

“Gabh mo leisgeul a luaidh” thuirt e aig an dorus. “Bu chòir dhomh bhith air innse dhuit air mo shocair, ach bha d’athair airson gun innsinn dhuit air ball. Na gabh gu dona e. Chan eil ann ach dàil bheag. Tha gaol agam ort nas motha na bh’ agam riamh.”

Shuidh i aig a’ ghrìosaich an uair a dh’ fhalbh e. Shuidh agus fhìor shuidh. Cha chuala i an gleoc a’ bualadh meadhon oidhche, no uair sa’ mhadainn, no dà uair. Agus b’ e am fuachd, ’s an teine air a dhol bàn a thug thuice fhéin i.

Dh’ éirich i air a socair agus chaidh i amach gun fiù ’s a còta a chur oirre.

Thionndaidh a h-eanchainn a casan chun na Geodha Móire agus ghabh i sìos troimh ’n mhuran agus seachad air an tom aig beul a’ chladaich. Ach, an turus so, bha i leatha fhéin.

Chual’ i fuaim na mara a’ tighinn thuice agus ’ga tarraing. Chual’ i ann guth a h-athar a’ faochnadh Phàdruig gu fianuis a thogail, agus bha aonadh diabhlaidh air choreigin eadar i fhéin agus am muir beucach a bha ’ga tarraing . . . .

Bha a h-inntinn marbh agus a casan dall. Cha do dh’ fhairich i a’ ghaoth shaillte air a bilean, no caise na bruaiche fo a bonnan. Ach, anns an tiotadh mu dheireadh, rinn a’ churracag bheag a sgread os cionn a nid, mar a rinn i air an oidhch’ ud eile.

Stad Seonag. Chuir guth na curracaig stad air guth an iompachaidh anns na tonnan, agus chuimhnich i air a màthair nach no roghnaich slighe na h-aithghearrachd as a cràdh fhéin.

Thionndaidh i air falbh bho’n Gheodhaidh Mhóir agus chuir i a h-aghaidh air a’ bhaile, agus air a h-athair, agus air na cailleachan. Agus sguir a’ churracag an uair a thuig i gu robh a nead sàbhailte.

[Sanas]


[TD 225]

Creach Mhor Na Pairce, 1887
Le DOMHNALL DOMHNALLACH (GIOSLA)

CHA robh ach dà sgìre ann an Eilean Leódhuis an toiseach— Sgìre na h-Uidhe agus Sgìre Bharbhais. Bha am fearann ris an can sinne Na Lochan ceangailte ri Sgìre na h-Uidhe, agus cha robh móran sluaigh a’ tàmh ann, gu h-àraid air taobh a deas Loch Eireasord. Anns a’ phàirt sin ris an can sinne an diugh A’ Phàirc bha frìth-sheilg air a cumail air leth le luchd-faire airson spòrs do’n cheann-feadhna agus a chàirdean. Ann an seann leabhar tha mi a’ leughadh gu robh na féidh anns a’ Bheinn Mhóir (Oiserval) cho reamhar agus gu robh dà earball air na daimh. Ann an làithean Chlann ’Ic Leòid bha e air a cheadachadh do mhuinntir Uige a bhith a’ dol às t-samhradh leis an spréidh aca do’n Phàirc, agus tha an geàrraidh fhathast air a chomharrachadh amach ris an abrar Airigh Dhòmhnaill Chàim. Is ann a so a bha e ’ga fhalach fhéin nuair a bha na Tàilich ’ga lorg ann an Uig thall.

Nuair a fhuair Clann Choinnich gréim air Leódhus ann an 1610, is ann aig ceann Loch Shìphuirt a chuir iad suas a’ chiad chaisteal, agus is ann bho ainm an àite so a ghabh Cailean, a’ chiad Iarla, an tiotal aige. Thog iad gàrradh àrd eadar Loch Sìphort agus Loch Eireasord airson cumail na féidh astigh anns a’ Phàirc agus na meirlich amuigh, ris an abrar gus an là an diugh “Gàrradh an Tighearna.” Anns a’ bhliadhna 1716 chan eil a’ pàidheadh màl anns a’ Phàirc ach aon fhear, Alasdair MacCoinnich, ann an Tàbost, a bha càirdeach do’n Uachdaran, ach mu 1800 bha daoine air a dhol a thigheadas ann an Sìldinis, Isginn, Stìomrabhagh, Leumrabhagh, agus Orasaidh, rud nach biodh air a cheadachadh anns na làithean a dh’ aom. Tha mi a’ leughadh gun deach a’ Phàirc gu léir a leigeil amach air mhàil aig toiseach na naodhamh linn deug do fhear Lachlann MacFhionghuin á Corraidh anns an Eilean Sgitheanach, agus as déidh sin ri Dòmhnall Stiùbhart agus a bhràithrean á Peairt sìos gus a’ bhliadhna 1842. Chaidh a’ Phàirc as déidh sin a chumail suas mar thaca-chaorach, le atharrachadh thuathanach sìos gus a’ bhliadhna 1883, nuair a leig Pàdruig Mór Sellar seachad i. Troimh na bliadhnachan chaidh na daoine a bha còmhnaidh anns na bailtean a dh’ ainmich mi a sgiùrsadh do bhailtean eile no null air a’ chuan mhór gu Ameireaga. Chaidh a’ chuid mhór aca a chur air fearann ann an Crosabost, agus feadhainn eile aca gu Tunga agus Tolasta fo Thuath. Nuair a ruith cùmhnant a’ mhàil amach ann an 1883, chaidh a’ Phàirc a chur suas a rithist mar thaca-chaorach ach cha d’ fhuaireadh fios-freagairt oirre, agus chaidh i an uairsin a cur suas mar frìth-sheilge agus ghabh duine-uasal á Sasuinn i air mhàil, agus chaidh tigh mór grinn a thogail aig Isginn.

Bha bailtean nan Lochan cho bochd ’s air droch ghréidheadh aig an àm so, agus bha na coitearan air fàs nas lìonmhoire agus bha gearain is éigheach mhór anns an sgìre airson tuilleadh fearainn agus ag iarraidh lùghdachadh air na màil a bha iad a’ pàidheadh. Nuair a chaidh Coimisean nan Croitearan a chur air chois bha gnothaichean na b’ fheàrr, ach cha do dh’ éisd Lady Matheson ris an athchuinge a chuir


[TD 226]

muinntir nan Loch thuice ag iarraidh pìosan fearainn agus talamh geamhrachaidh anns a’ Phàirc anns na bliadhnachan 1881 agus 1883, agus dh’ aobharaich so droch bhith eadar iad fhéin agus muinntir a’ Chaisteil. Bu docha leotha féidh na daoine bochd leis an acras gun airgead gun fhearann gun dachaidhean.

Bha aig an àm so ’na mhaighstir-sgoile ann am Bailailein fear Dòmhnall MacRath—duine a bha glé eudmhor air taobh luchd-sireadh an fhearainn, oir bha truas mhór aige ri staid muinntir Leódhuis, agus gu h-àraid ri muinntir nan Loch. Bhiodh móran dhaoine a’ cruinneachadh gu tigh-sgoile Bhailailein, a’ cnuasachadh agus a’ bruidhinn ’nam measg fhéin mu dheighinn laghan an fhearainn, agus tha mi cinnteach gum biodh Mgr. MacRath ’gan cuideachadh cho math ’s a b’ aithne dha. Bha an t-Urramach Dòmhnall MacCaluim, ministear Cheòis, air an taobh cuideachd. Bha e mar chleachdadh aca bhith tòiseachadh nan coinneamhan le bhith seinn rann no dhà bho shailm, agus as déidh sin dheidheadh ùrnuigh a chur suas ann an Gàidhlig ghlan choimhlionta ag iarraidh beannachd Dhé air na cuspairean air a robh a’ choinneamh bu bhith beachdachadh. Dh’ éigheadh cuideigin gu robh e ’na thìde an cruinneachadh a sgrùdadh agus an uair sin dheidheadh dusan de na daoine taghte ’nam measg, agus ma bha duine a làthair air a robh amharus gu robh e meadh-bhlàth no air taobh a’ Chaisteil, chaidh a chur an làimh, agus a thogail air cheann ’s air chasan le mór éigheach “Mach leis,” agus dheidheadh a sheotadh amach air an dorus.

Chaidh so air adhart gus a’ bhliadhna 1887, agus bha h-uile seòrsa musg agus gunna air am faighist gréim ’ga thoirt gu h-uaigneach gu tigh-sgoile Bhailailein, as gach ceàrnaidh de Leódhus. Tràth aon mhadainn Di-màirt ann an ciad mhìos a’ gheamhraidh chaidh adharc a shéideadh anns a h-uile baile air Na Lochan, agus amach as gach baile ghluais feachd beag no mór, fireann agus boireann, a’ dèanamh air Bailailein, feadhainn aca le pìobaire air an ceann. Is ann an sud a bha an àrmailt neònach de shluagh acrach piullach, nach fhacar a riamh a leithid ann an Leódhus, nuair a chruinnich iad gu léir, gu àireamh 1,100, aig Bailailein. Rinn iad air a’ Phàirc, sgaoil iad amach ’nan aon sreath, fada bho chéile, a h-uile duine geur air marbhadh na féidh. Chaidh a’ bhean-uasal Platt amach a bhruidhinn agus a reusonachadh riutha, ach cha chanadh iad dad rithe ach <eng>“No English, No English, my Lady,”<gai> agus ghabh iad seachad oirre gu cridhe na frìthe, agus nuair a chaidh an Siamarlan far an robh iad chan fhaigheadh e càil ri ràdh ach “An ainm a Dhia a bheil an caoch oirbh gu léir?”

Air oidhche Dhi-màirt chàmpaich iad ann an àite fasgach ann an teis-meadhon na frìthe, ach air Di-ciadain dh’ atharraich iad e gu Airigh Dhòmhnaill Chàim, far an do dh’ fhuirich iad gus an do sgiùrs an t-uisge is an gailleann dhachaidh iad. Chaidh móran sgrios si marbhaidh a dheanamh air féidh anns an dà là sin—thuirt iad fhéin gun do mharbh iad dà cheud co-dhiùbh, ach a rèir na chunntadh de chraicinn bha barrachd air an àireamh sin air cur as dhaibh.

Is e so an inneas a rinn fear a bha làthair air cruth a’ chàmp, “Beachd-smuainich air pàiliun mhór ceud slat a dh’ fhad ceithir-thimcheall, fosgailt air taobh an fhasgaidh, air a thogail le cabair agus


[TD 227]

air a chòmhdachadh le seann pìosan siùil airson dìon bho’n uisge. Fada mus do rainig sinn an càmp chunnacas solus nan teinntean, agus chualas fuaim ceòil agus aighearachd tighinn thugainn air an osaig laig a bh’ ann. Bha anns a’ phàiliun aig an àm so còrr air ceud pearsa, agus bha cóig teinntean a’ losgadh gu deàlrach boillsgeach mu choinneimh a’ chàmp. Bha an oidhche ciùin, blàth, agus freagarrach do mhuinntir sgrios na féidh, agus os cionn an teine mór a bha anns a’ mheadhon bha damh slàn air fheannadh a’ ròstadh, agus mu chuairt air deich slat air falbh bha teine mór eile air a robh fiadh mór eile ’ga chòcaireachd, agus air teine mór faisg air an fhear so bha coire ainnidh mór anns a robh fiadh eile air a ghearradh ’na bhloighidean a’ bruich—rud ris an can iad anns a’ Bheurla <eng>“Irish stew.”<gai> Air cùlaibh agus faisg air na teinntean bha na fir a bha marbhadh na féidh ’nan sìneadh air seidean fraoich no ’nan suidhe air leacan agus air cnapan creige, ann an trusganan de iomadh dath, air chor nach fhacas a leithid bho làithean Prionnsa Theàrlaich— ’s ann a bha mi ’gan samhlachadh ris na fìor sheann Chaledonians a bha tàmh anns na coilltean mus dàinig na Ròmanaich a riamh do Alba. Bha feadhainn aca ag ith ’s ag òl agus feadhainn a’ cumail connadh air na teinntean, agus feadhainn eile a’ seinn òrain, gu h-àraid òrain Dhonnchaidh Bhàin nan Oran, mar a bha “Chunna mi ’n damh donn ’s na h-éildean.” Nuair a thigeadh coigreach chun a’ chàmp cha robh bacadh sam bith ’ga chur air, ach is ann a bha iad airson craobh-sgaoileadh na h-aobhair airson na ghabh iad an dòigh so airson gun éisdeadh an luchd-riaghlaidh ri ’n tagraibh, agus gheibheadh iad tairgse chridheil gréim bìdh a ghabhail agus iad fhéin a gharadh. Shuidh mi fhéin air clach mhór rèidh faisg air aon de na teinntean agus fhuair mi mo chuid de na nithean math a bha dol—is ann agamsa a bha feum air. “Gu dé tha dol a thachairt dhuibh as déidh obair an latha an diugh?” arsa fear a bha san éisdeachd. “Thagh ar n-athraichean a’ Phàirc os cionn àite eile air na Lochan far am bu mhiann le ar n-Athair atà air Nèamh gum biodh ar còmhnaidhean againn, ach a nis tha sinn ’nar tràillean agus am fearann a bhuineas dhuinne leis a’ cheartas air a chur fo fhéidh agus chaorach. A bheil duine sam bith ’na chéill a’ smuaineachadh gu leig an rìoghachd le sgìre gu h-iomlan bàsachadh leis a’ ghoirt airson gu bheil uachdaran an sud ’s an so lìonadh na glinn ’s na beannaibh le caoraich agus féidh?” Sheas bodach mór, le cheann liath rùisgte, le dhruim ri fear de na teinntean, agus thog e suas a làmhan agus thòisich e air ùrnuigh, ’s abair ùrnuigh—sud far a robh a’ Ghàidhlig bhrèagha, choimhlionta, a’ guidhe air Dia an Athair, Dia am Mac, gum beannaicheadh iad an cuirm sìthne a chòrd cho math riutha uile, agus an obair fheumail, dhiadhaidh anns an robh iad an sàs, agus gu robh e an dòchas gun togtar eaglais bhrèagha air an làrach so air an robh an càmp, mar chuimhneachan air creach mhór na féidh.”

Thill fear a’ phaipeir-naidheachd agus Dòmhnall MacRath gu tigh-sgoile Bhailailein, fada air a’ mhadainn, agus cha robh iad fada an sin nuair a chualas gnogadh chruaidh air an daras, agus as déidh sin nochd fear asteach le aodann cho bàn ris an liathaig, agus crith air leis an eagal, agus na fiaclan aige a’ snagadaich. Dh’ innis e gu robh e tighinn dhachaidh le ceann cabrach féidh air a ghualainn, agus gun


[TD 228]

[Sanas]


[TD 229]

dainig buidheann choigreach as a dhéidh, ach mu dheireadh gum b’ éiginn dha stad. Thilg e sìos ceann an fhéidh, agus chinntich e beul a’ ghunna air a’ chiad fhear a b’ fhaisge, agus có bha sud ach <eng>“Superintendent”<gai> nam maor-sìth á Steòrnabhagh, agus a nis bha cionta mhór ’na aghaidh, agus gu dé a dhèanadh e?

Chomhairlich iad dhà a dhol ’ga fhalach fhéin gus an gabhadh an ùpraid so seachad. Cha d’ rinn e so, ach bha urad de dh’ eagal air is chaidh e dìreach chun a’ Chaisteil, agus dh’ innis e ainmeannan a h-uile duine a bha an ceann nan coinneamhan agus a shuidhich creach na féidh anns a’ Phàirc. Anns na h-aon bliadhna deug a bha iad a’ cruinneachadh agus a’ cur air chois dòighean agus innleachdan airson gun tugadh luchd-riaghlaidh na Rìoghachd aire do an éiginn agus am feumalachd, b’ e so an aon duine a bhrath orra.

Rinn paipearan-naidheachd air feadh na rìoghachd móran de sgrìobhadh mu dheighinn creach na féidh anns a’ Phàirc ann an Leódhus agus chuir iad luchd-ceasnachaidh chun an eilein ach am faigheadh iad amach an fhìrinn. Rinn na sgrìobhadairean eachdraidh mhór mu dheighinn staid nan tighean, agus mar a bha muinntir nan Lochan leis a’ ghoirt agus le tinneasan, agus le dìth airgid, agus roimh cheann na mìosa bha £4,000 air a chruinneachadh airson <eng>Destitution Fund<gai> Leódhuis. Chan urrainn dhòmhsa chreidsinn gu robh “mac na Loch” a’ bàsachadh leis a’ ghoirt fhad ’s a bha iasg ris a’ chladach!

Bha an Siorram Friseal agus an <eng>“Superintendent”<gai> Gòrdanach a’ dol le carbaid troimh an fhrìthe agus thachair orra còmhail dhaoine, a’ chuid mhór aca ’nan coitearan, agus feadhainn aca le àrmachd. Dh’ iarr an Siorram orra tilleadh gu modhail chun nan dachaidhean aca, ach cha toireadh iad feart air, agus b’ éiginn dha “Achd an Tuaireapais” a leughadh do’n phrasgan, agus dh’ innis e dhaibh an cunnart anns an robh iad nan gabhadh iad air adhart leis an dol-amach a bh’ aca. Cha robh an Lagh aig fois, chaidh ceannardan na creiche a chur an sàs, agus an togail gu Dùn-éideann. Chaidh am fiachainn anns an Ard-chùirt, agus chaidh fear-lagha calma, sgilear, ris an canadh iad Mgr. Shaw, a thaghadh airson bruidhinn air an taobh, is gu dearbh ’s ann dha fhéin a b’ aithne sin a dhèanamh. A nis bha sgeul na mì-riarachaidh agus staid muinntir Leódhuis air a dhol fad agus farsaing. Chaidh buidheann dhaoine á Dùn-éideann a mhionnachadh gu toirt amach binn anns a’ chùirt, ach a dh’ aindeoin dìcheall luchd-lagha a’ Chrùin, agus am fianuis a thug am brathadair dhaibh, rinn Mgr. Shaw òraid, as déidh argumaid sgaiteach, a chuir dreach calg-dhìreach air a’ chùis, agus thug an <eng>jury<gai> amach binn gu robh iad “Neo-chiontach.”

Chaidh an leigeil ma sgaoil, agus an uair a fhuair an sluagh a bha feitheamh amuigh gréim air Dòmhnall MacRath agus a chompanaich, chaidh an togail gu h-àrd air guaillean nam braisichean tapaidh sìos an t-Sràid Aird agus a h-uile fear ag éigheach “Sìos leis an aintighearnas.” Chaidh iad anull do Ghlaschu, far a robh na Gaidheil a’ feitheamh orra, agus ann an Seòmraichean móra Waterloo chaidh cuirm iongantach a chur fa an comhair, agus rinn Dòmhnall MacRath an òraid a b’fhileanta a rinn e riamh, agus dhùisg e aigne nan Gaidheal gu dìlseachd agus gràdh do’n dachaidhean. Is e “Bailailein” a chanaist ris bho’n uair sin.


[TD 243]

Claigeann Mhic Ghilleathain
Le NIALL MACGHILLESHEATHANAICH

THA ann an sgeilp creige an Gleanngàrasdail an ceann a tuath eilean Dhiùra claigeann aon de Chloinn Ghilleathain a mharbhadh ann an còmhraig fhuiltich eadar an cinne sin agus na Caimbeulaich. Còmhla ris a’ Chlaigeann anns an sgeilp tha cnàimh gàirdein, no sléisde—cha chuimhne leam aig an àm—agus cnàimh slinnein as an tugadh slis leis a’ chlaidheamh. Tha e coltach gun tugadh am buille bàis do’n laoch so le claidheamh no le tuaigh, oir tha an claigeann ach beag sgoilte ’na dhà leth.

Bha an là ciùin grianach agus na Leathanaich ’gan cluich féin air an dail réidh bhòidhich is cuid a’ snàmh anns a’ mhuir ghuirm. A leigeil ris cho beag a bha dùil aca gu robh an nàmhaid cho faisg orra chuir iad an cuid arm an taice ri cloich mhóir ris an can sinn gus an latha diugh “Clach nan Arm.”

Bha na Caimbeulaich ri feall fholach orra bho Aird-tracaig, cnoc mór creagach os ceann a’ ghlinne, agus an uair a chunnaic iad an suidheachadh anns an robh na Leathanaich theirinn iad gu seòlta, sàmhach ri bruthach, ’gam falach féin ameasg nan creag. Fhuair iad eadar na Leathanaich is an cuid arm agus thòisich am mort ’s am marbhadh. Cha robh dòigh aig na Leathanaich thruagha air iad féin a dhìon agus tha an sgeul air a h-aithris nach d’ fhuair beò as an àr so ach fear do am b’ ainm Mac a’ Phì. Shnàmh e chun an taoibh eile de’n chamus agus mar fhìrinneachadh, air an aithris their iad gus an latha diugh Rubha Mhic a’ Phì ris an àite san deach e air tìr, agus Uamh Mhic a’ Phì ris an uaimh anns an d’ fholaich se e féin gus an deach an cunnart seachad. Ciod a thug Mac a’ Phì gu bhith anns a’ chuideachd chan fhios duinn mur robh e air turus càirdeil á Colbhasa, no ’na ghille casfhliuch aig aon de mhaithean Chloinn Ghilleathain.

Aig an àm air am bheil mi ag iomradh bha na Caimbeulaich an seilbh air ceann deas an Eilein. Bhiodh e coltach gun deach sin a thoirt dhaibh le Iarla Earraghaidheal air dhà uachdranachd nan Innse Deis a ghabhail os làimh an uair a thugadh ceannsal nan crìochan sin bho Dhòmhnallaich nan Eilean. Bhiodh sin ri linn Righ Seumas a Ceithir, ach bha iarmad de na Dòmhnallaich an Ile fad iomadh bliadhna an déidh sin mar tha dearbhadh againn air Blàr Tràigh Ghruinneard, eadar na Dòmhnallaich is Lachann Mór MacGhilleathain Dhubhaird, anns a’ bhliadhna 1598.

A rèir eachdraidh bha Clann Ghilleathain ’nan uachdarain air an Eilean gu h-iomlan aig aon àm. Tha daoine beachdail an eachdraidh is am beul-aithris ag innseadh gum b’ e mac do Ailean nan Sop a thog Caisteal Arois an Gleanngàrasdail. Cha ruig mi a leas a ràdh nach eil ri fhaicinn an diugh ach làrach na lùchairt sin. Tha e air a ràdh gu bheil an Caisteal sin nas sine na an Caisteal de’n aon ainm am Muile.

Tha tobar aig bonn na creige air an do thogadh an Caisteal ris an canadh na seann daoine Tobar na h-Ighne Doille, ach ge be có ì chan eil beul-aithris ag innseadh dhuinn. Faodaidh mi a ràdh san dol seachad gur ann mar bheagan shlat bho’n chreig so a tha am bothan


[TD 244]

anns an d’ àraicheadh Dòmhnall MacEacharna, am bàrd, agus a chuir e air mhaireann mar a leanas:

Am bothan beag an sgàth na creig’
San d’ fhuair mi m’ àrach òg,
Sa’ ghleannan uaine ’n cluinnear fuaim
Is gàirich a’ chuain mhòir, etc.

Tha ainmean àitean a’ toirt dearbhaidh a cheart cho cinnteach ri eachdraidh air tachartasan is daoine nan linntean a dh’ fhalbh. Aig Ceann Mìn na Beinne Brice tha againn Leapaichean ’ic Ailein agus ciod an codhunadh gus an tig sinn ach gum b’ e sud roghainn mhic Ailein nan Sop gu cluain an déidh a bhith a’ sealg fhiadh no thorc-nimhe. Tha Slochd an Tuirc faisg air.

Mu sheachd bliadhna air ais is mi aig an t-seann dachaidh a’ cur seachad làithean saora le mo mhàthar fhuair mi cuireadh bho’n uachdaran, a bha daonnan coibhneil rium, mi a dhol leis féin agus a chuid aoighean air turus cuain gu Coire Bhreacain. Cha bu ruith ach leum leam. Bha anns a’ chuideachd duine iomraiteach do am b’ ainm Garstang agus e air tilleadh bho Ur nan Caldéach far an robh e a’ cladhach ’s a’ bùrach anns na seann làraichean. Bha e mar tha gach coigreach eile a théid an taobh ud, an geall air Coire Bhreacain fhaicinn.

An uair a ràinig sinn beul a’ Choire bha a’ mhuir cho fèathail ri luba nan gèadh. Is math a bha fios aig Dòmhnall, an sgiobair, air sin, oir nam biodh e air atharrach cha rachadh e idir ann.

Chan eil a’ Chuairteag, no a’ Chailleach mar their sinn anns na h-eileanan ud, ’na boil is ’na h-uamhas ach ri sruth lìonaidh agus b’ e duine gun eòlas, gun tuigse a dh’ fheuchadh ri dol am fagus dhi aig àirde lìonaidh an reothairt. A leigeil fhaicinn do’n duine ghasda far am bi a’ Chailleach a’ dol ’na gleus chaidh sinn air tìr aig Port an Tiobairt agus dhìrich sinn suas ri Maol nan Damh. Fhuair Garstang bho’n àirde sin, mu ochd ceud troidh, sealladh math air Sgarba is Eilleacha Naoimh, agus le gloinne-amhairc, air Muile is I Chaluim Cille mu ochd deug mìle bhuainn.

Smaointich mi fhéin gun innsinn do’n duin-uasal mu’n Chlaigeann is sinn mu thrì mìle gu leth bho Ghleanngàrasdail. Dh’ éisd e rium gu faireachail agus aig ceann mo sgeòil thubhairt e rium, “Ciod an ùine bho thachair sin?” Rinn mi suas cunntas aithghearr agus fhreagair mi gum biodh thairis air trì cheud bliadhna. “O,” ars esan, “nan robh e trì mìle bliadhna ghabhainn ùidh ann.” “Thusa ’s do Chlaigeann, a Nèill,” thuirt mi rium fhéin. “Chan eil e ach mar an là dé do’n duine so!”

Cha do lùghdaich a fhreagairt mo mheas air an duine is fios agam gu robh e ainmeil air feadh an t-saoghail gu léir. B’ ann an déidh làimh a dh’ fhiosraich mi gun do chladhaich e leac an dùthaich nan Hiteach an Iudéa agus an déidh a sgrìobadh ’s a glanadh ciod an dealbh a bha snaighte air an lic ach pìobaire. Rinn an duine fiosrach, Garstang, amach gun deach an dealbh a shnaigheadh air an lic mu mhìle bliadhna roimh bhreith Chrìosd. Saoil an deanadh rannsachadh air eachdraidh soilleir dhuinn gum b’ ann bho threubh Iùbail a thàinig Clann Mhic Criomain?


[TD 245]

A’ Ghaidhlig An Albainn Nuaidh
Le CALUM IAIN M. MACLEOID.

[Dealbh]
Oilthigh Dalhousie, an Halifacs, Alba Nuaidh.

’S ANN air a’ chiad là de’n Fhaoilteach, sa’ bhliadhna 1950, a chuireadh air bonn airson na ciad uaireach, an dreuchd ùr ris an abrar, Fear Comhairleach na Gàidhlige, Bòrd Fòghluim na h-Albann Nuaidhe. Tha an dreuchd so fo stiùireadh Luchd-Riaghlaidh na Dùthcha, is feumaidh an duine a tha an sàs san obair a bhith cinnteach nach gabh e gnothach ri <eng>“politics,”<gai> taobh seach taobh. Faodaidh e “taghadh” a dhèanamh nuair a thig an t-àm ach an “còrr chan aithne dha,” mar a thuirt am bàrd:—

“An Niseach brùideil,
’S an t-Uigeach aineolach;
An Rubhach cùirteil,
’S an còrr chan aithne dhomh.”

’S gu dé a tha an dreuchd ùr so a’ ciallachadh? ’S iomadh rud sin. Chan eil fad sam bith on a fhuair mi litir o bhoireannach an California a dh’ iarr orm “Urnuigh na Creubhaige” a ghabhail dhi air oidhche àraidh, air an <eng>“telephone,”<gai> á Sidni.

’S e cnag na cùise a’ Ghàidhlig a bhrosnachadh, mar chànain, ameasg nan inbheach is na cloinne bige. A bharrachd air so, tha e mar dhleasdanas do’n Fhear Comhairleach, Pìobaireachd, (is Ceòl-Mór), Dannsaichean Gaidhealach, is cleasan Gaidhealach, a chumail fo aire an t-sluaigh gach là mar a thig, is feumaidh am Fear Comhairleach a


[TD 246]

bhith deiseil air breith a thoirt seachad air na h-iomairtean sin aig na Geamaichean is aig na Féistean-Chiùil nuair a thig an t-àm.

Seallamaid car tacain, matà, air staid na Gàidhlige an sgoilean-là na h-Albann Nuaidhe. Thòisich na Gàidheil, an Albainn Nuaidh, ri tagradh a dhèanamh airson na Gàidhlige a bhith air a teagasg cho fada air ais ris a’ bhliadhna 1879. Aig an àm so bha Iain A. Mac GilleMhoire ’na bhall Pàrlamaide an Halifacs, o siorramachd Bhictoria an Eilean Cheap Breatainn. Bha an Luchd-Riaghlaidh dìreach air tì airgead a thoirt seachad do na maighstirean-sgoile a theagaisgeadh Fraingeis. Ghabh Iain an caothach nuair a chuala e mar a bha cùisean, is thog e a ghuth gu làidir, foghainnteach a thaobh còire dlighich nan Gaidheal, a’ Ghàidhlig a bhith air a teagasg mar an ceudna. So agaibh an òraid Ghàidhlig a thug e seachad an Tigh na Pàrlamaide, an Halifacs: —

“Fhir-Labhairt agus a Dhaoine Uaisle, Urramaich,

Air dhomh a bhith a’ toirt fainear gu bheil oidheirpean móra air an cur air chois, agus mór-aonta air a thabhairt dhaibh le pàirt de mhuinntir Chanada, airson tuilleadh pàidhidh a bhith air a thabhairt do mhaighstirean-sgoile a theagasgas do’n chloinn Fhrangaich cainnt nam Frangach. Ach tha mise de’n bharail gu bheil a’ Ghàidhlig urramach cho prìseil ’s cho fiachail ’s gum bu chòir dhi a bhith air a teagasg sna sgoilean cho math ri cainnt sam bith eile, oir gu fìrinneach, ’s i a’ Ghàidhlig cainnt as sine agus as fheàrr a tha an diugh san t-saoghal.

Tha dùil aig luchd-labhairt na Beurla gu bheil an cainnt fhéin nas dlighiche air urram na a’ Ghàidhlig; ach tha iadsan gòrach; agus tha mise cinnteach nach fhaighear an diugh aon duine a bhreithnicheas a’ Bheurla gu ceart, ach an duine sin aig a bheil a’ Ghàidhlig. ’S i a’ chiad chainnt a bha air an talamh, agus nuair nach bi a’ chainnt sin ann, cha bhi feum air cainnt sam bith eile.

Mar sin, ma bhios ullachadh air a dhèanamh airson na cainnte Frangaich gu cinnteach feumar ullachadh a dhèanamh airson na Gàidhlig. Tha sgoilearan fòghlumaichte san t-seann dùthaich ag innse dhuinn gur h-i a’ Ghàidhlig “Rìgh gach cànain,” gu bheil I beartach, ealanta, binn-fhoclach, briathrach, agus glé mhath airson adhraidh is gach nì math eile.

’S i a’ Ghàidhlig a’ chainnt a bh’ aig Adhamh sa’ Ghàrradh. ’S i a’ chainnt a bh’ aig na bàird ’s na seanchaidh’ sna linntean céine a chaidh seachad. Chan eil anns a’ chainnt Fhrangaich ach plubartaich bhochd, is chan eil pàirt de’n Bheurla móran nas fhèarr. Mar sin, tha mise ag ràdh, “Suas leis a’ Ghàidhlig” anns na sgoilean, agus ma bhios tasdan air fhaotainn airson cainnte phrabaich nam Frangach a chumail suas, biodh deich tasdain air a thoirt seachad airson na Gàidhlig urramaich. An cluinn sibh sin?”

Mo bheannachd aig Iain. Slàn far an ìnnsear e.

Sa’ bhliadhna 1921, bha a’ Ghàidhlig air a teagasg an Sgoil-Shamhraidh nam Maighstirean-Sgoile an Albainn Nuaidh, agus fhuaras seòrsa de chead air a teagasg san sgoil-là far nach eil cànain sam bith eile air a’ chlàr-eagair. Chaidh cùrsaichean-teagaisg a chur ri pàipear is leabhraichean-sgoile Gàidhlig ainmeachadh o’n Chiad Cheum do Cheum 12, (no <eng>Grade<gai> 12), mar a their iad san dùthaich so


[TD 247]

Bha so riatanach gu leòir ach cha robh luchd-teagaisg Gàidhlig an uair sin ach mar rionnag san oidhche fhrasaich.

Sa’ bhliadhna 1950, shìn Fear Comhairleach na Gàidhlige ri oileanachadh a thoirt seachad do na maighstirean-sgoile a bha a’ freasdail Sgoil-Shamhraidh na h-Albann Nuaidhe, an Oilthigh Dalhousie, an Halifacs. An diugh tha faisg air dà fhichead ban-sgoilear a choisinn teisteanas-teagaisg an cùrsa na Gàidhlige san Sgoil-Shamhraidh, ach chan eil iad sin uile comasach air a’ Gàidhlig a theagasg o Cheum 1 gu Ceum 12. Thig sin ri tìde, oir gheibh foidhidinn furtachd.

Nuair a tha ban-sgoilear, ( ’s ann ainneamh a tha fir-teagaisg a’ gabhail cùrsa na Gàidhlige), a’ toirt buaidh air sgrùdadh na Gàidhlige, agus a’ dol a theagasg do sgoil far a bheil na pàrantan Gaidhealach, tha i a’ sìneadh ris a’ Ghàidhlig a thoirt do’n chloinn cho luath ’s a gheibh i cead o Fhear-rannsachaidh nan Sgoil, is o Bhòrd na Sgoile. Gu math, is gu ro-mhath, ach ’s e dòrainn na cùise nach eil na ban-sgoilearan a tha an sàs, a’ fuireach, mar is trice, ach aon bhliadhna san sgoil-dùthchail, is an sin tha iad a’ dèanamh breacan-á-baile do chèarnaidh eile, is dòcha an teismeadhon nam Frangach, no nan Gearmailteach. Tha mi air m’ fhàgail an uair sin air na fraighibh fàsa aon uair eile. Bha aiteal-boillsgidh anns an adhar ach thàinig dùbhradh air na neòil, car coltach ris a’ Bhàinean nuair a bha e a muigh a’ giomadaireachd aig na h-Eileanan Flannach. Bha droch thìde ri muir fad seachdaine ach thàinig dèarrsadh-gréine aon mhadainn, is an sin thuirt e ri a sgiobadh, “A bhalachaibh, na leigibh oirbh gu faic sibh i gun fhios nach fhalbh i.”

[Dealbh]
A’ Bhean Uasal Cairistìona Nic Ualraig a’ teagasg Gàidhlig do’n chloinn an Sgoil an Uillt, siorramachd Inbhir-nis, Alba Nuaidh.


[TD 248]

[Dealbh]
Fear-Comhairleach na Gàidhlige a’ teagasg Gàidhlig do na ban-sgoilearan an Sgoil-Shamhraidh na h-Albann Nuaidhe, an Oilthigh Dalhousie, Halifacs, Alba Nuaidh.

Coma có-dhiùbh, tha an oidhirp ri blàr is air feadh nan seachd bliadhna a chaidh seachad, bha a’ Ghàidhlig air a teagasg san sgoil-là, an Eilean Cheap Breatainn, anns na cèarnaidhean a leanas:—Sgoil-Ard an Naoimh Pheadair, Sgoil-Ard Mhabou, Mabou an Iar, Dùn-Bheagain, Loch Ainslie a Deas, Dail Stiùbhaird, Borgh a’ Chnuic, is Sgoil an Uillt.

Chan eil dìth sgoilean-oidhche againn airson nan inbheach, fad is farsaing, an Gàidhlig, Pìobaireachd, is Dannsaichean Gaidhealach. Tha gach cròilean diùbh sin air a theagasg le muinntir an àite, is tha iad sin air am pàidheadh le Bòrd Fòghluim nan Inbheach. (75 cents san uair).

Nuair a tha sagart a tha ’na sgoilear Gàidhlig, an Oilthigh an Naoimh Fransaidh Xavier, an Antigonish, tha e a’ teagasg na Gàidhlige do na h-oileanaich san aitreabh sin.

Anns a’ “Ghàidheal,” àireamh 10, Vol. LII, leugh sibh, tha mi a’ creidsinn, iomradh air iomairt a tha air chois airson Cathrach Ceiltich a stéidheachadh an Oilthigh Dalhousie. Thig so, ar leam, ma bhios daoine cothromach, breithneachail, air chùl nan ràmh, is tha tìde-mhara leinn oir ’s ann á taobh siar Eilean Leódhuis a thàinig cuideachd a’ Chinn-suidhe a tha a’ riaghladh, ’s a’ stiùireadh cùrsa Oilthigh Dalhousie. Feumar 250,000 dolair a chruinneachadh mun tig an là mór sin gu inbhe.

Tha leabhraichean Beurla gu leòir air an clò-bhualadh an Albainn Nuaidh ach ’s ann tearc a tha na leabhraichean Gàidhlig. Tha earrann Ghàidhlig againn ann am pàipear seachdaineach Antigonish ris an abrar <eng>“An Casket,”<gai> is tha earrann sa’ Bheurla chruaidh mu nithean


[TD 249]

Gaidhealach ann cuideachd, fo’n ainm, <eng>“Highland Echoes,”<gai> le “Calum Bàn.” Ré nan seachd bliadhna a chaidh seachad bha dà leabhar air an clò-bhualadh, (1) “Leasanan Gàidhlig air son Luchd-Tòiseachaidh,” (2) “An t-Eilthireach,” le “Calum Bàn.”

Aig deireadh na bliadhna a chaidh seachad rinneadh clàr de na “Leasanan Gàidhlig air son Luchd-Tòiseachaidh,” (àireamh 1), cuideachd le “Calum Bàn,” is a bhean.

Tha raon fada, farsaing, fosgailte anns na nithean sin sa’ Mhór-Roinn so. Tha toradh is bàrr nan achaidhean pailt, sultmhor. Tha sinn a’ cur ri là fuar ach chan eil gu leòir sgiobaidh againn a bhuaineas ri là teth. Tha sinn ag iasgach chudaigean an dràsda. ’S e là nan nithean beaga a th’ ann, ach tha aon rud cinnteach, cudthromach, an làthair, ’s e sin gu bheil a’ Ghàidhlig is gach nì a tha fuaighte rithe, air a cumail fo chomhair an t-sluaigh. Tha Bòrd an Fhòghluim glan air a cùl, is, mar sin, tha i a’ faighinn, eing air eing, inbhe is urraim nach d’ fhuair i roimhe.

Tuigidh sibh gu bheil Fraingeis, mar chànain, an treun a neirt an Albainn Nuaidh, ach a dh’ aindeoin sin tha, (a) ainmeannan Gàidhlig againn air na sràidean an clachan Pugwash, (ainm Innseanach), an siorramachd Chumberland; (b) Seinnidh na daoine dubha an Sidni na h-òrain Ghàidhlig le sunnd is aighear; (c) tha na clàran-bidhe, an cuid de na tighean-òsda againn air an sgrìobhadh an Gàidhlig; (d) tha ainmeannan Gàidhlig air móran de na tighean-samhraidh, ri còrsa na mara, an Albainn Nuaidh; (e) nuair a bha Rob Mac Gille-Fhaolain a’ strì ri faighinn asteach mar bhall-Pàrlamaide san taghadh mu dheireadh, airson siorramachd Inbhir-nis, chuir e a’ Ghàidhlig is Frangeis gu buille, taobh ri taobh mar so:—“FIACH ROB SAN DRIACHD.” <eng>“AVEC BOB COMME DEPUTE AVIENDRA PROSPERITE.”<gai>

Sin agaibh sin, ach nuair a thig ceann-cinnidh á Gaidhealtachd na h-Albann amach do’n chèarnaidh so de’n t-saoghal, a h-uile bliadhna le Beurla spreigearra, ghrinn “Ath an Daimh” air a theangaidh, ’s e their e, “gun robh Gàidhlig aige nuair a bha e ’na mhaothran ach gun chaill e i nuair a dh’ fhàs e suas.” Mo thruaighe is mo chonghlas!

Tha Gàidheil na h-Albann Nuaidhe dùrachdach, dealasach, a thaobh dìleib an athraichean a chumail beò. Mar sin, mar a thuirt Mac Crùislig, “fhad ’s a ghléidheas mise beanntan Eilean Cheap Breatainn, gléidhidh beanntan Eilean Cheap Breatainn mi.”

[Sanas]


[TD 255]

Gnothaich Bhoireannach
Le MURDAG NICCOINNICH

[Dealbh]
A’ Bhean Uasal Iris Chamshronach

NUAIR thig an t-Earrach dlùth, ’s ann theirear gum bi smuain nan laoch air cùisean gaoil; biodh sin mar a bhitheas e, cha tig ciad bhoillseadh bàn na gréine Earraich gun smuain nam mnà a bhith air rudeigin eile—cruth agus dreach an éididh air choinneimh na bliadhna a tha fhathast ’na leanaban. Cuirear as leth nam ban-Albannach dìth-diù mu’n culaidh, mar is trice. Am brath mórain tha iad gu buileach an urra ri dùthchannan eile, leithid na Frainge agus Lunnainn. Chan eil àrach sam bith gun bhlas na fìrinn ’na lùib, agus feumar aideachadh gu bheil boireannaich an t-saoghail mhóir, gu minig an comain nam fear nuair a thogras iad deilbh is cruthan éibhinn a thoirt amach, eadar gur poc no pleat iad, eadar gur fada no goirid. ’S ann, matà, le móran toileachais a chì té sam bith, aig a bheil ùidh ann an adhartas a bean-dùthcha, eachdraidh air an chliù a tha a’ Bhean Uasal Chamshronach air cosnadh anns a’ bhliadhna a chaidh.

Thug mi sgrìob sìos gu Ceann a Siar Dhun-éideann, far a bheil a’ bhean-uasal-sa a’ strì ri éideadh àluinn, agus cruthan taitneach a


[TD 256]

thairgsinn dhuinn aig tac an doruis, agus cho tric ’s as urrainn dhi, ann an clò Albannach.

Ged a tha i ’na mnaoi aig An Rìdire Iain Camshronach, a tha aig ceann fhir-lagha na h-Alba, Gàidheal ainmeil, aig a bheil fìor ghràdh air a’ Ghaidhealtachd,—agus le sin dheth, trang daonnan an cois iomadh gnothaich a bhios dlùth ri aitreabh inbheil mar so, tha i aig ceann an ionaid ris an abrar LAMONDEL, Ltd., an Dun-éideann.

Choinnich mi té a tha bòidheach ’na pearsa agus càirdeil, tarrainneach ’na dòigh, le inntinn gheur, chlisg, le làn a cinn de bharailean tuigseach mu’n obair sam bheil i an sàs.

Chan fhaca mi riamh na bha sud de gach gné chlò, agus carson ars ise nach eil an clò mór aca ’ga chur amach ann an dathan cho breàgha ri sin, agus i toirt dhomh làn dùirn de phìosan clò a thàtar a’ dèanamh ann an Eilean Bhóid. Gu deimhinn is iad a bha snasail. As déidh sin chunnaic mi clò na mnà uasail Haddington. Tha ise air sùrd ùr a chur am muilltean a’ bhaile sin. Cha robh fiù ’s nach robh clò an sud leis an t-snàth fhaileasach, LUREX, air a shnìomh troimhe. Bha so air a dheanamh suas mar sgiorta feasgair a bha soilleir, àluinn agus a chumadh blàths air neach ge be cho fuar ’s a bhiodh an t-àite tadhail. Bha dathan annta nach fhaicear idir san chlò Hearach—buidhe, dearg, purpur agus iad sin air am measgachadh cho sgileil ’s nach gabhadh sibh gràin orra, ged a sheasadh iad a chaoidh.

Chan eil A’ BHEAN-UASAL CHAMSHRONACH de’n bheachd gur h-urrainn dhuinn a bhith snasail, eireachdail mur eil sinn blàth cuideachd—’s tha fios math againn cho fuar ’s a tha a’ chuid as motha de’n bhliadhna. Chan fhaca mi sgiorta nach robh snog le lìnig, agus bha stuthan blàth clòimh aice ann an dathan boillseach a ghabhas an cleachdadh a shamhradh ’s a gheamhradh.

Carson, deir i, nach robh am barrachd de shnàth dubh air a shnìomh ameasg dhathan eile anns a’ chlò mhór? Le sin feudar deise a chleachdadh, air an dùthaich, le brògan troma, agus ceann-rùisgte, agus an dearbh thé anns a’ bhaile, le ad, brògan agus miotagan dubha gun càil a choltas a bhith aig an dàrna h-àm ris an àm eile. ’S e a beachd gu feum Alba cumail ceum ri ceum ris na dùthchannan eile, gu bheil fada cus de na dathan bàna, ris an abrar <eng>pastels<gai> anns a’ chlò. Sheall i dhomh gùintean de chlò tana a bha snasail da rìribh. Chan eil i de’n bheachd gun téid an t-aodach ro ghoirid idir, oir chan eil a’ chuid as motha de na mnathan Albannach fad-chasach; ’s ann mu theis meadhoin na calpa a tha i an dùil a bhios e. Cha robh a riamh uimhir de chruthan r’am faotainn—tha rudeigin ann do gach té. Tha e coltach nach eil sinn ro dheònach na modhan ùra a chleachdadh, ach aon uair ’s a tha sinn cinnteach asda théid sinn air ar n-adhart gu calma.

Bho chionn ghoirid rinn i culaidhean airson banais mhór mu’n do leugh sinn. ’S toil leatha bhith toirt comhairle air gach gné thrusgan, agus tha LAMONDEL a’ deanamh anns an fhàrdaich aca fhéin eadhon na h-adan. Cuiridh iad putain agus crios as toil leibh an sàs, air faisg air leth phrìsean Lunnainn.

Anns an t-samhradh a tha tighinn, tha a’ bhàn-rìgh an dùil am bàla mu dheireadh a chumail ann an caisteal HOLYROOD, is chunnaic mi gùn no dhà a tha deas air choinneimh sin, agus iad cho sìmplidh,


[TD 257]

[Dealbh]

gun nàdur treallaich sam bith mu’n timcheall. ’S e an rud, an stuth ceairt a thaghadh airson an chruth a thàtar a’ deònachadh.

So agaibh cruth gùn feasgair a thug i dhomh, a dh’ aon ghnothaich gu chur an clò do mhnathan GHAIRM. Dheilbh i fhéin e, agus nach àillidh e?

Is ann, saoileam, air a bhith a’ cur dhathan an cois a chéile a tha i sgileil buileach. Is mìorbhuileach cho eadar-dhealaichte ’s a chithear aon dhath ri taobh grunn eile.

Tha gùintean bho Hardy Amies agus Worth an so cuideachd.


[TD 258]

[Sanas]


[TD 259]

So, ma tha, agaibh, a’ bhean-uasal a tha strì ri mnathan a dùthcha éideadh aig an tigh. ’S e mo bheachd nach eil fiamh oirre roimh chudthrom oibreach, agus tha i a’ cumail a dachaidh gu réidh sona, aig a cheairt àm. Feumaidh sinn, mar mhnathan, ’na beachd, cumail a dol a’ cruthachadh, ’s a briseadh talaimh ùir. Nach bochd nach robh barrachd d’a seòrsa ’nar measg agus gu h-àraid le làn an cinn de’n Ghàidhlig.

[Dealbh]

THA treallaich mhath naidheachdan bho BH.S.I. san ràith-sa ach gabhaidh iad an cumail car greis. Aon nì air an toir mi iomradh—putain. Is trioblaideach cho tric ’s a gheibhear putain, nach cùm an dath no nighe no dhà, no car àm an déidh glanaidh tioram. Fàgaidh cuid dath air an aodach agus leaghaidh cuid eile ma shuathas iarunn blàth orra. Ma thachair an seòrsa ruibh, cuiribh thugam iad, gun dàil, gu oifis GHAIRM, ach feumar ainm an luchd-deanamh a bhith ’nan cois. Cuiridh mi gu B.S.I. iad, oir tha iad air ball a chur air chois gu na nithean-sa a rannsachadh, ach feumaidh iad na putain a chur am follais, agus ainm an luchd reic. Chuir mi fhéin còta mór asteach gu luchd glanaidh, bho chionn ghoirid. Thainig e air ais gun mhullach air putan, agus b’ e ainm gu math earbsail a bha air a’ chòta. Cha bhi cumhachd sam bith aig B.S.I. mur eil fianais aca ’nan làimh, agus chan eil math sam bith dhuinn a bhith a’ gearain ’s a’ còineil mur eil sinn deònach oidhirpeachadh air na tha de threallaich thruaillidh fhathast ’ga reic a dhiùltadh.

Dìreach nuair a bha mi air toirt suas a’ gleachd ri màs a chumail ann am briogais sgoile an fhir bhig, oir tha an stuth de’m feumar an t-aodach sgoile aige dhèanamh car trom, agus tha tùthag cnapach fhuaigheal, chuala mi mu JIFFYTEX. Suathadh glé bheag ’ga chur air a’ bhréid, agus timcheall an tuill, agus feumar fhàgail greiseag bheag ’s an sin a chur sàs, ’s an t-iarunn a ruith thairis air. Tha e cho snog ’s a ghabhas e bhith, gun snàthaid a dhol faisg air.

Tha innleachd nighe ùr aig CREDA air a chur amach,* nach dean a mhàin an t-aodach a nighe, ach a chrathadh gus a bheil e tioram gu leòir gu iarnaigeadh. Mas ann anns a’ bhaile mhór a tha sibh, gu h-àraid suas staidhre no dhà, le beagan cothroim air nigheadaireachd mhór a chrochadh, agus le salachair sgreataidh a’ bhaile gu daonnan, gu dearbh tha so freagarrach. Chan eil e duilich a chur air falbh, oir faodar a chur fo bhòrd no ann am preas, agus gheibhear e ann an suas ri leth-dusan dhathan. Ma tha sibh air an dùthaich fo smachd gach frois agus ànraidh le ur cuid nighe, agus gu deimhinn ma tha teaghlach ’nur cois, is deisealachd da-rìribh e. Cha ruigear a leas ball a thogail as, air sgàth bùirn glan a chur orra, oir gabhaidh so a dhèanamh cuideachd anns an aon làn. Tha a’ phrìs reusanta, agus cha do chuir


* Faicibh t.d. 224


[TD 260]

[Sanas]


[TD 261]

[Dealbh]

CREDA inneal amach a riamh nach robh earbsail.

Ma tha sibh seachd seann sgìth a’ crùbadh mu dheasachadh bìdh, tha JACKSON air <eng>cooker<gai> ùr a thoirt amach a nis, leis a’ ghrill aig àirde na sùla. Tha an àmhainn cuideachd nas fhearr, their iad, ged nach robh beud ’nan cuid àmhainnean ’nam bheachd fhéin, oir tha i furasda a cumail glan, agus is e tòrr a tha sin. Le bhith togail a’ ghrill tha iad a’ toirt dhuinn trì teasan airson tuilleadh deasachaidh, aon aca le teas clisg. ’S e ball àirneis bòidheach a tha so, agus thug iad <eng>JOY<gai> oirre, mar ainm.

Tha an tuilleadh ’s an tuilleadh de na bùitean móra a’ dol fo ùghdarras an aon fhir ’nar bailtean móra, agus math ged a tha cuid dhiùbh, tha iad uile rudeigin coltach ri chéile. Is aobhar toileachais dhuinn, matà, a bhith faicinn lethid <eng>COPLAND AND LYE,<gai> a tha leantainn air an slighe, dìreach mar a bha iad a riamh. Cha ruig mise leas iomradh a thoirt dhuibh air lìonmhoireachd gach gné nì a tha anns a’ bhùth mhóir-sa, oir tha rudeigin innte do gach truimead sporain. Tha aon nì fìor co-dhiùbh, an uair a tha iad a’ reic saor faodar a bhith cinnteach nach e an droch cheannachd a thairgeas iad.

[Sanasan]


[TD 263]

[Dealbh]

Ceol Na Pioba

(3) UILLEAM ROS

Le FIONNLAGH MACNEILL

CHA mhór gu bheil duine ann a chuala riamh iomradh air pìob móir nach cuala aig an aon àm mu dheighinn Uilleam Ros. Ma thainig pìobaire riamh gu bhith ainmeil ameasg a’ mhór-shluaigh—chan ann aig pìobairean a mhàin—mar phìobaire, mar a bha Scott Skinner leis an fhiodhaill, b’ e sin Uilleam.

’S ann an Siorrachd Rois a chaidh a bhreith, ann an tigh beag do ’m b’ ainm “Camersorie” (chì sibh anns na duilleagan so e) ann an Gleann Srath Farar faisg air a’ Mhanachainn. Tha an tigh air an oighreachd aig Lord Roberts, aig an robh athair Uilleim ’na gheamair fad leth-cheud bliadhna. Tha Uilleam glé mhór an comain a phàrantan air iomadh dòigh. Bhruidhneadh iad le chéile a’ Ghàidhlig, agus bha iad cuideachd le chéile fiosrach mu thimcheall ceòl, ’athair ’na phìobaire e fhéin agus a mhàthair ’na fìdhleir, agus eadar ceòl agus Gàidhlig ’s e thachair gun deach aig Uilleam air na ciad ceumannan air a’ phìob dheanamh troimh ’n channtaireachd.

Chaidh e do ’n sgoil ann an Dunmaglass, baile beag deich mìle air falbh á Camersorie, agus goirid an déidh dha an sgoil fhàgail aig aois ceithir bliadhna deug, chaidh e do ’n arm. ’S e na <eng>Scots Guards<gai> a roghnaich e, chaidh e do ’n chòmhlan phìobairean aca, agus aig ochd bliadhna deug, an saighdear a b’ òige bh’ anns an réiseamaid, chaidh e do Chogadh Africa. Ann an ùine nach robh fada, thainig e gu bhith ’na mhàidsear-pìoba air a’ 1d fheachd de ’n réiseamaid, agus ’s e nì


[TD 264]

<eng>“THE BANKS OF THE FARRAR.”<gai>
le
Uilleam Ros

[Ceòl]


[TD 265]

[Ceòl]


[TD 266]

[Dealbh]
Camersorie

sònraichte a bh’ ann gu robh a bhràthair aig an aon àm ’na mhàidsear-pìoba air an 2a feachd.

Ann an 1919, nuair a dh’ fhàg e an t-arm, ghabh e an dreuchd a tha aige fhathast, air ceann sgoil phìobaireachd an airm ann an Caisteal Dhun-éidinn. Mar cheannard na sgoile so, tha e a’ cur troimh a làmhan a h-uile màidsear-pìoba ann an arm Bhreatainn, biodh e ’na Albannach, ’na Shasunnach, no ’na Ghurkach. Tha iad a’ toirt sia no seachd de mhìosan còmhla ris anns a’ chaisteal, agus roimh cheann na h-ùine sin, a thuilleadh air gum feum iad a bhith ’nam pìobairean math, feumaidh fios a bhith aca mar a leughas agus mar a sgrìobhas iad ceòl, agus cuideachd mar a theagaisgeas iad a’ phìob agus mar a stiùireas iad còmhlan phìobairean, mus riaraich iad riaghailtean na sgoile sin. Anns an ùine a tha e air a bhith anns a’ Chaisteal, tha Uilleam Ros air iomadh màidsear-pìoba a chur an ceann gnothaich; aig àm a’ chogaidh mhóir bho dheireadh, gu dearbh, bha e a’ cur amach mu dhà-dheug anns a’ mhìos.

Nuair a bheir Uilleam sùil air ais, faodaidh e bhith làn riaraichte leis na rinn e. Chan eil duais a ghabhas ainmeachadh nach do choisinn e ’na là, agus thog e prìomh dhuais na pìobaireachd, no an <eng>clasp<gai> mar a theirear rithe, gu léir deich turuis—móran a bharrachd air pìobaire sam bith eile. Ann an 1919, nuair bha e a’ cluich ann an Inbhirnis an teis meadhon fras shneachda, tha e ag ràdh nach robh anam beò ’ga éisdeachd, a thuilleadh air na breitheamhnan, ach ceithir faoileagan. Is math a dh’ fhaodadh am port còrdadh ris na faoileagan, gu tà, oir choisinn Uilleam an duais an dearbh là. Nan deanamaid cunntas air a h-uile duais a bhuannaich e ann an Craoibh agus ann an Còmhal, cha bhiodh àite anns an leabhar so airson a’ chòrr a ràdh. Ged a tha


[TD 267]

e nis air sgur o chionn fhada a chluich aig co-fharpaisean, bithidh e a’ cur a phìob air a ghualainn glé thric fhathast air sgàth nam balach a tha e ag ionnsachadh.

A thaobh teagasg cuideachd, shoirbhich le Uilleam Ros cho math ’s gu bheil dà fhichead de na pìobairean a dh’ ionnsaich e air am bonn òir a chosnadh ann am pìobaireachd. Choisinn Iain D. Burgess, aon de na pìobairean a b’ fheàrr, ’s math-dh’ fhaoidte, a dh’ ionnsaich e riamh, an dà bhonn òir, ann an Inbhirnis agus anns an Oban, ann an aon sheachdain, nuair nach robh e ach sia bliadhna deug. O chionn beagan bhliadhnaichean, chaidh Uilleam agus Iain le chéile air chuairt a dh’ Ameireagaidh, agus tha teisteanas aig Uilleam a fhuair e aig an àm sin bho chòmhlan phìobairean na <eng>Scots Guards<gai> ann an Canada, mar “phìobaire math” agus “an t-Albannach a b’ ainmeile.”

Tha obair Uilleim air a thoirt aig amannan do na h-uile ceàrn de ’n Ghaidhealtachd, agus do gach eilean air an taobh siar. Fo iùil Comunn na Pìobaireachd, bhiodh e a’ cur seachad cóig mìosan sa ’bhliadhna ag ionnsachadh buidhnean de phìobairean anns na h-àiteachan sin, agus mar sin ’s gann gu bheil eilean no sgìre ann air nach eil eòlas air choreigin aige.

Tha iomadh sgeulachd éibhinn aig Uilleam ri inns’, ’s dòcha mu dheighinn banais air an robh e nuair a bha e òg. Tha e ag ràdh gun deach e uaireigin gu banais ann an Lunnainn á Inbhir Theòrsa ann an ceann-a-tuath Alba; an déidh an oidhirp sin a dheanamh, cha do thog bean no fear na bainnse ceann air beulaibh a’ mhinisteir, agus cha do phòs am fear, tha e coltach, gus an là-an-diugh. Gu cinnteach, chan fhairich duine an tìde fada a’ dol seachad an cuideachd Uilleim. Ged nach eil e cho òg ’s a bhà e, tha e slàn, fallain, agus cho beò ’na inntinn ’s a bha e riamh. Guma fada bhios e mar sin.

A thuilleadh air gach comas eile tha aig Uilleam, chan eil duine ann as fheàrr a sgrìobhas port na e, agus tha am port a th’ againn an so pailt cho math ris na puirt eile gun àireamh a chuir e ri chéile. Sgrìobh e am fear so mu dheighinn Abhainn Farar, faisg air an dachaidh aige fhéin, far an do chuir e seachad iomadh là ag iasgach. Mar sin, cha bhiodh e gu buileach ’na iongantas ged bhiodh beagan de thruacantas ri fhaireachdainn anns a’ phort, agus is dòcha gur h-e an càil sin a th’ anns a’ phort a tha ’ga dheanamh cho measail.

[Sanasan]


[TD 268]

Na Sgoilean Gaidhlig
Le SEUMAS MACTHOMAIS

(2)

GED bu mhór an obair a rinneadh air feadh na Gaidhealtachd leis gach oidhirp air an tug mi iomradh anns an àireamh mu dheireadh bha móran de na Gaidheil fhathast nach d’ fhuair a riamh cothrom leughadh no sgrìobhadh ionnsachadh, gu sònraichte an sluagh a bha fuireachd ann an ceàrnaidhean iomallach. Is ann air a’ mhór shluagh a bha aghaidh gach saothrach gu ruige so. Ach bha, agus tha gus an là an diugh, cròileagain de Ghaidheil thall ’s a bhos, sgapte air feadh nan Garbh Chrìoch agus nan Eilean. Chan fhaodte iad so a dhìochuimhneachadh gu buileach. So an dearbh fheadhainn a bha aig Comunn Nan Sgoilean Gàidhlig an Dun Eideann anns an amharc nuair a chuireadh air chois e anns a’ bhliadhna 1811.

B’ e àrd rùn a’ Chomuinn-sa gum biodh sean is òg, ge be àite anns a’ Ghaidhealtachd anns a robh iad, comasach an Fhìrinn a leughadh ’nan cànain fhéin, an cànain a thuigeadh iad. Is e eòlas na Fìrinne bhith aig an t-sluagh a bha iad ag iarraidh, agus bha làn fhios aca nis nach robh dòigh eile ann gu bhith a’ faighinn na sochair so gus am biodh comas aca na Sgriobturan a leughadh iad fhéin ’nan cainnt fhéin. Air an aobhar sin chuir an Comunn rompa, cho fad ’s a bha e ’nan comas, gum biodh sgoil Ghàidhlig anns gach clachan far a robh feum oirre. Ach bha an fheum farsaing, an t-airgead gann, agus an ùine dol seachad.

An àite sgoilean maireannach a thogail, nì nach gabhadh dèanamh air aithghearr agus a chosgadh móran, b’ e an co-dhunadh gus an tàinig iad maighstir-sgoile a chur airson bliadhna gu leth na dà bhliadhna do bhaile na do sgìre far a robh iarraidh air. Bha muinntir an àite fo fhiachan tigh sgoile a thogail. Cha robh so ’na uallach trom orra, oir bha na tighean mar bu trice suarach gu leòir agus mì-ghoireasach mar an ceudna—tighean beaga tughaidh air bheagan àirneis ’s gun móran blàiths na soluis. Ach far a robh déidh mhór air an tuilleadh eòlais cha robh ionndrain air sochairean eile. Bha an déidh an cuid a bhailtean soilleir gu leòir. Ann an sgoil Phabail, aon de’n chiad chóig a thogadh anns a’ bhliadhna 1811, bha àireamh nan oileanach cho mór ’s nach cumadh an tigh sgoile ach dà thrian diubh. Bha an còrr air na tobhtaichean na air an corra-cnàmh mu’n dorus. Bha an sgoil-sa ’ga fosgladh ri solus coinnle sa’ Gheamhradh aig seachd uairean sa’ mhadainn, bha i dùinte eadar deich is aon uair deug, bha i sàs a rìs gu ceithir uairean feasgar, agus o chóig gu deich na dà uair dheug. Bha an sgoil oidhche airson nan inbheach nach b’ urrainn frithealadh troimh an là, agus bha sgoil air an t-Sàbaid airson neach sam bith nach robh saor fad na seachdaineach. B’ e am pàidheadh a bha aig an Aonghas MacLeòid a bha air ceann na sgoile-sa a là ’s a dh’ oidhche £12 sa ’bhliadhna.

Ged nach robh na tighean sgoile ro ghoireasach, agus ged nach robh leabhraichean leughaidh glé fhreagarrach na pailt aig toiseach


[TD 269]

tòisich is mór an t-adhartas a rinneadh ann a leughadh na Fìrinn an ùine nach robh fada. Tha ministear Sgìre nan Loch a’ toirt an iomraidh a leanas air aon sgoil: “Tha na pàrantan agus a’ chlann ag ionnsachadh leughaidh anns an aon chlas, agus tha balaich nach eil ach sia bliadhna a’ leughadh a’ Bhìobuill gu coimhlionta. Tha an Leabhar Cheist aca air an teangaidh a thuilleadh air leth cheud salm.” Agus tha e ’g ràdh an àite eile, “Tha an t-adhartas a tha na sgoilearan a’ deanamh ann an leughadh ’na chùis iongnaidh.”

Bha an Tiomnadh Nuadh air eadar-theangachadh fada mus do thòisich Comunn Nan Sgoilean Gàidhlig, agus bha am Bìobull gu léir deiseil anns a’ bhliadhna 1801. Is e an Fhìrinn a bhith aca ’nan cainnt fhéin meadhon a bha sònraichte feumail agus éifeachdach gu bhith ’g oileanachadh nan Gaidheal, agus meadhon a dh’fhàg Gàidhlig fhallain air am bilean fad iomadh linn.

Sgaoil obair a’ Chomuinn-sa fad is farsaing air Tir-mór agus air feadh eileanan a’ chuain fad nam bliadhnachan, agus faodar a ràdh gu cinnteach gun do dh’ fhàg an sluagh am beannachd aca. Thòisich iad le cóig sgoilean beaga; an ceann bliadhna bha fichead aca, deich anns na h-Eileanan agus deich air Tir-mór. An ceann beagan bhliadhnachan bha comuinn a’ cuideachadh leotha an Glaschu, an Obar Dheadhain, an Dun Dé, an Inbhirnis, am Peart, an Lunnainn ’s am bailtean eile an Sasuinn. Bha dà fhichead sgoil ’s a’ ceithir deug air an cùram anns a’ bhliadhna 1819, agus bha 3,261 sgoilear ag ionnsachadh Gàidhlig annta. Bha sgoilean Gàidhlig air am fosgladh an Dun Eideann, an Obar Dheadhain, an Dun Dé agus am bailtean eile far a robh àireamh mhath de luchd Gàidhlige. Anns a’ bhliadhna 1828 bha ceithir fichead sgoil ’s a cóig fo an riaghladh, dà fhichead ’s a h-ochd air Tir-mór agus seachd deug ar fhichead anns na h-Eileanan.

Bha an sluagh cho riaraichte leis an obair a bha an luchd teagaisg a’ dèanamh ’s gur e sgoilean Chrìosd a theireadh iad ris na sgoilean aca. So teisteanas a dh’ fhàg fear ceasnachaidh, “Tha bhur sgoilean a’ sgaoileadh solus an eòlais anns gach clachan is gleann anns a bheil iad.” Agus a rìs, “Their sinn gu bheil obair chumhachdach an Spioraid a’ sìor sgaoileadh troimh shaothair nan daoine iriosal a tha teagasg anns na sgoilean agaibh. Is iad na sgoilean agaibh gun teagamh am meadhon as buadhmhoire a tha againn idir gu bhith toirt eòlais a’ Chreidimh Chrìosdail do’n t-sluagh.”

Ged a bha còmhnadh airgid a’ tighinn as gach ceàrnaidh bliadhna an déidh bliadhna cha robh e comasach coinneachadh ri feum gach àite a bha ’g iarraidh sgoil, eadhon ged a bhiodh luchd teagaisg na bu lìonmhor na bhà iad. Chan e amhàin gu robh feum air sgoilean an àiteachan anns nach robh sgoil a riamh ach bha feum air ath-thilleadh a dh’ ionnsaigh clachain anns a robh sgoil aca roimhe mar a bha gach ginealach ùr ag éirigh suas. Gun teagamh cha robh an obair a’ sgur cho luath ’s a thogadh an sgoil a h-imrich á baile. Bha e ’na chleachdadh aig cuid co-dhiùbh a bhith cruinneachadh gach seachdain gu bhith dol seachad a rìs air na nithean a dh’ ionnsaich iad.

Cha robh na sgoilean fosgailte fad na bliadhna idir. Aig àm cura is àm buain bha iad uile dùinte. Ach bha iad a’ dol fad ochd mìosan, o mheadhon an Og Mhìos gu meadhon na Sultaine, agus o thoiseach na


[TD 270]

Samhna gu toiseach a’ Ghibline. Bha oileanaich o shia bliadhna gu trì fichead bliadhna ’s a deich a’ frithealadh, a’ chlann aig amannan a’ teagasg nam pàrantan.

Bha Comunn Ghlaschu de’n bheachd ged a bha e iomchuidh Gàidhlig a theagasg anns na sgoilean aca gu robh e ceart agus feumail Beurla a theagasg annta mar an ceudna, agus an déidh beagan bhliadhnachan bha Beurla, sgrìobhadh is cunntas ’gan teagasg a thuilleadh air Gàidhlig. Lean Comunn Inbhirnis an eisimpleir cheudna.

Thàinig an t-àm anns nach robh e comasach do Chomunn Dhun Eideann an obair ionmholta a leantainn na b’ fhaide a thaobh meud na cosgais agus gainne an teachd-a-steach. Ach ré nam bliadhnachan a bha iad an sàs fhuair 90,000 sean is òg eòlas leughaidh anns a’ Ghàidhlig.

Rinn Comunn Nam Ban (L.H.A.) saothair nach bu bheag o mheadhon an naoidhimh linn deug ann a bhith suidheachadh sgoilean an àiteachan iomallach anns a’ Ghaidhealtachd far a robh Gàidhlig air a teagasg le oileanaich òga aig a robh sùil ris a’ mhinistrealachd a thoirt amach. Mur a robh iad so eòlach air teagasg bha iad dìcheallach, cùramach, agus lean buaidh mhath an oidhirpean.

An déidh Achd an Fhòghluim anns a’ bhliadhna 1872 bha cuid de luchd teagaisg aig nach robh Gàidhlig iad fhéin a’ bacadh Gàidhlig a bhith air a labhairt idir anns na sgoilean aca, agus dh’ fhàg sin barrachd air aon ghinealach gun chomas Gàidhlig a leughadh fad am beatha ach na fhuair an cothrom anns an sgoil Shàbaid.

Chan eil bacadh air a’ Ghàidhlig a theagasg anns na sgoilean Gaidhealach o chionn dà fhichead bliadhna air ais, ’s ann a tha lagh na Rìoghachd ag agradh gum bi i faighinn àite dligheach ameasg chuspairean eile. Ach cuin a bhios a’ Ghàidhlig air a teagasg do’n chloinn o’n chiad là a théid iad do’n sgoil, agus cuin a bhios iad air an teagasg ann an cainnt na dachaidh aca? Sin dà nì a tha fhathast a dhìth oirnn.

[Sanas]


[TD 271]

Beath Ur Air Seann Eilean
Le TOM WEIR

[Dealbh]

Air a’ chiad duilleig de’n chiad Ghairm, bha cùnntas aig Dòmhnall Seumas MacLeòid, nach maireann, air Eilean Hiort. Dh’ innis e beagan de dh’ eachdraidh an eilein, agus mar a dh’ fhàg an tuath e ann an 1930. Cha tàinig e riamh asteach air an Ollamh no air duin’ eile gun tigeadh ath-nuadhachadh air Hiort, agus gun cluinnte ann a rithist guthan ri còmhradh agus ùird ri clachaireachd.

Ach ri linn obair nan rocaidean a thighinn a dh’ Uibhist thainig obair ’na lùib a Hiort. Mar sin, tha Hiort a’ tighinn beò. Far nach fhacas riamh làraidh, bithidh carbadan neònach a ghineadh le cogaidhean. Far nach cualas guth riamh air telebhisean, bithidh innealan a tha fada air thoiseach air innleachd nan dealbh. Far am biodh Pàrlamaid Hiort cruinn uair, bithidh a nise pàrlamaidean beaga eile a bhios a’ beachdachadh air <eng>“megacycles”<gai> agus “radar” agus “ballistics.”

So agaibh Hiort mar a chunnaic mise an t-eilean le mo chamara.

An so shuas, chì sibh àitean còmhnaidh an airm far an robh seann chlachan nan Hiortach. Far a bheil feadhainn de na tighean ’nan seasamh fhathast mar a dh’ fhàgadh iad ann an 1930. Ach chan iad na tighean sin as sine. Anns an dealbh cuideachd, chì sibh làraichean nan seann tighean talmhainn a chladhaicheadh bho chionn mìle bliadhna ’s còrr. Trì earrainnean de dh’ eachdraidh taobh ri taobh. Air an tràigh, chì sibh am bàta mór a bhios a’ cur innleachdan an airm air tìr, oir is ann an so a thàtar a’ dol a dheanamh a’ chiad rathaid a rinneadh riamh air Hiort.


[TD 272]

[Dealbh]

Agus so agaibh bàta mór nan tancaichean a’ magadh air an t-seann Dunàra nach tigeadh faisg a’ mhìle do’n chladach.

Chan eil na seann chaoraich Shòathach a’ leigeil dad orra. ’S dòcha nach eil iad a’ tuigsinn dé tha dol. Là no dhà an déidh do’n arm tighinn bha na caoraich cho solta ’s a bha iad riamh, ag ionaltradh ameasg nan àitean còmhnaidh mar a b’ àbhaist dhoibh anns na seànn làithean.

[Dealbh]


[TD 273]

[Dealbh]

So fear de na h-uain Shòathach air a làn dòigh ann an gàirdean Iain Eyres á Lunnainn.

Chan eil guth air guga no air buthaigire aig na Hiortaich ùra so. ’S e buntàta ròiste ’s mart-fheòil a bhios am Baoghlach Eachann Mac Dhòmhnaill a’ còcaireachd. Is e an dara fear o’n làimh chlì. Is e an dara fear a deas air, Mac ’Ille Mhoire á Eirinn. B’ iad Clann ’IcIlle Mhoire a’ chiad threubh a chaidh a Hiort. Tha a’ chuidhle air a dhol mun cuairt gun teagamh!

[Dealbh]


[TD 279]

Sean Eolas-Luibh

(4) AN DARACH

Le ALASDAIR MAC ’ILLE MHAOIL

[Dealbh]

“’S chuala mi mar shean-fhacal,
Mu’n darach, gur fiodh còrr e,
’S gur geinn dheth fhéin ’ga theannachadh
A spealtadh e ’na òrdaibh.”

THA cunntas air an darach glé thràth ann an eachdraidh a’ chinne-daonna. Bha spéis mhór aig na h-Iùdhaich do’n chraoibh, agus tha i air a h-ainmeachadh san Sgriobtuir co-cheangailte ri tachartasan sònraichte.

Bha na Gaidheil, cuideachd, a’ cur urraim air an darach, agus chanadh iad “Rìgh na Coille” ris. Am beachd nan Lochlannach o shean b’ e craobh-dharaich prìomh-mhàthair sluagh na cruinne. An làimh a’ chìobair bhiodh cuaille daraich, oir ’na bharail cha shoirbhicheadh spréidh gun darach ’gan dìon.

Tha fios aig na h-uile mu’n àite bh’ aig a’ chraoibh so an creideamh diamhair nan Druidh sna linntean céin, agus fo a sgàil bhatar a’ tiodhlacadh na suinn a thuiteadh sa’ chath.

Tha e air innseadh mu Chumhall, seanair Oisein, gu bheil “a leaba fo chòs nan clach, am fasgadh an daraig aosda.”

Agus mar theisteas air fad-làithean na craoibhe tha againn an rann neònach so:

“Trì aois coin, aois eich,
Trì aois eich, aois duine,
Trì aois duine, aois féidh,
Trì aois féidh, aois fìr-euin,
Trì aois fìr-eun, aois chraobh-daraich.”


[TD 281]

An Sgeilp Leabhraichean

<eng>Arctic Living le Robert Jack. Clo-bhuailte le Hodder & Stoughton. 12/6.<gai>

Rugadh Robert Jack ann an Glaschu, mac do chlachair. Ged a bha e na bu mheasaile air ball-coise na bha e air sgoileireachd, chaidh e do’n Oilthigh le ministearalachd na h-Eaglais Albannaich fa-near dha. Ach bha ’n diogladh anns na casan fhathast, agus an uair a fhuair e cuireadh a dhol amach a dh’Iceland a theagasg ball-coise do dh’òigridh an eilein, cha bu ruith leis ach leum. Agus sin a dh’aindeoin ochanaich a mhàthar.

Fhad ’s a bha e ann an Iceland ghabh e ùidh mhór ann an cànan an eilein, agus, gu h-àraidh, ann am beul-aithris an t-sluaigh. Ged a thainig e dhachaidh, cha b’ urrainn dha tarraing Iceland a leigeil dheth, agus thill e ann. An turus sin dh’ fhuirich e, agus, an ceann greise, chaidh e ’na oileanach do dh’ Oilthigh Reykjavik. Bha sin ann an 1939. Bha an cogadh air tòiseachadh agus chan fhaigheadh e air falbh ged a dh’ fhiachadh e.

B’ e bun a bh’ ann gun do dh’ ionnsaich e Icelandic, agus chaidh a phòsadh mar mhinistear ris an Eaglais Lùtaranaich. An uair a fhuair e coimhthional, cha b’ ann air mórthir Iceland a fhuair e e, ach air Eilean Ghriomasaidh a tha a tuath air a’ Chearcal Deighe, agus a tha air aonaranachadh bho’n chòrr de’n t-saoghal le gaoith ’s le gaillinn fad leth na bliadhna. Is ann mu na bliadhnaichean a chuir e seachad ann an Griomasaidh a tha a leabhar. Chan eil ach aon leabhar eile mu’n àite.

Tha Jack a’ sgrìobhadh le peann coibhneil, tuigseach. Tha gaol a chridhe aige air na Griomasaich, ach chan eil sin a’ ciallachadh nach eil e a’ faicinn nam faoineasan beaga a tha annta mar shluagh.

Chan eil ach trì fichead duine air an eilean, agus tha iad uile a’ tighinn beò air croitearachd ’s air iasgach. Is e am ministear am maighstir-sgoile cuideachd, agus, gu tric is e an dotair. Tha mansa agus fearann aige, agus ged a tha na h-eileanaich math dha, feumaidh e a chuid tuathanachais fhéin a dheanamh, agus àite a ghabhail ’nam measg mar fhear aca fhéin. Cha robh sin furasda, an toiseach, do dh’ fhear a thogadh ann an Glaschu, ach bha e ’na chuideachadh dha gun do phòs e caileag Icelandach a thug dha eòlas air an àite ’s air gnathasan an t-sluaigh.

Is e an rud as iongantaiche mu’n leabhar gum mionnaicheadh sibh, mura robh fios agaibh, gur ann mu aon de na h-eileanan beaga Gaidhealach a tha e. Mu Ghriomasaidh againn fhéin ’s dòcha. Uair an déidh uair, an uair a bhithinn ’ga leughadh, thug e air ais thugam


[TD 282]

cuimhne air làithean anns na Hearadh mar a bha iad ’nam oige. Gu h-àraidh na h-oidhcheanan céilidh. Tha blas na fìrinne air a h-uile facal—an fhìrinn a tha a’ buileachadh fìor thuigse air an àite air an leughadair.

Chan eil duine air an t-saoghal a chanas gur litreachas mór a tha ann an <eng>“Arctic Living.”<gai> Ach is fhiach ùnnsa sìmplidheachd pùnnd móralachd. Is e tha so leabhar nach leig mise far mo sgeilpe, oir tillidh mi ris an uair a bhios am baile ’ga mo mhùchadh agus a bhios balgam de àile na beatha nàdurraich a dhìth air m’anam. F. McD.


<eng>Scottish Short Stories,<gai> deasaichte le Fred Urquhart.
Clo-bhuailte le Faber & Faber. 15/-.

Tha alt sònraichte air an sgeulachd ghoirid, agus chan e a h-uile sgrìobhadair aig a bheil an t-alt. Far a bheil fad is farsaingeachd aig an fhear a théid an sàs ann an nobhal gus cliù agus gnè a dhaoine a nochdadh, chan eil tìde aig fear an sgeòil ghoirid gus dad a dheanamh nach gabh deanamh ann am facal no dhà. Ach, aig a’ cheart àm, feumaidh e tuigse air choreigin a thoirt do’n leughadair air na daoine mu’m bheil e a’ sgrìobhadh; mar a dèan e sin cha tig an sgeul beò.

Far a bheil an sgeulaiche sgileil, bheir e dealbh air a dhaoine, agus air àite a sgeòil, ann an suaib ghoirid, bhioraich. Agus, timcheall air na daoine ’s air na h-àiteachan cuiridh e sgeulachd aithghearr, ghleusda, a ruigeas a co-dhunadh agus a dh’ fhàgas blas agus cuimhne as a déidh. Gabhaidh bliadhnaichean de dh’ ùine cur eadar toiseach is deireadh an sgeòil; ach cha dean math dol seachad na h-ùine dragh a chur air creideas an fhir leughaidh. Ann an aon fhacal, is e droch rud a tha ann na briathran “agus deich bliadhna an déidh sin” a chur am bodhaig na geàrr-sgeòil. Faodaidh na deich bliadhna a dhol seachad, ach is còir do’n sgrìobhadair an fhìrinn sin a thoinneamh asteach ann an dòigh neo-mhothachail.

Tha Lewis Grassic Gibbon a’ deanamh a’ cheart nì sin anns an sgeulachd as fheàrr san leabhar so, “Smeddum.” Tha i math da-rìribh, ged a tha sinn an cunnart fàs sgìth de’n dòigh anns nach h-urrainn Grassic Gibbon fhir ’s a mhnathan a chumail as an leabaidh no as a’ chonnlaich. Mhill rud a tha a’ tighinn faisg air drabasdachd móran de na sgrìobh an duine comasach so rè a bheatha. Ach, a dh’ aindeoin sin, ’s i so sgeulachd as fheàrr na “Thrawn Janet” a tha air a dleas uaireannan mar an sgeulachd as fheàrr a chaidh a sgrìobhadh ann an Albais riamh.

Gun teagamh, bha “Thrawn Janet” math ’na là fhéin, ach tha càil an luchd leughaidh air atharrachadh agus chan i “Smeddum” a mhàin a chuirinn air thoiseach air sgeulachd Stevenson anns an leabhar so fhéin. Tha “Beattock for Moffat” le R. B. Cunninghame Graham air aon dhiubh sin. Agus cuideachd <eng>“The Head”<gai> le Dorothy K. Haynes, gun ghuth air <eng>“The Kitten”<gai> le Alexander Reid.

Ameasg an fheadhainn a tha air an riochdachadh an so tha feadhainn de’n luchd sgrìobhaidh as fheàrr an Alba an diugh, mar a tha Robin Jenkins, Neil Gunn, agus Eric Linklater. Tha eadhon sgeulachd ann aig A. J. Cronin, agus is i sin as fheàrr a tha a’ nochdadh nach eil e furasda uaireannan (mar is trice, gu dearbha) do fhear na nobhal e


[TD 283]

[Sanasan]


[TD 284]

fhéin a smachdachadh a réir iarrtas na geàrr-sgeòil. Is i <eng>“The Provost’s Tale”<gai> an sgeul aig Cronin, agus ged a tha i a’ toirt deilbhe air caithe-beatha ann am baile beag Albannach aig toiseach na linn so, agus ged a tha i a’ toirt iomraidh air gnè nan daoine, chan eil i a’ deanamh aon seach aon dhiubh sin leis a choimeas a nochd Cronin ann an leabhar leithid <eng>“Hatter’s Castle.”<gai> Agus tha mi coma ged a chanas feadhainn gu bheil <eng>“Hatter’s Castle”<gai> air a stéidheachadh air <eng>“The House with the Green Shutters.”<gai> Is e an rud a tha mi a’ fiachainn r’a ràdha gu bheil an sgeulachd ghoirid a’ tachdadh an alt aig Cronin, agus is gann is fhiach <eng>“The Provost’s Tale”<gai> a cur ann an cruinneachadh de’n t-seòrsa so. Chan eil an dearbh rud fada ceàrr mu na sgeulachdan aig Gunn agus Linklater agus Jenkins.

Chan eil rian gu bheil e furasda clo-bhualadair a lorg an diugh a ghabhas os làimh cruinneachadh de sgeulachdan Albannach, oir chan eil cliù na dùthcha cho àrd ann an saoghal nan leabhraichean ’s a bha e aon uair. Mar sin, bu chòir do’n fhear deasachaidh a bhith làn chinnteach gu bheil e a’ deanamh na fuinne as fheàrr leis a’ mhin a tha r’a làimh.

Chuir Fred Urquhart roimhe nach robh e a’ dol a chur sgeulachd anns an leabhar so ach sgeulachdan mu Alba le Albannaich. Carson? Dé tha ceàrr air na h-Albannaich a tha a’ sgrìobhadh mu chuspairean thar chladaichean na dùthcha so? A bheil e a’ deanamh feum sam bith dhuinn a bhith a’ cladhach sitigean fhéin agus a’ dùnadh ar sùilean a thaobh chuspairean cunbhalach eile? Cha chomharra so idir air dùthaich a tha moiteil as a h-àite ameasg dùthchannan an domhain.

Le e fhéin a theadhrachadh mar so, chaill am fear deasachaidh sgeulachdan a tha a’ cur loinn air litreachas na h-Alba ’nar latha, leithid <eng>“The Kidnappers”<gai> aig Neil Paterson agus an sgeulachd oillteil aig Angus Wilson, <eng>“Raspberry Jam.”<gai> Cha bu mhisde an cruinneachadh so feadhainn mar sin, ach, a dh’ aindeoin na dh’ fhàgadh as is e leabhar as fhiach a cheannach a tha an so. F. Mc D.


<eng>“Looking Back,”<gai> le Diùc Chataibh.
Clo-bhuailte <eng>Odhams Press, Ltd.<gai> 25/-

Tha Diùc Chataibh suas ri tri fichead ’s a deich, agus chunnaic e sianar air Cathair Rìoghail Bhreatainn ’na là. Mar sin, tha an leabhar so làn le eachdraidh agus le gliocas, agus tha e a’ toirt dhuinn seallaidh air duine a tha iongantach ann fhéin. Fear a chunnaic cogadh ann an ceàrnan iomallach an t-saoghail agus a chanadh “caraid” ri feadhainn leithid Ramsay Macdonald agus Churchill.

Tha an leabhar a’ toirt iomraidh air eachdraidh an Teaghlaich Chataich, agus chan eil teagamh nach robh buill de’n teaghlach sin mór agus iomraiteach ’nan là. Ach tha feadhainn a chuireadh teagamh ann an cuid de na tha an Diùc ag ràdha mu na rinn a dhaoine as leth na Gaidhealtachd. Chan eil eachdraidh balbh fhathast mu na làithean anns an deachaidh droch dhìol a dheanamh air na mìltean ann an Cataibh ri linn an tuath a chur far an fhearainn. Ach ’s gann gun


[TD 285]

sùilicheamaid air ball de’n teaghlach na rudan mì-chneasda sin a thoirt gu solus an latha ’n diugh.

Tha móran de dh’ eachdraidh na Pàrlamaid Bhreatannaich bho chionn leth-cheud bliadhna an so, oir bha an Diùc an dlùth cheangal ri móran de na bha a’ dol. Ach chan e an eachdraidh sin brìgh an leabhair idir. Tha na rudan as gasda a tha ann mu làithean òga an Diùc fhéin—an uair a chaidh e suas ann am <eng>balloon<gai> còmhla ri Rolls, na tursan a bha e a’ sealg ann an coilltean uaignidh Afraca, agus rudan mar sin. Is ann anns na cùnntasan sin a chì sinn brìgh agus spiorad fear de fhìor dhaoine móra na h-Albann. F. McD.

[Sanasan]
