[TD 111]

SEANCHASAN A STOBARRAG
le Dòmhnall Alasdair

1. MIORBHAIL STOBARRAG

Thachair mìorbhail ann a’ Stobarrag o chionn fhada. Baile beag air dà chnoc a th’ann, le bùth is taigh ùrnaigh agus dà chroit ar fhichead. Tha an talamh àitich a’ sìneadh bhon a’ rathad chon a’ chladaich. Cha chuala a’ saoghal guth air an àite a riamh gus na thachair a’ mhìorbhail, ach aig an àm sin bha na pàipearan-naidheachd làn de bheachdan sgoilearan is sgrìobhaichean air a’ rud iongantach a thòisich a’s a’ bhaile.

’Sann do bhean a’ Phurp a thachair e an toiseach. Chan eil cuimhne a’m dè ’n t-ainm ceart a bh’air a’ Phurp, ach chan eil iongnadh sam bith a’ sin. Chan eil fhios a’m an d’fhuair mi a-mach a riamh an t-ainm ceart aige. Bha farainm air a’ chuid mhòr ann a’ Stobarrag ach ged a tha cuimhne agam air a h-uile farainm ’se glè bheag dhe na h-ainmeannan baist’ air am bheil cinnt agam.

Agus rud eile, chan eil càil a bheachd agam carson a bha gin de na farainmeannan sin ach dhà na thrì, mar Ann China air bean a’ Phurp agus a’ Locair air fear na bùth. Nan ceannaicheadh duine leth-phùnnd càise agus gum biodh an cnap a ghearradh e beagan ro throm bheireadh e slisneag às agus dh’itheadh e sin. Ach sann a fhuair bean a’ Phurp a farainm aig àm na mìorbhail.

Cha b’e Ann a bha baist’ oirre idir agus cha robh gnothaich aig Sìna ris an ainm. ’Se bean a’ Phurp a bha oirre o phòs i gu glè fhaisg air a’ latha a thachair a’ mhìorbhail, agus tha dlùth-cheangal aig mar a fhuair i am farainm ri na thachair a’ latha sin.

’Se duine bh’ann am Purp nach cuireadh dragh air fear eile. Cha robh càil aig a bhean ’na aghaidh ach nach robh e dol dhan eaglais. Bhiodh e cuairteachadh an adhraidh ’na dhachaigh fhèin mar a bhiodh a’ mhòr chuid ann a’ Stobarrag aig an àm, agus bha e gu math fiosrach anns an fhìrinn, ach cha robh searmon no ùrnaigh dhuine eile a’ tighinn air. Bha seo ’na dhoilgheas dha bhean a bha frithealadh nam meadhanan cho cùramach ged nach deach i fhathast cho fada ri comanachadh.

[TD 112]

’Se boireannach beag, iasgaidh a bh’ann an Ann China, caol, cruaidh ’na bodhaig, agus ged nach robh smid sgoil aice bha teanga gheur ’na ceann. Nuair a thigeadh e gu trod cha robh sgamhan ann a’ Stobarrag nach ruaghadh i.

Goirid roimhn a’ mhìorbhail bha gearan eile aice do Phurp. “Chan eil duine a-nis a’s a’ bhaile,” ars ise, “le bàthach tughaidh ach thu fhèin.”

“Dè mu dheidhinn a’ Lobaid?” ars esan.

“’N ann ga do shamhlachadh fhèin ris an duine sin tha thus - seana-ghille bochd a tha air fàs coma co-dhiù?”

Cha do leig i fiacail às gus na thòisich e togail bàthach ùr. Smaoinich e nam faigheadh e clachan mòr gu sàbhaileadh seo dha iomadh poca saimeant ann am bunait na bàthaich. Nise bha tobhtaichean sean taigh-dubh aig a’ Locair - fear na bùth - agus bha Purp cinnteach gur ann a bhiodh e toilichte gu falbhadh duine sam bith le na clachan. Cha robh annta ach cùis nàire cho faisg air taigh mòr geal mar a bha aig a’ Locair.

’N ath latha chaidh e dhan bhùth a cheannach an tombaca dubh a bhiodh e smocadh ’s a’ cagnadh, dh’innis e dhan Locair a rud a bha e smaoineachadh. “Shàbhaileadh càrn chlachan tonna saimeant,” arsa Locair, a’ cur uilnean air a’ chuntair.

“Gun teagamh.”

“Nach b’fhiach ’ad prìs leth-tonna?”

Cha do fhreagair am Purp e. Thàinig feadhainn a-steach agus dh’fhàg e a’ bhùth gun smid a ràdh. Cha chuala e a riamh a bhith cur prìs air clach.

Ach nuair a dh’innis e dha bhean mar a bha thubhairt ise gu leòr. “Am mastaige spìocach,” ars ise, “chuir e seachad a bheatha a’ bragadaich a chrodhanan air cùl a’ chuntair sin gun freasgairt air duine a riamh mar a robh innleach dha fhèin ann. Nam bithinn-sa nad àite gheibhinn na clachan ge b’oil leis. Tha latha fàs goirid a-nis agus cha mhothaicheadh am balgaire gun dh’fhalbh na tha thusa ag iarraidh.”

“Nach fhaiceadh e gu robh carn againn fhìn glè aithghearr?”

“Dh’fhaodadh ’ad a bhith a’s an t-saimeant agad mas èireadh an cù - dhà na thrì a h-uile feasgar.”

Seo mar a bha. Aon oidhche, nuair a bha Purp letheach slighe le clach anabarrach trom dh’fhairich e pian ’na bhroilleach agus b’fheudar dha a’ chlach a leigeil gu làr. Nuair a fhuair e anail thog e chlach a-rithist ach thill a’ chràidh mus do ràinig e bhàthach. Thàinig e steach an taigh agus chaidh e ’na shìneadh air an t-sòfa.

Dh’aithnich a bhean nach robh e gu math. Duine mòr làidir a bha ann nach do dh’fhairich cnead a riamh agus cha robh e ach òg fhathast. “’N e cail a dh’ith thu rinn cron ort?” ars ise.

[TD 113]

Nuair a chuala i mar a bha chuir i fios air Kate – a’ bhanaltram. ’Se Gall a bha innte agus cha robh farainm oirre aig àm mìorbhail Stobarrag ach mas do dh’fhàg i ’m baile ’se am Piseach a bhiodh againn oirre. Nuair a thigeadh i choimhead air duine tinn bhiodh i cleachdadh an aon fhacal Gàidhlig a thog i. Dh’fhaighnicheadh i: <eng>“Any piseach today?”<gai>

Cha do rinn i ach sgrùdadh glè bheag air Purp nuair a thubhairt i: “Angina.”

“Ann,” arsa bean Purp, mar gum biodh i smaoineachadh gun e cailleach air choreigin a chuir an eucail am broilleach an duine aice.

“Angina” ars a’ bhanaltram a-rithist.

“China,” arsa bean Purp. “Ann China.” Agus cha robh duine anns a’ bhaile nach cuala gur e seo a bha am broilleach Purp.

Nuair a dh’fhalbh a’ bhanaltram bha Ann China sàmhach greis mhòr mar gum biodh cudthrom air a h-inntinn. Dh’èirich Purp agus chuir e thuige phìob agus thubhairt e nach robh e faireachdainn càil ceàrr a-nise.

“’Se a bh’ann rabhadh,” ars a bhean.

“Rabhadh?”

“Airson d’aingidheachd.”

“Airson nan clachan?”

“Chan ann a-mhàin airson sin. Rinn Dia clachan airson gun dèanadh daoine feum leo.”

“Chan fhaigh mi air an cur air ais a-nise co-dhiù.”

“Cha leig thu leas an cur air ais ma theid thu dhan eaglais a dh’iarraidh mathanas. Tha ministear ainmeil gu bhith againn an ath sheachdain - soisgeulaiche mòr, agus bidh sgìre gu lèir ga èisdeachd. Dh’iompaich e siud feadhainn a ghoid mòran bu luachmhor na càrn chlachan mialach.”

Eadar gu robh na nach robh e creidse seo dh’aontaich Purp a dhol a dh’èisdeachd an t-soisgeulaiche. Ach tha e cinnteach nach tàinig e aon uair a-steach air gu robh càil mìorbhaileach a’ dol a thachairt ann a’ Stobarrag a’ latha sin no gum biodh gnothaich sam bith aige fhèin ris.

’Se latha mòr a bh’ann dha bhean. Chunnaic a’ sgìre i dol dhan eaglais còmhla ris an duine aice. Cha bu bheag a’ mhìorbhail sin fhèin. Chuir i oirre na miotagan sìoda agus an ad a cheannaich i airson a dhol gu pòsadh a’ mhinisteir ris an eaglais. Mas do phòs i fhèin bha i greis air mhuinntireas ann am mansa, agus bha feadhainn ag ràdh gu robh i cho làn den mhòrchuis ’s a tha an t-ugh den bhiadh, bhon uair sin.

Bha eagal aice roimhn duine ainmeil seo. Chuala i gun bhris e cùbaid no dh`a le dhòrn agus gun trodach e ri duine a bhiodh a’ mèaranaich no cadal anns an eaglais.


[TD 114]

Bhiodh siùcairean aice an còmhnaidh agus bhiodh i cur fear ’na beul nuair a thòisicheadh a’ searmon - siùcairean air cumadh baraille le strianagan brèagha annta. Ach nuair a chaidh i lorg fear cha robh gin aice.

Bha ministear a’ leughadh a’ cheann-teagaisg: “Chan eil nì sam bith on taobh a-muigh den duine, a theid a-steach ann dham bheil e ’n comas a shalachadh; ach na nithean a tha teachd a-mach às, is iad sin a tha salachadh; ach na nithean a tha teachd a-mach às, is iad sin a tha salachadh an duine.”

Phut Ann China air a’ Phurp agus dh’innis i dha mar a bha, oir bha esan dèidheil air na siùcairean strianach cuideachd. Bha aire air a’ cheann-teagaisg agus chuir e làmh ’na phòcaid mar duine ’na leth chadal. Chuir e na siùcairean ann a làmh a bhean - làmh le miotag sìoda dubh. Chùm ise a sùil air a’ mhinistear gus na sheall e air falbh uaipe agus an uair sin chuir i siùcair ’na beul.

Dh’aithnich i a’s a’ bhad nach b’e siùcair strianach a bh’ann, agus cha b’fhada gu robh fios is faireachdainn aice nach b’e siùcair idir a bh’ann. Ach bha am ministear a-nise ga geur coimhead agus shaoil i gur ann rithe fhèin a bha e bruidhinn. “Tha ’n diabhal,” ars esan, “glè thric a’ tàladh an aingidh le rudan milis.” ’N ann a’ dol a thòiseachadh a’ trod rithe a bha e?

Bha fios aice nis gur e pìos tombaca dubh a bha ’na beul agus bha sùgh searbh a’ cruinnneachadh gun abhsadh. Chuimhnich i air na smugaidean grànnda, dubh, a bhiodh Purp a’ tilgeadh dhan teine. Smaoinich i gur e rabhadh a bh’ann agus chuir i suas ùrnaigh bheag: “O! Thì naomha, deònaich nach sluig mise an t-uabhas seo mas dìobhair mi ann an taigh an Tighearna.” Thug i sùil sgèanach mu timcheall ach bha an eaglais cho làn ’s gu robh feadhainn ’na suidhe air a’ làr. Cha robh dòigh air faighinn a-mach ach aon. Thog i làmhan os a cionn agus leig i i fhèin ’na slaod an uchd a’ Phurp. Leig i mach na bha ’na beul air briogais shàbaid a’ bhodaich, agus dh’eigh i ard a cinn: “O! Thighearna, dèan tròcair ormsa tha ’nam pheacach caillt’.” Leig i oirre an uair sin gu robh i gun mhothachadh.

Thug iad chon an dorais i. Bha am ministear a’ bualadh na cùbaid le dhòrn agus ag èigheachd: “Tha spiorad a’ gluasad nar measg, a chàirdean. Feuch! Cumhachd a’ spioraid naoimh.”

Ann an tiotadh thòisich feadhainn eile ag èigheachd. Bha Purp ri taobh a bhean nuair a dh’fhosgail i sùilean, ach cha robh aige ach coimhead ri bhriogais airson tuigse dè bha ceàrr oirre. Bha fear is tè, sean is òg a-nise air an casan neo ’na slaod agus feadhainn a’ còmhradh ann an cànan nach tuigeadh duine bha làthair agus gach aghaidh a’ dealradh le aoibhneas a bha mìorbhailteach. Ach bha fios is cinnt aig a’ Phurp nach robh pìos tombaca dubh ann am pluic


[TD 115]

a h-uile duine aca. Abair gun ghabh e iongnadh nuair a chaidh a bhean air a casan agus a thòisich i còmhradh man càch.

Sgaoil a rud a bh’ann mar a’ ghriùthlach, agus cha b’fhiach ministear bruidhinn air mar tachradh seo do chuideigin mas ruigeadh e an co-dhùnadh. Ach bha deagh fhios aig a’ Phurp cionnas a thòisich e.

Thàinig sgoilearan ainmeil a dhèanamh rannsachadh air mìorbhail Stobarrag mar a bhaist na pàipearan-naidheachd e. ’Se <eng>“mass hysteria”<gai> an t-ainm a bha aig na sgoilearan air agus “obair a’ spioraid naoimh” aig muinntir Stobarrag, ach spiorad naomh ann no às bha farainm air glè aithghearr, ged nach cuimhnich mi air an dràsda - ainm mar “a’ ghliogadaich.” Agus bha Purp glè riaraichte oir cha do dh’iarr a bhean air a dhol dhan eaglais tuilleadh.

(Ra leantainn).

[Sanas]


[TD 116]

LEANABH SITH CNOC A’ CHUILINN
sgeulachd bho Chatrìona NicNèill (Barraigh)

Roimh-ràdh:

Anns na linntean a dh’fhalbh, mun d’fhuair an sluagh cothrom air an fhoghlam a th’aca nis, bha daoine a’ creidsinn ann a gu leòr de bha ghnothaichean iongantach nach cluinn sinn mòran mu dhèibhinn sa’ latha-’n-diugh.

B’e aon dhiubh sin an làn chreidsinn bha aca anns na sìthichean – “an sluagh beag,” nach leigeadh an t-eagal le neach bruidhinn orra ach fon anail, man cuireadh iad corraich orra le an ainmeachadh, oir bha cumhachd mòr aca air math no cron a dhèanamh.

Na sgeulachdan a chuala mise mun a sin nuair bha mi òg! Agus cò tha cho dàna ’s gun can e nach eil iad fìor?

Seo matà - - - - -


Bha siud ann reimhid croiteir agus a bhean, a bha fuireach ann an àite car aonarach, ach bha iad làn thoilichte ’nan staid.

Bha deagh fhearann aca, bha iad òg, làidir agus cha robh dragh na gruaman orra.

Ma bha dorran sam bith orra is e nach robh fhathast gin de theaghlach aca, a dh’aindeoin an dòchais.

Is ann uime sin, is iad a’ tighinn air adhart ann am bliadhnachan, nuair a rugadh pàisde gille dhaibh, bha an toileachadh coileanta.

Bha a leanabh gu sònraichte tlachdmhor agus bha a phàrantan ro phròiseil às.

Bho nach robh nàbaidhean dlùth orra, aig a’ fàgadh iad e, air uairibh, chleachd iad a bhith ga thoirt leo a-mach thun an achaidh no càite sam bith a robh iad ag obair. Bheireadh sin dhaibh cothrom fhaighinn air an obair a chur air adhart le chèile.

An latha bha seo bha iad a-muigh aig a’ mhonaidh. Bha cnocan làmh riu ris an cainte ‘Cnoc a’ Chuilinn’, agus dh’fhàg iad am pàisde an tacsa a’ chnuic sin far am biodh e blàth, sàbhailte, mar a shaoil iad.


[TD 117]

Is e fìor dheagh latha a bh’ann, agus bha iad a’ feuchainn ris na b’urrainn dhaibh a dhèanamh de dh’ obair fads a mhaireadh an t-sìde cho math.

Bha iad cho trang ’s gun do thog iad an inntinn thar a’ phàisde fad beagan ùine. Is ann nuair a chual’ iad rànaich a’ tighinn às an àite na dh’fhàg iad e, a ghabh iad clisgeadh is chaidh iad ’nan leum uige. Mo chreach! Cha b’e am mac beag fhèin a bh’aca ’n sin ach garrach glas mì-thlachdmhor is a bheul fosgailte a’ rànaich ’s a’ sgreadail.

Thuig iad sa’ mhionaid ciod e thachair. Bha na sìthichean an dèidh am pàisde acasan a thoirt leo don t-sìthean agus an garrach fhèin fhàgail ’na àite.

Ciod a b’urrainn dhaibh a dhèanamh?

Cha leigeadh an t-eagal dhaibh an creutair neònach fhàgail mun cuireadh iad fearg air na sìthichean. Cha robh àrach air. Dh’fheumadh iad am pàisde sìth a thoirt dhachaigh leo agus a’ chuid a b’fheàrr a dhèanamh den chuid bu mhiosa.

Bhon latha sin cha robh fois no tàmh aca. Cha robh e gu diofar ciod e dhèanadh iad no ciod e thoireadh iad dhà, bha ’m pàisde sìth a’ rànaich.

Bha iad ga bhiadhadh cho math ’s a b’urrainn dhaibh ach cha robh pioc feòla dol air a chnàmhan.

Am beagan cadail bha e dèanamh is ann feadh a latha. Nuair thigeadh an oidhche bha e ’na dhùsgadh is bha iadsan ’nan dùsgadh leis.

Aon oidhche àraid, is an duine bochd a’ tulgadh na creathall, anns a robh an creutair iongantach nach robh iomradh aig’ air cadal, thuirt e gu beag ris fhèin, ‘Ciod e air thalamh tha mi dol a dhèanamh ris a’ phàisd tha seo?’

Shaoil e gu robh a chluasan ga mhealladh nuair a chual’ e guth a’ tighinn às a’ chreathail, ag ràdh, ‘Na bi cho airtneulach, bheiridh mise dhut port air an fheadan.’

Leis a sin thòisich am fear beag air rannsach fon chluasaig agus thug e mach feadan beag dubh, air na thòisich e air cluich a’ chiùil a b’àille.

Ach air cho math ’s gu robh an ceòl b’fheàrr leis an duine comas a bhith aige air dol a chadal, oir bha obair a latha a’ feitheamh air.

Bha an ùine dol seachad is cha robh gnothaichean a’ dol dad na b’fheàrr. Cha robh an leanabh sìth a’ fàs mar phàisde nàdurra is bha ’n croiteir is a bhean a-nis cinnteach nach robh cobhair ann dhaibh.

A sin, aon latha, thàinig bana-cheàird thun an taighe, a reic chuinneagan bainne is na rudan eile bu ghnàth le a daoine a bhith dèanamh airson a reic. Air dhi bean an taighe fhaicinn thuirt i rithe, ‘Chan eil thu coimhead gu math. A bheil dad ceàrr?’


[TD 118]

‘Ochan, mar a bheil sin, rud ceàrr,’ fhreagair ise, is na deòir a’ tighinn ’na sùilean, ‘Tha mi gus mo chiall a chall is gun fios agam ciod e nì mi.’

Dh’innis i ’n sin don bhana-cheàird choibhneil gach trioblaid a thàinig ’nan rathad.

Dh’èisd a’ bhana-cheàird gu cùramach ri gach nì a chual i agus a sin fhreagair i.

‘Dèan thusa mar a dh’iarras mis’ ort agus theid mi fhìn an urras gu faigh thu do mhac air ais gun teagamh sam bith.’

‘A-maireach bheir thu leat an tàcharan mar as àbhaist dhut agus fàgaidh tu e ann an àite sàbhailte, ach ciod sam bith a chluinneas tu na toir gèill dha - ged a bhiodh e sgàineadh a chinn a’ rànaich na teid ’na chòir.’

Thug a’ bhean òg taing mhòr don t-sean bhoireannach agus, an ath latha, thug i leatha an leanabh sìth agus dh’fhàg i e mar a b’àbhaist. Chual’ i e ’ranaich ’s ag èigheach ach cha do thog i a ceann, ged a bha a cridhe goirt air a shon.

An ceann ùine mhòir stad a rànaich agus ’sann an uair sin a chaidh an croiteir agus a bhean gu fàilidh a-null far na dh’fhàg iad e.

Cha mhòr gun creideadh iad a sùilean nuair a chunnaic iad, ’na shuidhe ’n sin, am mac beag brèagha fhèin, le fiamh a’ ghàire air aodann mar a b’àbhaist, an àite a’ gharraich bhig ghlais.

Cha do dh’fhan na pàrantan na b’fhaide. Thog iad leo am mac agus rinn iad air an dachaigh cho luath ’s a b’urrainn dhaibh. Bha iad ro thaingeil gun tug na sìthichean leo an cuid fhèin agus nach do rinn iad dochann air a mac-san.

Thug iad buidheachas airson na deagh chomhairle a thug a’ bhana-cheàird ghlic dhaibh agus dh’aontaich iad nach fàgadh iad gu bràth tuilleadh am pàisde leis fhèin far a faigheadh na sìthichean cothrom air a thoirt air falbh.

Tha gach nì gu math a chrìochnaicheas gu math!

[Sanas]


[TD 127]

LEABHAR-LATHA RUAIRIDH EACHAINN
le Iain MacLeòid

Chaochail Ruairidh Eachainn an t-seachdain seo chaidh. Chaochail e anns an ospadal an deaghaidh grèim cridhe tighinn air air an t-sràid.

“Ruairidh bochd!” arsa Màiri. “Cha robh saoghal ro shona aige.”

Bha fhios agam gun robh i duilich nach tug i riamh maitheanas dha airson an uair a ghabh e ’n deoch san taigh againn ’s a bhris e am bòrd ùr aice, ach bha a’ chuid bu mhotha de dhaoine dhen aon bheachd ri Màiri agus bha e furasda thuigsinn carson.

Chaill Ruairidh a phàrantan an uair a bha e anns a’ bhun-sgoil agus chaidh a thogail ann an taigh a sheanar anns na Hearadh. Bha e ’g iarraidh a bhith ’na dhotair, ach cha d’rinneadh an gnothach air pàirt de na deuchainnean anns a’ chiad bhliadhna san oilthigh. Dh’atharraich e chùrsa agus chaidh e staigh airson a bhith ’na mhaighstir sgoile, dreuchd, mar a thàinig am follais anns na bliadhnaichean an deaghaidh sin, nach robh tighinn ri chàil no ri thàlantan, ach lean e rithe oir cha b’aithne dha dòigh sam bith eile air an dèanadh e bheòshlainte. Phòs e, ach cha do mhair am pòsadh. Gu fortanach, cha robh clann aca, ach airson greis mhath an deaghaidh sin thionndaidh e ris a’ bhotal airson sòlais.

Tha mi smaointeachadh gun d’fhuair e làmh-an-uachdair air an deoch anns na bliadhnaichean mu dheireadh. Thòisich e air sgrìobhadh airson an rèidio.

Chan e gun d’rinn e ainm mòr dha fhèin, ach thug e togail dha gun do mheas muinntir an rèidio pàirt de na dealbhan-cluich ’s na sgeulachdan goirid aige airidh air an craobh-sgaoileadh.

Thachair mi ri Anna, a phiuthar, latha an tiodhlacaidh agus dh’innis i dhomh gun tuirt Ruairidh rithe uaireigin nan èireadh càil dha gum faodainn-sa mo roghainn a thoirt às na leabhraichean aige ’s gun toireadh i na bha air fhàgail dhiubh dhan oilthigh aige. Rinn sinn àm airson mi dhol dhan taigh aig Ruairidh an ath latha. Is ann an uair a bha mi taghadh nan leabhraichean a bha mi ’g iarraidh a thàinig mi thairis air leabhar-latha anns an làimh-sgrìobhaidh aig Ruairidh. Is ann anns a’ Ghàidhlig a bha e. Bhiodh e ’n còmhnaidh


[TD 128]

a’ ràdh rium gum bitheadh e tionndadh dhan Ghàidhlig airson na rudan a b’fhaisge air a chridhe a chur an cèill, ach ’s dòcha gun robh ’na bheachd cuideachd gum bitheadh na smaointean na bu tèarainte san t-seann chànain.

Sheall mi e do dh’Anna agus thug i leatha e, ach an ath latha dh’fhàg i aig Màiri e nuair a bha mi aig m’ obair.

“Chan eil càil ann,” thuirt i, “nach bu chòir do charaid do Ruairidh fhaicinn, gu h-àraidh caraid cho dlùth dha ’s a bha Dòmhnall.”

Thug seo orm a bhith faireachadh caran ciontach, oir ged a bha sinn a’ cur seachad tòrr tìde còmhla san oilthigh, an deaghaidh dhuinn le chèile pòsadh agus gu h-àraidh anns na bliadhnaichean mu dheireadh, cha robh sinn a’ faicinn a chèile cho tric sin.

Bha e soilleir gu robh Ruairidh bhon àm a bha e san oilthigh, ged nach do dh’innis e dhòmhsa idir e, cleachdadh a bhith sgrìobhadh a smaointean anns an leabhar seo. Uaireannan bhiodh seachdainean agus mìosan a’ dol seachad gun sìon ga sgrìobhhadh, ach uairean eile bhiodh e sgrìobhadh rudeigin cha mhòr a h-uile latha airson trì, no ceithir a sheachdainean. Bha aon chuid dhe bheatha nach robh càil sgrìobhte mu deidhinn. B’e sin an uair a bha an ceangal a bha eadar e-fhèin ’s a bhean a’ briseadh sìos. ’S dòcha gu robh cuid de a smaointean ro ghoirt airson an cur sìos.

’Se a’ chiad rud a ghlac m’ aire rudeigin a sgrìobh e an uair a bha e fhathast anns an oilthigh, faclan às an sgeulachd ghoirid aig Tolstoi, “Na Cossacks.”

Bha an earrann air a toirt à àite far a bheil fear-ìnnse na sgeulachd a’ ràdh mu chàirdeas ri boireannaich, “Tha guth nad chluais a’ ràdh, ‘Chan e seo an tè’.” Agus ri taobh na h-earrainn sin ann an làimh-sgrìobhaidh Ruairidh na faclan, “’Se sin a bha mi faireachadh a-nochd.”

Bha tòrr dhe na sgrìobh e dèiligeadh ris a’ chàirdeas a bha eadar e-fhèin is boireannaich agus mar is dualach dhuinn uile bha seo tric ag adhbharachadh briseadh dùil is bròn dha. Ach feumaidh mi ràdh cuideachd, mar fhear a bha eòlach air, gun robh Ruairidh uaireannan dùinte, fad às ’na dhòigh agus buailteach a bhith fo bhuaidh sprochd. Bha sin anns na daoine, mar a chanadh m’ athair agus bha Calum, mo bhràthair, dearbhte gu leòr dè bheachd a bha aige fhèin air Ruairidh. “’S e ‘<eng>manic-depressive<gai>’ a th’ ann,” chanadh esan.

Uairean eile, ge tà, sgrìobhadh e mar seo. “An uair a thàinig mi dhachaigh an deaghaidh dhomh Marsaili fhàgail a-nochd sheas mi aig an uinneig a’ coimhead solais a’ bhaile agus cha mhòr nach robh mo chridhe sgàineadh le gaol is aoibhneas.”

On bha fhios agam cho buaireasach ’s a bha a bheatha air a bhith


[TD 129]

chuir e iongnadh orm an uair a chunnaic mi sreath bhon “Ulysses” aig Tennyson, “Chòrd a h-uile tìm rium gu math.”

Ged a leugh mi ann ann aon àite, “Chan eil mi air càil a sgrìobhadh airson seachdain oir bha mi ann an sloc an dubhachais agus cha b’ urrainn dhomh streap às,” ann an àite eile sgrìobh e, “Bithidh mi gam thumadh fhìn anns a’ bhàrdachd aig Donnchadh Bàn. Tha fionnaireachd àibheiseach innte.”

Chuir e iongnadh orm cuideachd is fhios agam nach e fear-eaglais mòr sam bith a bha ann an uair a chunnaic mi, “Tha mi leughadh an Tiomnaidh Nuaidh le sùilean ùra. Tha mi tòiseachadh air tuigsinn dè th’ ann an saoradh,” agus ann an àite eile. “Tha mi faireachadh àirde agus doimhneachd na beatha an taobh a-staigh dhìom fhathast.”

Cha tuirt Màiri ach trì faclan an uair a shìn i dhomh an leabhar air ais an deaghaidh dhi a leughadh, faclan annasach.

“Bha mi ceàrr,” ars ise.

[Sanas]


[TD 151]

CRIOSAIDH
le Dòmhnall Iain MacIomhair

Cha robh Criosaidh ach naoi bliadhna nuair a chunnaic mi an toiseach i. Caileag bheag, ghrinn agus caileag mhodhail. Bha falt brèagha bàn oirre, ’s bhiodh i daonnan air a còmhdach gu grinn le aodaichean soilleir dathte. ’S cha leigeadh i duine seachad air an rathad gun a h-aodann briseadh a-mach ann an gàire. Dealbh de neochiontas ris nach robh mì-thlachd a’ suathadh. Agus bha cuilean beag aice, cuilean a bha aig amannan gu math crosda, ach bha e follaiseach gu robh an cuilean agus Criosaidh gu math mòr aig a chèile. Bhiodh e a’ ruith às a dèidh sìos an rathad mar gum biodh e a’ tarraing aisde, ’s an ceann greis stadadh i ’s bheireadh i pòg dhà. Cha robh pàrantan Chriosaidh ach òg; le chèile bha iad fon deich bliadhna fichead, ’s bha ise mar àilleagan ’nan sùilean ’s ’nan cridheachan. Cha robh aca ach i fhèin, ’s b’ ann ainneamh a leigeadh iad a-mach à sealladh i, co-dhiù fad ùine mhòr sam bith.

Aon là, ’s gun i fhathast air na deich bliadhna a dhùnadh, ruith i a-steach don taigh ’s an cuilean aig a sàil. Rinn i gàire mòr ri a màthair.

“A mhàthair,” ars ise, “tha mise a’ dol a bhàsachadh.”

Cha do leig a màthair oirre gun cuala i i, ach rinn an rud dragh dhi, ’s nuair a fhuair i cothrom air athair Chriosaidh dh’innis i dhà mu bhriathran na pàisde.

“Na can facal rithe,” ars esan. “Ach ma their i a leithid a-rithist, bruidhinn rithe ach am faigh thu a-mach dè tha i a’ ciallachadh.”

An là sin fhèin, thàinig Criosaidh ’s an cuilean a-steach a-rithist. ’S labhair i na dearbh fhacail uair eile.

“A mhàthair,” ars ise, “tha mise a’ dol a bhàsachadh.”

“Isd, a-nise,” ars a màthair. “Trobhad, ’s innis dhòmhsa dè tha a’ dèanamh dragh dhut.”

Shuidh iad sìos le chèile. Shuidh an cuilean faisg orra, mar gum biodh esan cuideachd ag iarraidh cluinntinn dè bha a’ dèanamh dragh do Chriosaidh.

“Chan eil càil ann,” ars ise. “Tha mise ro òg airson bàsachadh. Tha mi a’ dol a chluiche port air a’ phiàno, ’s an uairsin


[TD 152]

thèid mi a-mach greiseag don ghrèin.”

Cha robh màthair Chriosaidh glè riaraichte, ach cha robh i ag iarraidh cus rannsachaidh a dhèanamh. Bha i an dòchas nach biodh guth aig Criosaidh air a’ ghnothaich tuilleadh.

’S dh’fhalbh Criosaidh a-mach, i fhèin ’s an cuilean. Lean sùilean a màthar i gus an deach i à sealladh mu cheann na bothaige far am biodh i fhèin ’s an cuilean gu tric a’ tarraing à chèile. Bhiodh iad sàbhailte gu leòr thall mun bhothaig.

Roimh àm dìnneireach chaidh a màthair a-mach a dh’èigheachd air Criosaidh. Ach cha robh a dubh no a dath ri fhaicinn. ’S cha bu mhò a bha lorg air a’ chuilean. Eadar sireadh is èigheachd, le chèile cha robh sgeul orra. Chaidh fios air feadh a’ bhaile gu robh Criosaidh air chall. ’S gach neach aig an robh comas gluasad, thionndaidh iad a-mach ga lorg. Bha briathran Chriosaidh a’ bualadh ’s a’ bualadh air eanchainn a màthar.

“A mhàthair, tha mise a’ dol a bhàsachadh.”

’S ged a bha iarraidh bheò is mharbh aig a’ bhaile oirre, cha robh i ri faicinn an àite. ’S bha iomagain mhòr a’ tuiteam air a’ bhaile.

Mu dheireadh, shìos aig a’ chladach air pìos a bha rèidh le gainmhich, chunnacas an cuilean aig Criosaidh. Ach cha robh Criosaidh fhèin ri a faicinn idir. A dh’aindeoin sin, bha an cuilean a’ cluiche dìreach mar gum biodh i ann, uaireannan a’ leum, greiseag ’na shuidhe ’s a’ sguabadh na tràghad le earball, ’s uaireannan eile le bioran maide ’na bheul ’s e ga tharraing mar gu robh cuideigin a’ feuchainn ri thoirt bhuaidhe. ’S cha do dh’èisd an cuilean nuair a chaidh èigheachd air. ’S nuair a dh’fheuch aon de fhir a’ bhaile ri grèim fhaighinn air, ’s ann a rinn an cuilean airson a làmh a bhìdeadh. ’S an uairsin, chum e air a’ cluiche ’s a’ suidhe, ’s a’ cluiche ’s a’ suidhe.

Cha robh teagamh aig duine sam bith a bha mun cuairt nach b’ ann còmhla ri Criosaidh a ràinig an cuilean an cladach, ach a dh’aindeoin èigheachd cha robh aon fhreagairt ann, ’s a dh’aindeoin sealltainn cha robh aon shealladh oirre.

“Nach bochd nach robh briathran aig a’ chuilean,” arsa fear. Thuig e an uairsin cho gòrach ’s a bha an smuain. Cha robh an cuilean ud a’ dol a dh’innse càil dhaibh ged a bhiodh làn a chlaiginn de bhriathran aige.

An ceann ùine, thòisich an cuilean a’ ruith mar gu robh e a’ dèanamh air an taigh. Stadadh e greiseag, ’s shuidheadh e mar gu robh cuideigin ga shlìobadh, agus earball a’ dol ’s a’ dol. ’S bha sluagh a’ bhaile fhathast a-muigh a’ sireadh, ach cha robh lorg air Criosaidh. Bha iad a’ fàs iomagaineach gun fhios eadhan nach deach i a-mach air a’ mhuir. Airson a màthar ’s a h-athar, bha iad gus a dhol dhiubh fhèin. Cha robh tom gun deidheadh tu, no cùil anns an


[TD 153]

sealladh tu, nach cluinneadh tu an aon ghlaodh, “Criosaidh! Criosaidh!”

Lean gach neach an cuilean, agus ceart gu leòr b’ ann air an taigh a bha e a’ dèanamh. Cho luath ’s a ràinig e starsach an dorais mhòir, ruith e tron taigh aig peilear a bheatha, chaidh e suas an staidhre ’na dheann agus shuidh e air taobh muigh doras seòmar Chriosaidh le dhruim ris an doras. Rud neònach da rìribh, bha gach neach a’ smaoineachadh, ach rud bu neònaiche buileach ’s e gu robh a bhilean air an druideadh ’s fhiaclan faileasach geala a’ cur à beachd dhuine sam bith feuchainn chun an dorais. Cha robh teagamh nach robh e a’ dìon rudeigin no gu robh fios aige air rudeigin. An robh Criosaidh fad na h-ùine ’na seòmair? Ma bha, cha robh i a’ freagairt. An robh i fhèin ’s an cuilean, ann an dòigh mhì-nàdarrach air choreigin, air dèanamh suas eatorra gun tugadh iad an car à muinntir a’ bhaile uile? An robh cuideigin còmhla ris a’ chuilean air an tràigh ’s air an t-slighe dhachaigh, ged a-rèir coltais a bha e gu tur ’na aonar? Air taobh muigh an taighe, chuir cuideigin fàradh ri uinneag seòmar Chriosaidh ’s sheall e a-steach. Cha robh, cha robh i san t-seòmar idir. Dè a bha a’ tachairt?

Cha robh air ach a dhol a-mach a shireadh a-rithist. Bha iad taingeil gu robh àirde an t-samhraidh ann ’s nach biodh iad air am bacadh leis an dorchadas. Ach cha robh iad taingeil airson mòran eile. Bha bacadh orra eadhan na bu mhiosa na ’n dorchadas, agus b’ e sin nach robh crìochan an tuigse a’ ruighinn raon a’ bhreithneachaidh a bha dhìth orra. Dh’fhuirich dithis no triùir a-staigh, màthair Chriosaidh ’nam measg, a bha a-nise a’ fàs claoidhte co-dhiù, ach am faiceadh iad an gluaiseadh an cuilean.

Chaidh uair a thìde no dhà seachad. Cha robh naidheachd a’ tighinn mu Chriosaidh, ged a b’ fheàrr sin na ’n droch naidheachd air an robh cuid an amharas. Dòchas is amharas a’ dol am-measg a chèile ann am breislich.

Ach, ’s Criosaidh bheag a-nise air chall mu leth an latha, nach ann a chuala an fheadhainn a bha san taigh piàno ga cluich agus guth caileige a’ seinn. Bha am piàno anns an t-seòmair aice, ach ciamar a gheibhte seachad air a’ chuilean? A-nise ’sann a bha an cuilean ro bhàidheil riutha. Cha robh leisg sam bith air an leigeil chun an dorais. Stad iad tacan ag èisdeachd ris a’ cheòl mus do dh’fheuch iad an doras. B’ e am fonn aig Tuireadh MhicCruimein a bha air an òran a bha a’ lìonadh an taighe, ach bha na briathran rudeigin eadar-dhealaichte:

Chan fhalbh, chan fhalbh, chan fhalbh i tuilleadh,
Le cuilean no nì chan fhalbh ur Criosaidh . . . . . . 

Dh’fhosgail iad an doras gu cùramach, ’s bha Criosaidh an sin a’ seinn aig a’ phiàno.


[TD 154]

“Càit an robh thu? dh’fhaighnich a màthair le faochadh agus le fearg. “Nach eil fhios agad gu bheil muinntir a’ bhaile a-muigh gad lorg? ’S tha fhios againn nach robh thu a-staigh san t-seòmar seo. Ciamar a fhuair thu a-steach air ais gun duine d’ fhaicinn?”

“Socair, socair, a mhàthair,” arsa Criosaidh. “Bha mis air turas ceart gu leòr, ach chan eil fhios agam càite no cuin no ciamar no carson. Ach a bheil cuimhne agaibh air na sgeulachdan a bhiodh sibh ag innse dhomh? Sgeulachdan mu chaileig a chaidh aon là sìos chun a’ chladaich ’s a chunnaic bàta Lochlannach a’ tighinn a-steach gu tìr. Thàinig prionnsa Lochlannach às a’ bhàta ’s thug e leis a’ chaileag gu dùthaich fad às, agus phòs e i an sin. Cha robh oidhche no là anns an dùthaich seo, ged a bha grian agus gealach ann taobh ri taobh. Dh’fhuirich i còmhla ris a’ phrionnsa gus na bhàsaich e, ’s thug na sìdhichean air ais i gu a dachaigh fhèin. ’S nuair thill i dhachaigh, bha gach nì mar a dh’fhàg i iad còrr air leth-cheud bliadhna roimhe sin. Fhad ’s a bha i air falbh cha tàinig là a dh’aois oirre. Thug muinntir a’ bhaile leth-cheud bliadhna ga lorg, ach cha tàinig aois air a’ bhaile na bu mhò . . . Uill, sin agaibh a-nise . . .”

Bha a h-uile neach a’ sealltainn rithe le uabhas. Cha do thuig a màthair no a h-athair inntinn Chriosaidh, ach cha robh diofar. Bha i slàn sàbhailte.

“Ach an cuilean!” dh’èigh a màthair.

“’S dòcha gu robh cuilean aig a’ chaileag a bh’ anns an sgeulachd,” arsa Criosaidh. “’S dòcha gu robh.”

An uairsin, chaidh Criosaidh a-null gu far an robh a màthair ’s chuir i cagair ’na cluais.

“Chan eil mise,” arsa Criosaidh, “a’ dol a bhàsachadh tuilleadh.”

[Sanas]


[TD 160]

“MÀIRI CHALLARD”
le Niall MacDhòmhnaill

Is iomadh rud a gheibhear ris nach bi dùil. Sin mar a thachair dhòmhsa an oidhche roimhe. Cha do rinn mi ach sgrìob a thoirt sìos a choimhead air mo charaid Dòmhnall Fìdhleir is fios air tighinn gu robh e dol a thoirt cuairt a choimhead nan càirdean don bhaile mhòr. Cò bha staigh nuair a ràinig mi ach fear a bha ’na choigreach dhòmhsa - aon de na gillean a bha cuide ri Dòmhnall air gach cuairt a rinn e air an t-saoghal uair ’na bheatha nuair a bha e seòladh.

Bheil fios agaibh chuala mise sgeul on fhear seo (is i aige cho grinn eagnaidh) a chuir iongnadh orm agus ma shuidheas sibh a-staigh innsidh mi dhuibh mar a chuala mise, is ma chòrdas i ribh co math ’s a chòrd i riumsa air m’ fhacal dhuibh gum bi mise riaraichte.

Tha mi creidsinn nach eil duin’ agaibh nach cuala uair no uaireigin mun phlàigh uabhasach a bha ann a Lunnainn mu chuairt air trì cheud bliadhna an ama seo, nuair a bha na mìltean gan sguabadh air falbh gach latha leis a’ ghalar seo. Tha iomradh ann an eachdraidh cuideachd air a’ cheart thinneas seo a bhith anns an Eadailt, agus anns an t-Suain, ’s chan eil teagamh a-rèir briathran mo charaid nach robh a’ cheart phlàigh seo anns a’ Ghaidhealtachd, ciod eile a theireadh sibh ris na thachair ann an Callard?

Bha Donnchadh Camshron (Fear Challard) ’na thuathanach aig an robh seilbh air baile fearainn, agus ged is lom uaigneach an dùthaich sin an-diugh bha i mun àm air a bheil sinn a’ labhairt a’ toirt lòn is teachd-an-tìr gu pailt saidhbhir do mhòran dhaoine.

Am-measg an teaghlaich aig Donnchadh bha Màiri, nighean òg bhrèagha a bha ro-mheasail aig gach aon. Cha robh tè eile anns a’ bhaile a thigeadh suas rithe; chan ann a-mhàin airson a bòidhchead ach airson a coibhneis agus a bàigh. Cha robh neach air am biodh dìth no èis air nach dèanadh ise fuasgladh. Bha i iriosail uasal ’na giùlan agus blàth-chridheach, coibhneil ri gach aon a thigeadh an rathad. Cha robh taigh anns a’ choimhearsnachd anns nach robh i


[TD 161]

eòlach; far a faigheadh i fàilte chridheil bho gach aon, sean is òg.

Thachair gun robh gorta mhòr anns an tìr; bha droch bhàrr air an achadh agus an àite ’m pailteas a bha aca mar a chleachd iad cha robh leth gu leòr aca nis fa chomhair feum nan teaghlaichean rè a’ gheamhraidh. Mun tàinig an Dùbhlachd a-staigh cha robh baraille no ciste mhine san àite nach robh gu bhith falamh agus far am b’àbhaist gàire is sùgradh a bhith cha robh ann a-nis ach caoidh agus mulad air gach taobh.

Cha robh neach a bhiodh ’na èiginn nach ann air taigh Dhonnchaidh Chamshron a chuireadh e aghaidh, agus mar bu trice ’s i Màiri a bhiodh a’ frithealadh dhaibh, ’s cha do thill Màiri duine riamh air falbh falamh; bha ise a’ toirt dhaibh gu pailt ’s gu fialaidh de chuid a h-athar.

Latha de na làithean gu dè ach gun tug e ’n aire gu robh ’n sìol a b’fheàrr a bh’aige . . . a sìol-cur a bha e gleidheadh gu cùramach airson an Earraich, aig Màiri ach beag air a thoirt seachad. Ghluais seo a nàdar glè mhòr, agus dh’àithn’ e dhi gun a leithid siud a dhèanamh tuilleadh. Cha robh e ceadaichte dhi nis frithealadh air duine a thigeadh an rathad, nì a bha ’na dhoilgheas dhi. Le i bhith faicinn na h-uimhir de luchd a h-eòlais air bheagan bìdh, ghoirtich briathran a h-athar i cho mòr is gun do chuir i roimpe falbh.

Dh’fheith i gus an do ghabh an teaghlach mu thàmh is an sin sgioblaich Màiri i fhèin agus ghabh i an rathad a-mach às a’ bhaile. Choisich i gus an d’ ràinig i taigh bràthair a h-athar ann an Lunndabhrath an Lochabar, fann agus glè sgìth. Mar a dh’fhaodar a thuigsinn ghabhadh rithe gu coibhneil, ach nuair a chual iad an t-adhbhar airson do dh’fhàg i taigh a h-athar cha robh iad idir toilichte, agus chomhairlicheadh dhi tilleadh dhachaigh. Cha robh i idir deònach seo a dhèanamh ged a bha bràthair a h-athar ag ràdh rithe gum biodh iad cho toilichte a faicinn air ais sàbhailte ’s nach canadh iad aon fhacal ’na h-aghaidh.

Timcheall mun àm seo thàinig soitheach Suaineach don àite dh’iarraidh clòimh, agus nuair a ghabhadh aig a’ bhàta cha robh duine ann an Callard nach deach air bòrd innte, cuid a dh’fhaicinn an t-soithich eireachdail seo agus cuid eile a reic an cuid clòimhe. Am-measg an fheadhainn a chaidh air bòrd le clòimh bha Donnchadh Camshron. Reic e chuid clòimhe agus a bharrachd air sin rinn e ceannachd innte.

Thill Donnchadh Camshron dhachaigh le làn ciste de dh’aodach rìomhach grinn; aodach nach fhacas riamh a leithid ann an Callard, agus is esan a bha làn thoilichte leis a’ cheannachd a rinn e.

Nuair a ràinig e dhachaigh agus mun do bhlaiseadh air grèim bìdh chaidh a’ chiste aodaich fhosgladh, agus abradh sibhse greadhnachas am-measg an teaghlaich air an fheasgar ud.


[TD 162]

Thòisicheadh a’ fiachainn orra nan deisichean, agus cha robh beag no mòr, sean no òg, a-staigh air an doras nach robh air an sgeadachadh leis an aodach ghrinn ud; bha an dara neach a’ coimhead na bu rìomhaiche na neach eile.

An oidhche seo fhèin thill Màiri air ais à Lunndabhrath, ach an àite sùil a thoirt air an aodach ghrinn a bh’air a’ chòrr den teaghlach, gun ghuth no facal a ràdh chaidh i suas don t-seòmar uachdrach far am biodh i cadal. Chuir i seachad an oidhche leatha fhèin ann an uaigneas, agus air dhi dùsgadh sa’ mhadainn cha b’urrainn dhi faighinn a-mach air an doras aice; bha nì air choreigin air a chùl. Mu dheireadh chaidh aice air i fhèin fhaothachadh a-mach air an doras, agus dè a bha siud air cùl an dorais ach corp a h-athar, ’s e fuar marbh air an làr.

Thug i sùil mun cuairt agus chunnaic i sealladh a chuir uabhas oirre . . . bha a màthair, ’s a piuthar ’s a còignear bhràithrean ’nan sìneadh marbh fa comhair. Ghuil Màiri gu goirt agus leis a sgìos ’s am bristeadh-cridhe thuit i seachad ’na cadal.

Cha robh duine ri fhaicinn a’ gluasad mu thimcheall taigh Dhonnchaidh Chamshron air a’ mhadainn seo, nì a chuir iongnadh air muinntir a’ bhaile. Chruinnich na fir agus an dèidh beachdachadh air a’ chùis cha b’fhada gus an tàinig iad a dh’ionnsaigh a’ cho-dhunaidh gun robh a’ phlàigh air tighinn don àite ged nach robh làn dearbhadh ac’ air. Dh’fheumadh iad casg a chur air a’ ghalar uabhasach seo, agus ged bu chruaidh e cha robh ach aon dòigh air an gabhadh sin dèanamh; an taigh ’s na bha ’na bhroinn a chur ’na theine. B’e cheist a-nis cò a ghabhadh an obair seo às làimh. Cha robh duine ri fhaighinn a bha deònach agus mu dheireadh dh’aontaich iad co air bith air an tuiteadh an crann b’esan a dh’fheumadh an taigh a chur ’na theine.

Thuit an crann air Raonall mòr agus b’ann le cridhe trom a chaidh e gu taigh a charaid a chur ’na smal.

Chuir e trì chuairtean air an taigh ag eubhach fad na h-ùine feuch an lorgadh e aon duine beò a bha air fhàgail ann mun rachadh e ri gnìomh. B’ann air an treas cuairt a thug e an aire do làimh a’ crathadh gu fann aig an uinneig an uachdar an taighe. B’e làmh Màiri a bha siud agus chaidh aice air innse do Raonall a-mach troimh ’n uinneig mar a bha cùisean a-staigh.

Dh’iarr i air fios a leigeil gu a leannan, Diarmad MacDhonnchaidh (Mac Caimbeulach Inbhir-Atha). Dh’fhalbh Raonall le each ìolta nuair thuit an oidhche gus a theachdaireachd a chur an cèill. Bha an t-slighe fada agus doirbh. Ach is iongantach mar a thachair, bha Diarmad an dearbh fhear ris an robh a ghnothach air a shlighe gu Callard. Ann an cadal luaisgeanach


[TD 163]

chunnaic e aisling agus bha e fo mhòr amharas nach robh cùisean le Màiri mar bu chòir. Choinnich Raonall ris shìos taobh Loch Crèarar. An dèidh dhaibh fàilte chur air a chèile, dh’innis Raonall dha fàth a thurais.

Nuair a chuala Diarmad an naidheachd bhrònach, chuir e chuip ris an each, agus thill e air ais gu Inbhir Atha. B’e taigh a pheathar a’ chiad stad a rinn e, agus an dèidh dha sgeul Raonall aithris, dh’innis e dè bha ’na run a dhèanamh. Dh’fheumadh esan Màiri a thoirt a-mach às an taigh ud, agus sin gun cus dàlach a dhèanamh. Dh’fheumadh e aodach a thoirt leis gu Màiri agus thug a phiuthar dha aon de na deiseachan aice fhèin air a son.

Fhads ’s a bha Diarmad a’ faighinn deiseil bha sgiobadh tapaidh ag uidheamachadh a bhirlinn dha. Nuair a bha gach nì an òrdugh aige sheòl e fhèin ’s a ghillean air falbh gu luath sàmhach am beul na h-oidhche. Sìos Loch Eite ’s a sruth leotha agus às a sin suas a Linne Sheileach. Am bristeadh an latha chaidh iad a falach ann an Camas an Tàilleir, is b’ann dhaibh a b’fheudar oir cha bu tilleadh slàn dhaibh nan d’fhuaradh fàth air na bha rompa dhèanamh. Nuair a thàinig am feasgar shìob a’ bhirlinn gu cùramach faiceallach don t-sruth a bha ruith gu bras troimh ’n chaolas.

Bha teine mòr air a’ rubha mun coinneimh agus fear eile air an taobh eile le luchd faire a’ cumail geur shùil nach fhaigheadh duine seachad. Anns na dorchadas a bh’ann, agus am beagan solais a bha na teineachan a’ dèanamh shnàig Diarmad ’s a ghillean seachad. Suas seachad air Clach Phàdraig far an do bhàthadh Prionnsa Lochlannach, a-mach gu camas Eòghainn far an do shaoradh Lochial bho ’n bhuidseach, gus mu deireadh an dèidh iomadh iomagan an do bhuail i a-staigh air Port Eachainn far an robh taigh Dhonnchaidh Chamshron fan comhair.

Leum Diarmad gu tìr agus thug e roid suas a dh’ionnsaigh an taighe. Bha Raonall an siud an dèidh tilleadh is e a’ feitheamh ris na chuireadh roimhe a dhèanamh. Cha tigeadh neach eile an còir an taighe. Dh’eubh Diarmad ri Màiri, agus ann am beagan bhriathran dh’fhàiltich iad a chèile. Dh’iarr e oirre a h-aodach fhèin a thoirt dhith agus i fhèin a shuaineadh sa’ bhreacan aige-san; i ga nigheadh fhèin san allt agus an sin an t-aodach a fhuair e bho a phiuthar a chur oirre. Sin an nì a rinn i agus cha b’ann roimh’n àm oir bha a’ chamhanaich dlùth. Cha luaithe a fhuair i don bhirlinn na siud na fir le buillean làidir èasgaidh an grèim sna ràimh le luathas an eagail nan d’fhuair muinntir Challard fios air gu dè bha iad ris cha bhiodh dol às ann dhaibh.

Rinn iad Eilean nam Ban dheth agus an sin chaidh iad am falach. Thàinig solas an latha agus solas eile leis, taigh Challard a’ dol suas ’na theine. Rinn Raonall a dhleasdan as ach cha b’ann gus am


[TD 164]

fac e Màiri gu sàbhailte le a leannan. B’e sealladh a bh’ann a dhrùidh air cridhe Màiri is nach do dhìochuimhnich i ri beo.

Air don oidhche tuiteam, thill iad uile don bhirlinn is thog iad orra agus gun aon tubaist no sgioradh ràinig iad Inbhir Atha gu sàbhailt. Nuair a chuala Caimbeulach Inbhir Atha mar a bha, is gun robh Diarmad a’ dol a phòsadh Màiri Challard, cha do chòrd an naidheachd idir ris; cha robh Màiri math gu leòr dha mhac-san, ach a dh’aindeoin gach bacadh a chuireadh an rathad Dhiarmaid cha strìochdadh e do iarrtas no comhairle a bha athair a’ toirt dha.

Goirid an dèidh don phòsadh a bhith seachad b’fheudar do Dhiarmad bean òg a ghaoil fhàgail agus armachd a thogail air taobh a cheann-cinnidh gu coinneachadh ri Montròs. B’e siud turas a chruaidh fhortain do Dhiarmad; air an latha mhòr ud aig Inbhir-Lòchaidh, nuair a dh’aom na slòigh an coinneimh a chèile bu lìonmhor com gun cheann a bh’air làr. Fhuair Diarmad ’s e air ceann a dhaoine droch leòn agus ged a ràinig e dhachaigh beò cha b’fhada gus an do thuit e anns a’ chadal às nach tig dùsgadh. Chaidh adhlacadh maille ri dhaoine an seann chladh Aird-chatain.

Bha Màiri a-nis gu h-aonaranach truagh, gun chùl-taic no aon a shealladh rithe ’na h-èiginn, agus a’ caoidh fear a gràidh a latha ’s a dh’oidhche.

Thug am Prothair no am Prior anns an Eaglais mhòr an Ard Chatain an aire dhith agus bu tric a chual e i ri caoidh is bròn leis an ionndrain a bha ’na cridhe. Bha truas mòr aige rithe agus dh’fheuch e ri gach comhfhurtachd a b’urrainn dha a thoirt dhith. Mar sin bha e ga faicinn is a’ bruidhinn rithe gach latha. Thuit e an trom ghaol oirre.

Dhiùlt i iomadh tairgse pòsaidh uaidhe ach mu dheireadh thug i dha a làmh. Chaidh cuirm mhòr ullachadh airson na bainnse, agus ged a bha ceòl is aighear am-measg na cuideachd air an fheasgar ud cha robh togail sam bith ann do Mhàiri, bha ise fo throm smuain gun ghean gun ghàire.

Am meadhan an t-subhachais a bha dol air adhart chaidh Màiri suas gu a seòmar fhèin, agus air dhi sealltainn a-mach troimh’n uinneig chunnaic i far an robh a ceud ghaol ’na laighe fon fhòd ’s an uaigh aige còmhdaichte le sneachda, is ise nis pòsda aig fear eile.

Chaidh an smuain seo mar ghath bàis gu a cridhe, agus ghabh i an t-òran sin a tha aithnichte mar òran Mhàiri Challard, ’s faodar a ràdh gun do shnàmh a h-anam air falbh air fhonn ga ionnsaigh-san a bha feitheimh air an taobh thall; agus seo mar a tha briathran an òrain a bh’aice air tighinn a-nuas gar n-ionnsaigh air rud a thachair bho chionn trì cheud bliadhna.

Eudal a dh’fhearaibh na dàlach,
Thug thu mi a taigh na plàigheach;


[TD 165]

Far an robh m’athair, mo mhàthair,
Mo phiuthar, is mo chòignear bhràithrean.

M’eudail m’ aighear, is m’ annsachd,
’Sann ad’ thaigh nach biodh a’ ghainnteir;
Gheibhte sitheann ghlas nam beanntan,
’S na geala bhradain a bu reamhra.

“Saoil nach mise th’air mo sgaradh
Bhith dol le fear eile ’laighe;
Is m’ fhear fhèin air cùl a’ bhalla,
Sealgair nan damh donn ’s nan aighean.

“Saoil nach mise th’ air mo sgaradh,
’S ioma rud a rinn mi fhaicinn;
Chunna’ mi bhith roinn do bhreacain,
A’ tiodhlacadh do ghunna glaice.

Fhuair mi dusan ga d’ chrodh-bainne,
’S ceud na dhà ga d’ chaoraich gheala;
Ach ged fhuair chan fhada mhaireas,
Theid mi leat gun dàil fon talamh.

Theid mi ann mun òdhraich t’ anart,
Bidh mi leat an cùirt nan aingeal;
’S fheàrr bhith leat na ’n seo air m’aineol,
’Fhir bu chaoine guth na’n cainneal.

Thug thu ginidh air mo bhrògan,
Cùig dhiubh air mo bhreacan pòsaidh;
Cha d’ fhuair mo leithid a bha beò e,
Saoil am b’ iongnadh mi bhith brònach.

’S a mhic Dhonnachaidh Inbhir-Atha,
’S coimheach a ghabhas tu ’n rathad;
Bhon tha Màiri Chamran romhad,
’S òg a chaill mi riut mo ghnothach.”

Sin dhuibh mar dh’ innseadh dhòmhsa agus ged a tha làrach seann taigh Challard ri fhaicinn fhathast dha-san don lèir, faodar a ràdh gu bheil feur is a’ chòinneach air brat a chur thairis air an àrdaich san d’ fhuair Màiri a h-àrach agus an d’fhuair mise brìgh mo sgeòil.

(Chaidh an sgeul seo a chraobh-sgaoileadh air an rèidio air 10/5/60.)


[TD 170]

DOIGH AIR LEIGHEAS AT-AMHAICH
sgeulachd bho Chalum MacLeòid (Ratharsaigh)

Ceud bliadhna air ais, cha robh Seirbheis Slàinte ann idir coltach ri mar thu cùisean an-diugh. Aig an àm ud, bha lighichean tearc, agus mar sin astar fada bho chèile.

Thaobh seo, ma bha neach tinn, agus eu-comasach a dhol far an robh lighiche tàmh, dh’fheumte cur airson an lighiche teachd far an robh an neach tinn a’ còmhnaidh, agus sealltainn ra thinneas. Mar an ceudna, dh’fheumadh an neach a chuir fios air an lighiche a phàigheadh. Mar seo, cha robh neach a’ cur fios air lighiche ach ann am fìor èiginn, dòcha dlùth air uchd bàis, mar a chì sinn anns na leanas.

Bha cailleach, gach geamhradh, a’ faotainn tàir le at-amhaich, agus aig aon uair bha a h-amhaich cho piantail agus gum b’fheudar dhi fios a chur air lighiche a b’ aithne dhi ’na h-òige, teachd a choimhead oirre.

Nuair a thàinig e chum a taighe agus a chaidh e steach d’a seòmar, chuir iad fàilte air a chèile. Nis, a-rèir fasan aig an àm ud, bha feusag fhada dhubh, agus lip-fheusag, no <eng>moustache<gai>, mòr, agus e air a chèireadh, air an lighiche.

Am feadh agus a bha a’ chailleach gu tùchanach ag innse mar a bha a h-amhaich cho piantail, ’na creuchd-dhearg, agus a cìoch-shluigean ga cràdh, thubhairt an lighiche. “Seadh dìreach, b’àbhaist a’ cheart thrioblaid a bhith ormsa, ach bho na leig mi le mo mhoustache agus le m’ fheusag fàs, cha do chuir at-amhaich dragh orm” - agus e aig an aon àm a’ slìobadh fheusag le a làimh dheis.

Fhreagair a’ chailleach gu feargach.

“Faodaidh sin a bhith, ach feumaidh tu leigheas eile a thoirt dhòmhsa airson m’ at-amhaich, oir tha fios cinnteach agad nach eil e ’na mo chomas-sa an dòigh-leigheas sin a chleachdadh.”

(Tha sinn duilich innse gun do chaochail Calum MacLeòid bho chuir e seo thugainn - Fear-deasachaidh)


[TD 171]

CRUAIDH DHEUCHAINN MORAG BEATON
le Dòmhnall Alasdair

’Se Mòrag fhèin, ’na sean aois, a dh’innis dhomh an eachdraidh seo, nuair a bha mi ag obair anns an eilean Sgiathanach, o chionn còig bliadhna. Chuir mi air teip i agus seo a’ sgeulachd ’na briathran fhèin.

* * * * * * * * * *

Glè thric cha robh searbhant’ anns an taigh ach mi fhìn – taigh mòr aig ceann Loch Duich. Agus gu dearbha ged a bhiodh deich làmhan orm cha bhiodh gin aca dìomhain. Bha oighreachd an ìre mhath mòr aig Maighstir Oxley agus gu leòr sgalagan ag obair dha ach a dh’aindeoin sin ’se mise a dh’fheumadh an crodh bainne a chur a-mach a h-uile madainn. Mar nach biodh gu leòr agam ri dhèanamh an broinn an taighe.

Co-dhiù cha robh annam ach pàisde agus cha robh sgìos a’ laigh orm. ’Se bu dorra dhomh nach robh an t-sìth sa’ bhothan. Bha Maighstir Oxley agus Flòra – a’ bhean aige – ann an amhaichean a chèile gach dàrna latha. Mar bu tric cha robh spùt aig a’ chailleach leis an deoch, agus deoch ann no às cha robh mòran feum innte a-muigh no staigh. ’Sann a chanadh tu nach robh an creutair ann gu lèir.

Dh’aithnich mi gu robh rud fada ceàrr nuair a chunna mi nach robh iad a’ cadal còmhla ri chèile, ged a bha esan a’ cumail a-mach gur e seo fasan nan uaislean. Cha robh mi buileach cho claon ’s gun deidheadh sin leth rium. Air a’ cheann mu dheireadh b’fheudar dhan duine bhochd tighinn thugam leis an airgead banas-taighe gus nach fhaigheadh ise grèim air sgilling airson uisge-beatha.

Dh’fheumadh a h-uile sian a cheannaichinn a dhol sìos ann a leabhar gus am biodh e cinnteach nach robh mi gleidheadh càil dhomh fhìn. Bha barrachd uallach orm na bu chòir a bhith air pàisde sam bith.


[TD 172]

Bha mi cuideachd glè aonaranach. Bha ’n taigh mòr ro fhada bhon a’ chlachan, agus cha robh tìde agam airson a dhol a chèilidh air an fheadhainn air an robh mi eòlach. ’Sann anns a’ chlachan a bha sinn a’ còmhnaidh nuair a bha m’ athair ag obair aig Maighstir Oxley ach nuair a chaochail m’ athair chaidh mise ’s mo mhàthair dhan eilean. ’Sann à Slèibhte a bha cuideachd mo mhàthar. Cha robh mi air ais a-rithist. Cha mhòr nach sileadh na deòir nuair a chuimhnichinn air na làithean dòigheil a bha agam anns a’ chlachan nuair a bha m’athair beò.

Mar a bha nàdurrach, mhothaich a h-uile duine gun dh’fhàs mi mòr o chunnaic iad a roimhe mi, ach dh’aithnich mi glè aithghearr gu robh barrachd air a sin a’s an t-sùil a bh’aig Maighstir Oxley orm. Bhiodh na sùilean dearg, prabach aige ga mo leantainn nuair a bhithinn a’ dèanamh obair an taighe, agus cha robh sin a’ còrdadh rium idir. Cha robh ann ach bodach ’na mo shealladh-sa às a latha ud.

Nuair a dh’fhaighnich mi dha robh Iain Beaton anns a’ chlachan fhathast cha mhòr nach do leum e sìos ’nam amhaich ged a bha deagh fhios aige gun dh’fhàs sinn suas còmhla ri chèile. ’Se Iain a dh’ionnsaich dhomh glacadh nam bradan agus seòladh is iomradh eithear. Tha cuimhne agam fhathast air a’ latha b’fheudar dhuinn ruith gu àite falach a’s na creagan nuair a thàinig am bàillidh am fàire. Ach feuch thusa riut na dh’fhàg Iain an t-iasg a bha e dìreach air a ghlacadh.

Cha chreid mi gun sheall e riamh orm mar nighean – eil thu tuigse? – aig an àm sin, ach nuair a bha mi falbh dhan eilean shaoil mi nach do chòrd e ris. Thubhairt e gu seòladh e an “Glengarry” dhan eilean latha brèagha air choreigin. Seo an t-ainm a bha air an eithear – “Glengarry”.

Abair gun dh’ionndrainn mise Iain agus a h-uile fear is tè a dh’fhàg mi a’s a’ chlachan. Cha robh latha nach do sheall mi uair is uair gu tìr-mòr, agus a h-uile seòl a chithinn bha mi smaoineachadh gun e ’n “Glengarry” a bh’ann. Smaoinich mi tric gu leòr air sgrìobhadh gu Iain ach seach nach do dh’iarr e orm cha b’urrainn mi. Bha mi cho òg ’s cho doicheallach.

Ach a-nise bha Maighstir Oxley a’ toirt fìor dhroch theisteanas air Iain. Leisgean gun fheum a bh’ann. Poidsear a bh’ann. O! bha beachd agam air a sin gun esan innse dhomh, ach ’se seo a rud a b’fheàrr a thubhairt e mu dheidhinn. ’Se chomhairle a thug e orm Iain a sheachnadh. Thàinig e steach orm gur e b’adhbhar air a’ chàineadh seo nach robh Iain a’ toirt gu leòr urram dha agus nach robh e ’na eisimeil. Bha e fuireachd còmhla ri mhàthair agus bha talamh aige fhèin. Bha sprèidh aige cuideachd agus an


[TD 173]

“Glengarry” leis am biodh e ag iasgach. O! chunna mi troimh Mhaighstir Oxley ceart gu leòr. ’Sann a dh’iarradh e Iain a-mach às a’ rathad buileach glan tha mi ’n amharas.

Thàinig a sin a’ mhadainn a chunna mi Iain. Dh’aithnich mi choiseachd aige a’s a’ bhad – bha e cho sùnndach ri fiadh. Bha ’n gunna aige mar a b’àbhaist agus a’ chromag, agus bha Rob, an cù mòr dubh aig a shàil. Bha e coimhead rium ma gum biodh e dèanamh leth aithneachadh orm ach cha robh mis’ ach air èirigh às mo leabaidh agus cha robh mi airson gum faiceadh e mi a’s an t-suidheachadh sin. Thionndaidh mi ’n crodh air falbh bhon a’ phàirc aige.

Co-dhiù, nigh mi m’ fhalt an oidhche sin agus anns a’ mhadainn chuir mi orm froca glan, dearg – fear a b’fheàrr a bh’agam. Cha robh creutair a riamh cho spaideil rium-sa a’ buachailleachd chruidh. Ach cha robh sgial air Iain.

Bha mhadainn anabarrach ciùin, brèagha, na beanntan mar dhealbh air an dara taobh agus a’ loch mar sgàthan air an taobh eile. Chaidh a’ sàmhchair seo a bhriseadh le comhartaich chon agus èigheachd dhaoine agus nuair a sheall mi air ais dè chunna mi ach uabhas de tharbh a’ tighinn a-mach às na craobhan a bha timcheall an taighe. Chan eil cuimhne agam co mheud gini a thubhairt Maighstir Oxley a b’fhiach e ach bha fios agam gun tug am polasman rabhadh dha nuair a leòn a’ bhrùid fear dhe na sgalagan – gille mòr, reamhar air an robh ’n “t-Iteachan” againn, le aghaidh mhòr, dhearg. Bha iad ag ràdh gur e cho dèidheil ’s a bha e air a’ bhotal a dh’fhàg aodann co deàrrsach, agus gur e cho dearg ’s a bha aghaidh bu choireach gun tug an tarbh ionnsaigh air. Ach dè nach bi ’ad ag ràdh?

Co-dhiù, chaidh seo troimh m’inntinn nuair a chunna mi ’n tarbh agus ruith mi air falbh bhon a’ chrodh, smaoineachadh gu ruiginn àite falach anns na creagan ’s na lagan a bha faisg orm. Sheall mi air mo chùl agus shaoil mi gu robh na daoine mìltean air falbh, agus chunna mi nach robh ’n tarbh a’ dol còmhla ris a’ chrodh idir. Bha e dèanamh orm-sa. Bha cheann crom ’s cha chuala thu leithid a bhùirich na do bheatha. Cha deachaidh creutair a riamh cho faisg air a dhol à cochal a cridhe rium-sa.

Bha na creagan na b’fhaide air falbh na bha dùil agam. Chaill mi mo dhòchas ru ruiginn àite falach. Cha robh sian ’nam inntinn ach eagal is fuaim – fuaim an tairbh ’s nan con, ’s nan daoine. Bha mi ann an trom-laighe. Chan fhaic mi tarbh fhathast nach clisg mi.

Chaidh an uairsin fear de na coin seachad orm agus thuig mi gu robh chrìoch air tighinn. Mar rud ann am bruadar chuala mi srann a’ dol seachad air mo cheann agus brag mòr agus chunna mi ceò


[TD 174]

ghorm ag èirigh às na creagan. Dh’aithnich mi gu robh ’n tarbh marbh mas do sheall mi air ais oir bha h-uile càil sàmhach ach mo chridhe fhìn. Agus bha fios agam dè shàbhail mi. Chùm mi orm a’ ruith chon an àite às na dh’èirich a’ cheò.

Bha Iain ’na shìneadh ann an claise agus an gunna ’na làmhan. Leum e ’n àirde agus ghlac e mi mus do thuit mi dhan a’ chlaise. Chaill mo chasan a’ lùths agus mar a b’e ’n grèim teann a bha aige orm tha mi cinnteach gu robh mi air tuiteam. Chùm e mar seo mi agus m’ aghaidh air broilleach a sheacaid clò-mhòr agus tha cuimhne agam cho toilichte ’s a bha mi gun e froca glan a bha orm!

“’M eil fhios agad dè b’fhiach an tarbh ud?” arsa Maighstir Oxley nuair a ràinig e sinn.

“Cha b’fhiach e uiread ri Mòrag,” ars Iain.

“Nam biodh i air fuireachd còmhla ris a’ chrodh cha robh e air dragh a chur orra.” Bha lasair feargach ann a sùilean dearg Maighstir Oxley nuair a thionndaidh e air falbh.

“’S mathaid g’eil e ceart,” ars Iain, “ach tha mi toilichte nach do dh’fhuirich thu. Tha thu cho luath ’s a b’àbhaist.”

“Theab thu mise a bhualadh an àite an tarbh” arsa mise is dh’innis mi dha gun cuala mi srann a’ pheileir. Bidh cuimhne agam gu bràth a’ faochadh a fhuair mi ’na ghàirdeanan.

Rinn e fead agus thàinig an cù chaorach ’na leum troimhn a’ fhraoch far an robh e air falach. “Bheil cuimhne agad air Rob?” ars esan. Thug Rob a spòg dhomh mar gum biodh e cur fàilte orm agus chaidh sinn gu taigh Iain.

Air an t-slighe sheall e dhomh àite falach a bha aige airson feitheamh gu laigheadh na geòidh. Uamh a bh’ann, le fraoch air an ùrlar agus am beul letheach dùinte le dosan is badan. Bha àite ann anns a laigheadh e sìos leis a’ raidhfil.

Tharraing e thuige mi agus phòg e mi gun smid a ràdh. Chuir mi mo chluais ri bhroilleach agus chuala mi fuaim a chridhe ’s dh’aithnich mi dè bha ’na inntinn. Thòisich e ’n uairsin a’ bruidhinn air fiachan a bha aige air a’ cheannaiche – am ‘Plodan”– ’se MacAoidh an t-ainm ceart a bh’air – agus air airgead a bha aige fhèin air a shàbhaladh. Ach bha deagh fhios agam co thuige a bha e ag iarraidh agus mu dheireadh dh’iarr e orm a phòsadh.

Nuair a gheall mi sin dha fhuair e ghuth agus thug e ùine ag innse dhomh na planaichean a bha aige. “Seallaidh mi ’n t-eithear ùr dhut,” ars esan, nuair a ràinig sinn am bàgh.

“Glengarry ùr.”

Cha do fhreagair e mi ach ruith e sìos gu cidhe beag far an robh an t-eithear air bhog, agus chunna mi gur e “Morag,” m’ ainm fhìn, a bh’oirre.


[TD 175]

Gheall mi thighinn ga choinneachadh anns a’ mhadainn aig an àite falach agus ruith mi chon an taigh mhòr mi faireachdainn cho aotrom ri dreadhan donn.

Fad a’ latha cha robh sian air m’ inntinn ach a’ mhadainn agus abair gun rinn mi ullachadh. Ach a ghràidh nuair a ràinig mise an t-àite coinneachaidh cha robh duine romham. Mar nach biodh sin ’na chràdh gu leòr dhomh ’sann a chunna mi am polasman a’ tighinn mar gum biodh e air mo leantainn.

Cha robh càil agam an aghaidh an duine, ach cò riamh a chuala naidheachd mhath bho polasman? Agus gu deimhinne bha naidheachd aige dhòmhsa a chuir mo shaoghal bun os cionn.

Ged a bha gu leòr Gàidhlig aige thòisich e bruidhinn ann am Beurla mar gum biodh e leughadh à leabhar. Bheireadh e gàire air gamhainn, gu h-àraid mar a bha e cur grèim air a stais an dèidh a h-uile seantans.

Thuig mi gun deach am “Plodan” a leòn a-raoir anns a’ bhùth, gur e cheann a chaidh a ghoirteachadh le “<eng>blunt instrument<gai>.” Ach fad na tìde bha mo shùil air a’ chromag a bha làmh a pholasman. “Seo agad,” ars esan, “a rud leis na bhuail am meirleach sean duine nach b’urrainn e fhèin a dhìon. ’M eil thu ’g aithneachadh a’ mhaide seo?”

Thubhairt mi nach robh ann ach cromag ach b’fheudar dhomh aideachadh gu robh leithid aig Iain.

“Cha dèanadh Iain rud den t-seòrsa sin,” arsa mise, “chan e sin seòrsa duine th’ann.”

“Chan aithnich mise ach dà sheòrsa duine no tè – an ciontach agus an neochiontach. Tha fianais agam gu robh buaireadh aige ri MacAoidh a-raoir anns a’ bhùth mu dhèidhinn fiachan airson iasg agus crùbagan, agus fhuair mi ’m maide anns a’ bhùth. Chaidh airgead a ghoid cuideachd. Tha mi glè chinnteach cò rinn e.”

Chan fhaighinn air càil a ràdh ach nach robh mi creidse gur e Iain a rinn e agus dh’fhalbh am polasman gu math feargach. Thuig mi gu robh dùil aige gun glacadh e Iain na leanadh e mise.

Nuair a ràinig mi ’n taigh bha Maighstir Oxley a’ feitheamh rium agus thug e steach mi dhan a rùm aige fhèin, far an robh ’m polasman ’na shuidhe.

“Nise, ’se do dhleasdanas a’ lagh a chuideachadh,” ars esan.

Thubhairt mi nach robh fios agam air càil ged a thuig mi glè mhath dè bha ’na inntinn.

“Chan eil coire sam bith ri chur ort-sa. Chan eil agad ach innse dhomh cuin is càite a thig e ga d’ionnsaigh.

“Agus ma nì thu sin,” arsa Maighstir Oxley, ’s e cur a làmh air mo ghualainn, ’bheir mise dhuit còig notaichean.”


[TD 176]

“Dìreach mar Iùdas,” arsa mise, ag èirigh a-mach, cho feargach ’s gu robh mi air bhoil. Lean Maighstir Oxley mi ach ghlas mi doras mo rùm agus dh’fhàg mi e ’g èigheachd air an taobh a-muigh. Bha e ’g innse dhomh cho dòigheil ’s a dh’fhaodainn a bhi còmhla ris fhèin nan dèanainn mar a bha e ’g iarraidh. O! bha deagh fhios agam dè bha ’m bodach ag iarraidh, agus cha tubhairt mi smid.

Nuair a chuir mi a-mach an crodh anns a’ mhadainn bha mi ’g ùrnaigh gun tachradh mìorbhail a thogadh an cudthrom a bha air m’ inntinn. Sheas mi greis mhath a’ coimhead ri na beanntan, cho bòidheach aig èirigh na grèine. Bha Rob ri mo thaobh mas fhaca mi e. Thòisich e toirt dhomh a spòg ach ’sann a bha mise sealltainn timcheall airson Iain. Mar gum biodh an cù a’ tuigse cho claon ’s a bha mi chuir e dhà spòig air mo bhroilleach agus chunna mi ’m pàipear a bha ceangailte ris a’ choilear aige. Leugh mi fios a bha sin gu robh Iain a’ tighinn thugam air an oidhche agus mi solas a chur anns an uinneig mar a b’urrainn mi leigeil a-steach.

Abair gun rinn mis’ ullachadh. Fhuair mi biadh is uisge-beatha agus ghoil mi bùrn airson tì dha. Thàinig e steach air an uinneig cho aotrom ri ite agus bha e ri mo thaobh. “Chan eil thusa gan creidse” ars esan.

“Chan eil.” Agus dh’innis mi dha mar a thachair dhomh.

“Gheibh mi grèim air a “Phlodan” na galla ud cho luath ’s a thig e mach air doras. Bha trod againn mu na fiachan. Tha sia mìosan o nach do phàigh e mi agus an dèidh sin cha d’fhuair mi mo chuid fhìn. ’Se esan a rinn a’ ghoid, cha b’e mise. Bha mi cho troimhe-chèile ’s gun dhìochuimhnich mi mo chromag. Ach tha fios is cinnt aige nach do chuir mise làmh air. Cha bu diù leam a chur air truaghan de leithid. Ach gheibh mise grèim air...”

“Cha dèan sin feum sam bith a ghaoil” arsa mise, “chan fhaca e cò bhuail e. Ach feuchaidh mi bheil fios aig Flòra air càil – ma tha co-fheall aca airson do dhìteadh ’s cinnteach gun cuala i rudeigin. Chan eil sian nach innis i airson uisge-beatha.”

Anns a’ mhadainn chaidh Maighstir Oxley air turas agus cò thàinig a dh’innse seo dhomh ach Flòra, gun stiall orra ach a gùn-oidhche, agus a falt mar stràbhan am mullach tudan. “Bithidh e air falbh fad a’ latha,” ars ise. “Feumaidh tu botal fhaighinn dhomh. Tha mi ’nam èiginn.”

Thionndaidh mi air falbh airson am botal a bha agam fhaighinn ach ghabh i grèim air mo ghàirdean. “Chan eil mi ’g iarraidh ort a cheannach le airgead an taigh idir. Bheir mi fhìn dhut airgead.

Thug i mach à pòcaid a gùn-oidhche barrachd notaichean air na chunna mise riamh agus thug i dhomh feadhainn. Cha do leig mi càil orm, ach thug mi dhi am botal a bha agam a bha faisg air a bhith


[TD 177]

lan. Chuir i air a cheann e dìreach mar gur e bùrn an fhuarain a bhiodh ann, agus shuidh i air a’ leabaidh gu robh e falamh. Cha b’fhada gun cuala mis ’na bha mi ’g iarraidh a chluinntinn agus ruith mi mach gu taigh a’ pholasman le na notaichean a thug i dhomh.

“Seo iad gun teagamh,” ars esan agus e coimhead ann a leabhar beag. Thuig mi ’n uairsin gu robh àireamh na notaichean anns a leabhar, agus cha b’fhada gun cuala am polasman an fhìrinn, mar a chuala mi fhìn bhon an truaghag a dhèanadh murt airson botal uisge-beatha.

Chaidh mi às a’ bhad gu màthair Iain agus thilg mi mo làmhan mu h-amhaich agus mi còmhradh cho luath ’s nach tuigeadh i mi. Bha Rob gar coimhead mar gum biodh e tuigse a h-uile facal. Cheangail mi duilleag pàipeir le mo naidheachd ris a’ choilear aige agus nuair a thubhairt mi: “lorg e Rob” rinn e comhart mhòr, aoibhneach agus sheas mi anns an doras gun deach e às m’fhàire.

[Sanasan]


[TD 179]

An Sgeilp Leabhraichean

<eng>The History of Scottish Literature<gai>, Leabhar 2, 1660 - 1800, deas. le Andrew Hook; leabhar 4, <eng>Twentieth Century<gai>, deas. le Cairns Craig. Deasaiche an coitcheannas, Cairns Craig (ISBN II: 0 08 035055 0; IV: 0 08 035057 7. <eng>Aberdeen University Press<gai>. 337 dd. 399 dd. Obar Dheadhainn. 1987. £16.50; £18.50)

Tha a’ chiad dà leabhar air nochdadh den eachdraidh mhionaidich seo, agus faodar a ràdh gun dàil nach robh a leithid ann gu seo. Tha gun teagamh spionnadh às ùr air nochdadh, a thaobh clò-bhualaidh ann an Albainn, anns na deicheadan bho mheadhon na linne seo, agus gu dearbh bha ar cuid fhìn den dùsgadh sin againne anns a’ Ghàidhlig, is dòcha a’ tòiseachadh le Gairm fhèin. Tha leithid an A.S.L.S. (Comann Litreachais Albannaich) air mòran leabhraichean a chur a-mach, agus ged a chaidh na seann fhoillsichearan (<eng>Oliver & Boyd, Nelson 7c.<gai>) gu làr ann an dòigh, thàinig mòran de fhoillsichearan ùra (feadhainn bheaga gu h-àraid) ’nan àite. Tha A.U.P. fhèin, a bhuineas do Chlò Phergamon, air ath-nuadhachadh, agus ’se na leabhraichean ùra seo pàirt den ath-nuadhachadh sin.

Tha dùil ris an dà leabhar eile den t-sreath ann an ceann bliadhna, agus bidh iad sin a’ dèiligeadh ris na linntean roimh 1660 agus ris an naoidheamh linn deug.

Chan e <eng>encyclopaedia<gai> tha seo idir. Chan eil iomradh air gach sgrìobhaiche a chuir leabhar an clò no càil coltach ris. ’Se th’ann oidhirp air meas a dhèanamh air mar a thàinig obair sgrìobhaidh gu chèile anns gach linn eadar-dhealaichte, agus sin air a cheangal ri modhan is eachdraidh na linne, uaireannan ri poilitics, tric ri


[TD 180]

caitheamh-beatha, agus tric cuideachd ri gluasadan litreachais is feallsanachd is creideimh ann an dùthchannan eile.

’Se sgrìobhadh anns an fharsaingeachd a tha fa-near do na h-ùghdairean, ’s chan e a-mhàin litreachas ann an seagh nas cumhainge. Tha seo gu h-àraid ri fhaicinn ann an Leabhar 2, far a bheil caibideilean leithid ‘<eng>Scholarship and Politeness in the Early Eighteenth Century<gai>’, no ‘<eng>Historical Writing<gai> - - - ’, no ‘<eng>Aesthetic Philosophy<gai> - - - ’, no ‘<eng>Literature and the Church of Scotland<gai>’, no ‘<eng>The Culture of Science<gai> - - -’. Tha na caibideilean seo a’ cur obair nan sgrìobhaichean leithid Allan Ramsay is James Thomson is Tobias Smollett is Robert Fergusson is James Boswell is Robert Burns, ann an suidheachadh, ann an coimhtheacs, far a bheil tachartasan agus smuaintean eile a’ cur barrachd solais air an obair a rinn iad. De na caibideilean as fheàrr, chanainn, tha na tha Mary Jane Scott a’ sgrìobhadh air James Thomson (ùghdar an leabhair bàrdachd <eng>The Seasons<gai>), Thomas Crawford air Orain Ghallda (far a bheil e a’ nochdadh gu soilleir gu bheil na h-òrain ag èirigh bho gach seòrsa dhaoine ‘àrd’ is ‘ìosal’, dìreach mar a tha a’ tachairt againn, faodaidh sinn a ràdh, anns a’ Ghàidhlig mun aon àm), agus Carol McGuirk air ‘<eng>Scottish Hero, Scottish Victim: Myths of Robert Burns<gai>’. Tha caibideil aig ùghdar an sgrùdaidh seo air ‘<eng>Gaelic Poetry in the Eighteenth Century: the Beaking of the Mould<gai>’, agus an siud ’s an seo tha beagan iomraidh air cùisean Gaidhealach, gu h-àraid anns a’ chaibideil aig Andrew Hook air ‘<eng>Scotland and Romanticism: the International Scene<gai>’, far a bheil e mach air buaidh Sheumais Mhic a’ Phearsain anns na Roinn Eòrpa. B’fheàirrde Richard B. Sher, a tha a’ sgrìobhadh air litreachas is Eaglais na h-Alba, a bhith air beagan a lorg mu mhinistearan Gàidhlig aig an àm sin.

Tha Leabhar 4 den eachdraidh anabarrach beothail, co-dhiù ann am pàirt. Tha trì caibideilean fichead ann, anns a bheil eachdraidh is beachdan air mòran chuspairean litreachais: bàrdachd, òrain, nobhailean, geàrr-sgeòil, dràma, is sgrùdadh litreachais. Tha an leabhar air òrdachadh (mar a tha Leabhar 2 gu ìre) ann a leithid de dhòigh ’s gu bheil sinn a’ faighinn sealladh den aon ùghdar, no den aon chuspair, bho chaochladh dhaoine, bho chaochladh àite-amhairc, is tha seo a’ toirt beachd nas coimhlionta dhuinn, agus is dòcha nas cinntiche. Tha e soilleir gu bheil corra bheachd cumhang ann a bha feumach air ath-shoillseachadh.

Tha duine bho dhuine a’ toirt ionnsaigh, mar a bhiodh dùil againn, air buaidh Uisdein MhicDhiarmaid air litreachas is eachdraidh na linne seo. Tha Catherine Kerrigan a’ sgrìobhadh mun bhàrdachd thràth aige. Tha ise a’ comharrachadh na bliadhna 1922 mar an t-àm anns na lorg e a stoidhle ’s a chuspair (’s b’e seo cuideachd a’ bhliadhna san do nochd <eng>The Waste Land<gai> agus Ulysses),


[TD 181]

’s tha i am beachd gun tàinig an earainn sin de a shaothair gu crìch leis an leabhar <eng>To Circumjack Cencrastus<gai>. Tha Alan Reich a’ sgrìobhadh mu na dàin a sgrìobh MacDhiarmaid an dèidh sin, ’s a’ feuchainn ri dearbhadh (ann an dòigh nas feallsanaiche ’s nas deacaire a leantainn) luach na h-obrach sin. Ach tha e duilich MacDhiarmaid fhàgail às a’ chùnntas as bith an ann a’ sgrìobhadh air bàrdachd no air sgeulachdan no air poilitics a tha iad.

Tha a-rithist ceistean a’ togail ceann air cànain, an seòrsa Beurla Ghallda a tha ga cleachdadh, roimh MhacDhiarmaid, leis fhèin an toiseach, an dèidh 1935, an dèidh 1960 7c. Tha iomadach seòrsa ann, bhon chainnt aig Violet Jacob is Marion Angus, gu ruige Tom Leonard ’s a leithid (ma tha a leithid ann), ’s tha seo a’ togail ceann ann an iomradh air nobhailean (Kelman is eile) no air dràma (Byrne 7c.). Agus tha iomadach seòrsa ann eadar na crìochan (Robert Garioch is cainnt an t-sluaigh an Dun Eideann, air na chuir cainnt an Eadailtich Belli, a bha a’ sgrìobhadh ann an dual-chainnt na Ròimhe, dreach às ùr); no Edwin Morgan, a’ taghadh bho chainnt nan Anglo-Saxon is muinntir Ghlaschu, ’s a’ cur dreach Albannach air bàrdachd na Ruis).

Tha gu leòr ann mun cheangal a bha eadar luchd-sgrìobhaidh Albannach agus sgrìobhadairean à dùthchannan eile, mar eisimpleir a’ bhuaidh a bha aig sgrìobhadairean Gearmailteach air Edwin Muir (Ritchie Robertson a’ cur mòran solais air a’ chùis seo), no mar a bha bàrdachd Albannach a’ sealltainn a-mach air crìochan na dùthcha (Roderick Watson).

Tha gun teagamh caibideilean ann nach eil cho math, mar Francis Hart air Niall Gunn, agus feadhainn a tha a’ nochdadh fiaraidh a thaobh poilitics no beachdan eile a tha a’ milleadh na th’aca ri ràdh mu litreachas.

Tha trì caibideilean ann air litreachas na Gàidhlig, ’s tha dhà dhiubh ma-làimh is aon math dha-rìribh. Anns na tha e a’ sgrìobhadh air bàrdachd Shomhairle MhicGillEain, saoilidh mi nach eil ‘saorsa’ aig Terence McCaughey: ’s fheàrr leis a bhith mach air cuspairean eaglaiseil, ’s co-dhiù tha e a’ leantainn nan cuspairean ‘ceadaichte’, mar gum biodh an Censor a’ toirt sùil thar a ghualainn. Tha caibideil goirid ann le Dòmhnall Iain MacLeòid, air rosg Gàidhlig, anns nach eil mòran brìgh, ’s nach eil a’ toirt dhuinn ach sop às gach seid; tha Gairm a’ tòiseachadh, a-rèir seo, ann an 1956. Ach tha caibideil air leth beothail aig Raghnall MacIlleDhuibh air ‘Bàrdachd Ghàidhlig anns na Fhicheadamh Linn’, agus tha seo a’ cur loinn air a’ chuibhreann sin den leabhar a tha a’ dèiligeadh ris a’ Ghàidhlig.

Tha coltas na cabhaig air deasachadh an dà leabhair, le mòran de mhearachdan clò annta, agus le corra rud neònach mar an


[TD 182]

tiotal seo anns a’ Chlàr: ‘<eng>Scottish Drams 1900 – 1950<gai>’ (ach ’sann air dealbhan-cluiche a tha seo, ’s chan ann air uisge-beatha). Ach air a shon sin, saoilidh mi gur h-e obair air leth feumail a rinn an luchd-deasachaidh, agus an luchd-sgrìobhaidh. Tha an saoghal-bhràth de shoilleireachadh, ’s de bhrosnachadh meanmain, anns an eachdraidh mhòir seo.

Ruaraidh MacThòmais


Jim Wilkie, <eng>Metagama, A Journey from Lewis to the New World Mainstream.<gai> Dun Eideann. 1987. 208 dd. £9.95. ISBN 185158 080 8)

Do dhuine chaidh a thogail ann a Leòdhas, co-dhiù eadar an dà chogadh, tha trì ainmeannan de bhàtaichean air an deargadh air a’ chuimhne: an Iolaire, am Metagama agus am Mùirneag. Dh’fhàg an Iolaire gun teagamh làrach na bu doimhne, ach chan fhalbh làrach na Metagama a’ chiad ghreis. Dh’fhàg i caladh Steòrnabhaigh anns a’ Ghiblean 1923, le 260 de mhuinntir Leòdhais air bòrd, eadar fhir is mhnathan, is chuir i air tìr ann an Canada iad, ann a St. John’s. Dh’fhàg sluagh mòr beannachd aca air cidhe Steòrnabhaigh, ’s bha gu leòr ann nach fhaca sealladh tuilleadh air na mic ’s na nigheanan, na h-athraichean ’s na màthraichean, aca. Ach bha gu leòr ann a thill cuideachd, feadhainn a’ tilleadh a dh’fhuireach ann a Leòdhas, agus feadhainn a thill an dèidh leth-cheud bliadhna den t-Saoghal Ur.

Thàinig 14% dhiubh à Steòrnabhagh ’s à iomall a’ bhaile, agus 86% às na bailtean beaga air an tuath, agus tha an ainmeannan agus na seòlaidhean aca an seo, Greumaich bharr a’ Bhac, Ceanadaich às na Lochan, Dòmhnallaich is Leòdaich às gach àite, Clann ’ic Iomhair à Siabost is Coll is Pabail, Clann ’IllEathain is Clann ’ic Phàil à Bradhagair, Clann ’ic Risnidh is Moireasdanaich à Nis, is Tamsanach à Ard Thunga. Bha iad òg, cuid air tilleadh às a’ chogadh ’s gun obair no fearann ann dhaibh, is cuid na b’òige na sin, na gillean an dùil obair fhaighinn air an fhearann, is na caileagan an dùil a dhol air mhuinntireas. Sgap iad air feadh Chanada, ’s chaidh mòran do na Stàitean mar a gheibheadh iad cothrom, glè thric a’ teicheadh luath bho na tuathanais air nach robh iad eòlach, ’s a’ dol gu muir air na ‘<eng>Lakes<gai>’ ach tric cuideachd a’ lorg obair ùr agus annasach, a’ tolladh thunailean, a’ togail chàraichean ann an Detroit, no ag obair air na h-<eng>elevators<gai> no an àite sam bith far a robh am biadh math ’s an dolair pailt.


[TD 183]

Chuir iad air bhonn Comainn Leòdhasach dhaibh pèin ann an Duluth ’s am Buffalo ’s an Toronto, is eaglaisean Gàidhlig, is phòs iad a chèile, is chaidh iad ’nan Canèidianaich ’s ’nan Ameireaganaich le rud beag cianalais airson ataireachd na mara is fàileadh ceò na mònach.

Tha Jim Wilkie, a tha pòsda aig tè à Leòdhas, air obair mhath a dhèanamh a’ cruinneachadh an eachdraidh, pàirt dhith bho leabhraichean ’s bho phàipearan-naidheachd, is rud math dhith bhon fheadhainn a bha beò fhathast eadar 1984 agus 1986. Tha iad sin a’ cuimhneachadh air mar a bha cùisean mus do dh’fhalbh iad, is mar a chaidh dhaibh anns a’ bheatha ùir a lorg iad. Tha pàirt dheth seo an Gàidhlig, ach barrachd ann am Beurla, agus tha trì òrain Ghàidhlig ann a bhuineas don linn sin.

Tha rud math de sheann eachdraidh ann cuideachd, mu na fuadaichean, strì an fhearainn ’s a leithid sin, agus mun Ridire Seumas MacMhathain (ged a dh’fhaodadh, is dòcha, beagan a bharrachd a bhith ann mu na rudan matha a rinn e ann a Leòdhas, ged a rinn e olc gu leòr ann a Sìna ’s anns na h-Innseachan).

Ach ’se cunntasan luchd a’ Mhetagama fhèin a’ chuid as prìseil den leabhar, is còrdaidh iad seo ri mòran.

Ruaraidh MacThòmais


Sgeul gu Latha, le Eòs (Eòs Nìll Bhig) MacNìll (air ath-sgrìobhadh, eadar-theangachadh ’s a dheasachadh le Iain Seathach) (<eng>MacGill-Queen’s University Press<gai>, Canada xli + 484 dd. Prìs £25.00. 1987).

’Sann ainneamh a thig leabhar mòr tomadach a-mach a tha air a stèidheachadh gu h-iomlan air an t-saoghal Ghàidhealach, ach tha fear dhiubh againn an seo, làn de shusbaint agus làn de annas. Agus tha am fear seo gu h-àraid annasach a thoradh gur e saoghal Gàidhealach thall fairis a tha e toirt far comhair – saoghal Gàidhealach Chanada.

Rugadh Eòs Nìll Bhig ann an 1908 beagan mhìltean an ear-thuath air Baile Sydney ann an Eilein Cheap Breatainn an Alba Nuadh. Aig aois shia mìosan thàinig e air uchd-mhacachd gu seann chàraid ghasda às a Rubha Mheadhonach - Niall Beag MacNìll agus a bhean. ’Sann à Bàrraigh a dh’fhalbh na daoine on tàinig iad. Cha robh Beurla idir aig Bean Nìll Bhig agus bu shuarach na bha aig Niall Beag fhèin. Bha Eòs seachd bliadhna mus deach e don sgoil agus cha robh aige fhèin ach fìor chorra fhacal Beurla


[TD 184]

nuair a thòisich e air a dhol innte.

Ach bha seòrsa eile de fhoghlam ri fhaotainn gu pailt anns a’ choimhearsnachd - an seann dualchas Gàidhealach: sgeulachdan, naidheachdan, òrain de iomadh seòrsa, seanfhaclan, ceòl, spòrs agus dibearsain. Bha cèilidh nan taighean fhathast a’ dol gu làidir am-measg dhaoine còire, carthannach, geur-chuiseach, dìreach mar a bha e ann an Gàidhealtachd Alba. Gun teagamh bha cleachdadh nan seann sgeulachdan mòra a’ sìor dhol às, mar a bha e ann an Alba cuideachd, ach bha a bheag no mhòr dhiubh sin fhèin air meomhair nan seann daoine fhathast.

Tha Eòs ag innse mar a chuir e seachad mòran ùine ann an làithean òige ann an cuideachd dhaoine na bu shine na e fhèin. Faodaidh gur e seo cuid den adhbhar a bhrosnaich ùidh agus aignidhean a dh’ionnsaigh nan seann ghnothaichean ach, co-dhiù, tha deagh chuimhne aige gun do thòisich e gu math òg air sùim a chur as na sgeulachdan agus gach seòrsa eile den dualchas Ghàidhealach a bha cho beothail as a’ choimhearsnachd. Tha a bhuil ann. Chan eil Gàidheal eile beò an Ceap Breatainn an-diugh aig a bheil seilbh air stòras cha pailt agus cho farsainn de bheul-aithris. Cha b’e sin a-mhàin ach gu robh inntinn air a glacadh cho mòr aig na cùisean seo agus gun do dh’ionnsaich e dha fhèin Gàidhlig a leughadh agus a sgrìobhadh - rud nach dèanadh ach fìor chorra dhuine dhe chomh-aoisean a-measg nan Gàidheal an Canada.

Thòisich e ’na dhuine gu math òg air innse sgeulachdan agus naidheachdan uair sam bith a gheibheadh e an cothrom far am biodh daoine air chèilidh, agus aig a’ cheart àm bha e sìor ghabhail beachd air na bha e cluinntinn aig càch. Chan e sin a-mhàin ach gu robh leughadh, araon ann am Beurla agus ann an Gàidhlig, a’ fosgladh dhorsan ùra dha a thaobh an dualchais. Tha e fhèin ag innse gu leughadh e sgeulachd no naidheachd ann a leabhar no ann am pàipeir agus gur dòcha gun dùisgeadh sin a chuimhne air seòrsa den aon sgeulachd a chuala e fhèin nuair a bha e glè òg. Uaireannan dheanadh e càradh às ùr air a’ sgeulachd ann an Gàidhlig, a’ tarrainn cuid dhi às a chuimhne fhèin agus cuid dhi às a’ rud a leugh e. Chì sinn ann a feadhainn de na stòireannan as a’ leabhar toradh a’ chàraidh no an tàthaidh a rinn e fhèin orra mar seo. Ach, gu fortanach, tha a chuimhne fhèin cho math agus gu bheil e an còmhnaidh comasach - agus deònach - innse far am bheil colmadh den t-seòrsa seo air tachairt. Tha e air leth feumail cothrom fhaighinn air bheachd cinnteach a ghabhail air colmaidhean den t-seòrsa seo air ùr-thachairt. Chan e rud ùr a tha anns an t-seòrsa tàthaidh seo ann an saoghal na beul-aithris idir ach chan ann tric a theid aig duine air beachd cho


[TD 185]

cinnteach a ghabhail air a’ ghnothach.

’Sann an 1975 a thachair Eòs Nìll Bhig ris an fhear-deasachaidh - Iain Seathach, sgoilear fìor chomasach a bha air Gàidhlig ionnsachadh gu h-ealanta agus a bha cur mòr-shùim anns an dualchas Ghàidhealach. Eadar an Gearran 1976 agus an Dàmhair 1980, recòrd an Seathach còrr is ceithir cheud pìos de bheul-aithris bho Eòs. ’Se an leabhar seo toradh na saoithreach a rinn iad còmhla agus cha bheag an toradh - còrr is còig cheud duilleag air fad de iomadh seòrsa ionmhais.

An deaghaidh fìor dheagh roimh-ràdh de dha fhichead duilleag on fhear-deasachaidh, tha an leabhar air a shuidheachadh ’na thrì roinnean, mar a leanas:

Cuid a h-Aon: Saoghal an Sgeulaiche 37 duilleag: cunntas air leth feumail agus tlachdmhor, ann am briathran Eòs fhèin, le eadar-theangachadh Beurla, air an t-saoghal agus air an dualchas Ghàidhealach ann an Ceap Breatainn.

Cuid a Dhà: Sgeulachdan ’sa Choimhearsnachd. ’Se seo cridhe an leabhair, 318 duilleag de sgeulachdan agus de naidheachdan leis a’ Ghàidhlig agus an t-eadar-theangachadh Beurla aghaidh ri aghaidh. Tha 52 stoiridh ann air fad, air an cur an òrdugh fo ainmeannan nan teaghlaichean agus nan daoine aig an do dh’ionnsaich Eòs iad air thùs. Tha eisimpleirean againn an seo air a chuile gnè den dualchas: mìrean de sheann Seanchas na Craoibhe Ruaidhe agus de Sheanchas na Fèinne, mar Bàs Chu-chulainn, Bàs Dhiarmaid, Fear a’ Chòta Liathghlais, Mar a fhuair Osgar Ainm, agus eile; sgeulachdan eadarnàiseanta de iomadach seòrsa, m.e. A’ Sionnach, am Faol ’s an t-Im, Gille Mòr an Tuathanaich, An t-Eun Oir, Lèine an Duine gun Chùram, Na Trì Comhairlean, An Oidhche bha i sileadh na Lite agus mòran eile; fionn-sgeulan agus naidheachdan eile, sean agus gun a bhith cho sean m.e. Boban Saor, An Dotair Bàn, Gilleasbuig Aotrom.

Tha cuid de na stòireannan nach eil iomlan, gu h-àraid cuid de sheann seanchas na Fèinne, agus a leithid sin, far an robh Eòs a’ cuimhneachadh air mìrean beaga de sgeulachdan a chuala e glè òg - sgeulachdan, gu dearbha, nach robh air lorg dhiubh uaireannan ach bloighean nuair a chuala e iad an toiseach. Ach tha e iomchaidh, saoilidh mise, fiù is na mìrean as lugha den t-seann seòrsa seo a bhith anns an leabhar, gu h-àraid nuair a tha iad air an cur an cèill am briathran agus ann an stoighle cho snasail, mar is dual do Eòs an còmhnaidh.

Cuid a Trì: Briathran Beòil, Spòrs is Eòlas: 81 duilleag de iomadach seòrsa annais: Freagairtean Amasach; Seanfhacail; Rannan Cloinne; Cleasan; Fios Leannain; Manaidhean, Giseagan is Dà-shealladh; Taibhsichean is Bòcain; Ceòl is Dannsa. Ged nach biodh againn ach


[TD 186]

Cuid a Trì fhèin, bu taitneach an leabhran a dheanadh e.

Tha an leabhar a’ crìochnachadh gu h-iomchaidh, beachdaidh le 42 duilleig de notaichean agus de chlàr-leabhraichean.

Cha cheadaich rèidhleach dhomh làmh a thoirt air lèirmheas no sgrùdadh domhainn sam bith a dhèanamh air an leabhar mhòr seo an dràsda - ach dìreach facal no dhà:

Tha mi smaoineachadh, dha mo thaobh fhèin, gum b’fheàrr leam nan robh Cuid a Dhà (cridhe an leabhair, mar a thubhairt mi) air a chur an òrdugh a-rèir gnè an stuth fhèin a roghainn air a bhith air òrdachadh a-rèir nan teaghlaichean agus nan daoine aig an cuala Eòs na sgeulachdan. Ach tha mi mothachail cuideachd gu bheil còrr is aon taobh air a’ cheist seo, agus chan eil mi buileach diombach idir den òrdugh mar a tha e.

Tha beagan thall agus a-bhos as an eadar-theangachadh a tha mi smaoineachadh a ghabhadh leasachadh - agus, gu dearbha, tha fìor chorra àite ann far am bheil facal air eadar-theangachadh ceàrr. Chan ann tric a tha e tachairt ach chan eil dùileam tòiseachadh air na gnothaichean sin àireamh.

Tha àite thall agus a-bhos cuideachd far an iarradh duine barrachd fiosrachaidh a bhith ann an cuid de na notaichean, ach, am bitheantas, tha an taobh seo den leabhar fìor mhath cuideachd.

Gu dearbha, chan iarrainn air chor sam bith a dhol a chàineadh an leabhar seo anns an fharsainneachd. ’S fhada o nach do thachair mi air urad de thlachd, de dh’annas agus de dheagh obair sgoileireachd air an toirt cruinn fo aon chòmhdach. Mairidh an leabhar seo mar theisteanas follaiseach air tàileantan agus air dealas Eòs Nìll Bhig agus air sgoileireachd agus dìcheall an fhir-deasachaidh. Agus seasaidh e mar charragh-cuimhne eireachdail agus iomchaidh air saoghal agus air dualchas nan Gàidheal an Ceap Breatainn.

Dòmhnall Eàirdsidh MacDhòmhnaill

[Sanas]
