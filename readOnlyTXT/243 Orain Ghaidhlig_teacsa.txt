[TD 1]

ÒRAIN GHÀIDHLIG
LE
AONGHAS CAIMBEAL
NIS, LEÒDHAS

<eng>GAELIC SONGS
by
ANGUS CAMPBELL
NESS, LEWIS

GLASGOW:
PRINTED BY JOHN THOMLINSON LTD., STANLEY WORKS<gai>
1943


[TD 2]

[Blank]


[TD 3]

ROIMH-RADH.

A leùghadair, ma bheir na h-òrain so gàire air t-aodann, na aotromas ’ad cheùm, cha ’n eil m’ oidhearp bheag gun tairbhe.

Tha sgàilean dorcha cogaidh ri ’g iathadh an domhainn anns na làithean so, tha cridheachan gort ionndrainneach aig mòran an duigh, ach ’se ar dòchas mòr nach fhada gu’s an éirich a’ ghrian, grian na sithe, agus teichidh sgàilean dubhach na h-oidhche so.

Is é mo dhùrachd gu ’n dùisg na h-òrain so, mac-talla na l ithean a chaidh seachad, ann an cridhe nan càirdean a bha agam anns na H-Earadh, an Leòdhas, ’san Uibhist; agus nach fhada gus an till na làithean sítheil, sgeùlach, òranach, sin a rithist do gach clachan anns ’s am faigh’te ’n fhàilte bhlàth.

A. C.


[TD 4]

CLÀR-INNSIDH

Amadan a’ Chridhe						14
An Guga Niseach						30
An Làmh Dhearg, 1937					16
Biadh Sùla							7
Buntàta Agus Sgadan						31
Call na H-Iolaire						19
C’ Àite?							15
Cùirtean na Cuimhne						11
Dol Dhachaidh						27
Gleann-Díobadal						5
Guthan Feasgair						10
Ho Mo Bhodach						32
Is Trom na Smaointean					22
Le Do Ghunna, Dhòmhnaill					28
Mar a’ Ghràdhaich Mi Thu					25
Mo Rùn							21
Na’m Bàsaicheadh na Boireanaich				25
Na’m B’fhios Dhuit						24


[TD 5]

GLEANN-DÍOBADAL*

’S do-thuigsinn leam do dhiomhaireachd,
’S an fhial-chruth a chuir Nàdur ort,
A shniomh mum’ chridhe ’n fhiabhràs so
’N tosd ioghnàidh, togail lànachd as.
Tha mile cliu ri díreadh ruit,
Chlinn Dhióbadail nam blàth-fhleasgan!
Co-eígneachadh nàm briathran so
Fa chomhair d’iomhaigh dhàichealach.

O fàilt air d’choron thréin-sholuis,
A ghréin, nan eùchdan beannaichte!
’O d’ mhogul sgàrlaid tearbadh ruinn.
Is mile sealbh an taice ruit.
Tha sgàil na h-oidch’ air fuar-imeachd
Ro mhear-cheum uallach d’ aitealan.
’S do bhratach sgaoilt na h-òirdhearcas,
’S gach iomall ’g òl de flathalachd.

Cluinn uiseag bhinn na h-òg-mhaduinn
Cur dòchas a’ bharr fann-chreideamh,
Is séis a ceilear shòlasaich
Thar m’eòlas dheanamh cainnt uime;
Tha aiteas làn, is saorsa bith,
Gun chion, gun drip, gun champar ort,
’S co-sheirm mo chridhe streàp thugad
Le caithream m’éibhneis, ’s daimh-iollach.

Air fàtail fhann na h-àillt mhaduinn
Ga fàilteachadh le foirmealachd,
Le ard-cheann preasach, pluiceanach,
’S mac-talla bhruth toirt soirbheas da.
Tha’n coileach spliugeach, círeanach,
Réidh, rioghail, binn a ghairm-sgairtich
Le glochair ghlugach gogadaich
A ghoileam bheothail sheirm-sgeigich.

An seilean ruadh-dhuth, brù-bhuidhe
Srann-thùchanaich feadh chòsagan
Air sheòl a bhriosg-sgeith íuil aige
Gu cluain nam flùran òr-bhileach,


[TD 6]

Caoin-shocrachadh gu dlùth orra
’S ro mhilis sùgh na pòige leis
A’ tional lòn gu champaichean
Roimh ’n am ’san tig an reòdhtachd air.

Cluinn crònan nan eas shiùbhalagach
Le’n caochain rùsail cham-shligheach
Trom-ruith troimh’n fheadan mheanbh-ghrinneal,
’Sa togail stoirm is srann-chonas.
Bùrn dubh-dhonn nam breac dearg-bhallach,
’S nam bradan tarra-gheal, lann-ghlasa,
A cùrsachd seimh troimh chaolasan
Thar aodann mhaol-leac, ’s mhall-ghlumaid.

A ghleannain shàmhaich shiochaintich
’S an rioghaich neo-chiont shuaimhneasaich!
Le d’ churrac riochdail, dítheanach
Pòir fhínealta bu shuaicheanta,
Tha nid nan eùn ’ad shíth-bhruthaich
Gun giorag spíd da’n uaigneas ann,
’N co-fharpuis luaidh mu bhòidhchid
Na beart-shòlaimt’ tha ga’n cuartachadh.

A ghleannain dhealtaich mhaoth-lusaich
Le d’ ghorm-bhrat cíuin is sàr-mhaiseach
Ri beatha gréin ag ùr-sgaoileadh
Am bilean drùiteach màigh-dhathach;
Lag àrach laogh-chrodh, ’s uan-chaorach,
A’ criomadh d’ chluain ’san tràth-fhaire,
Le cuinnean toiteach shnòtraicheas
Gach òg-bhil air uchd d’àrd fhirich.

’Se chuidich smuais ’n tùs m’òige dhomh
Mo dheòin ri d’ innis chlùthmhoire,
’N deoch-shlàint tha m’ biolair d’fhuar-thobair,
Tais-lod mu bhruaichean sùgh-fhionnar;
Tha beannachd fuaight rid’ bhras-chuisle
Gu ióta tartmhor ùmhlachadh,
’S tu fior-ghlan an neo-thruailleachd
’S cioch d’altruim buan ’s na fraoch-bheanna.

’N trath thùrlaingeas ciar-anamoch ort
’s a ghrian na balbh-bhroth chrà-dhearg,


[TD 7]

Do shlios fo iòcshlaint dhealt-dhruitich
Le lainir ghlas-ghil dheàrrsanta,
Spreidh throm-bhrù le ceum foisteanach
Air t-ùrlar socrach, sàsaichte,
A’ bàirich mu do chuairteagan,
’S aig fuar-linne deoch-phàitich ac’.

Tha tosd nan linn a dh’aòm annad,
Is ùghdarras ’n caidreamh d’ òlachais,
’S co-fhaireachadh ris ’n uaibhreachas
Tha’n spiorad buan nan dòchasaich.
Tha doinnean, ’s fiath ’ur tuasaidean
A’ suainidh ri do mhòralachd
Ag at na’m buadh do-riaruichte
Le iarrtuisean tha mòr-bheartach.

Fiù-fhillte m’aiteas, sínnte ruit,
’S neo-bhríoghmhor gleùs mo rùn-sgeil air;
’Ad thrusgan fallain, fosgarra,
Trom-lusrach, dosrach, flùranach.
’S ged thig cís-bhliadhnal Geamhraidh ort
’S a champur crannaidh caochlaidh ort
Ath-phillidh do chrùn sgiamhach ruit
Le seùdan briagha, ’s faoilt-fhuran.

*Gleann air a mhòintich Nisich, far am b’àbhaist a bhi Samhrachadh an spreidh.


BIADH SÙLA.

Fonn: Coire-Cheáthaich.

Bha brat na h-oidhche roimh ’n t-soillse ’caochladh,
’S O! b’ait an saoghal ’n àm seinn nan eòin
An coilleach cìreanach ’gairm gu riòghail
Le ’fhàilte mhíleant do’n latha òg
A phlosg cho ùrail ’na chulaidh ùidheil
A’ nochdadh dùthaich mo ghaoil ’na glòir
Le h-eideadh Samhraidh, ’sa seùdan greannmhor
Air slios nam beann, air a laigh a’ cheò.


[TD 8]

Bha ghrian ri teàrnadh, ’o leabaidh scàrlaid
’S a gathan deàrrsant’, air àird nam beann.
B’e caoibhneas ’bhlàthaich an oiteag shlàinteil
Bu chùbhraidh fàileadh na fàiteal fhann.
Na sgòthan min-dhearg, fínealt, sgiamhach,
Mu bhun na h-iarmailt bha ’g iadhadh teann,
Bha ’n sealladh buadhmhor, ’gam chur an luaisgean,
Is dhùisg mo bhuadhan gu ’luaidh an rann.

Bha eòin nan coilltean gu cridheil aoibhneach,
Ri ceilear fhonnmhor am blàths na grèin’
A chuthag chaomhach, le h-òran sunntach
’San traon le chaomh-ghloc, gu sùrdail réidh
Bha ’n lòn-dubh mùirneach, a’ seinn a h-ùr-laoidh
An ruadh-chearc glaodhaich le dùrdan fein
’San uiseag bhinn-ghobach, sheinn gu fínealt
Le ribheid bhiógant nam míle teùd.

Mo chùrsa dh’aom leum gu bràigh na maoth-lus
Far eil na flùranan ’s cùine pòr
An dealta bhràonach, toirt lòn as ùr dhaibh
’S gach bileag ’sgaoileadh ri aoigh na neòil.
An t-sòbhrach mhìn-bhuidhe, neòinein shrianach,
’N co-chomunn sgiamhach air sliabh is còs
’S na tomain mhaoileanach feadh an aonaich
Bha air an crùnadh le caoin-lus òg.

Bha lusan mílseanach briòghmhor, bòidheach
’S an mhachair chòmhnard tha ’n cois na tràgh’d.
An seilean ruadh-bhreac a tional sùgh asd’
Le shrannadh thùchanach cùrsachd tràth.
A mhòinteach drùiteach ’na sgeadas ùr-dhaitht’
Bu dosrach dù-ghlas am fraoch fo bhlàth
’S mar bhratach riòghail bha’n canach mín-gheal
’Na dosaibh fior-ghlan gu sítheil ’fàs.

B’e an t-arbhar òr-bhuidhe, diasach, dlòthach,
An sealladh glòrmhor an còir an fhuinn
Mar stuadhan fairge gu dealbhach ’g aomadh
’Sa thorradh sùghmhor ’ga lùbadh crom


[TD 9]

Corc is eòrna, ’sa seagal àluinn
Le sult is làn-aighear ’snàmh ’sa ghaoith
’S gu’m ionnan àilleachd gadh sreath bhuntàta
Gu h-uaine bàrr-gucach, fàs le loinn.

Bha ’n crodh ri geùmnaich am measg an luachair
Ri cois an fhuarain is bhlasda bùrn
Am biolair uaine ri sniomh mu bhruaichean
Na gallain thuarail mu chuairt gach taobh.
Bha bannal ghruagach, le cumain ’s buaraich
A’ seinn nan duanag aig ceann gach taòd
’S mac-talla ghluais iad le luath-sgal cheòlmhor,
A’ fhreagairt òran na còisir fhaoilt.

Na sruthain chrònanach deann-ruith còmhladh,
An cinn a’ pògadh aig òb nan tonn
Is cop nan caòchain a’ ruith gu siùbhlach
Do’n choire chaochail bu rùsail fonn
An fhairge shàmhach mar ghloinne sgàthain
Is dealbh nan àrd-bheann ’sgach bàgh na com,
’S bha bun na tràghad cho sligeach, sàr-gheal,
Gu soilleir deàrrsanta, sàmhach, lom.

Bha deannal shùlair’ gu h-àrd ri sgiath’ laich,
Mu chùl na siar-sgeir a b’ fhiathaich tuinn.
Is bàt’ nan caol-shlat, a ruith na caolas
Fo raimh nan dùilneach bu chùisich sgionn
Le lom-chrann rùiste, a dh’easbhuidh aodaich
A’ ruith gu siùbhlach, ’s a’ bruchdadh still
’S i fàgail sraonan de bhuilgein mhaoth-gheal
’S a gearradh shùrdag gu h-aotrum grinn.

Bhiodh sgeùla ùr aig an t-sùil gu m’ inntinn
Ged leanain oidhch’ air mo dhruim fo sgàil
Mar òighe chiùin ann an culaidh bhainnse
’S mar chrùn na bann-righ, tha tir mo ghraidh
Tha mile neamhnaid air fríth na mòr-bheann
’S cha cheannaich òr gin de an t-seòrs’ gu bràch.
O! Nàduir dhiomhair, is ciatach d’ aodann
Is biadh do’n t-sùil thu, is iùil don’ bhàrd.


[TD 10]

GUTHAN FEASGAIR.

Sgaoil tharum do shuaimhneas
A Dhe Mhòir! ’s mar an gleann
An déidh an latha le uallaich
Le dhòchasan fuadain, is fior,
Air cagailt, ’s air frìth nam beann
Thigèadh do shìth le ùr-dhòchas
Mar chodul naoidhein ri mhàthair
Fo ’d sgiathan gràidh gam chòmhnadh.

Chì mi thu, isean bhig ghaolaich
’A d’ shíth-bhrugh a’ siridh taimh
A’ pasgadh do sgiathan beaga
Fo ’n duillich dhealtaich le fiamh
Roimh chùirtean dubhach na h-oidhch’
Ach éiridh tusa roimh ’n ghréin
Am fianuis ’ur leùs dol suas
A ghorm nan neùl, s tu ri seinn!

Uist! an cluinn thu sruthan.
E mar chriostal geal a’ taomadh
Thar mhaol-leacan donna-sleamhain
Mu’n charra-ghlas lom a’ lùbadh.
Gu coire còthair nam bradan
A ’srùladh le crònan anamoich
Siubhal airgiodach soilleir,
Le dian astar gu fairge.

’Ghrian ’na mogul chrà-dhearg
Ciar air chùl nan uisge mall,
An t-uisge reídh! O dheas go tuath
An tir, san cuan, suaint’ ’am bratach síth
An glaic a cheille, cadal fann
Is tusa ghréin don’ linne fhuiltich
A taomadh sàmhach, sìor dhol dhiom
’Ad’ thrusgan sgàrlaid agus purpur.

Mar thàladh millis màthar
Tha osag thlàth na gaoithe-’n iar
A’ snàmh ’san duilleach ghorm
’Sa togail leatha làn a miann


[TD 11]

A chùbhraidheachd. ’Sa lorg
Troimh ionaid dhiomhair a ghlinne
Spiosraidh ghucac, is mhaoth-lus
’Gan giùlan don ear air sgiath aoibhneis.

’N cluinn thu! treud air a bhuaile
Is a nuallan a’ dùsgadh
Mac-talla, le sgallan sgìtheach
An talla ceòthach nan garbhlach
’N cùirtibh falachaidh na stùcaibh.
Sud e rithist! a freagradh
Fead a’ bhuachaill’ air fàire
Tighinn ’on àirigh le chaoraich.

Cluinn torman na fairge
Pògadh garbh-chladach m’ eilein
Cluinn onfhadh a’ chumhachd,
Guth an leoghain an cunnart;
Le toirm uaibhreach is bhorb
Fad air falbh mar fheachd churaidh
Air eich mheanmnach a strí.
Ach a nochd tha thu ’n síth.


CÙIRTEAN NA CUIMHNE.

Tha doimhneachdan ’sna cùirtean so
Nach ruig an smàoin gu bràth.
A’ beachdachadh do thùrailtean
’S ann bhios mo shùil an àird,
’S e ’n taobh o’n tig a’ ghrian orm
Sam miannach leam bhith tàmh
A’ togail suas gu mùirneach dhomh
Na nithean caòmh a bhà.

Na nithean prìseil spéiseil
A tha fréumhach innt’ ’s nach searg.
’G ath-dhùsgadh còmhstri aignidhean
’Na deochan blasd’ is searbh.
Iad ùil’ agam ’gan ùrachadh,
Mo shùil air iomadh dealbh,
Tha fòghlum dhomh nan céuman
Anns am béusail a bhith falbh.


[TD 12]

So talla nam Bòid-bhriste, san
Do shil mi tric na déoir
Os cionn gach soitheach briagha
Ged bha chriadh a measg an òir,
Och! och! carson a rinn mi iad,
Na rinn mi iad cho mór
Cur brat na nàire suas orm
’S crith-uamhann tighinn air m’ fheòil.

So talla lom na Mórchuise
San robh mi pròsail uair,
Mo chridhe gealltainn móran dhomh
’S mo dhòigh an nithean truagh;
Cha tigidh aois air m’ òige, is
An stròdhalachd bha m’uaill,
Mo spionnadh a’ cur sùrd orm
’S mo dhùil ri iomadh buaidh.

So talla nam Mi-Ghniomharan,
A thiodhlaig mi le cealg.
Aig iomall dorch na cuimhne,
Cur oillt orm is fearg;
O! racham seachad socrach orr’
Tha ’n coslas dhomh ro-gharg
’Gam fhàgail crom-cheann, gort-chridheach.
Le teanga thosdach bhalbh.

Ged dh’fholuich mi an uaighean iad
Air uairibh thig iad beò.
Cinn nathraichean is dhràgoin orr’
’Gam chur gu làr gun treòir,
’S e their iad rium, “Is ùmaidh thu
San t-saòghal ’s tearc do sheòrs’,
’S an duibhre chuir brat-sgàil umainn
Bidh soilleir tràth gu leòir.”

So talla fhuar nan Àmhghairean,
Sna dh’ fhàisgeadh tric mo chridh’
Thug tìm an gath á pàirt dhìubh dhomh
’S mi tuigs’ nas fheàrr am brìgh
Tha cuid dhiubh ùr an tràths’ agam
’Gam shàrachadh le sgìths


[TD 13]

A’ teagasg a bhith sàmhach dhomh
’S mo shàil a chumail síos.

So cùirt nan Làithean-Òga,
’S mi gun sgòth eadar mi ’s grian,
An neo-chiontas ro-shòlasach
Ag òl á sruthan fion;
Is milis a bhith meòrach innt’.
’Na seòmraichean tha sgiamh,
Cha cheannaich òr an ionmhasan,
Uil-ionmhainn iad lem’ mhiann.

O! maduinn ait na h-òige
Bu deònach leam an triall
Bha gus mi-fhìn a thèoireachadh
Gu sòlasan gun chrioch!
A’ sniomh an t-snàtháin dhòchasaich,
Air m’òrdugh bha mo mhiann
A’ lasadh suas gu ròs-dhathach
Gach còmhnard agus sliabh.

So talla Ghàoil, nach àlainn i
’S i os cionn chàich gu léir!
Tha agam gaol mo mhàthar innt’
’S gu bràth an tuig mi è?
Cha tug am bàs air fuarachadh
Cha tug an uaigh air béud,
Mar dhuilleach uain’ nan ùr-chranna
Air nach tig caochladh sgèimh.

Tha agam gaol na h-òig innte,
Na h-òrain a bha binn,
Comhfharpuis anns an òg-mhaduinn
Ri eòin bheaga nan coill;
A’ togail nan tùr ghlòirmhoire,
Measg sgòthan soilleir grinn,
Is bogha-frois mu’n cuairt orra,
A’ falach uam nan glinn.

Tha iomadh blàth-fhleasg chùbhraidh innt’
’S cha toir an àois orr’ searg,
Toirt spionnadh dhomh is ùrachadh
’Nuair bhios mo chùisean searbh;


[TD 14]

Na caoimhneasan bha blàth-chridheach,
Na càirdean a bha dearbht’,
Gu toileach a chom-pàirtich rium
Mo làithean blàth is garg.

O! thusa leùgh na briathran-sa
Ma fhuair thu annta brígh
Thoir altrumas is nuadhachadh
Do’n t-suairceas tha nad’ chrìdh’
Is cum do shùilean suas Thuige
Da’n aithne luach gach nì
’S bheir ceart-bhreith air gach fàilnigidh
A chràidh thu féin is mì.


AMADAN A’ CHRIDHE.

O Amadain, a faigh mi cís ort
’S caithriseach mi ’strí ri d’ bhuaireas.
’Cur brat-òirdhearc air mo léirsinn
’Togail seùdan as gach truaighe.
’G radh rium gur duine gleùsd’ mi
’M pearsa ’n deagh-ghin, is am buadhan
Chuir thu tric air mhisg mo reùsan
’S thaitin thu car ré ri m uabhar.

Thubhairt thu rium nach fhaighinn bàs
Nach bristeadh aois gu bràth mo shuaimhneas,
Mar an duigh, gu’m biodh a’ màireach
Cinneachadh ’s a fàs gu buadhach
Saoibhreas freasdallach an dàn dhomh
Neart is slàint, gun sgàil d’am bhuaireadh
’S oiteag chiùin toirt siubhal àgh’,
Air seòlaid fhàbharrach neo-luaineach.

Mhol thu dhomhsa beatha mhùirneach
Dh’ àom thu mo rùn an tòir orr’
Do rùin-dhiomhair lion mo chréabhag
Tric a togail séis ’am’ dhòchas
Greasad togarradh mo bheùsan
Seùlachadh dhomh gné a’ mhòrain
Seirm dhomh mìlseachd bhlasd na’m plaoisgean
Gloir an t-saoghail, ’s miann na feòla.


[TD 15]

’Gradh rium, cha ’n eil ann Dia,
Cha ’n eil diabhal, Criosd, na neamh ann.
Bhrosnaich thu mo thàmh ’san uaigneas
Nach robh ann ach tuaiream sgéile.
’Sgiùrs thu gach smaoin a lion mi
Mu an t-siorruidheachd, is m’ fheùman
Sparradh sòlasan na mòmaid
’S mhiannaich mi gu mòr ’gad éisdeachd.

O ’s iomadh neamhnaid gheall thu dhòmhsa
Lasadh mo dhòchas le ciòcras
Deilbh mo réis an ceùman sòlais
Cuibhrigidh mo bhòrd le sióda.
’S na ’m bu sheilbh orm na gheall thu
Cha bhiodh m’ anntlachd ’gad chur díblidh
Thionndaidh mo Mhàigh gu Geamhradh,
’S thosd e as an am do bhriòdail.

O Amadain, tha nis do chòmhradh
’G ùrachadh mo threòir ga d’ éisdeachd
Cluas mo chridhe ruit a lasadh
Ge dall aineolach air fheum thu.
Tigh nan iomadh seomar falaich
Co da ’n aithne ceart gu leir iad!
’S tusa togail suas nan caisteil
’S chaoidh cha charruich ach an t-eùg thu.


C’ ÀITE?

Is duine mi a Bhàis, a ruith na réis
Is ruigidh mi a ceann, ’s tu fein fa-dheòidh
’O òig gu aois, tighinn thugad ceum air cheum
Is dùnaidh tu mo bheùl le gath do phòig.

Is cò thu féin, nach meataich bròn na gràdh
Is deòir na màthar cha chuir dàil ’ad cheùm
Cha’n ionmhuinn leat an t-uasal, seach an tràill
Is iocaidh iad na tha iad, dhuit le chéil’.

Le d’ chorran geùr, do’n sleùchd na h-uile bheò
An staid co-ionnanachd, mar ní gun fhiù.
Bheir thusa ’n lag san làidir, aois is òig
Do d’ chùirtean dubhach, ’o nach pill a h-aon.


[TD 16]

An tù da-ríribh, crioch nan uile riochd
Ceann-uidhe shiorruidh na bha ’n uchd ar crè,
An till sinn leat gu dus, mar sin gu bràth
Gu neo-ni bhith-bhuan, ’s tosd gun cheann, gu léir?

An tusa deiridh caomhalachd is truais
’S gach mòmaid mhilis ’lasadh suas ar ’n aoibh’.
An cuir thu glas gu bràth, am mionaid uair
Air cridhe truacanta, gun fhuath, gun fhoill.

O c’ àite ’n teid an sonas ’las ’am chom
An t-òran aoibhneach, a bha ’seinn ’am chrídh’
O c’ àite, c’ àite ’n teid gach aignidh bhlàth,
An truas, ’s am bàigh, ’san gràdh do mhíle nì!

O ’s mairg don chridhe tha ’na thràill da mhiann’
’S gu ’n toir thu cís air ann an iomlaid uair
Ciod e dhuit-sa, cnuimheag bhochd na spìd
Tha ’n duigh cho slàn, sa màireach aig an uaigh.

Am bidh thu’ gàire ri luchd uabhair mhòir
A’ cheannaich’ mòralachd, le fuil is péin
An greadhnachas na tiota, cur an dòigh.
Cia faoin an ùghdarras, ’n uair a thig thu féin!

Na’n tu an dorus thun a’ Bhreitheamh Mhòir
Tha fiosrach air gach dòchas, air gach eìs.
An seirbheiseach thu Dhà-san, rinn gach feòil
Da ’n eòl an cridhe, mar nach eòl dhuinn féin?


AN LÀMH DHEARG, 1937.

O shìth ro-chaomh, tha thusa naomh;
Tha luach do shaors’ thar èolais;
A’ tighinn o shuas air talamh truagh,
’S an d’ fhuair thu iomadh dòruinn.
’S tu ag agradh air cloinn-dhaoin’
Bhith aonaichte ’n co-chòrdadh.
’S beannaicht’ iad a thug dhut gaol.
’S a leanas dlùth ri d’ òrdugh.

’S tu craobh na mais’, is àillidh dreach
Le measan blasda brìoghmhor;
Co-fhaireachadh an luib gach slait,
Is duillich ghloin na sìochaint’;


[TD 17]

Tha saorsa ’s neo-chiont ’na do phreas,
’S fo d’ sgèith tha onair ’s Fìrinn;
Ach ’s eagal leam gu’n stad thu dh’ fhàs
’S do mheangain àrd’ a’ dìobradh.

Tha do nàimhdean ’n diugh an drip,
’S an cridhe air mhisg le uabhar.
Thog i ceann, an nathair nimh,
’S i an geall air fuil na tuasaid.
An tuagh gun iochd ma théid ri d’ bhun
(Chan iarr i cus gu gluasad).
B’ fhèarr do mhìltean a tha bèo
Gu’n robh iad òg ’nan uáighean.

Chì mi cumhachdan ri dùsgadh,
’S a’ toirt cliù gu lèor dhu:
’N cridhe dubh ’s an teanga dhùbailt.
Cur an cùisean òrdail,
’S iad ’nad ainm-sa, le guin chealgaich
Dèanamh earbs’ am mór-neart—
’G iarruidh cogaidh, a’ leas síth’,
’S le teanga mhìn ’gad fhògradh.

Chì mi cnuimheag dhuslaich, ghuinich,
Mór le cumhachd uaire,
’Deasachadh a’ chonnaidh oillt,
Ni teinteach amar buaireis;
’Cur riut cùl le miodal claon
’S a ’cur do rùintean suarach,
’Saltairt air na bòidean àrd’
’S ’na’n tràill le miannan uailleil.

Ged bu leat an talamh ciar
’S na tha fo’n ghrian, ’m bu leòr e?
An lìonadh sud na h-uile mhiann?
An t-iarrtas, am foghnadh?
An cumadh sud thu fada buan.
Gu mealtainn duais fir-foirneirt?
’S an corp crè am faigheadh sìth
Is mallachd mhìltcan còmhl’ ris?

Ciod i ’s prìs air fuil na neo-chiont?
Ciod i osan màthar,


[TD 18]

’S ’cridhe-brist, an geimhlibh-teinnteach,
Caoidh airson a h-àlach?
Ciod e ocras, tart, is fulang
’N cuantan dubh an amhghair?
’N dùin thu’n t-sùil ’s a’ chluas le chéil’ orr
’S gu’n thu féin ach bàsmhor?

Ach lùbaidh tu do ghlùin do’n Bhàs,
(Cha chuir thu dàil ann mòmaid)
Ni co-ionnan thu ri tràill—
Chan fhàg e agad feòrlaing.
C’ àite ’nis a bheil do bhuaidh
’S an sluagh ’s na rinn thu bòsda
’S fuil na mìltean air do làmh
Aig cathair àrd Iehòbhah.

Chluinn mi cuid a their mu’n sínnsre
Gun robh ’nan dìth ’bhith bàigheil,
Nach robh adhartas ’nan linn,
Na fìreantachd ’nan nàdur.
’N d’ fhuair sinn’ cìs air miannan clì
Air farmad, strì is àrdan?
Sinn ’tional arm an ainm na sìth
’S cur mì-run ’n cridhe gràdhach.

Righrean treùn’ an aimsir-céin’
Ag at ’s a’ séid le fòirneart,
Dh’ íobair iad do bheannachd réidh
Air altair fhéineil cònnspaid
Ciod e ’n cliù a tha ’nan déidh?
Co thomhais meùd an sòlais?
Dh’ aom an cumhachd an sruth tìm,
Mar dhealt a’ ghlinn ’s an òg-mhios.

C’àit’ ’eil Alasdair bu tréine?
C’ait’ ’eil Ceùsar Ròmach?—
Le fir-chatha a’ toirt beùm ort,
S thug iad géill air mòran
C’ àite, c’ àite ’bheil iad uile
Na fir fhuilteach mhóra?
Sgàil gun bhunait, chaidh i ’m mugha
Cha do dh’ fhuirich sògh dhith.


[TD 19]

A Chathair àluinn! fuirich leinn.
Biodh tioma air foill is eùcoir.
Bràthair ’cumail còir ri bràthair,
Ann am bàigh ri chéile.
Biodh do mhùirn air muir is tìr
Gu iomall crìch gach céine;
’G altrum dòchais ’n ar linn
Nach cluinn sinn latha d’ éiginn.


CALL NA H-IOLAIRE.

’S mi ’g amharc air na Biastan,
’S am fiacla corrach cruaidh
Le ainiochd an dùbhlain,
Tha ’g ùrachadh am smuain
An oidhche dhubh bliadhn’-ùire
Chuir driùchd air ioma gruaidh:
An Iolair cha do ràinig i
’S ràn-bàis aic’ air do ghruaig.

Có thuigeadh meùd an gàirdeachais
’N Caol-Àcainn dol air bòrd;
Thug ceithir bliadhn’ an àmhghair
Fo sgàil a’ bhàis d’ an dèoin,
A’ leas an Righ ’s an Dùthaich
A’ dion a cliù ’s a còir?
Is dhòrtadh fuil nam mìltean
’S an iòbairt a bha mór.

Bha an t-athair caomh ’san àireamh,
A sgaradh tràth bho ’chlann,
Le taingealachd do’n Àrd-Righ
Gu’n robh gach càs aig ceann;
’S e dèanamh dealbh na smaointean
Air bean a ghaoil ’s a’ ghleann,
’S mar phògadh e gu gràdhach i,
’S gach cridhe làn ’s an am.

Bha aon mhac na màthar ann
’S a dealbh air clàir a chridh’;
’S e deiseal gu a’ fàilteachadh
O thobair làn a ghaoil;


[TD 20]

’S e cuimhneach’ sgiath a càirdeis,
’S a gràdh ’nuair bha e maoth;
’S a deòir bha gort ’nuair dh’ fhàg e i,
’S e leath’ mar chlach a sùl’.

’S e so am fuigheall thill dhiu
O’n chuibhreach a bha mór:
Seòl’dairean is saighdearan,
’S gu’m b’ aoibhneach iad air bòrd.
Bha di-chuimhn’ ac’ an oidhche sin
Air ioma teinn is lèon,
Is cùrsa dìreach cinnteach ac’
Air bhàrr nan tonn gu Leòdh’s.

A Leòdhais bha thu mùirneach
Is d’ ionndrainn tighinn gu ceann.
Bha ioma bean an oidhch’ ud,
’S a cridhe seinn le taing,
A’ sileadh deòir an aoibhneis
’S ag cuimhneachadh d’a clann,
Gu’m faiceadh iad am màrach iad
Tighinn sàbhailt’ gu luchd-dàimh.

Bha peathraichean is màthraichean
’Cur fàrdaichean air dòigh,
Ag ullachadh gu mànranach
Gach nì a b’ fheàrr fo’n còir.
Bha ioma bodach liathghlas
Gu briathrach dèanamh spòrs;
Dol faoin le meud an gàirdeachais,
Gu’n robh na h-àrmuinn beò.

Mo chall! mo chall! an cuala sibh
An éighe chruaidh gach taobh?
An Iolair air a cliathaich
Fo riaghladh mara ’s gaoith;
’Na sìneadh ris na Biastan
Gu’n do shiabadh i o cùrs’,
Toirt uaigh-sàil’ do chiadan
Am fianuis tìr an gaoil.

Mo thruaighe cha b’ sgeòl dhiomhain i!
Nach cianail ’bhith ’ga h-ínns’?


[TD 21]

Bha tosd ainiochdmhor dubhachais
Is bior an grunnd gach cridh’;
Bha gul an àit’ a’ ghàirdeachais
’S an dòchas àrd gun chlì,
Ag cluinntinn guth na h-éiginn
“Mo chreach! tha ’n sgeùla fìor.”

Is ioma’ òigear calma bh’ innt’
Nach tug an stoirm air smaoin:
Na sruthan toinnt’ ’san onfhadh
Is gorm-thuinn dol ’nan smùid;
’S ann bha’n cridhe ’s aiteas orr’
Tighinn faisg air tìr an fhraoich;
A’ faicinn soluis Stèornabhaigh
Cur sòlais air gach gnùis.

’S ann ann bha ’n sealladh uamhasach
’Nuair fhuair i buille ’bhàis:
Sniasail air na cruaidh-sgeirean
Muir fuaraidh tighinn ’na làid
Gu beucach, dos-cheann, bruailleanach
Neo-thruasail bha do nàmh
Cur cridh’ a’ ghaisgich luaisgeanach,
Is gruaidhean a’ dol bàn.

Có an cridh’ tha blàth a’ bualadh
Nach leagh le truas ri ’m beùd?
Có an t-sùil a chunnaic luaidh air
Nach sileadh bhuaith’ an deùr?
An uair bu chinntich’ sàbhailteachd,
’S iad làimh ri’n dachaidh’ féin,
’Se am Bàs a rinn am fàilteachadh
’S a bhàth iad ris a’ Bhéist.


MO RÙN.

Mo rùn a chruinneag Ghàidhealach
Air m’ fhacal fhín cha trèiginn i
A’ chruinneag laghach Ghàidhealach
D’an tug mi spéis o’m òige.

Cha tàmailt dhomh, ged dh’ ínnsinn e
Gun tug mi gaol nach diòbair dhuit


[TD 22]

’S e sin tha lionadh m’ inntinn-sa
’Sa dh’ fhàg cho binn mo cheòl air.

Cha ’n fhaca mi sa’ Ghearmailte
Gin idir ’ghaoil cho dealbhach ruit
Do phearsa ghrinn gun chearb orra
Cur farmud air gach òigear.

Cha d’ fhuaras measg na Spàinich i
Cha ’n fhaca mi ’san Àisia
Na idir an Astràlia
Cho àillidh ri mo Mhòraig.

Cha ’n fhaca mi san Eadailte
Bean d’ fhiamh a measg an cleasaichean
Do ghuth mar bhinn-cheòl fheadanan
Cho beadarrach ri smeòraich.

Cha d’ fhuaras measg na Frangaich i
Cho aotrum na cho annsanta
Bu ghrinn air ùrlar dannsaidh thu
’S cha stampadh tu am feòirnean.

Bha gach maise luaidhinn ort
Mar shíoda mín do chuailleanan
Slios geal mar shneachd na’n cruadhlaichean
’S do ghruaidhean mar na ròsan.

Na faighinn dùrachd m’ iarrtais
’S gu’m biodh gach cùis mar mhiannaichinn
Bhiodh m’ aignidh air a riarachadh
’S am bliadhna bhiodh sinn pòsda.


IS TROM NA SMAOINTEAN.

Is trom na smaointean a dhùisg gu dàn mi
Is truime ’n gaol a ghoid sùnnt na h’ àbhaist
’Se sin a chaochail mo ghnuìs a Mhàire,
’Sa rinn mo bhuairidh, gun suaimhneas làth dhomh.

Is gort an caol-ghath am chridhe ’shàthadh
’N uair dhearc mi h-aogasg, rinn Cùpid gàire.
’S tha mise leòinte, a reùl ùr nan oìghean,
Gun ghuth, gun chòmhradh, gun cheòl, gun mhànran.

Is grianach caomhach a h-aodann mòdhar
Co chunnaic samhladh d’a seang chorp bòidheach


[TD 23]

Is flathail, buadhach, gu leir a gluasad,
’Sa cleachdadh stuama, gun ghruam, gun mhòrchuis.

Is corrach gorm-dhathach boillsg’ a sùilean,
Is fàinneach cuachach a ghruag is crùn dhith
Is snaidhte glé-gheal, a ghaoil do dheùdaibh,
Mar ròsan Céitean a gruaidhean ùbhlach.

Tha buadhan òirdhearc na d’ dhòighean càirdeil
An cridhe truasail, tha uasal bàigheal
Tha cainnt do bheòil leum na thobair sòlais
A dùsgadh ceòl, agus sògh am nàdur.

Nach mi bha tàmh leat air bràigh na màoth-lus.
Na ’n coille shàmhaich fo sgàil nan craobhan
’Se sud mo Phàrras, s mo smaoin a ghnàth air,
’S mi ’g innsidh Mhàire, mo ghràdh as ùr dhuit.

Co b’ urrain ’sgriobhadh, na innsidh ’n òran
Mu’n tinneas thruagh so, a ruaig mo shòlas
Ged ’s fhada ’uam thu, thar tir is chuantan,
Tha m’ aignidh luath-ruith gach uair na d’ chòmhail.

Nach mi a shiùbhladh air gaoth na h-iarmailt
Mar cholman bòidheach gu treòrail dian-ruith
’Sa dh’ aindeoin mhílltean, an t-astar dhirínn
’S cha’n fhàsainn sgíth, tighinn gum’ ribhinn chiatach.

Tha cogadh aognaidh nan smaoin am chliabh-sa
A dh’ oidhch’ sa làth mi fo sgàil an iargainn
Ach gus an duìnear fa-dheòigh mo shùilean
Mo rionnag-iùil bi mo rùn, ’s mo mhiann ort.

Is mi bhiodh tùrsach as aonais dòchais
Is mi bhiodh cianal gun sgiala beò ort
’S ge fhada thriall thu, gun ruith om’ chliabh-sa
Na còrdaibh diomhair, nach spion am bròn-as.

O guidheam fillte dhuit síth is sòlas
Is iùil o’n Àrd-Righ gu bràth gad’ sheòladh.
Cha stad mo ghaol dhuit, an taobh-sa Iòrdan
A mhaighdinn àillt’ dhùisg mo dhàn cho neònach.

Mo bheannachd làdair le stà mo bhruadair
Mo neamhnaid phríseil, a ribhinn uasail.
Mo dhùrachd chàirdeil, an diugh ’sa màireach
Nach fhaicear sgàile, gu bràth, na gruam ort.


[TD 24]

NA’M B’FHIOS DHUIT.

Na’m b’ fhios dhuit a Mhàiré, mar tha mi gach uair,
A’g ionndrain do chàirdeis, tha ghràidh dhomh thar luach
Cha bhiodh tu cho sàmhach, gun fàth a chur uat,
A sgaradh mo smuaintinn brònach.

Tha ’n oidhche so cianal, ge briagha agus ciúin
An ùr-dhealt a soillsidh mar dhaoimean sa raoin;
Tha ’n uaigneas ’san sàmhchar, gam fhàgail fo thùrs’
’S mi fada bho rùn nan òighean.

Tha ’ghealach ri gluasad an cuantan nan neùl
Ri dùsgadh am smuaintean, a ghruagach tha reídh
Le ’m b’ àbhaist dhomh sùgradh, fo chùirtean na reùl
’Nuair bha sinn le cheille ’n Leòdhas.

Na’m faighinn mo dhùrachd, gu siùbhlinn san am,
Cho luath ri mo smàointinn, a dùthaich nam beann.
Is chithinn le’m shùilean, mo ghàol anns a ghleann.
’S bu shlàinte car-laimh na h-òighe.

Tha ciabhan ro àillidh mar sgàilean na h-oidhch’
Na lùbanan càomhach a’ crùnadh a cinn.
’S tha dubh agus geal, agus deirge na h-aoidh’
Mar fhitheach ’s fhuil roinnt san òg-shneachd.

Tha blàths agus cíuine na sùilean tha bainnt’
Tha h-anail cho cùbhraidh ri ùbhlan air chrann.
A ròs-bhilean ceòlmhor mar smeòrach nam beann.
’S do shlios mar an t-àllt fo chòthar.

’Si furan a fàilte chuir sgàil air gach fonn
’Nuair gheibhinn a mànran bu bhàigheile leam
Cur misg air mo chridhe, ged bhitheadh e trom,
Gu snàmhadh e ’n tonn do shòlais.

’Stu rògha mo chridhe thar ní tha fogh ’n ghréin
Thar beartas is mòrachd, thar òr agus seúd.
Ged gheibhinn iad uile, is tusa bhi ’n éis
Bu sgàile gun fheùm e dhòmhsa.


[TD 25]

MAR A’ GHRÀDHAICH MI THU.

Mar a’ ghràdhaich mi thu
’N tomhais gliocas a ghrunnd, na àird?
’N tomhais àmhghair is tùrs’
’N tomhais trioblaid, na lùig, na bàs?
Am bàth teanga na treùbh,
Am maoch miodal, na breùg, na cràdh,
Mar a ghràdhaich mi thu?
’Reùl mo chridhe!; is tu gu bràth.

Mar a’ ghràdhaich mi thu;
Ann am chadal, ’s am dhùisg gach uair
Ann a solus na grèin’,
Na gealaich, ’s nan reùltan buan.
Anns gach anail is smaoin,
’An uaigneas, ’s am brùchd an t-sluaigh,
Anns gach buille-cridhe beò,
Ann am ithidh, am òl, ’s am ghluas’d.

Mar a’ ghràdhaich mi thu;
Ann an neo-chiontas shaor gun ghò
Leis gach bith th’ ann am chrè,
Leis gach aignidh is beùsail seòl.
Na mo shòlasan àrd
Na mo chunnart, na’m chàs, na’m dheòir.
Sud mar ghràdhaich mi thu
’Reùl mo chridhe!, a rùin nan òigh.


NA’M BÀSAICHEADH NA BOIREANAICH.

Bha Dòmhnall Mòr, mi-fhortanach
Bristeadh thruinnsear ’s chopanan,
’S ged’ bha Peigi ri uchd bàis
Gun tug i tàire chrosda dhuit.

’N uair a loisg thu do dhà làmh
Thuart ise ’s fàite corruich oirr’
“Ciod a dheanadh fir an àit
Na’m bàsaicheadh na boireannaich?”


[TD 26]

“Na ’m bàsaicheadh na boireannaich
’Se ’n saoghal a bhiodh dona dheth
Bhiodh e falamh, agus fàs
Na ’m bàsaicheadh na boireannaich.

“Dheadhadh an gaol a nàrachadh
Dh’ éireadh strí is cànranachd
Dhùisgeadh cogadh measg nan treùbh’
Is cha bhiodh feùm air Pàrlamaid.

“Cha chluinnte comhairl’ mhàth’raichean
Na idir glag na sgàthanan
Dheadhadh luchd nan seùd air bord-nam-bochd
’Sam bùthtean cosgail fhàsachadh.

“Air seision cha bhiodh feùm againn
Bhiodh stri a’ measg nan èildeirean
Bhiodh an Eaglais bochd gun chùrs’
Is sgaoileadh cùirt nan deùconan.

“Bhiodh gach bodach deùr-shuileach,
Na gillean òg gun cheùm aca
Bhiodh gach bràsaiche mu’n cuairt
A’g èirigh suas na reùbaltach.

“Bhiodh fear le cridhe ’s sgàinean air
A thug an gaol da àilleagan.
Ri guidhe làitheil aig a h-uaigh
I thighinn a nuas mar Làzarus.

“Am bothan bochd cò sguabadh e?
Cò dhèanadh lit na fuarag dhuibh?
Cò cheangladh sguab, ’sa dhèanadh toit,
Na nigheadh poit an tuathanaich?

“A bhriogais reùbt’cò chàireadh i,
’N uair thigeadh meirg ’s na snàthadan?
’S bhiodh gach stamag tric fo leòn
Gach còcair ’s losgadh-bràghad air.

“Cò laigheadh dlùth cho annsannta,
’Sa chumadh blàth an seann-duine
’N uair thigeadh crith ’o shios is shuas,
’S a thigeadh fuachd a’ Gheamhraidh air?”

Fhreagair Dòmhnall, “Bi ’na d’ thosd,
’S do theanga nochd car fileanta,


[TD 27]

Bhiodh a chuis seachd fillte ceàrr
Na’m bàsaicheadh na fireannaich.

“Nam bàsaicheadh na fireannaich
Mo thruaighe mhòr, nan tigidh e!
Dheidheadh sibh uile mach a rian
Bhiodh síth a triall, ’s cha tilleadh i.

“An nighean òg gu smuaireanach,
A’ bhanntrach ’s i cho luaisgeanach,
Seann-chloinn-nighean, call an dòchais
’N eibhleag bheò a’ fuarachadh.

“Cò chuireadh is a dh’ àiticheadh
’Sa thogadh ’am buntàta dhuibh?
Cò a’ spealladh còrc’ is eòrn’,
’Ga thional dòigheil sàbhailte?

“Cò rùisgeadh am poll-mònach dhuibh
’Sa bheireadh dhachaich fòghnadh dhith?
Cò a’ thíreadh air an àth
’Sa chàireadh ar cuid bhrògan dhuibh?

“Cò dheanadh ùrnuigh ’s searman dhuibh
Cò stuireadh bàt’ air garbh-thonna,
’Bheireadh dhachaidh sgait na trosg,
Na damh, na molt, ’sa mharbhadh iad?”


DOL DHACHAIDH.

Air bhàrr ma’n tonn gu sìubhlamaid
Air bhàrr na’n tonna dù-ghorm
A’ marcachd cuain, ’sa cùrsa tuath
Air eilean uain’ na fraoch-bheanna.
Air bhàrr na’n tonn gu siùbhlamaid.

Cò ’n cridhe nach biodh sòlasach
’S nach seinnidh leam an t-òran so
A’ tarruing dlùth air Tir-an-Fhraoich
Is luchd mo ghaoil ri còmhnuidh innt’?

’N uair thig an Samhradh cùbhraidh leinn
B’e m’ aiteas a bhi smàoineachadh
Nach fhada ’n t-am gum faigh mi ann
Air feadh a ghleanntan maòth-lusach.


[TD 28]

Is chì sinn ann na firichean.
Gach sealladh sùl bu ghrinne leinn
Na sléibhtean corrach, sgorrach trom,
Far ’m bi ’n damh donn ri ’g ionaltradh.

Is chí sínn ann na buailichean
Mu ’n robh sinn òg ri buachailleachd
Na h-uain air mhire feadh na’m tom
’S croth-laoigh air machair Shuainaboist.

Is cluinnidh sinn na smeòraichean
A’ togail fonn san òg-mhaduinn
An uiseag ’gheùsd’ an gorm na’n neùl
A’ cur an céill a sòlais dhuinn.

Is cluinnidh sinn a’ Ghàidhlig ann
A’ chaìnnt a bh’ aig ar màthraichean.
’Sa furan caomh am beùl gach laoich
Is rùnaich leinn bhi fàilteachadh.


LE DO GHUNNA, DHÒMHNAILL.

Le do ghunna, Dhòmhnaill,
’S do briogais ghoirid,
Le do ghunna, Dhòmhnaill,
’S do chota ruadh,
Le do ghunna, Dhòmhnaill,
’S do bhoineid bileach,
Leagaidh tu na h-iseanan,
Mo ghille cruaidh.

Is sgiobalta mar thàr thu
An gunna fada:
Stoc de dharach làidir,
Bu ghrinne tuar;
Dà’ òrd shleamhain, èasgaidh
Nach dèanadh maille;
An duine còir thug seachad e
Gum faigh e ’dhuais.

Theíd thu leis do’n Òban
’S do Obaireadhain,
Measg nan daoine-móra
A’ dol gu tuath;


[TD 29]

Sir Iain is Lord Lòvat
Is Mac-a-’Phearsoin;
’S cha bhith anail bheò ann
A bheir ort buaidh.

Chì mi air leth-ghlùin thu
Aig cùl na’n stalla,
Lasair teine fùdair
’Ga leigeil uat,
Leagaidh tu na faoileagan
Ris a’ ghealaich,
Sùlairean is clamhanan
Is cearcan ruadh’.

Theíd thu ’bheanntan Ùige
’S a chùl a’ Chliseim;
Sgriosaidh tu na naosgan
A dh’ aona ruaig;
’S ruigidh tu gu siùbhlach
An cladach Niseach:
Smùididh tu na bugaidean
Is guga ’chuain.

Cha bhith eùn air aonach
Nach téid ri talamh:
Corra-gritheach chaol-chasach,
’S dreathan-donn,
Fithich dhubha chùl-spuireach
’S goban cama,
Trìleachain is eallachan,
Is lacha lom.

Chuala mi gun d’ raìnig tu
Baile an Truiseil;
’S gun do chuir thu smàladh
Ri tunnaig Mòr;
Gun deach caol-thèarnadh
Air Ruairidh Siosal;
’S cearcan-guire Màiri
Nach èil iad beò.

Annlan math na bliadhna
’Se sin a th’ agad


[TD 30]

’S ann a bhios tu fialaidh
Ri fear gun lòn
An Granndach cha ’n ioghnadh
E bhith cho reamhar
’S ann tha buil na fiacail’
An Aonghas Mòr.

Ma théid fios mu d’ ionnstramaid:
Null an t-aiseag
Bidh Hitler ’s a chompanaich
’Dèanamh bròin
Cha téid mìr an ìre
De Mhaighstir Stalin
’S cha’n fhaigh Mussolini
An cadal stòld’.


AN GUGA NISEACH.

Mo bheannachd aig bean Ruaraidh
A chuir an t-isean bh’ uaithe
Gur h-ann fada tuath, a chaidh àrach,
Cha bu mhisd’ a ’shnuadh sin
Bha sult na gaoithe-tuath air
’Se fàile nan tonn uaine chuir slàint air.

An guga Niseach liath-ghlas
Is milis e fogh’n fhiacail
Thar gach uile bhiadh tha e càil-mhor.
Roghainn na fir-mhòra
’O Sgigearsta gu Ròdul
’N uair gheibh iad air a bhòrd le buntàt’ e.

’N guga glas is lìth air
Mac an athar riòghail
Sùlaisgeir thug íre cho tràth air.
’S cha b’e fear gun chlí ann
A bheiridh dhachaidh mír as
Ach maraichean nach diòbradh sa’ ghàbhadh.

Bodaich mhollach, smuaiseil
Ag cur am beatha suarach,
Sgoltadh nan tonn ghruamach, chur fàilt ort.
Thigeadh sruth na gaoth orr,


[TD 31]

Cha chailleadh iad an saothair,
’N uair gheibhidh iad do stùigean fo’n càirean.

Gur h-e mis’ tha fiadhaich
Cluinntean an cuid bhriathran
’S luchd nan stamag chrion ’ga do chàinidh.
Duisichean laoigh-bhiadhta,
’Speir na muice-riasaich
’Sann le sud a bhiathach na gàrlaich.


BUNTÀTA AGUS SGADAN.

’Sa Ruaraidh nach b’e sin am bòrd
’Sa chòcaireachd gun stà’
Le aran milis, ’s giomaich ròst’
’S “gillòrams” luchd nan sràid
O! b’annsa nochd bhi ’n tir-an-fhraoich
Le Dòmhnall Maol, mu n’ chlàr
’S bu chinnteach dhòmh-sa, làn mo bhroinn
A sgadan saillt, ’s buntàt’.

O! b’ annsa bhi san Eilean tuath
A chuartaich a’ muir-sàil
A thog na fiùran àlainn suas
’S cha d’ fhuaras orra bàrr.
’Sé dh’ fhàg iad feitheach, smiorail, cruaidh
Gu sultmhor, smuaiseil, slàn,
Nach b’ annas orra, làn am broinn
A sgadan saillt, ’s buntàt’.

Tha lit is bainne math go leòir
Is aran eòrna, ’s càis
Muc-na-H-Eíreinn, ’s uibhean ròst’
Is sòrnain, ’s bròchan càil,
Is ged nach dearmadain an’ fheòil
’Sa mharag mhòr, si blàth
O! b’ annsa suidhe sios le sògh
Gu sgadan mòr, ’s buntàt’.

Na’m bu Righ air Alba mi
An lùchairt riòmhach stàìt,
Bheirinn cuireadh deas is tuath
A’ dh’ uaislean mòr an àit


[TD 32]

A’ phiob-mhòr le “cabar-fèidh”
Air ghleus cur orra fàilt’
’S gun tugainn-sa dhaibh làn am broinn
A sgadan saillt, ’s buntàt’.

’N cuala sibh mu Choinneach Mòr
Is Mòrag ri uchd bàis
Thainig lighich, ’s thug e òrdugh
“Lòn don bheatha b’ fhearr,
“Biadh a thogadh i gu sunnt,
“Sa dh’ ùraicheadh a càil.”
’S thug e dhi gun dàil air truinnsear,
Sgadan saillt, ’s buntàt’.


HÒ MO BHODACH.

Hò mo bhodach, hé mo bhodach,
Hò mo bhodach, ciatach.
Hò mo bhodach, hé mo bhodach,
Hò mo bhodach, riabhach.
Hò mo bhodach, hé mo bhodach,
Hò mo bhodach, iargalt,
Bodach mollach, brogach, trodach,
’Sona thu thar nan ciadan!

Hò mo bhodach, ’s ní gun bhrìgh dhuit,
Sgríobhadh agus leùghadh.
’Se bhios ga d’ fhàgail sgìth
Ach gìobaireachd nan sléibhtean.
’Se do pheann an crann ’s an gearran,
’N talamh-dubh do phàipeir,
’S leùghaidh tu an sùil do charaid,
Cathrannus, is rèite.

Hò mo bhodach, na bi farmud
Ri luchd dealbh nam briathran.
Luchd an eudaichidh ’san eòlais
Meòrach gach rùn-diomhair.
’N tí a mheùdaicheas an eòlas
Meùdaichidh e iargan,
’S far èil aineolas toirt sòlais
’S gòraiche ’bhi ciallach.
