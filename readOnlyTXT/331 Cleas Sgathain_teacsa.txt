[TD 1]

CLEAS SGÀTHAIN

Chaidh Màiri Anna NicDhòmhnaill a thogail an Uibhist a Deas, is tha i an-diugh a’ fuireach ann am Beàrnaraigh na Hearadh. Às dèidh treis a’ strì le coimpiutairean nuair a bha i fhèin is iad fhèin òg, chaidh i an sàs ann an craobh-sgaoileadh do roinn Gàidhlig a’ BhBC. Sgrìobh i roimhe trì leabhraichean chloinne: Sràid na h-Eala (Acair, 1994), Leig Leam (Acair, 2004) agus Luasganach? Mise? (Clàr, 2007). Tha i an-diugh ag obair bhon taigh, a’ sgrìobhadh is ag eadar-theangachadh, a’ foghlam chànan agus a’ fighe.

[TD 2]

[Bàn]

[TD 3]

Cleas Sgàthain

Màiri NicDhòmhnaill

CLÀR

[TD 4]

CLÀR

Foillsichte le CLÀR, Station House, Deimhidh,
Inbhir Nis IV2 5XQ, Alba
A’ chiad chlò 2008

© Màiri Anna NicDhòmhnaill 2008

Gach còir glèidhte.

Chan fhaodar cuid sam bith dhen leabhar seo ath-nochdadh, a thasgadh no a chraobh-sgaoileadh ann an cruth sam bith, no an dòigh sam bith, dealantach, uidheamach no tro dhealbh lethbhric, gun chead fhaighinn ro-làimh ann an sgrìobhadh bhon sgrìobhadair is bhon fhoillsichear.

Air a chur ann an clò Minion
le Edderston Book Design, Baile nam Puball.
Air a chlò-bhualadh le Gwasg Gomer, A’ Chuimrigh
Tha clàr-fhiosrachadh foillseachaidh dhan leabhar seo
ri fhaighinn bho Leabharlann Bhreatainn

LAGE/ISBN: 978 1-900901-35-2

ÙR-SGEUL

Tha amas sònraichte aig Ùr-Sgeul – rosg Gàidhlig ùr do dh’inbhich a bhrosnachadh agus a chur an clò. Bhathar a’ faireachdainn gu robh beàrn mhòr an seo agus, an co-bhonn ri foillsichearan Gàidhlig, ghabh Comhairle nan Leabhraichean oirre feuchainn ris a’ bheàrn a lìonadh. Fhuaireadh taic tron Chrannchur Nàiseanta (Comhairle nan Ealain – <eng>Writers Factory<gai>) agus bho Bhòrd na Gàidhlig (Alba) gus seo a chur air bhonn. A-nis tha sreath ùr ga chur fa chomhair leughadairean.

Ùr-Sgeul: sgrìobhadh làidir ùidheil-tha sinn an dòchas gun còrd e ribh.

www.ur-sgeul.com


[TD 5]

Clàr-Innse

1 Toiseach Gnothaich 7
2 Disathairne – Catrìona 13
3 Madainn Diluain – Iseabail 18
4 Diluain – Iseabail 25
5 Feasgar Diluain – Iseabail 33
6 Dimàirt – Catrìona 43
7 Diciadain – Iseabail 53
8 Diardaoin – Iseabail 64
9 Dihaoine – Catrìona 76
10 Feasgar Dihaoine – Catrìona 86
11 Feasgar Dihaoine – Iseabail 98
12 Madainn Disathairne – Iseabail 108
13 Feasgar Disathairne – Iseabail 120
14 Didòmhnaich – Catrìona 130
15 Diluain – Catrìona 139
16 Feasgar Diluain – Iseabail 149
17 Dimàirt – Iseabail 161
18 Diciadain – Catrìona 167
19 … Aig Deireadh an Latha 172

[TD 6]

[Bàn]

[TD 7]

1

Toiseach Gnothaich

“Feumaidh tu.”

“O? Feumaidh an toiseach!”

“Chatrìona!”


Ged a bhiodh i air innse dhomh gu robh i a’ tighinn dhachaigh a phòsadh Gòrdan Guano agus gun e rùn gaolach a cridhe a bhith ga lathadh anns an tràigh-fhaochag còmhla ris, cha b’ urrainn dhi bhith air barrachd iongnaidh a chur orm. Iongnadh, fuirich, chan e na iongnadh. Bha mo phiuthar Iseabail riamh dhen bheachd gun tug a bhith cairteal na h-uarach nas sine dhi an cothrom na h-òrdain a thoirt seachad. (‘Dhan tè bhig’, is gun mìlemeatair eadarainn.)


Chan e iongnadh a bha seo ach uabhas. Glan às a ciall, cha robh an còrr mu dheidhinn. Cha ghabhadh e dèanamh.

[TD 8]

“Chatrìona, bheil thu ga mo chluinntinn?”

“Tha, agus thuirt mi riut, cha ghabh e dèanamh. Mothaichidh cuideigin. Dè ma thadhlas Auntie Marion? Aithnichidh ise cò th’ aice.”

Auntie Marion – nuair a bha sinne beag, agus a bha pàrantan eile a’ maoidheadh, O, cò aig’ tha fios, fuamhair no bòcan no poileasman air na blaigeardan aca fhèin, ’s i Auntie Marion a bha sinne a’ faighinn: “Cha leig sibh leas smaoineachadh gum faic sibh Steòrnabhagh aig an deireadh-sheachdain, am paidhir agaibh, ’s ann a thèid sibh a-null a chuideachadh Auntie Marion!” Mullach mòr na leisge, chuireadh i sinne a sgioblachadh phreasachan, no a dhustadh anns gach oisean agus air gach sgeilp, is i fhèin air an t-sòfa a’ cur grèim no dhà ann am pìos fuaigheil grinn, bogsa seòclaid gu deas agus leabhar gaoil gu tuath. Barrachd gaoil ann an ceann prìne.

“Mas fhìor gu bheil i tighinn faisg ort! Làn-fhios agad gu bheil e còrdadh rithe fada nas fheàrr a bhith a’ gearain ri na cranàidsichean eile: ‘Na h-igheanan tha siud aig Ailig, suarach aca an cuideachd fhèin! ’S fhurasta fhaicinn gun deach iad ri taobh am màthar.’ Coma leam i co-dhiù, Chatrìona, chan eil an còrr air a shon, FEUMAIDH TU.” Bha i dha-rìribh. Dh’aithnich mi sin air teannachadh na h-èigne na guth. Ach cha robh mi faicinn ciamar a ghabhadh e dèanamh, ged a tha sinn cho coltach is nach aithnich duine ach na pàrantan bho chèile sinn.


Tha còig bliadhna o ghluais Iseabail gu Lunnainn, a dhèanamh a slighe air adhart ann an saoghal foillseachaidh. A h-uile facal molaidh a chanadh ise, ’s ann a bha e a’ cur gaoir nam fheòil-sa. “Ach, a Chatrìona! Tha e cho beò – daoine annasach ùra mun

[TD 9]

cuairt ort an-còmhnaidh – fuaim – beatha – chan eil fhios cò air an tachair thu – cur-seachadan …” is mar sin air adhart. O, chaidh mi sìos ga faicinn uair no dhà – am measg, na mo bharail-sa, gleadhraich is ùpraid, sluaisreadh nam mìltean air an t-sràid mar gum biodh gèil’ on iar aig mullach reothairt, coltas an uilc is an droch nàdair air a’ chuid as motha aca: chan fhuilinginn-sa siud ’son barrachd air dhà no trì lathaichean.

’S fheàrr leamsa bhith ag obair bhon taigh. ’S e àirde a’ chuain a tha sa mhullach reothairt agamsa, chan e beathach ioma-chasach le na ceudan shùilean fuara coimheach a’ ruith sìos is suas, a-mach ’s a-steach à busaichean is trèanaichean. Cha chluinn mi gleadhraich mura bi dà fhaoileag a’ dol far a chèile mu chudaig, no Salome Sheòrais is Leannan-na-Seachdain-sa a’ strì mun bheagan bhadan aodaich a tha ga còmhdach, sin nan stadadh iad an càr air cùl a’ Chnocain air oidhche chiùin. Nan tachradh gum biodh an uinneag agamsa fosgailte. Co-dhiù, chan fhaic am baile mòr mise tuilleadh. Mhionnaich mi e. Agus a-nis seo thusa, Iseabail, leis a’ phlana a b’ amaidiche is a bu ghòraiche is …

“Chatrìona, chan eil thu ag èisteachd ri aon fhacal a tha mi ag ràdh riut!”

Ach bha, bha mi air a h-uile facal a ghabhail a-staigh. Cha robh ach mìos on a chuir mi meal-a-naidheachd oirre airson na h-obrach ùir: ceum air adhart sa chompanaidh leabhraichean, gu roinn far am biodh i a’ dèiligeadh le ùghdaran, agus is dòcha – miann a cridhe – a’ faighinn èisteachd dha a beachd fhèin air na leabhraichean a chuireadh iad an clò. Thuige seo bha i a’ cur seachad a lathaichean ann an cùil chumhang, a’ ceartachadh litreachadh dhaoin’ eile agus a’ guidhe fo h-anail bho mhoch gu

[TD 10]

dubh mu cho aineolach ’s a bha feadhainn a bha smaoineachadh gun dèanadh iad sgrìobhadh. Ach mu dheireadh bha na dorsan a’ fosgladh, bha an gluasad suas an staidhre gu glòir an treas làir gu bhith oirnn – agus bha Iseabail againne le broth oillteil bho a bathais gu cnàimh an uga, a bheireadh air daoine clisgeadh roimhpe mar gum biodh a’ phlàigh bu mhiosa a sgrios Eòrpa nam Meadhan-Aoisean air nochdadh nam measg.

Nach suarach a-nis a piuthar a rinn lasgan mòr salach ris an naidheachd. Chan ann ris a’ bhroth: ged nach robh e goirt no càil, bha mi tuigsinn glè mhath nach e adhbhar magaidh a bh’ ann, gum biodh e doirbh nochdadh am measg dhaoine le aghaidh a bheireadh tè dhe na <eng>puddings<gai> phinc aig Auntie Marion gud chuimhne – tòrr bhuilgeanan, dath fuadain, buileach an aghaidh do chàil – agus nach robh i deònach idir, idir gun e seo a’ chiad shealladh a bhiodh acasan a bha gluasad tro Phàrras an treas làir dhith. ’S e bu choireach gun do leig mi an gàire mach nach robh ann ach a coire fhèin. Fearas-mhòr is leòmachas. Dh’fhalbh thus’, Iseabail, às dèidh seachdain a ghabhail dheth mus tòisicheadh i air an obair ùr, gu, mar a chanas iad, clionaig bòidhcheid. Tuath àilleachd. Maise gnùis is grinnead bodhaig rin ceannach – ma bha thu leagte ri stailigeadh uisge fuar is an uair sin daoine a’ cur sruth fallais dhìot, suathadh le cungaidhean coimheach agus an uair sin bogadh gud amhaich ann am poll – agus dh’fhalbh an tè nach tàinig, mas fhìor, riamh dhachaigh nas sailche na an cù às a’ pholl-mhònadh agus phàigh i airson seo! Gu mòr agus gu daor. Ach am biodh gleans aiste a’ tòiseachadh air an obair ùr.

Agus madainn an-diugh, toradh nan cungaidhean coimheach. Clisgeadh ron sgàthan, sgiamh, deòir, spreadhadh feirge is ‘O-Thì-dè-neist-a-nì-mi.’ ’S e sgàthan an eagail a chuir freagairt

[TD 11]

an ceann Iseabail, agus chual’ i fad’ às, fann air osagan na cuimhne, na guthan a bha riamh ag ràdh, ‘Cho coltach ri dà sgadan! Mar sgàthan a chèile! Chan aithnich thu cò th’ agad dhiubh!’ agus leum i air a’ fòn mar chat a chunnaic gloic de dhruid a’ dèanamh norrag chadail mu choinneamh. A liuthad uair a chaidh ise nam àite-sa gu clas san oilthigh, nuair a bha mo mhionach goirt, no an leisge gam chumail san leabaidh! (Dà thuras.) Cha do thachair i fhathast air cha mhòr duine san oifis ùr – cha robh fhios aca gu robh piuthar aice, co-dhiù! Cha bhiodh dad a’ dol a’ chiad seachdain ach Orientation (orientation! Tuainealaich nam cheann mu thràth!) – cha bhiodh agam ach a h-uile càil a ghabhail a-staigh agus innse dhìse rithist! Cha bhiodh ann ach lathaichean – seachdain – cola-deug aig a’ char a b’ fhaide! Chatrìona, feumaidh tu, seo mo theansa, mo bheatha, an obair a bha mi riamh ag iarraidh – Chatrìona!

“Tha fhios a’m. Ach chan fhaigh sinn às leis gu sìorraidh.”

“Gheibh idir! Tha thu eòlach air an obair …”

“Mmmh.”

“Tha fhios agad far a bheil an oifis, is seall na rinn sinn de bhruidheann mu chàch …”

(Na rinn ise de bhruidheann.)

“Co-dhiù, cha bhi duin’ ann dhe na bha ’g obair còmh’ rium shìos an staidhre …” (cho tàireil ’s a thuirt i ‘shìos an staidhre’) “… ach Jeremy, is cha mhothaich esan gu bràth.”

Uill, bha sin fìor. Chuireadh e iongnadh orm nam biodh e cinnteach fiù ’s dè ’n t-ainm a bh’ oirre. ‘Bel’ ann an Lunnainn. Cha robh math dhut ‘Iseabail’ fhuaimneachadh aon uair is gu robh thu deas air gàrradh-crìche Hadrian. Ach airson Jeremy … An Duine Mòr. An Ceannard. An Rìgh … agus ’s e an fhìrinn a

[TD 12]

bh’ aice. Sìos is suas fad an latha, trang, trang, cabhag, cabhag, crathadh a logaidh mar searrach (no, na bheachd fhèin, Byron), a’ tilgeil frasan de ‘ghaoil’ ’s ‘a luaidh’ ’s ‘m’ eudail’ thar a ghualainn gu fireann is boireann, ach mar bu trice gu fireann, bho àm gu àm thucasan a bha dha-rìribh a’ dèanamh na h-obrach – sin a dh’inns i dhomh co-dhiù. Cha bhiodh fhios aig Jeremy cò bh’ aige. Dh’fhairich mi mi fhèin a’ lagachadh. Agus – ’s e spòrs a bhiodh ann, agus aig an aon àm, nach bithinn a’ dìon mo pheathar, gus nach biodh a’ chiad shealladh a gheibheadh na co-obraichean dhith na uabhas Oidhche Shamhna?


Dh’aontaich mi.

Iomlaid. Facal beag neochiontach, nach dèanadh dragh do dhuine beò.

[TD 13]

2

Disathairne – Catrìona

Dè idir a tha a’ cur an ceann a h-uile deamhain duine a thachras ort aig a’ phort-adhair gu bheil làn-chead aca do cheasnachadh gud bhrògan?

“Sin thu, Chatrìona! Falbh air chuairt a Ghlaschu? ’S math dhaibhsan a tha ag obair dhaib’ fhèin – dèanamh às nuair a thogras tu. Uh-huh! Bidh thu air an ran-dan a-nochd, cuiridh mi geall.” Cathy a’ Phost Oifis. Bheil mise cho dàna is gu bheil mi faighneachd dhise dè tha ga fàgail an seo? Cà bheil ise dol is E Fhèin sa Chuan a Tuath? Chan eil. Cathy bhochd, tha mi coma ged a bhiodh i gun fhiosta Dha Fhèin a’ suirghe air Còmhlan Phìobairean Phoilis Ghlaschu, a h-uile duin’ aca, tha nas miosa na is’ ann.

Seo iad.

“Sin thu, Chatrìona! Falbh air chuairt a Ghlaschu? Nach math dhut – chan ann mar sin a bha e againne, cunntais a h-uile

[TD 14]

sgillinn …” Ise. Agus “Cha robh guth againne air ruith nam bùithtean air tìr-mòr. No plèan na bu mhò. <eng>Steerage<gai> anns an Loch Mòr, sin na cuairtean againne.” Esan. Dithis nach leig thu leas fhaicinn airson aithneachadh gu bheil iad a’ teannadh dlùth, Mgr Ailean MacAlasdair agus a bhean, Norah: bithibh umhail, a chloinn chàich, bithibh sàmhach modhail, ’s e th’ agaibh an seo ach daoine matha. Dh’fhaodadh tu bhith nad sheasamh sa bhùth gun smuain nad cheann ach ‘Saoil an dèan mi spaigeataidh, no am biodh e na b’ fhasa cearc a thilgeil dhan àmhainn,’ agus tha do shròn air dòigh air choreigin a’ tarraing a-staigh oirre fhèin; tha na cuinnleanan a’ dùnadh. Chan e samh salach a th’ ann idir, fada bhuaithe: cuiridh mi geall gu bheil an dithis ud gan sgùradh fhèin ann an uisge fuar a h-uile madainn. ’S e tha seo ach fàileadh sheann treastaichean san eaglais, seann Bhìobaill geal le fuarachd agus an còmhdach leathair a’ cnàmh, seann, seann pheppermints a cheannaich iad nuair a thàinig siùcar far nan <eng>rations<gai> … chionn ’s, cuimhnich, ’s e daoine matha tha seo.

A’ Chluas agus an Teanga. Esan a’ cluinntinn, ise a’ craoladh. An dà nathair. Dè ’s urrainn dhut a dhèanamh ach cumadh freagarrach a chur air d’ aodann, neochiontach, sùilean cruinn fosgailte, snodha laghach gàire (seall m’ fhiaclan, cho biorach …) is tu cho sona am faicinn.

“Tha, nach eil e sgoinneil! Tha aig Iseabail ri tighinn a-nuas a Ghlaschu gu coinneamh – ’son a cuid obrach, fhios agaibh – agus smaoinich sinn gun e deagh chothrom a bh’ ann coinneachadh. Sia mìosan o nach fhaca mi i, agus lem athair ’s mo mhàthair a bhith air falbh cuideachd, fhios agaibh …” Fhios agaibh, Catrìona bhochd, cho aonranach, gun duin’ ach i fhèin, nach eil e nàdarra gun gabhaidh i an cothrom a piuthar

[TD 15]

fhaicinn is i ag ionndrainn an teaghlaich. An dèan am freagairt sin an gnothaich? Bheil sròinean siridh Chloinn ’IcAlasdair a’ faithneachadh gu bheil tuilleadh feòla ri fhaotainn?

Cò aig’ tha fios – chunnaic na sùilean biorach rud a b’ fheàrr leotha fichead uair na mise: ad dhorcha, coilear geal, mach leotha às dèidh a’ mhinisteir na bu luaithe na na coin seilge aig Fionn Mac Cumhail. Bha Cathy agam fhathast, ach dè ’n diofar, chan eil grèim dhen olc inntese. Ged a b’ fheàrr leam an-dràsta gu robh i an Tiort.

“Agus chì thu Iseabail! Nach math sin, a ghràidh, an truas a th’ agam riut leat fhèin ann an siud.” (Cha leig thu leas, ma-tà: na gabh thusa dragh dhìomsa, cha bhi an taigh cho falamh ’s a tha thu ’n dùil air an ath mhios.) “Tha mi cinnteach gum bi i nad choinneamh an Glaschu!”

O, chruthaidheachd. Is mise an tè a tha cinnteach nach bi, ach ga falach fhèin agus a cuid broth anns a’ Bh & B far nach aithnich duin’ i. Agus tha mi ’n dòchas gun do chuir i a turas air an trèan-oidhche gu deagh fheum, a’ dèanamh suas sgeulachd a ghabhas a chreidsinn air ciamar a thàinig MISE mach ann am pluigeanan is sgalan dearga anns an dà latha eadar seo is plèan madainn Diluain.

* * * * *

“Chan eil thu smaoineachadh gun cuir mise sin orm! Bheil cuimhn’ agad gu bheil sinn naoi bliadhna fichead!”

“Sin a tha a h-uile duine a’ cur orra!”

“Bheil fhios agad nach tàinig e riamh a-staigh orm, nuair a bha mi postadh litrichean ann an gèile na seachdain sa chaidh,

[TD 16]

no muigh ag iarraidh gual is an deàrrsach ann, gun e seo an dearbh stoidhl’ a bhiodh freagarrach.”

“A h-uile duine ANN AN LUNNAINN. Agus bha an sgiort ann am Vogue.”

“B’ eòlach mo sheanmhair air Vogue! Saoil an robh i ga leughadh san taigh-tughaidh?”

Cha chan mi gu robh an sgiort cho gann ri na trì òirlich de chotan a bhios Salome Sheòrais a’ cleachdadh mar nàdar de shamhla aodaich. Ach, ’s dòch’ nach robh ann ach an ùine o nach do chuir mi orm sgiort. Cò agus an ciall is an reusan aca a bhiodh ag iarraidh gaoth nimheil a’ gheamhraidh a’ feadaireachd mun glùinean. No gaoth gheur an earraich. No, a dh’innse na fìrinn, gaoth bhiorach an t-samhraidh no cnapan garbha an fhoghair. Cha robh mo chasan cleachdte ri bhith muigh leotha fhèin gun dad gan dìon.

Cha do smaoinich mi riamh gum biodh trioblaid ann mu iomlaid ar cuid aodaich – bha sinn riamh air an aon chuideam, agus nuair a thigeadh Iseabail dhachaigh air saor-làithean, cha bhiodh ach geansaidhean is <eng>jeans<gai> a’ dol. Cha robh rian gun ann mar sin a bhiodh i ga dreasaigeadh sa bhaile mhòr, agus gu h-àraidh san oifis, am measg dhaoine proifeiseanta: dè idir bu choireach nach do rinn mi dealbh dhìom fhèin ann an èideadh a’ bhaile? Sgiortaichean cumhang nach leigeadh gu bràth seachad air feans’ thu – uèar-bhiorach co-dhiù – agus gu h-àrd …

“Bheil fhios agad, Iseabail, nam bithinn-sa deònach mo bhroilleach a shealltainn dhan mhòr-shluagh, gum bithinn air an dreuchd sin a leantail o chionn fhada.”

“O, nach bi thu sàmhach, chan eil ann ach aghaidh V.”

“Mo chuimhne-sa air aghaidh V air geansaidh na sgoile,

[TD 17]

cha robh i ach fosgailte chun an siud, chan ann ag amas air m’ imleag!”

“Mas fhìor gu bheil thu cho nàrach.” Bha na busan dearg le broth a’ fàgail lasair a sùilean na b’ fhiadhaiche a’ coimhead. “Cha tuirt mise aon fhacal gearain mu na dh’fheumas mi fhèin a chur orm air a’ chroit!”

Phut i an geansaidh àlainn a thug mi mìos a’ fighe gu aon taobh, mar gum b’ e raga de sheann phlaide à basgaid a’ choin a bh’ ann.

“Cuimhnich cò tha dèanamh fàbhar do chò an seo, Iseabail,” arsa mi fhèin gu teth.

Bha sinn glè, glè fhaisg air a dhol far a chèile. Ach thàinig na deòir gu a sùilean.

“Chatrìona, tha mi duilich – nam biodh fhios agad cho taingeil ’s a tha mi – ’s cha bhi ann ach seachdain – ’s nam biodh fhios agad cho math ’s a tha e tighinn riut …”

Sùil air fhiaradh dhan sgàthan.

Cha bhiodh ann ach seachdain.

[TD 18]

3

Madainn Diluain – Iseabail

’S e bha math a bhith nam shuidhe an cùl an tagsaidh, air an rathad gu port-adhair Ghlaschu agus seachdain ann an dìomhaireachd an eilein far nach tachrainn air aon duine beò à NW3. Ged a bha an dràibhear a’ sìor choimhead orm gu h-amharasach san sgàthan. Nan coimheadainn air thoiseach, choinnichinn ri shùil chlì – bha sùil chaogach aige, agus bha mi ’n dòchas gu robh an tè dheas a’ cumail sùil air an rathad, is e dèanamh co-dhiù fichead mìle san uair air an M8. Bha e gu math nas sàmhaiche na ’s àbhaist dràibhearan Ghlaschu a bhith, gun smid aige ri ràdh, gun dad ach an t-sùil amharasach a bha siud bho àm gu àm.

<eng>“No’ catchin’, is it, hen?”<gai> Agus sin mo thaing airson dà not a bharrachd a thoirt dhan drabhas, nach do rinn aon nì leithid a bhith còmhraideach laghach airson a chosnadh. Cha robh baga mòr ri shlaodadh ann. Cha do bhodraig mi a fhreagairt, ach

[TD 19]

leum a-mach is dèanamh air deasg nan tiogaidean. Tha mi ’n dòchas gun do dh’fhàg mi e le eagal a chuirp air gum bualadh a’ bhreac-òtraich e ann an latha no dhà. Tha mi ’n dòchas gum buail rud tachaiseach air choreigin e.

“Madainn Mhath!” Tè an deasga le blìon gàire. Tha is’ air a deagh thrèanadh, chan aithnicheadh tù gu bràth air a h-aghaidh gu robh i ag ràdh rithe fhèin gun i bha taingeil nach robh a dà bhus coltach rim fheadhainn-sa an ceartuair. ’S i dh’fhaodadh a bhith truasail modhail – nach ann a bha e a’ dèanamh feum dhi tachairt orm: bha i ga faireachdainn fhèin fada na bu bhrèagha air a shàillibh.

Nam faighinn dhachaigh … bha e cho math a dhol a cheannach pàipear: gheibhinn falach air a chùlaibh ged nach leughainn facal.


“Chatrìona! Dùisg! Feumaidh gun ann agad a bha an deagh <eng>weekend<gai> sa bhaile: tha mi air a bhith ruith às do dhèidh o mhullach na staidhre.” Làmh air mo ghualainn: cha do smaoinich mi riamh gun e cuideigin ag èigheach às mo dhèidhsa a bh’ ann. “O, gun sealladh an t-àgh ort, dè thachair dhut?”

Bhiodh e uabhasach math nam biodh cuimhn’ agam air ainm a’ chreutair seo. A’ guidhe air an taobh a-staigh gun tigeadh e thugam, bha mo theanga trang air an taobh a-muigh leis an sgeulachd a chruthaich sinn: Iseabail a-bhos à Lunnainn, agus nach deach an dithis againn, ’son plòidh, dìreach, gu clionaig bòidhcheid – “Bòidhchead, sheadh,” ars an tèile, a’ coimhead cho dùrachdach is gum faodadh i bhith a’ cunntadh a h-uile guirean. “Bha sanas anns a’ Bh & B, gheibheadh tu deich notaichean nas saoir’ e, agus thuirt Iseabail, ‘Thugainn, bheir mi ann thu, ’s fheàirrde an dithis againn e’.” “Aidh, b’ fheàirrde, sheadh,” ars

[TD 20]

an tè a bh’ ann – daingead air, cò i?- “Agus faic mar a thachair: cha do fhreagair na cungaidhean coimheach aca idir air mo chraiceann-sa, is bhrist e mach ann am broth.”

“Broth, smaoinich – agus dè mu dheidhinn Iseabail bhochd? D’ rinn e dad oirrese?”

Iseabail bhochd! Tha Iseabail bhochd na seasamh ann an seo mud choinneamh, òinsich na buinich, air bith cò thu, le aghaidh a tha cur trom-laighe air dràibhearan tagsaidhean Ghlaschu!

“Cha do rinn càil! ’S ann a tha i coimhead nas fheàrr às a dhèidh.” Cò chreideadh gun tigeadh na breugan cho siùbhlach thugam. “Tha i a’ tilleadh a Lunnainn an-diugh fhèin: cha robh aic’ ach latha às dèidh na coinneimh.”

“Aidh – bochd nach robh barrachd ùine aice, ’s fhada o nach robh i aig an taigh.”

Na gabh thusa dragh, a chreutair, bidh Iseabail aig an taigh ann am beagan is dà uair an uaireadair, mura bi maill air a’ phlèan.

Cha robh roghainn agam ach a leantail chun a’ gheata. Bha còrr is leth-uair fhathast againn mus fhaigheamaid air bòrd. B’ fheàrr leam gun tigeadh a h-ainm thugam.

“Sin thu, Chathy, ’s tu tha coimhead math! Mìos o nach fhaca mi boireannach, ha, ha!” Bufailear leathann bàn a’ leum oirre le pòg mhòr fhliuch. A shìorraidh, nach air a tha na gàirdeanan, ciamar a tha e fruigheachd cho fada – fuaim coltach ri seann gheata a bha steigte fad a’ gheamhraidh ga shlaodadh fosgailte, siud na bilean aige a’ dealachadh le a craiceann, O, ’s i, Cathy a’ Phost Oifis, nach bu mhi ’n òinseach – “Agus a Chatrìona! Thusa ’n seo cuideachd!” Cò eile ach an Teadaidh, an aona bhian ruadh-bhàn, sùilean beaga cruinn mar nach biodh annta ach am

[TD 21]

plastaig, agus am mustais ’s na slipean fliucha dearga a tha i a’ falach a’ dèanamh ormsa … Stad. Tharraing na bilean air ais. Mhionnaichinn gun do shearg am mustais fhèin beagan.

Bha e cho math. ’S mi bha às mo chiall nuair a bha mi falbh leis an amhasg seo, a’ bhliadhna mu dheireadh anns an sgoil – agus cò aig’ tha fios, nam biodh e air tighinn ro fhaisg, nach biodh e air rudeigin aithneachadh – na fioromònan no leithid sin, is gum biodh e air tuigsinn gun i an tè cheàrr a bh’ aige. Bha am broth feumail.

“Dè idir a thachair dhut? Chan e rud gabhaltach a th’ ann?”

Ceum air ais.

“Tha e coimhead diabhalta!”

Sin thu, Teadaidh! Làn co-fhaireachdainn!

Gu fortanach cha tàinig ormsa mo bheul fhosgladh – nach robh an sgeulachd air fad aig Cathy a’ Phost Oifis: chuir i gleans cho fìor oirre cuideachd, cha mhòr nach robh mi fhèin ga creidsinn. Cha robh an Teadaidh buileach cinnteach … dh’aithnicheadh tu air gu robh a mhac-mheanmna a’ sanais ris, nach robh fhios nach robh <eng>bacteria<gai> annasach air choreigin a’ feitheamh an cothrom leum a-null agus sgleò a chur air a bhòidhchead fhèin. Bha an Teadaidh riamh dhen bheachd nach robh dad a dhìth airson nigheanan a thàladh thuige ach falt bàn, sùilean mòra gorma aineolach agus, chan e mhàin creideas, ach tòrr bruidhneadh mu chuid fearalais fhèin. ’S bha mise cho faoin ri càch, gus an latha is sinn aig uinneag na leabharlainn, a’ coimhead nam balach a’ cluich ball-coise a-muigh.

“Uè-hè! Seall na sliasaidean a th’ air Calum Iòsaph!” Seo Rona Carmichael, fìor dheagh charaid do Chatrìona, ged nach robh an t-uabhas agamsa mu deidhinn. “Chan eil an Teadaidh

[TD 22]

dona nas mò, ’s agad tha fios, è, Iseabail?” Uilinn bhiorach nam asnaichean.

“Chan eil fhios a’m,” arsa Catrìona gu slaodach, “tha rudeigin mu na gaoisidean curlach ruadha mu na glùinean a tha caran mì-nàdarra … rudeigin dhen <eng>werewolf<gai> …”

<eng>“Were-teddy!”<gai> aig Rona. Glag gàire. “Cha chuirinn fhèin corrag air. Duilich, Iseabail.”

Air bith dè bha Rona a’ smaoineachadh, suarach an t-eòlas a bh’ agamsa air dè cho gaoisideach ’s a bha an Teadaidh, agus às dèidh magadh an là ud, cha robh cabhag mhòr sam bith orm airson faighinn a-mach. Siud e. Bha an Teadaidh ullamh. Cha chuirinn-sa corrag air nas mò.

Agus a rèir na sùil a bh’ aigesan orm an-dràsta, bha mi sàbhailte gu leòr. <eng>Were-teddy.<gai> Cha robh math dhomh gàire a leigeil a-mach.


Cha bhithinn air cur suas leis nam biodh agam ri suidhe ri taobh aon seach aon aca air a’ phlèan, ach cha robh. Mu dheireadh thall. Siud cladach an eilein, siud an raon-laighe, nuas leatha, putadh tro na daoine bha a’ feitheamh rin luchd-eòlais. “Hallo,” aig duine no dithis, “Hallo – dè ’m beò …” seachad, mo bhaga, mach à seo, cà ’n do chuir mi iuchraichean a’ chàir aice, gonadh air, dè ’n DATH a th’ air a’ chàr … seo sinn. Cò eile aig am biodh Garfield anns an uinneig-chùil, cho sean ’s gu bheil e air liathadh? Naoi bliadhna fichead …

Dhachaigh, dhachaigh, dhachaigh. Agus cha tig mi mach air doras fad na seachdain.

Nam faighinn am broinn an taighe sa chiad àite – na can rium gun do ghluais i rud solas a’ phoirdse . adh-abh! Corp

[TD 23]

no rudeigin air an làr san dorchadas agus mise a’ sporghail air a mhuin. Dè? CÒ? Fhuair mi gum chasan le grèim air sgeilp na h-uinneige – cha robh sin air gluasad co-dhiù, ach càite – solas. Poca air an làr. <eng>‘Quality Livestock Nutrition.’ Livestock?<gai> Cha toigh leam seo idir. Bileag phàipeir: “Chatrìona, thug i fhèin biadh dha na cearcan – bha e fàs gann is thug mi poc’ ùr a-nuas thugad, Pàdraig.”

Cearcan?

Cha do leig i dad oirre mu chearcan. Ged a bhiodh iad ag ith’ a chèile, chan eil mi dol a-mach a choimhead. Cupa tì, pìos is càise, nì sin an gnothaich, dhan leabaidh. An ansafòn laiste – ach, tha e cho math …

“Hallo, m’ eudail!” – droch loidhne, bragadaich sgriosail – “Mum an seo!” ’S beag an t-iongnadh gu bheil bragadaich ann is iad ann an Dubai, mach à sealladh airson dà mhìos eile. “Tha an cùmhnant ullamh, obair d’ athar deiseil nas tràithe na bha dùil.”

O, murt is mallachadh is guidheachan mòra mòra fiadhaich, na can rium gu bheil iad a’ tilleadh.

“Tha sinn a’ dèanamh às Diluain …”

Diluain! ’N-diugh Diluain! Cuin a dh’fhòn i?

“… ach o nach eil cabhag oirnn dhachaigh …”

Chan eil! Cabhag sam bith! Duine gur n-iarraidh an seo!

Fanaibh far a bheil sibh – no dè mu dheidhinn <eng>World Tour?<gai>

“… smaoinich sinn cuairt a ghabhail dhan Èipheit – b’ fhìor thoigh leam na <eng>pyramids<gai> fhaicinn …”

Gabh do leòr dhiubh, a mhàthair, ach na tig an rathad sa. An aon dithis air uachdar na talmhainn a dh’aithnicheas o chèile sinn, sinn nach eil gan iarraidh an-dràsta.

[TD 24]

“… seo d’ athair … bragbragbrag … Sphinx, feuch a bheil … bragbrag Marion … sguir dheth, Ailig!” agus ùùùùùùù, fuaim loidhne mharbh.

Dhan Èipheit. ’S cinnteach gum bi iad co-dhiù, co-DHIÙ seachdain ann.


Bha e cho math gun guth a ràdh ri Catrìona. Bha gu leòr air a h-aire.

[TD 25]

4

Diluain – Iseabail

Bho: Iseabail NicRath<macrabel@westnet.com
Gu: Catrìona NicRath<catmacra@yahu.islenet
Là: 9 Giblean 2007 0730
Air: leth-rùisgte

Am biodh e air a bhith mòr leat aon bhad aodaich a b’ urrainn dhomh a chur orm fhàgail agam? Snàithlean beag de rudeigin a chòmhdaicheadh mo bhodhaig? Gun a bhith nochdadh dearg rùisgte fa chomhair nan nàbaidhean? Nach do dh’aontaich sinn gum fàgamaid a h-uile càil as àbhaist dhuinn a bhith cur oirnn às ar dèidh? Chan urrainn dhutsa a ràdh nach eil deagh roghainn agad, a h-uile troight a bhios mise cur orm a dh’obair a’ feitheamh ort sa phreasa, air iarnaigeadh ’s air a chrochadh is air a phasgadh rid làimh – dè idir a thug ort d’ aodach fhèin a thoirt leat?

[TD 26]

Dè nì e dhut ann an Lunnainn? Chan eil rian g’ eil thu ’n dùil an dreas a bh’ agad air banais Flòrag Chaluim na Cachaileith a chur ort far am faic daoin’ e? Far am faic mo cho-obraichean e? Uill, ma tha, sguir! Leig sin às do cheann sa mhionaid uarach– na smaoinich air a dhol aona cheum a-mach air an doras leis. Mura bi <eng>Fancy Dress<gai> agus <gai>Fifties Revival Night<gai> a’ dol ann an <eng>Twosteps.<gai> (Fuirich, na smaoinich air a dhol gu <eng>Twosteps.<gai> Tha fhios a’m gun do dh’fhàg mi a’ chairt am badeigin. Ma chì thu i, cuir seachad san drathair i.) Dh’fhaodadh daoine gabhail nan ceann gun e mise a roghnaich sìoda pinc le earball coilich a’ luaisgeadh mun mhàs. ’S ann ’son spòrs a cheannaich thu e, nach ann? Inns dhomh gun ann. MIONNAICH dhomh gun ann … Agus ma thug thu leat dha-rìribh e, tha bùth Oxfam dà shràid bhuat. Cha chan mi ’n còrr.

Ach a bheil thu tuigsinn nach eil agam a chuireas mi orm ach còig-deug paidhir dhrathaisean, sia bras agus pocan <eng>socks?<gai> Is cinnteach nach robh thu minigeadh gun deighinn mun cuairt am measg dhaoine, ’s an latha geal ann, anns na tha sa phreasa bheag san rùm-chùil? An tu fhèin a rinn na geansaidhean? Robh glainnichean-grèine ort aig an àm, no an robh an solas dheth? Fhios agad air a seo, a Chatrìona, ’s e aon rud a th’ ann a bhith cur dhathan a tha ‘beòthail’ agus ‘aighearach’ ri chèile, ’s e rud eile a th’ ann a bhith taghadh snàth a tha deàrrsadh nas teotha na a’ chil orains a b’ àbhaist Dòmhnall Dall-dhathach a bhith stialladh air slinnean nan caorach nuair a bhiodh smùid air. Agus airson nan <eng>jeans,<gai> tha mise cho dèidheil air glèidhteachas ris an ath tè, cha bu chòir dhuinn cus de stòras an t-saoghail a chosg, ach tha na tiogaidean nam broinn ag ràdh 1998 agus 1997! Tha ’n t-aodach air fàs cho tana mu thòin na tè as sine is

[TD 27]

gun dèanadh e sìoltachan – tha mise ag innse dhut, tha mi gu bhith air a’ chiad bhus gu bùth Chailein Mhòir sa mhadainn.
B.


Bho: Iseabail NicRath<macrabel@westnet.com
Gu: Catrìona NicRath<catmacra@yahu.islenet

Na gabh dragh mun chàr, bidh e ceart gu leòr.
B.


Bho: Iseabail NicRath<macrabel@westnet.com
Gu: Catrìona NicRath<catmacra@yahu.islenet

Gòrdan Guano. Tha an <eng>Landrover<gai> OK.


Bho: Iseabail NicRath<macrabel@westnet.com
Gu: Catrìona NicRath<catmacra@yahu.islenet

O, chaill e fiacail – cha robh <eng>seat-belt<gai> air. Cò tha dol a mhothachadh, nach robh grunn a dhìth mu thràth. Cha do bhrist e shròn idir, cha robh ann ach gun do bhuail aodann sa chuibhill ’s bha sruth fala aiste, is thachair gu robh pàipearan aige na uchd, rudeigin mun t-subsadaidh, bha cabhag air chun a’ phuist – an latha mu dheireadh, mas fhìor. Nach bi e ri blabhdaireachd mar siud an-còmhnaidh. Cha b’ urrainn dhòmhsa stad ga èisteachd, nach fheumainn a dhol dhan bhùth, cha do dh’fhàg thu deur bainne a-staigh. No mòran eile. Thuirt mi gu robh mi duilich (bha còir aige fhèin a bhith air a bhith coimhead roimhe, chan eil e cho furasta bacadh a-mach às a’ gheata seo) agus rinn esan

[TD 28]

air taigh Eàirdsidh. Guidheachadh le seòrsa de dh’fhead eadar na fiaclan, ’s e tha air fàs droch-nàdarrach.


Bho: Iseabail NicRath<macrabel@westnet.com
Gu: Catrìona NicRath<catmacra@yahu.islenet

Chan eil thu a’ tilleadh dhachaigh, cha leig thu leas a dhol dhìot fhèin mar sin! Tha iad ag ràdh gum bi an càr deiseil ann an seachdain, pàighidh mi fhèin e, nach tuirt mi riut gun dragh a ghabhail. Cha robh ann ach na solais-chùil, agus beagan de sgèabadh air doras a’ bhoot – dùinidh e cho math ri sìon, ge-tà. Beagan peant ri dhol air, suarach sin. Dè ’n dragh mòr a th’ ort mu Ghuano, bu chòir dragh a bhith ort mum dheidhinn-sa, dh’fhaodadh an <eng>Landrover<gai> aige bhith air mo chur dhan t-sìorraidheachd. Can rium nach eil dad eadar thu fhèin agus fear a tha toirt Clachan Chalanais gud chuimhne a h-uile turas a nì e mèaran …


Bho: Iseabail NicRath<macrabel@westnet.com
Gu: Catrìona NicRath<catmacra@yahu.islenet

B’ fheàrr leam gun sguireadh tu a dhèanamh leithid de dh’ùpraid mun chàr, agus mu fhiaclan an fhir eile – is cinnteach nach eil thu ’g iarraidh eòlas nas dlùithe orra?

CIAMAR A THA DOL DHUT ANNS AN OIFIS? INNS DHOMH.

Bheil thu tuigsinn idir gun e cho draghail ’s a tha mi mud dheidhinn a bu choireach nach robh m’ aire air an rathad? Sin agus cion a’ bhìdh – bha mi gu fannachadh, cha robh aon

[TD 29]

duilleag tì – tha fhios a’m nach eil thu ga h-òl ach dh’fhaodadh i bhith am broinn an taighe agad do dhaoin’ eile! – cha robh hama, cha robh ugh fhèin – agus fuirich ort, nach fhaodadh tu bhith air innse dhomh gu robh cearcan agad? Feumaidh mi dèanamh às sìos gu taigh Phàdraig a phàigheadh an <eng>Layers’ Mash.<gai> Seòrsa de dh’aoir, an e, <eng>‘Layers’ Mash’?<gai> Fealla-dhà? Soilleir nach tàinig e riamh a-staigh air na Rhode Islands agadsa gun e dleastanas circe bracaist an latha màireach a chur mum choinneamh-sa.

INNS CIAMAR A THA DOL DHUT ANNS AN OIFIS!

* * * * *

Bha mi air bhioran, ach cha robh facal a’ tighinn bhuaipe ach gearain mun chàr, truas ri ‘Gòrdan bochd’ – Gòrdan bochd! An damh … is cha d’ fhuair mi mach fhathast cà ’n deach a cuid aodaich ceart: dh’fhàg i às a dèidh na chumadh blàth mi ceart gu leòr, ach, airson stoidhl’, no cumadh a rèir ’s far a bheil a’ bhodhaig bhoireann a’ dol a-mach ’s a-staigh …

Cha robh dad aice ri dhèanamh ach a dhol dhan oifis, ‘Tha’ ’s ‘Chan eil’ a ràdh ri Jeremy is e a’ mìneachadh m’ obair ùr dhi – sin nam biodh tìd’ aige! Cò aig’ tha fios nach do chuir i latha saoirsneil seachad a’ leughadh ’s a’ slupraich a leòr de chupannan cofaidh, gun chùram no uallach – agus sin dìreach e! Cò aig’ tha fios! Chan eil agamsa. Bu chòir de thuigse bhith aice dh’innseadh dhi gum biodh latha fada na bu duilghe agamsa. Làn dragh mu deidhinn-se, gun tighinn orm fhèin. Bruidheann air streas …

Cuir tubaist Ghuano an dara taobh, cha bhithinn air a dhol a-mach ann an leithid de chabhaig nam biodh grèim a-staigh a dh’ithinn. Sin aona phuing. Nach b’ e am plàna gum bithinn a

[TD 30]

broinn an taighe, nach bithinn idir a’ tachairt air daoine, nach biodh cothrom aig duine fàs amharasach? Ach, a’ chiad sgailc, nach b’ fheudar dhomh feuchainn a-mach dhan bhùth a lorg rudeigin na b’ fheàrr na <eng>Quality Livestock Nutrition.<gai>

Dhan bhùth. Bean Iòsaiph. Fichead ceist mun bhroth. An do shàsaich sin i? Cha tàinig e faisg air. Bha an uair sin a h-uile pioc na mo bhasgaid ri bruidheann air, ri sgrùdadh, ri beachd a thoirt seachad air. Agus chan eil Catrìona a’ tuigsinn dè ’s coireach gun fheàrr leamsa fichead uair a dhol a mhòr-bhùth a shluigeadh talla a’ bhaile seo còig tursan agus far nach aithnich duine beò mi, agus far an leig iad leam leth-phunnd hama a cheannach gun faighneachd carson. ’Son ithe – carson eile!

“Briosgaidean seòclaid, mm, cha chomhairlichinn idir dhut iad, leis a’ bhroth tha sin, chan eil fhios nach bi thu nas miosa air a shàillibh, chan ithinn-s’ iad nad shuidheachadh-sa, mmm …” aig a’ cheart àm ’s a bha i a’ bualadh dà not ris a’ chunntais. “Mm – fhios agad, a Chatrìona, bhiodh tu na bu shàbhailte le ìm na na rudan buidhe fuadain sin …” not eile, mm. Bha i riamh ris a’ bhrunndail seo, ach cha robh ann ach fuaim, chuirinn geall nach robh grèim dheth a’ fruigheachd na h-eanchainn. Ma bha eanchainn ann, a bharrachd air seòrsa de dh’uidheam a bha nas luaithe na am beathach ùr eleactronaigeach mu a coinneamh gus notaichean a chunntais.

“Hama, a Chatrìona? Mmm … fear air choreigin gu bhith air aoigheachd agad gu bhracaist, hm? Mmm … nh!nh!nh!” Chaidh srann an t-seillein gu nàdar de – chan eil fhios a’m an canadh tu gàire ris – fuaim magail neònach mar gum biodh acòirdian a’ bramadaich.

“Chan ann, ach dhomh fhèin!”

[TD 31]

“Dhut fhèin?”

Carson nach biodh e dhomh fhèin? Cha robh ann ach leth-phunnd hama! Cha bu toigh leam idir an dòigh san do chuir i a’ cheist. No carson a bha i a’ cur leithid de cheist.

“’S ann.”

“Mmm – dh’fhàs thu searbh dhe na lusan ’s na measan, ma-tà? Sgìth dhen ghlasraich, mmm? Tha thu ag ithe feòil a-rithist?”

Bha mo ghloic peathar air a dhol na <eng>vegetarian<gai> gun guth a ràdh rium. Gun smaoineachadh gun e sin dìreach an seòrs’ eadar-dhealachaidh air an greimicheadh iad seo, Bean Iòsaiph agus a caraidean: Sherlock Holmes – chan e na, ’s e bha sa bhail’ againne ach feadhainn a dh’fhaodadh a bhith air Sherlock Holmes oideachadh aig a’ cheart àm san robh iad a’ ruith MI5 pàirt-ùine ...

“’S ann a thàinig e thugam,” thuirt mi rithe gu milis, “nach robh dad agam an aghaidh marbhadh mhucan.” Agus rinn mi a h-uile dìcheall gun leigeil le mo shùilean gluasad an taobh a bha Iòsaph, chitheadh tu tron doras san rùm-chùil e, a’ neadachadh ann an seann sèithear, Gasait na seachdain sa chaidh a’ dèanamh cuibhrige dha bhrù, sròn phinc an uircein a’ snotradh ann am mìosachan na h-eaglaise agus làn-chinnt agam gu robh nobhail theth air choreigin am falach na bhroinn. Bha coltas air gu robh e faighinn de thlachd is de thoileachas às an duilleig mu choinneamh is nach robh rian nach e Jezebels an là an-diugh a bha ga thàladh, agus nach e searmon mun t-seann fheadhainn.

“… nas glice na caora.”

Iòsaph nas glice na caora? Ceist an sin – ach cha b’ e, ’s ann air mucan a bha i a-mach.

“Mmm.” Daingead, saoilidh i gu bheil mi magadh oirre. O,

[TD 32]

nach coma, mach à seo ’s a cuid deasbaid mu leth-phunnd hama, ceud cabhag orm gus am faigh mi air ais am broinn an taighe feuch an tàinig naidheachd o Chatrìona. ’S i dh’fhaodadh a bhith air a dòigh, cur seachad an latha am measg dhaoine ciallach, inntinneach nach dèan cuspair deasbaid dhen a h-uile grèim a dh’fheuchas i ri chur na beul.

[TD 33]

5

Feasgar Diluain – Iseabail

<eng>No new messages.<gai>

Dè bha ga cumail? Leth-uair às dèidh a sia — bha còir aice bhith air ais aig a’ flat. Dh’fheuch mi ri fònadh — “Tha mi duilich, chan urrainn dhomh tighinn chun a’ fòn an-dràsta” — mo ghuth fhèin. “Fòn thugam cho luath ’s a bhios tu staigh!”

Seachd uairean.

Coiseachd sìos is suas. Telebhisean air, rèidio air, naidheachdan a’ dòrtadh asta, BBC, Sianal 4 — ’son an ùine chur seachad? ’Son a bhith fiosrach mu chor an t-saoghail? ’Son fuaim a dhèanamh, ’s gun mi cleachdte ris an t-sàmhchair?

Sin na leisgeulan, ach bha fhios a’m, bha oisean beag fuar dhen eanchainn a bha sanais rium, thachair rudeigin dhi, fàg air an rèidio, ’s dòch’ gun do chaill thu e, tillidh iad thuige, sgrios eile ann an Lunnainn, no fiù ’s tubaist, tubaist air an t-sràid no

[TD 34]

air an trèan ... thusa chuir ann i, thusa thug oirre dhol sìos far nach eil i eòlach, far nach eil smaointinn aice cho luath ’s a thig càr ort nuair a tha thu a’ gabhail tarsainn na sràide …

Thusa chuir ann i.


Am fòn-làimhe! Ciamar nach do smaoinich mi air, ciamar eile a chuireadh i fios thugam nan tachradh dhi bhith an àite far nach eil fòn faisg — no gun a reubadh às a chèile aig leth-chiallaich — ach am fòn-làimhe, nach bu mhi an òinseach, ’s cinnteach gun do chuir i brath thugam … Cà bheil i, mhionnaichinn gu robh i nam bhaga, tha mi dèanamh dealbh dhìom fhèin ga cur — urn, ga cur ann am pòca mo sheacaid, ciamar a bhiodh cuimhn’ agam air is mi cho troimh-a-chèile … O, siud i air gualainn an t-sèithir.

Air.

“Èiginn a-mhàin.”

D’ eile th’ ann ach èiginn! Tha na stabaichean beaga cha mhòr a-mach à sealladh — dè thuirt Catrìona: “Tha e nas fheàrr shuas an staidhre — tha e nas fheàrr buileach na do sheasamh air a’ chiste-dhràthraichean san rùm-chùil, mu choinneamh crann an Eilein Sgitheanaich.” Teicneòlas! Tha sinn air a bhith seasamh air ar casan-deiridh fad, dè, trì millean bliadhna? Agus cha tig diùird às a’ phìos plastaig seo mura seas mi air a’ chiste-dhràthraichean is gun cuir mi m’ aghaidh air beanntan a’ Chuilithinn. “Seas air dèile giuthais, seall ri na cnuic as àirde a chì thu, agus bruidhnidh guthan riut …” Chan eil cho fad’ o bha daoine gan losgadh gu bàs airson na h-obrach seo. Feuchamaid e.

Seo sinn, tha na stabaichean beaga a’ fàs …

[TD 35]

Brath às ùr, sin e … “Chan eil gin.”

An ainm Sealbh, chan e leanabh a th’ innte.

Chan e, ach tha e – tha e leth-uair às dèidh a seachd.


Gliong! Gliong-gliong!

“Chatrìona!”

“Tha fhios a’m gun tu th’ ann, shìorraidh, ’s tu leum air a’ fòn–” Cò? “Bha mi ’n dùil gu fònadh tu dh’innse ciamar a chaidh dhut an Glaschu – chunna mi ’n Teadaidh san <eng>gym,<gai> a dearbhadh a neirt, abair e – thuirt e gu robh broth sgriosail ort, dè thachair?”

Rona Carmichael, agus bha rudeigin san dòigh san do dh’ainmich i am bufailear bàn a chuir nam cheann gun dòcha gu robh barrachd aice mu dheidhinn an-diugh na bha uaireigin – ach cha b’ urrainn dhomh smaoineachadh air a sin an-dràsta. Dè na bha Catrìona air innse dhi? Robh fhios aice cò bh’ aice? An aithnicheadh i cò bh’ aice? Agus an deigheadh agamsa air a mealladh co-dhiù, Rona na h-uilinn bhioraich agus nan sùilean geura.

Dh’fheuch mi: “Bha mi ’n dùil gun i Iseabail a bh’ ann, le naidheachd a’ chiad latha san obair ùr,” agus shluig i sin gu sona – gu mì-fhortanach chuala mi glug a dh’inns dhomh gu robh i a’ sluigeachdainn cofaidh cuideachd, mar sin bha i deiseil airson leth-uair no barrachd a chur seachad, ach coma leat, cha do dh’aithnich i idir mi, agus cha robh agam ach faighinn cuidhteas i cho luath ’s a ghabhadh. Thug mi dhi sgeul a’ bhrotha – an sgeul a rinn sinn suas an Glaschu, measgachadh leis an fhìrinn, agus a rèir coltais bha nis an treas ’s an ceathramh sgeul a’ ruith timcheall a’ bhaile – sgeulachd Chathy: “Catrìona bhochd! Ach

[TD 36]

cuiridh mi geall nach mair e fada” – agus sgeulachd an Teadaidh: mar a chuala Rona i, bha a’ Phlàigh Dhubh air tighinn dhan choimhearsnachd, chomhairlich e dhi gun tighinn faisg orm (sin thu fhèin!), ach ’s i nach toireadh feairt air, dearbha (dais oirre), agus chitheadh i oidhch’ Ardaoin mi, ’s i bha coimhead air adhart ris.

Uh?

Carson? Bha e cho math gun faighneachd. Thigeadh leisgeul thugam fhathast. Cha robh dhìth orm ach gun toireadh i taigh dearg na … Taigh ’Ain Ghròt oirre, gun a bhith glasadh na loidhne ma bha Catrìona a’ feuchainn ri faighinn troimhe.


Cairteal gu h-ochd. Suas an staidhre a-rithist a dhèanamh beagan Tai Chi air muin an dreasair feuch am biodh am fòn-làimhe air a dòigh.

Seo i! <eng>Catmob.<gai> Fuirich, dè? “Muigh ’son glainne. Fònaidh mi.” Theab m’ anail stad le feirg. Mise ga mo liathadh ann an seo a’ dèanamh ceud dealbh an uabhais dhith an cùl carbad-eiridinn na dheann tro shràidean Lunnainn, clisgeadh ro lasair an t-solais ghuirm agus sgal èigneach an dùdaich, agus ’s ann a bha mo leadaidh blàth comhartail ann an taigh-seinnse beag dòigheil air choreigin, a’ sgoladh a sgòrnain le sglabhdagan fionnar Chablis còmhla ri – sin a’ cheist. Còmhla ri cò?

Ma bha mi mì-fhoighidneach roimhe, bha mi nis buileach air bhioran. Mar gum biodh cadal-deilgneach taobh a-staigh mo chlaiginn, a’ dùsgadh smuain às dèidh smuain, dealbh às dèidh dealbh: Catrìona às dèidh aon ghlainne fìon – deagh thriom, barrachd ri ràdh na ’n àbhaist … Catrìona às dèidh dà ghlainne, barrachd ri innse na ’n àbhaist … trì glainnichean agus cha robh

[TD 37]

nì air thalamh a chumadh i aice fhèin. Cha mhòr nach robh mi sgiamhail a’ smaoineachadh air. ’S mise bha feumach air drudhag – robh leithid de rud ri botal gin am broinn an taighe? Cha robh. Rinn mi tost is silidh.


Gliong!

“Bheil fhios agad gu bheil e cairteal gu deich!? Dè bha ga do chumail? Cò bha còmh’ riut? Cà robh thu co-dhiù? Agus cò bha còmh’ riut?”

<eng>‘Congratulations! You have been specially selected as the first person in your area...’<gai>

****!

’S e mìorbhail a bh’ ann nach do thilg mi a’fòn tro lòsan na h-uinneige.


Gliong!

“Chan eil mi ag iarraidh fòn 3G agus chan eil mi ag iarraidh cidsin ùr agus nas mò chan eil mi ag iarraidh saor-làithean anns a’ Charibbean, tha mi air eilean mu thràth agus tha cidsin sgoinneil againn!”

“Iseabail, bheil thu gu math? Bheil dad ceàrr ort?”

?!

Tha obair na h-oidhche seo air mo chùlagan a chnàmh gu na buin.

“Iseabail? Cha robh thu ag òl no càil, an robh?”

Ag òl! Am beathach nach do dh’fhàg deur – DEUR! – a chuireadh duine nàdarra na bheul ann am preasa a’ chidsin, ach leth-bhotal de dh’uisgealach dhorcha-dhearg a bha coimhead a cheart cho tarraingeach ri pinnt turps, agus samh nas gèire às

[TD 38]

– am beathach a chuir seachad an oidhche còmhla ri chan-eil-fhios-cò, ach fireannach air choreigin nach fhaca i riamh roimhe chun an-diugh, tha sin cinnteach – a’ stialladh air dramaichean agus a’ bleadraich chan eil fhios gu dè, ag innse gu robh piuthar aicese cuideachd, a bha ag obair … ise a’ faighneachd an robh mis’ air a bhith ag òl?

Cuiridh mi geall gun ann mar seo a bhios grèim cridhe a’ tòiseachadh.

“CÀ ROBH THU AGUS CÒ CÒMH’ RIS?”

“Shiorraidh, Iseabail, carson a tha thu dol dhìot fhèin mar sin?”

Nam biodh i air ‘Cunntais gu deich’ a ràdh, is i riamh a’ cumail a-mach gu robh i nas foighidniche is nas ciùine na mise sa h-uile dòigh, mas fhìor, bhithinn air leum air a’ chiad phlèan gu deas, broth ann no às, dìreach ’son na toil-inntinn a bheireadh e dhomh a’ fòn a stobadh na h-amhaich. Tharraing mi m’ anail (agus dh’fhaodadh gun do chunntais mi gu deich) mus do mhìnich mi dhi ann am faclan beaga, socair, a thuigeadh fiù ’s Catrìona againne agus sgleò an fhìon air a h-eanchainn, gu robh mi dol às mo rian a’ feitheamh naidheachd agus an t-uallach a bh’ orm air a son sa bhaile mhòr choimheach.

“Uallach airson d’ obair! Uill, cha leig thu leas! Cha robh duin’ ac’ amharasach air a’ char as lugha, ’s ann a thuirt Jeremy gum mi bha coimhead math, gum b’ fheàirrde mi na lathaichean dheth.” (O, agus an tubhairt gu dearbha?) “Thug e dhomh a’ chiad earrann dhen leabhar aig an ùghdar ùr tha seo, agus cha do chuir e dragh orm tuilleadh fad an latha – bha mi sa chùil bheag agam fhèin – agadsa, agadsa! na bi cho aithghearr – agus ’s ann air èiginn a bha iad a’ leigeil orra gu robh mo leithid ann.”

[TD 39]

An t-ùghdar ùr? Ach ’s e bha sin ach an t-ùghdar ùr agamsa, mise bu chòir a’ chiad shealladh dhe chuid sgrìobhaidh fhaicinn, nach ann airson seo a fhuair mi an obair. Jeremy a’ cur roimhe sreath ùr leabhraichean le fiamh – gu dearbh chan e dad cho curs ri ’bias’ – Ceilteach orra, dìreach osag fhann mar snàithlean ceothaidh a’ lùbadh mu shlèibhtean na beinne – sguir dheth, Iseabail, tha thu fàs cho dona ris fhèin – co-dhiù, sreath leabhraichean ùra, is am freumhaichean air an toinneamh gu domhainn am measg chuislean … siud e rithist! – agus ghlèidh mise an dreuchd a’ dèiligeadh leotha chionn ’s gun do ghabh Jeremy na cheann gu robh tuigs’ air leth agamsa, “anns a’ chridhe agus anns na cnàmhan fhèin, Bel, a m’eudail!” a dh’aona ghnothaich chionn ’s gu robh ‘Ospadal nan Eilean’ air an teisteanas-breith, agus nach e ‘Glaschu’ no ’Manchester’.

A’ cur sin an dara taobh, cà robh i, dè thubhairt i, cò ris?

“Richard – carson nach do dh’inns thu dhomh cho laghach ’s a tha e! Thàinig e nuas bhon t-seann oifis a ràdh gu robh e an dòchas nach robh mi ga fhaireachdainn aonranach san obair ùr, am measg choigreach, agus ’s e bha ceart, bhiodh tu treis a’ feitheamh fàilte chridheil aca siud – Kate tha siud, cò ach i, agus airson Miriam, abair coltas seòlta …”

“Richard? Chaidh thu mach còmhla ri Richard?”

Agus tha i smaoineachadh gu bheil e laghach? Dè dh’inns i dha?

“Cha deach mise mach còmh’ ris, thusa chaidh a-mach còmh’ ris, agus chan urrainn dhòmhsa a thuigsinn dè th’ agad na aghaidh ...”

“DÈ THUIRT THU RIS?”

“Thuirt e gu cinnteach nach diùltainn – nach diùltadh tu – an turas seo – carson a bha thu ga dhiùltadh, chan eil dad

[TD 40]

ceàrr air! – agus dè mu dheidhinn tè bheag airson a’ chiad latha dhen dreuchd ùr. Agus bu mhi bha taingeil às, ged a bhithinn air seacadh mun coinneamh le tiormachd cha bhiodh do cho-obraichean ùra air mothachadh no faighneachd an robh beul orm.”

Chan eil dad ceàrr air! Chan eil an toiseach, am pleaban, tha nas motha <eng>sex appeal<gai>aig fàd mònadh, fuireach còmhla ri mhàthair aig còig-deug thar fhichead agus a’ coimhead roimhe ’son cuideigin a chuireas a dhìnnear mu choinneamh an là nach bi is’ ann. Abair guth socair agus sùilean caomh, stubag bheag de dh’fheusag a thug cha mhòr bliadhna a’ fàs leth-òirleach, tha barrachd ghaoisidean ann am mailghean a’ chait – agus tha, tha a bheul tana cuideachd, fada ro thana agus ro fhaisg air a chuinnleanan. Nis, nuair a bha mi smaoineachadh air, ’s iomadh rud a bh’ agam an aghaidh Richard ged a bha sinn fad dà bhliadhna rèidh gu leòr san aon oifis. Ach bha leisgeul agam riamh dha na h-iarrtasan aige – nis bha ’n òinseach eile air an doras fhosgladh.

“DÈ thuirt thu ris? Chan eil rian gun do chùm thu seanchas ris thuige seo gun fhàgail amharasach!”

“O? Bheil thu ’n dùil gu bheil mise cho lag nam eanchainn is nach b’ urrainn dhomh còmhradh a chumail a’ dol gun rudeigin a leigeil a-mach? Neònach nach tàinig sin a-staigh ort nuair a bha spàirn ort ga mo phutadh gu tighinn a-nuas an seo nad àite!”

“Chan eil, ’s ann a tha mi ’n dùil gu bheil thu cho fada gun fireannach fhaicinn gun bòtannan air agus ambience na bàthcha timcheall air is gum faodadh fear sam bith le fàileadh siabann cùbhraidh agus seacaid Armani do mhealladh! Fiù ’s Richard a b’ fheàirrde iasad teastostaròn bho choileach bean Phàdraig!”

[TD 41]

“O, mo dhìochuimhne, ciamar a tha na cearcan a’ dèanamh?”

An ann a’ feuchainn ri mo chur thuige a bha i?

“Bidh ’n tè as reaimhre agam air mo dhìnnear a-màireach mura h-inns thu dhomh taobh a-staigh dheich diogan dè ’n seanchas a bh’ agad fad trì uairean an uaireadair leis an fhear eile.”

Chaidh i gu gàireachdraich.

“Tha fhios agad glè mhath nach leig thu leas uallach a bhith ort: às dèidh ‘Ciamar a bha e còrdadh rium shuas’ agus ‘Dè mo bheachd air càch’ cha robh cuspair aige ach e fhèin ’s a chur-seachadan …”

“Stampaichean?”

“Mm.”

“Wordsworth?”

“Mm, ’s e ’s lugh’ orm.”

<eng>“Westerns?”<gai>

“Mm – Wordsworth is <eng>Westerns,<gai> bheil thu smaoineachadh gu bheil còir aige dotair fhaicinn?”

Cha robh i cho maol.

“Ach dè ’s coireach gun do dh’fhan thu cho fada, ma bha thu air allaban eadar na <eng>daffodils<gai> is Zane Grey?”

“Cha robh mi buileach cinnteach ciamar a gheibhinn air ais chun a’ flat – ach bha esan air a dhòigh cho mòr gun deach thu mach leis, bha fhios a’m gum faigheadh e tagsaidh …”

Cha robh i maol idir.

’S mise an tè tha maol – theab mi falbh far a’ fòn is mo leabaidh a thoirt orm gu riaraichte, ach … “Cha tug thu dha dòchas gun tachradh seo a-rithist? Cuimhnich gum bi mise air ais an ceann seachdain.”

[TD 42]

“Eil thu cinnteach? Ciamar tha ’m broth – bheil e falbh?”

Dh’fheumainn aideachadh nach robh e coimhead mòran na b’ fheàrr.

“Can cola-deug aig a’ char as fhaide.”

“Iseabail!”

“Siuthad, coimhead cho math ’s a tha dol dhut. Cuir brath thugam a-màireach – bidh mi air-loidhne fad’ an latha.”


Agus siud madainn agus oidhche a’ chiad latha. An latha bu chunnartaiche. Cha deigheadh dad ceàrr tuilleadh.

[TD 43]

6

Dimàirt – Catrìona

“Be-e-el! Bel, a m’ eudail — leugh thu ’n geàrr-chunntas air Evander MacCrimmon, nach do leugh? Tha a h-uile càil agad air do chuimhne — air do theangaidh, nach eil, a shiùcair? Hm?”

Cha robh sgeul air Jeremy an là an-dè: Siuthad, leugh seo, ùine gu leòr agad, faodaidh tu gabhail air do shocair — ’s e bha seo ach creutair eile, Am Boss, agus ’s e ‘Tha’ am freagairt ris an robh dùil aige. Agus ’s e sin am freagairt a fhuair e, ach le beagan de cheist ann, mar gum bitheadh, Dè do chabhag? Bha Iseabail air innse dhomh nach robh an t-ùghdar ùr a bha ise gu bhith a’ cìobaireachd a’ cur roimhe a chuid spiorad fìor Cheilteach a thruailleadh le cuairt gu baile mòr Gallta Lunnainn airson mìos eile. Gus am biodh e air òl nas doimhne à fuaran an earraich Ghàidhealaich, no faoineas air choreigin dhen t-seòrsa.

Bha mi air eachdraidh-beatha na grèine ùire seo a leughadh ceart gu leòr, ged nach canainn gu robh i agam air mo theang-

[TD 44]

aidh. “Air a bhreith air eilean mara [càit eil’ am biodh eilean?] is air a thogail an dachaigh iomallach, fad’ o thaighean eile – gun fuaim a’ bualadh air a chlaisneachd mhaoth ach na seann òrain Ghàidhlig aig a mhàthair, athair a’ seinn air a’ phìob, na tuinn a’ bualadh air a’ chladach agus caoineadh uaignidh nan ròn air na sgeirean …” Bha ’n eachdraidh-beatha cuideachd ag innse dhomh nach robh Evander MacCrimmon ach bliadhna na bu shine na bha mi fhèin, agus dh’fheumainn a ràdh gun cuireadh e iongnadh mòr ormsa mura d’ fhuair a chlaisneachd mhaoth a h-oideachadh aig Radio 1 coltach ri daoin’ eile.

A rèir na bha sgrìobhte an seo, “Cha deach Evander a chur gu sgoil am measg gràisg de dh’iseanan mì-mhodhail a dh’fhaodadh a bhith air flùr na bàrdachd a bhrùthadh is e dìreach a’ teannadh ri fosgladh na chridhe.” Cò sgrìobh seo? Bha mi faireachdainn mu thràth gum biodh barrachd air flùr na bàrdachd air brùthadh math, agus breabadh cuideachd, fhaotainn nam biodh an creutair air a bhith san sgoil còmh’ riumsa. Bhithinn fhèin is Iseabail air ithe beò. Bha mi dèanamh dealbh dheth mu thràth. Bhiodh Richard na Schwarzenegger ri thaobh. Meaban beag bàn, chuirinn geall, sùilean uisgealach lag liath agus fèileadh a sheanar a’ crathadh mu na casan caola, air èiginn a’ falach nam failmean beaga cnapach a bha gnogadh ri chèile.

“Thug mi dhut an dealbh, nach tug?” Jeremy. “Cha tug – bheil tè ann?” Bha, bha dealbh aige na làimh. “Bhon taobh, gu mì-fhortanach, ach soilleir gu leòr, saoilidh mi – math gu leòr is gum faithnich thu aig Euston e.”

Dè bha siud?


Bha, gu robh Evander MacCrimmon, glòir do ainm, air an neart

[TD 45]

fhaotainn am badeigin gus aghaidh a chur air a’ bhaile mhòr an t-seachdain seo fhèin, gum biodh e againn a-màireach, gum feumadh cuideigin a choinneachadh gus a threòrachadh tro ghleadhraich nan sràidean (a’ chlaisneachd mhaoth …) agus ged a bha Jeremy a’ tuigsinn glè mhath gu robh beàrn anns a’ mhargaid airson rud sam bith ris an gabhadh an t-ainm ‘Ceilteach’ a cheangal, cha robh sin a’ ciallachadh gu robh Ceannard na Roinne, Duine Trang agus mòran mu choinneamh, a’ dol ga ìsleachadh fhèin a’ fàgail na h-oifis – dè nach fhaodadh a dhol ceàrr às aonais – airson coinneachadh ri sgròblaiche fhacal a bu chòir a bhith ga chunntais fhèin air leth sealbhach gu robh Jeremy a’ dol a dhèanamh ainm is fhortan dha. Jeremy, agus chan e na faclan a bha dòrtadh far – far gob na h-ite, is cinnteach: cha bhiodh Evander MacCrimmon a’ cleachdadh càil cho cruaidh teicnigeach ri coimpiutair, am bitheadh? ’S ann air cuideigin dhen t-sluagh ìseal air am biodh caran beaga, leithid coinneachadh dhaoine aig an stèisean, a’ tuiteam.

Bha rudeigin de ‘Ged a fhuair thu àrdachadh dreuchd, cuimhnich gu bheil smachd agamsa ort’ an seo. Thòisich mi air beagan de ghràin a ghabhail air Jeremy, agus air faighneachd dhomh fhèin dè fon ghrèin a bha fàgail Iseabail cho dèidheil air an obair, nuair a dh’fheumadh i cur suas leis a leithid.

“Bel?” Rud beag tioram, mì-fhoighidneach, an guth? ’S fheàrr dhòmhsa coimhead èasgaidh.

“Bidh sin glan fhèin! ’S mi tha coimhead air adhart ris! Cuin tha ’n trèana?”

Tha e brùideil doirbh blìon mòr toilichte fiaclach a dhèanamh ri duine, is tu feuchainn ris an taobh far am b’ fheudar a’ chùlag a lìonadh, às dèidh dhut a bhith beagan ro dhàna le pacaid

[TD 46]

chnòthan oidhche mu choinneamh an telebhisean, a chumail leth-dhùinte, agus aig a’ cheart àm toirt air na sùilean deàrrsadh le toileachas gun tug e dhut gnìomh cho cudromach ri thoirt gu buil dha. Faileas à Camhanaich nan Gàidheal a choinneachadh aig an stèisean – sgoinneil.

A-màireach, cha robh e tighinn gu màireach. Ùine gu leòr crìoch a chur air an leabhar – am measgachadh àbhaisteach de bheul-aithris, sìthichean mòra ladarna, glaistigean beaga ciallach, ròin is òr is ceò na mònadh, chòrd e rium glè mhath ach bha mi air co-dhiù sia dhe leithid a leughadh mu thràth, mar bu trice air an sgrìobhadh aig Ameireaganaich – agus sùil dhùrachdach a thoirt air an dealbh. Shìn Jeremy dhomh i.

“Bidh i gu math tarraingeach air a’ chòmhdach-cùil, hm? Byronic …” Thug e crathadh dha logaidh fhèin, mar fhear a chanadh nach leigeadh tu leas coimhead na b’ fhaide airson oighre Byron – agus fhad ’s a bha esan a’ tuiteam beagan nas truime ann an gaol leis fhèin, fhuair mise sealladh ceart dhen dealbh mu dheireadh thall.

Càit an robh an caoiltear beag truagh le sùilean a’ choineanaich ghealtaich a bha mise a’ dealbhachadh? Cha do thog an camara ach ceann is gualainn, an duine coimhead a-mach thar a’ chuain, falt tiugh dorcha ga chrathadh aig a’ ghaoith an dòigh ’s nach fhaiceadh tu mòran dhe aodann, ach dè ’n diofar, bha rudeigin mun t-seasamh dìreach, mun aodann an aghaidh na gaoithe, mar gum biodh e na sheasamh aig toiseach luing Lochlannaich is i sgoltadh nan tonn – bha rudeigin mu a shròin.

Rudeigin – cha robh mi a’ greimeachadh air – rudeigin, rudeigin a’ dùsgadh ann an doimhneachd mo chuimhne. Cumadh na sròine – nis thuirt tè Ghallta shìos an rathad rium,

[TD 47]

chan e aon turas ach gu math tric, “O, sibhse, eileanaich, bha sibh cho dèidheil air a bhith a’ pòsadh ur càirdean is gu bheil an aon sròn air a h-uile duine san sgìre!” Lathaichean a bhiodh i ann an droch thriom agus a’ gearain mun droch shìde, chanadh i gu robh an aon laigse-eanchainn air a h-uile duine sa choimhearsnachd cuideachd. Ach bha an t-sròn – rudeigin mun dòigh san robh an solas a’ laighe oirre, ga dèanamh cho geur ri lann sgeine a’ coimhead, ’s an dà shùil falaichte san dubhar …


Bha sròn Evander MacCrimmon a’ dèanamh dragh mòr dhomh.

* * * * *

Bho: Iseabail NicRath<macrabel@westnet.com
Gu: Catrìona NicRath<catmacra@yahu.islenet

Tha fhios a’m nach eil thu ach a’ suidhe air do thòin a’ dalladh air cofaidh is briosgaidean, mar sin faodaidh tu smuain no dhà a chosg air do phiuthar bhochd, nach eil a’ dèanamh bun no bàrr dhe na litrichean dìomhair air mìosachan a’ chidsin. Dè a tha ‘**2c son FS, bix?’ a’ ciallachadh? Agus tha rionnag eile air Diardaoin, tè nas motha – bheil rud sam bith dol a thighinn ormsa gun fhiosta?


Bho: Catrìona NicRath<catmacra@yahu.islenet
Gu: Iseabail NicRath<macrabel@westnet.com

Dà chèic airson fèill-reic na sgoile Dihaoine, agus briosgaidean nam biodh ùine agam. Rona Diardaoin. Chan urrainn dhomh

[TD 48]

sgrìobhadh an-dràsta, droch shùil aig J. orm, tha agam ris a h-uile criomag mu EM a ghabhail a-staigh.


Bho: Iseabail NicRath<macrabel@westnet.com
Gu: Catrìona NicRath<catmacra@yahu.islenet

Cà bheil iad? Chaidh mi air feadh nam bogsaichean is nan tionagan. Falamh air fad ach dà phìos coirce le barrachd feusaig orra na bh’ air mo shinn-seanair.


Bho: Iseabail NicRath<macrabel@westnet.com
Gu: Catrìona NicRath<catmacra@yahu.islenet

Cha do rinn thu riamh iad, an d’ rinn? Sin as coireach nach eil thu freagairt, chan e gu bheil duine cumail sùil ort. Cha do rinn thu iad is cha tuirt thu guth rium mun deidhinn. Càit às a bheil mise dol a dh’fhaighinn dà chèic? Ro Dhihaoine? Mise a theab an Lèabag fhuadach a-mach à <eng>Home Ec.<gai> is i sgiamhail gu robh linn nan ìobairtean loisgte seachad. Chan fhaca mi duine riamh a’ dèanamh leithid de dh’ùpraid mu dheidhinn sgonaichean. Ag èigheach gun do theab mi an sgoil a chur na teine. I fhèin nach do mhìnich riamh dhomh an diofar eadar Fahrenheit is Celsius bu choireach gu robh an àmhainn ro theth. Tha làn-fhios agad nach deach mise faisg air pacaid flùir bhon uair sin, agus cha tèid.

Tha mi smaoineachadh gu bheil an streas tha seo dona dha mo chraiceann, saoilidh mi gu bheil am broth nas miosa. Dè idir a bha thu minigeadh leis, ga mo chur ann an suidheachadh far a bheil fuine air fàire.

[TD 49]

Bho: Iseabail NicRath<macrabel@westnet.com
Gu: Catrìona NicRath<catmacra@yahu.islenet

Cuiridh mi geall gu bheil thu air am PC a chur dheth, is gu bheil do cheann crom os cionn an deasga a’ coimhead dìcheallach. Agus na dèan an leisgeul gu bheil thu a’ cur gleans air m’ ìomhaigh-sa!

DÈ NÌ MI MU NA CÈICEANNAN? FÒN THUGAM!


Bho: <eng>Catmob<gai>

Fònaidh mi nochd.

* * * * *

“Innsidh mise dhut dè nì thu: nì thu <eng>gingerbread.”<gai>

“Innsidh mise dhutsa dè nì mi, ceannaichidh mi dà chèic agus spìonaidh mi dhiubh am pàipear.”

“Ist. Sguir dheth, tha <eng>gingerbread<gai> cho furasta, innsidh mise dhut ...”

“Stad! Innsidh mise dhutsa, ’s ann a tha e furasta buileach cèic a cheannach sa bhùth!”

“Chan eil math dhut! Bidh daoine amharasach – tha fhios aca gum bi mise a’ bèicearachd an-còmhnaidh. Chan eil math dhut an <eng>croft cred<gai> agam a mhilleadh!”

“Chan eil math … <eng>croft cred,<gai> bheil thu glic ... ciamar a leig mi leat mo chur ann an leithid de shuidheachadh?”

“Dà mhionaid, Iseabail: CÒ dìreach a tha ann an suidheachadh doirbh an seo? CÒ mhiannaich agus a roghnaich agus a chùm oirre gus an tuirt mi gun tiginn ann? CÒ a dh’fheumas a

[TD 50]

dhol a-mach gu oifis am measg choigreach agus a thoirt a chreidsinn orra gun e tèile th’ innte? Fhad ’s a tha thusa suidhe am broinn an taighe gu comhartail gun uallach sam bith ort, laighe san leabaidh gu meadhan-latha ma thogras tu, ’g ithe ’s ag òl ’s a’ coimhead an TV …”

“Meadhan-latha! ’S cearcan ann! Gun uallach! Cearcan is cèiceannan is bean Iòsaiph a’ toirt dhomh a’ <eng>third degree<gai> chionn ’s gun do cheannaich mi leth-phunnd hama!”

“Ma tha thusa smaoineachadh gu bheil e nas duilghe ceithir chearcan agus bean Iòsaiph a mhealladh na an <eng>seat<gai> a tha san oifis, tha barrachd ceàrr ort na beagan ghuireanan!”

“Trì cearcan.”

“Ceithir.”

“Chan eil iad a’ breith.”

“Dè tha thu ag ràdh rium?”

“On a sguir thu dh’ithe feòil ... cha b’ urrainn dhomh feòil a cheannach sa bhùth mus biodh daoine amharasach …”

“Iseabail!”

“Cha robh cus feòla idir oirre ach rinn i brot a bha sgoinneil”

“!??**!”

“Rinn mi risotto le feòil na sliasaid.”

“Ma tha thu smaoineachadh gu fan mise an seo is tusa a’ MURT … a chanabail a tha thu ann!” —ùùùùùùùùùùùù

* * * * *

Bho: Iseabail NicRath<macrabel@westnet.com
Cu: Catrìona NicRath<catmacra@yahu.islenet

Cha robh mi ach a’ feuchainn ri do chur thuige air sàillibh nan cèiceannan. Cha robh ann ach fealla-dhà. Cha b’ urrainn

[TD 51]

dhòmhsa cearc a mharbhadh. Tha fhios agad nach b’ urrainn. Mura bithinn nam èiginn co-dhiù. Agus ’s e sitheann a chuirinn ann an risotto, ’s e as fheàrr leam.


Bho: Iseabail NicRath<macrabel@westnet.com
Gu: Catrìona NicRath<catmacra@yahu.islenet

Cha leig thu leas a bhith cho crosta mu dheidhinn. Tha fhios agad nach robh mi ach a’ tarraing asad. Tha mi duilich, OK? Cha bhoin duine dha na cearcan agad ged nach beireadh iad ugh gu sìorraidh.


Bho: Iseabail NicRath<macrabel@westnet.com
Gu: Catrìona NicRath<catmacra@yahu.islenet

Gabh air do shocair, a Chatrìona, cuimhnich cho cudromach ’s a tha seo dhòmhsa: chan urrainn dhomh tilleadh gus am bi am broth air falbh! Tha fhios agad nach b’ urrainn dhomh dhol dhan oifis agus m’ aodann ’s mo dhà làimh cho dearg is cho corrach ri dealbh de Mhars – cò smaoinicheadh gun tachradh a leithid do thè a thogadh am measg chaorach. Cha bhi ann ach cola-deug aig a’ char as fhaide – sin a thuirt an dotair, agus tè an t-salon, ged nach eil earbs’ agam inntese tuilleadh. Cola-deug, a Chatrìona, no deich latha, agus a h-uile càil a’ dol cho math dhut anns an oifis, an obair cho furasta dhut! Chan eil fhios nach fhalbh e ro dheireadh na seachdain! Cuimhnich gu FEUM mise – thusa – a bhith ann gus an cuir Evander MacCrimmon ainm ris a’ chùmhnant, no bidh mis’ air an t-sitig ma theicheas e gu Collins no Canongate.

[TD 52]

Glanaidh mi an taigh air fad. Agus peantaidh mi na h-uinneagan. An taobh a-muigh cuideachd. AGUS thèid mi choimhead air Auntie Marion, is saoilidh i gun tu tha laghach, agus suidhidh mi còmh’ rithe fad an fheasgair ga h-èisteachd ga mo chàineadh-sa.

Sguir a bhruidheann air tilleadh. THA SEO CUDROMACH, a Chatrìona!

Inns dhomh ciamar a nì mi an <eng>gingerbread,<gai> siuthad.

le gaol

B. xxxxxx


Bho: Iseabail NicRath<macrabel@westnet.com
Gu: Catrìona NicRath<catmacra@yahu.islenet

Peantaidh mi an <eng>skirting.<gai>
B. xxxxxxxxxxxxxxxxxxxxxxxxxxxxxxxx


Bho: Catrìona NicRath<catmacra@yahu.islenet
Gu: Iseabail NicRath<macrabel@westnet.com

OK. Seo mar a nì thu a’ chèic – tha e ceangailte, dinnsear.doc- rinn mi e cho sìmplidh ’s a b’ urrainn dhomh, chan eil rian gun tèid e nad aghaidh, dhèanadh leanabh e. C.

PS. Tha Evander MacCrimmon a’ tighinn a-nuas a-màireach. Tha agamsa ri choinneachadh aig Euston, mus tèid e air chall sa bhaile-mhòr, an creutair. Dol far-loidhne a-nis. Oidhche mhath.

Dè?

[TD 53]

7

Diciadain – Iseabail

Bha sgàthan an lobaidh ag innse dhomh gu robh am broth fada na b’ fheàrr. Sin fhad ’s nach cuirinn air an solas. Ach bha e – cha robh e – cha robh e buileach – O, dè feum a bhith coimhead san sgàthan a h-uile leth-uair, ’s ann bu chòir dhomh coimhead air a’ phìos eadar-theangachaidh a bh’ aig Catrìona ri chrìochnachadh. Leabhar chloinne bige, thuirt i, cha bhiodh maill ann – cha bhitheadh, nam biodh sgeul agamsa, no aig faclair Gàidhlig sam bith a nochd riamh ann an clò, dè Ghàidhlig a bh’ air <eng>‘woolly mammoth’.<gai>

Ciamar a chumainn m’ aire air <eng>woolly mammoth<gai> is mi dèanamh dealbh dhìse a’ coinneachadh Evander MacCrimmon nam àite-sa. A’ cur eòlas air. Mise bha dol a thachairt air an toiseach, ’s chanadh e nach robh e ’son dèiligeadh le duine sam bith eile, gum mise an aon duine a thuigeadh dha-rìribh a bhriathran, an aon dualchas, na h-aon fhreumhaichean …

[TD 54]

Càr! Cò – Landrover aig Guano, dòchas nach eil e tighinn an seo – chan eil, shiud e sìos, agus – Florabel? Bha mi ’n dùil gu robh siud seachad – nis ma thionndaidheas e sìos rathad a’ mhachaire – dais air, cà ’il Catrìona cumail a’ phrosbaig ... O, càr eile, ’s fheàrr dhòmhsa cumail air ais bhon uinneig … Tracy le bhan na leabharlainn, dòchas nach stad i, O, seo Gòrdan a’ tilleadh, cha leig i oirre g’ eil i ga fhaicinn, bha tàirneanaich is dealanaich ann nuair a dhealaich iad siud. Feumaidh gun do leig e às an tèile aig an taigh-òsta. Ach ciamar a – cha chuireadh tu corrag air. Fiù ’s san sgoil nuair a fhuair e cead dràibhidh ’s chuireadh e dh’àite sam bith sinn leis an t-seann bhan, ’s e chuireadh – dhan chùl, nam faigheadh e an teansa, bha seòrsa de <eng>love-nest<gai> aig’ ann an sin le beagan chuiseanan is seann phlaide tartain (sin a chaidh innse dhomh). Ciamar a tha Catrìona beò an seo: ma tha fear sa choimhearsnachd air an cuireadh tu corrag, tha e ga chumail fhèin gu math falaichte – càr eile. Chan eil mi ga aithneachadh idir – gu math ùr – tha e stad. Chan eil fhios a’m idir …

“Cà bheil thu, Chait? ’Eil thu sin? Cha robh dùil agad riumsa ’n-diugh!”

Uill, cha robh, air bith cò thu – ’s fheàrr dhomh dhol sìos.

<eng>“Puss, puss!<gai> Cà BHEIL thu?”

<eng>Puss, puss?<gai> Dè …

Cha robh mi fiù ’s air doras a’ chidsin a ruigheachd nuair a bha seòrsa de ghailleann ann an geansaidh clòimhe air mo mhuin. Timcheall orm, co-dhiù. Dhia, cia mheud gàirdean a bh’ aige, chan eil rian nach ann mar seo a tha trosg a’ faireachdainn anns an lìon.

“Mmphmn! aùisd! rrrrrrrrrnnnnleig às mi!” An ann a’ cunntais m’ fhiaclan a bha e feuch an robh an t-each fallain, no

[TD 55]

a’ tomhais doimhneachd an t-slugain. ’S dòch’ gun e dotair ENT a bh’ ann, a’ faighinn tlachd mhòr à obair. Bha e gun bontainn dha na cluasan fhathast. Shuath mi caol mo dhùirn ri mo bheul, is dh’fheuch mi ri ceum air ais a ghabhail, mach à ribe nan gàirdeanan <eng>orang-utan.<gai>

“Chan e …”

O. Cha robh math dhomh innse. Murt. Feumaidh gu bheil Catrìona gu math eòlach air. <eng>Puss, puss!<gai> Gu MATH eòlach. Cur barrachd air corrag air an fhear sa. ’S cha do dh’inns i AON FHACAL dhomh mu dheidhinn, an tràill, am … Agus bha e air a bhith ag ithe liocras, ’s e ’s lugh’ orm. Bha na gàirdeanan a’ slacadh. Chaidh agam air òirleach no dhà de shaorsa fhaighinn. M’ anail a tharraing.

“Bha mi ’n dùil gun tu bhiodh toilichte m’ fhaicinn! Trì seachdainean tràth – reubaltaich san Delta, sheòl an t-soitheach gu Accra, chuir iad sinne dhachaigh is chaidh criutha eile a-mach. Bha mi ’n dùil gum biodh tu air do dhòigh …”

O, am balach beag bochd. Bheil am bil’ ìosal air chrith, chan fhaic mi ann an dorchadas an lobaidh.

“Tha mi duilich … tha … ceann goirt, ro fhad’ aig an sgrìon, dìreach – bha mi, uh, bha mi shuas na mo shìneadh.”

Mearachd mhòr a bha siud. Bha am facal ‘sìneadh’ na sholas uaine dhan <eng>orang-utan,<gai> leum e thugam a-rithist mar gum b’ ann air meas blasta a shàsaicheadh acras ann an coille Bhorneo. Ach bha mi deis air a shon, thionndaidh mi mo cheann chun an taobh mus fhaigheadh e eòlas na bu chàirdeile air mo sgòrnan. Mearachd eile. Cha robh dad aige an aghaidh chluasan. ’S ann a bha meas mòr aig’ orra.

’N dòchas nach eil cèir innte.

[TD 56]

Shìorraidh, bha sinn air ais aig bonn na staidhre.

“Fuir-ich …”

“Seadh, a luaidh – bheil do cheann goirt fhathast? Thugainn, togaidh mi fhèin suas thu, cha bhi sinn fada ga chur am feabhas.”

“Fan, stad, feumaidh mi aspirin no rudeigin, bha mi dìreach a’ dol a dh’iarraidh deoch, gabh air do shocair …”

Dh’fheuch mi ceum taobh a’ chidsin. Bha seo coltach ris an t-seòrsa trom-laighe sam bi do chasan a’ diùltadh gluasad, do cheann ag ràdh riut ‘Ruith’ agus iadsan mar gum biodh ann an sùil-chruthaich.

Cha robh e carachadh.

“Thugainn, cuiridh mi ’n coir’ air.”

“Sin thu, cha bhi e fada tighinn chun a’ ghoil, ha-ha!”

An ainm sealbh. Ciamar a gheibh mi às a seo. Nam faigheamaid gu solas geal a’ chidsin is gum faigheadh e sealladh ceart dhe mo chuid phlugan cha bhiodh guth air deiseil agus deònach.


“!!*! Dè thachair dhut?”

Cò smaoinich gum bithinn taingeil do chungaidhean na h-òinsich a bha a’ gabhail ‘comhairliche bòidhcheid’ oirre fhèin. Dh’inns mi an sgeul. A’ cur na coire gu làidir air ‘Iseabail’, carson nach cuireadh?

“M’ eudail bhochd! Trobhad an seo!”

Ooops. Pas-de-bas timcheall bòrd a’ chidsin.

“Tha e – tha, chan fhuiling mi dad a’, mm, a’ suathadh ann, tha –” beagan de Schottische seachad air an stòbh – “… fhios agad, tha e rudeigin goirt, an rud as lugha, b’ fheudar dhomh cadal air uachdar na leapa …”

[TD 57]

Bhiodh Pavlov moiteil às an duine seo, bha faclan leithid ‘leabaidh’ ag obair dìreach mar gum bruthadh tu putan. Doras a’ frids fhosgladh mu choinneamh agus sìnteag no dhà a dh’ionnsaich mi sa <eng>Highland Fling<gai> a ghabhail gu chùlaibh, fhad ’s a bha mi togail a-mach botal bainne. Saoil nan toirinn a-mach bogsa na deighe, an robh dòigh air fhuarachadh?

“Nì mi cofaidh dhuinn.”

An turas sa, esan a ghabh ceum air ais. Taobh an dorais-cùil. Rudeigin na shùilean, eadar duilich agus feargach. “Tha fhios agad nach toigh leamsa cofaidh. No bha.”

“O – tha mi duilich – fuirich, tha tì an seo ...”

“Cò e, a Chatrìona?”

“Dè?”

“Còig seachdainean – cha robh thu fada ’g atharrachadh! Còig seachdainean gam mhealladh air a’ phost-dealain agus ’s e seo an fhàilte a tha romham!”

Dh’fheumainn innse.

“Ach – chan e …”

“Cha leig thu leas tòiseachadh! Tha mi ga thuigsinn glan!”

Thionndaidh e cheart cho luath ’s a thàinig e staigh agus a-mach leis brag! aig an doras-cùil, brag eile aig a’ gheata agus dranndan fiadhaich aig a’ chàr is e tionndadh, fo shròin <eng>Landrover<gai> Ghòrdain – bha mi fàs eòlach air ràn nam brèicichean aige – Gordan a choimhead a-nall, a chunnaic m’ aodann aig an uinneig, agus a rinn, gu nimheil, soidhne a bha uaireigin a’ buntainn ri Churchill, mus do lean e an carbad eile sìos am bruthach.

Ach cò e? ’S e bha aithghearr dheth fhèin, ach ma bha e seachdainean aig muir, an truaghan … ach nach b’ i an donas i

[TD 58]

nach tuirt aon fhacal mu dheidhinn! Cha robh ach leum suas an staidhre chun a’ fòn-làimhe, dh’fheumadh i a’ cheist seo a fhreagairt sa mhionaid uarach ged a bhiodh i an teis-meadhan Evander MacCrimmon a threòrachadh tarsainn rathad Euston agus sia sreathan chàraichean gu bhith air am muin.

Oho, naidheachd!

Bho catmob: Bill Smith à Bearsden!!!!!!!!!!!

Dè? Chan e. Air bith cò bh’ ann, chan e Bill Smith à Bearsden. Sa chiad àite, chan i an aon sròn a bh’ ann — a’ chuimhne th’ agamsa air Bill Smith, is chan eil cus, i fhèin a b’ eòlaiche air, bha sròn air a sgoltadh sgadan. Chan e sin an seòrsa sròin a bh’ air mo shrainnsear idir, agus bha mi air a bhith faisg gu leòr oirre airson sin a ràdh le cinnt.

Ach chan ann a’ freagairt mo cheist-sa a bha i, cha robh mi air a’ cheist a chur oirre fhathast, ’s ann a bha rudeigin aice ri innse … feuchamaid, tha na stabaichean beaga a’ coimhead fallain. <eng>“You are through to Catherine MacRae’s voicemail …”<gai> Gonadh air.


Bho: Catrìona NicRath<catmacra@yahu.islenet
Gu: Iseabail NicRath<macrabel@westnet.com

Smaoinich! Bruidheann air foilleil … Cò chreideadh e … fhuair thu ’m brath agam, nach d’ fhuair? Ach SMAOINICH — is chan eil càil a dh’fhios aige gun do dh’aithnich mis’ e. Ciamar a dh’aithnicheadh, cha mhi th’ ann, thusa th’ ann, is chan fhac’ thusa mòran riamh dheth.

Dh’fhalbh e fhèin ’s Jeremy a-mach gu <eng>sushi bar<gai> — tha mise

[TD 59]

beò air a’ ghaoith, feumaidh, cha d’ fhuair mi fiathachadh co-dhiù, chan e gun toirinn taing dhaibh airson criomagan de dh’iasg amh. Bha an sgalag math gu leòr airson a dhol chun an stèisein ach ’s dòch’ gum biodh leth-òirleach de dh’adag air a sgeadachadh le sliasaid srùbain fada ro leòmach dhòmhsa. Tha e ciallachadh gu bheil ùine gu leòr agam a h-uile càil innse dhut: ’s fhada mus till iad. Thuirt Richard nach biodh cabhag sam bith air Jeremy ’s e lìonadh a bhrù ’s a’ sgoladh amhaich air cosgaisean na companaidh. Ciamar a tha thu beò ag obair dhan amhasg ...

Ach fàg sin an dara taobh – fuirich, cha chreid thu, ’s gann gu robh mi fhèin ga chreidsinn ’s mi ga fhaicinn le mo dhà shùil …

Bha mi tràth aig an stèisean ach am bithinn ann an deagh àm, agus sheas mi pìos air ais bhon gheata, mus tòisicheadh na daoine air sruthadh a-mach bhon trèan, ach am biodh deagh chothrom agam d’ ùghdar Fìor Cheilteach aithneachadh; mise an dùil gum biodh an creutair is e air aineol aig an deireadh, ach cha robh dad dheth, ’s ann a bha mo liagh air thoiseach le ceum cabhagach. ’S math gun do sheas mise pìos air ais. Agus chan eil fhios a’m fhathast dè thug orm na seann speuclairean-grèine a bha an tòin mo bhaga a chur orm.

Co-dhiù, sheas e tiotan – bha dùil aige ri cuideigin – agus thàinig gath grèine tro mhullach an stèisein a laigh dìreach air a shròin, is bha e agam anns a’ mhionaid. Latha ann am Moral Phil, is an òraid cho tioram is gu robh am beagan nach robh nan cadal a’ faicinn mioràids de dh’uisgeachan is de dheochannan is mhothaich mi dhan fhear a bha seo, na shuidhe shuas ri taobh na h-uinneige, agus a’ ghrian a-staigh air na lòsain dhustach a’ dèanamh lann claidheimh dhe shròin. Agus ’s i bh’ ann, an

[TD 60]

dearbh shròn, Bill Smith à Bearsden! Seo Evander a chaidh a thogail ann an dachaigh uaigneach gun fuaim ach na stuaghan a’ sluaisreadh gaineamh na tràgh’d, mo chas! Oideachadh anns an t-seann dualchas, gun spot truaillidh bho ghnàthasan-foghlaim an là an-diugh! Fear a fhuair a thogail trì troighean bho sgiamh brèicichean busaichean Ghlaschu agus a bha gu tachdadh le fearas-mhòr chionn ’s gun deach esan gu Allan Glen’s!

Cha do leig mi orm dad. Chanainn gun do rinn e seòrsa de chlisgeadh nuair a chunnaic e mi, ach chùm mi romham mar nach biodh ann ach an srainnsear – an srainnsear a bha an eachdraidh-beatha a’ dealbhachadh. “Isobel MacRae,” arsa mi fhèin gu milis, agus mhionnaichinn gun tug e faochadh dha ‘Isobel’ a chluinntinn, “from Greylag Books. Tha Gàidhlig agaibh, tha mi tuigsinn?”

Cha do chòrd sin ris idir, idir. Bha Evander againne gu bhith uabhasach fhèin Gàidhealach a-bhos am measg nan Gall, ach ’s e ceist eile a bh’ ann Gàidhlig a bhruidheann ri tè a bhuineadh dha na h-Eileanan. “Tha,” ars Evander, “ach …” agus mhìnich e dhomh – sa Bheurla – mar a bha cainnt ar sinnsrean dhàsan cho prìseil, agus cho airidh air a cumail gun truailleadh, fìor, glan, mur gum biodh i sruthadh à fuaran far am biodh Oisean fhèin a’ sàsachadh a phathaidh – tha mi ’n dòchas gu bheil thu dèanamh dealbh dhìomsa ag èisteachd gu foighidneach ris a seo an cùl tagsaidh, gun dad a choltas air m’ aodann gu robh mi gu bhith gòmadaich aig an tramasgal – ach dh’fheumainn aideachadh gu robh e geur na inntinn, am balach, cho luath ’s a thàinig an leisgeul thuige – co-dhiù, cha bhiodh esan, thuirt e, a’ bruidheann na Gàidhlig ann an suidheachaidhean làitheil – mar, bha agam ri thuigsinn ged nach robh de dh’aghaidh

[TD 61]

aige a chanadh e, an cùl tagsaidh robach dhubh Lunnainn le mo leithid-sa, ach a’ gleidheadh nam faclan dlùth dha chridhe gus nach cailleadh iad am brìgh … Cuiridh mi geall nach eil barrachd aige na ‘Tha’ is ‘Chan eil’ is ‘Slàinte Mhòr’.

Cha robh fiù ’s pilichean tinneas-mara agam.

Cuiridh mi geall gun do chuir Evander – Bill – leth-uair seachad le Bun-chùrsa Gàidhlig, latha air choreigin nach robh an còrr aige ri dhèanamh, uair an uaireadair le eachdraidh Mhic a’ Phearsain, feasgar le <eng>Publisher’s Weekly<gai> agus am <eng>Financial Times,<gai> mus do bhuail e staigh air gu robh a fhreumhaichean cho Ceilteach. An damh.

Bheil fhios agad dè bh’ aige na phòcaid? Bàrdachd Dhonnchaidh Bhàin. Cuideachadh mòr dha air an trèan, thuirt e, ga chall fhèin am measg nam monaidhean ’s nam beann, ga neartachadh, mus tigeadh e measg gleadhraich a’ bhaile, le sàmhchair nam mullach agus langanaich nam fiadh – is mise a’ faicinn, a dh’aindeoin speuclairean dubha, oisean dhen Ghuardian a’ priobadh a-mach on bhaga aige!

Tha na sùilean aige glè bhrèagha, call a th’ ann gu bheil am bidean nam beann tha siud eatarra, agus gu bheil an claigeann a th’ air an cùlaibh làn leithid de dh’amaideas. Ach smaoinich cho dàna!

C.


Bho: Iseabail NicRath<macrabel@westnet.com
Gu: Catrìona NicRath<catmacra@yahu.islenet

Carson nach do dh’inns thu dhomh gu robh thu falbh le cuideigin? Cha leigeadh tu leas a bhith ga chleith bhuamsa, dh’fhaodadh tu bhith air rudeigin a ràdh.

[TD 62]

Bho: Catrìona NicRath<catmacra@yahu.islenet
Gu: Iseabail NicRath<macrabel@westnet.com

Cò dh’inns dhut? Rona, cuiridh mi geall. Tha e aig muir – cha bhi e staigh ’son trì no ceithir a sheachdainean – cha robh mi dol a ràdh guth gus am faicinn ciamar a bhiodh cùisean nuair a thilleadh e.


Bho: Iseabail NicRath<macrabel@westnet.com
Gu: Catrìona NicRath<catmacra@yahu.islenet

Chan eil na aig muir. Staigh an doras gun ghnogadh no eile madainn an-dè agus theab e mo sguabadh suas an staidhre fo achlais mus d’ fhuair mi facal a-mach. Chanainn nach eil cùisean air fuarachadh idir, mas e sin an t-eagal a bh’ ort.


“Hallo?”

“Tha Niall air ais? Cuin a thill e? Carson? Nach neònach nach do dh’fhòn e thugam …”

“Carson a dh’fhònadh e thugad ’s tu an seo?”

“DÈ!!?? Bheil thu ag ràdh rium nach do dh’inns thu dha?”

“Mm – cha d’ fhuair mi an cothrom …”

“Iseabail. Chan eil mi ag iarraidh fealla-dhà idir. Carson nach do dh’inns thu dha gun tu bh’ ann?”

“Carson nach do dh’inns esan dhòmhsa co bh’ ann! Tha mi dìreach ag innse dhut, cha d’ fhuair mi an cothrom, bhuail siud a-staigh dhan taigh mar chnap gaoithe, leum e orm mar madadh-allaidh, agus chionn ’s nach d’ fhuair e na pògan is barrachd a bha e sùileachadh, mach leis le stuirc mus d’ fhuair mi mo bheul fhosgladh – uill, mus d’ fhuair mi facal ciallach a ràdh. Cò e co-dhiù?”

[TD 63]

“Dè tha thu minigeadh, cò e – na bi leigeil ort nach do dh’aithnich thu e.”

“Cha do dh’aithnich ach chunna mi feadhainn dhe chàirdean ann am prògraman David Attenborough!”

“Niall MacArtair.”

“Sheadh?”

“Iseabail! Bràthair an Teadaidh.”

“Bràthair an Teadaidh? An e Niall ainm bràthair an Teadaidh? Bheil thu ciallachadh bràthair an Teadaidh, a bha bliadhn’ air thoiseach oirnne san sgoil?”

“An sguireadh tu a ràdh ‘bràthair an Teadaidh’! Niall an t-ainm a th’ air – tha e fada nas laghaiche na ’m burraidh eile – cuimhn’ agad idir, dh’fhalbh e dhan cholaiste-mara ann an Sasainn, tha mi cinnteach nach fhac’ thusa mòran dheth tuilleadh, cha bhiodh na h-aon saor-làithean agaibh.”

“Ach – a Chatrìona, tha mi duilich, bha rùid sgriosail air a’ falbh às a seo – ’s fheàrr dhut grèim fhaighinn air …”

“Mm, fònaidh mi sa mhionaid – ach smaoinich Bill Smith, an ceigean cealgach, cò chreideadh ...”

“Sùilean brèagha, ge-tà, thuirt thu?”

“Fhalbh ’s …!”

[TD 64]

8

Diardaoin – Iseabail

Ìm, siùcar, trèigil, siorap … h-uile càil dhe sin aice staigh, tha e a’ coimhead furasta gu leòr, chan eil agam ach an leaghadh còmhla ann am pana … feuch a-nis an tàinig guth bhuaipe fhèin, Delia nan cruachan-mònadh: 3 brathan ùra, seo sinn. Mm, cha chreid mi gu leig mi leas seo a ghleidheadh do Niall, mach leis. O, Hester ’s a’ chòisir, cò chuimhnich riamh, ’s fheàrr dhomh leisgeul air choreigin a chur thuice. Ach ma dh’fhònas i an oifis – tha i cho deamhnaidh beag foighidinn – ’s cha deach mi ann an t-seachdain sa chaidh – feumaidh Catrìona dhol ann. Bidh i ceart gu leòr, nach do rinn sinn na <eng>Pirates<gai> san sgoil, cò mhothaicheas. Innsidh mi rithist dhi. Ceart, dè th’ aice fhèin ri ràdh an toiseach.


Bho: Catrìona NicRath<catmacra@yahu.islenet
Gu: Iseabail NicRath<macrabel@westnet.com

Iseabail, feumaidh tu grèim fhaighinn air Niall! Chan eil e a’

[TD 65]

freagairt a’ fòn, chan eil mi faighinn smid aiste ach ‘Fàg brath’. Bha mi feuchainn ’s a’ feuchainn a-raoir is cha robh duine an siud, duin’ aca a-staigh, cò aig’ tha fios nach eil rudeigin ceàrr. ’S fheàrr dhutsa dhol sìos, inns dha mar a bha, mura bi sgeul air lorg an Teadaidh, cuiridh mi geall gum bi e san <eng>gym.<gai> Feumaidh mi falbh, tha Jeremy air coinneamh a ghairm, tha e coltach gu bheil seo – dè bh’ aig’ air, seòrsa de choinneamh cleamhnais – aca a h-uile seachdain feuch am bi a h-uile duine san roinn nas bàidheile ri chèile: còrdaidh e riut glan. Ach faigh grèim air Niall.

C x


‘Faigh grèim air Niall.’ ‘Fhalbh sìos.’ ‘Inns a h-uile càil dha.’ ‘Lorg an Teadaidh’. Bheil smaointinn aice gu bheil cèiceannan agamsa ri dhèanamh, uallach gu leòr ann an aon latha do thè nach eil uabhasach cinnteach idir mu fheumalachd sòda-arainn agus brìgh beirm. Ach cha ghabhadh Niall fhàgail a’ smaoineachadh gun d’ fhuair e an t-sitig. Thàinig e thugam gun e an rud a b’ fheàrr a h-uile nì a dh’fheumainn airson na h-iomairt bhèicearachd a chruinneachadh còmhla, a h-uile soitheach agus barrachd, clobhdaichean is searbhadairean. Dh’obraich sin cho math ri math, bha an cidsin mar sheòmar-lannsa san ospadal as cliùitiche san rìoghachd nuair a bha mi ullamh. Bha gach nì ann an òrdugh cho math, na pacaidean ’s na crogain, an sgèile deiseil, spàinean fìodha is spàinean stàilinn, sìoltachan – cha robh mi buileach cinnteach carson sìoltachan, ach bha e aice air a’ phàipear – ’s ann a bha mi deònach a dhol an sàs ann sa bhad, mise nach itheadh cèic latha dhen bhliadhna mura b’ e na bùithtean sgoinneil tha faisg orm an Lunnainn, mm, an tè Fhrangach, reiceadh tu do phiuthar airson nan gateaux aca …

[TD 66]

O, mo phiuthar, abair àmhghair, ‘Lorg Niall!’ – math air na h-òrdain.

An deàrrsach uisge muigh, agus ciamar a bha i an dùil a bha mise a’ dol air lorg fear nan gàirdean air feadh a’ bhaile gun chàr? Ach ’s dòch’ gu robh e na b’ fheàrr gun sin a ràdh rithe, cuiridh mi geall nach eil cuimhn’ aice gu bheil e fhathast an garaids Dhànaidh: bhiodh e cho math gun a thoirt gu a h-aire.

Bha clàr-ama nam busaichean crochte ri mìosachan a’ chidsin – chan eil fhios nach robh an càr a’ dol far dòghach nas trice na leig i oirre – agus gheibhinn sìos an rathad an ceann cairteal na h-uarach: nach robh e cho math cuairt bheag a ghabhail sìos, leisgeul air choreigin airson tadhal sa Phost Oifis, mo cheann a chur a-staigh dhan bhùth feuch an robh Iòsaph fhathast aig an aon duilleig ann am mìosachan na h-eaglaise, seasamh aig Dànaidh feuch an robh an càr deiseil, fiù ’s coimhead tro uinneag a’ Phasgain feuch dè cho còmhdaichte ’s a bha Salome Sheòrais air latha cho mì-chàilear. Chan e, ’s ann a bhiodh e na b’ fheàrr bruidheann rithe: bha seòrsa de reudar aig Salome – fuirich, dh’fheumainn a h-ainm ceart a ghabhail oirre! (Ceit … Ceit Flòraidh? Ceit Effie!) – agus ma bha fireannach na ònar taobh a-staigh, can, còig mìle dhith, bhiodh fios aic’ air. Bha i mar combaist. Cha mhòr nach b’ fhiach do luchd-saidheans deuchainn a dhèanamh – Salome a chur, can, ann am meadhan pàirc, is pìos aodaich mu a sùilean, agus leigeadh tu às fireannach, dìreach mar gum biodh tu a’ leigeil às luch dlùth do chat, agus cuiridh mi geall gun tionndaidheadh i is gun cuireadh i a h-aghaidh an taobh a bha e, Salome co-dhiù, cha mhionnaichinn idir airson a’ chait – ghluaiseadh i dìreach mar a tha an t-snàthad a’ cumail ris an àird a tuath. Ach nas luaithe.

[TD 67]

Bha am plàna a’ còrdadh rium – cuairt bheag sìos dhan bhaile, tadhal an siud ’s an seo, feuch an robh dad ri chluinntinn, no cha robh fhios nach tachrainn air Niall fhèin, agus ghabhadh a h-uile càil a dhèanamh soilleir.

Cha robh cuimhn’ agam riamh gum mise, mas fhìor, Catrìona. Gum mise a dhealaich leis. Mise a chaill mo leannan. Mise a bha fulang le cridhe briste … Gum biodh an naidheachd air a dhol timcheall mar an dealanach, agus air fàs anns an innse. Gun ann a bha còir agamsa bhith am broinn an taighe, nam shìneadh air mo leabaidh aonranach a’ caoineadh ’s a’ rànaich, no nan nochdainn a-mach idir, a bhith coimhead aig a’ char as lugha muladach, duilich, ìseal – is chan ann a’ bualadh doras na bùtha romham le blìon gàire is “Sin sib’ fhèin!” ri bean Iòsaiph, “Abair fliuch!”, mar nach biodh an t-uisge cur barrachd dragh orm na air na lachain. Cha robh mi tuigsinn idir dè bu choireach gu robh i a’ coimhead orm cho truasail, agus shaoil leam nach robh ann ach a’ mhiann ’s a’ mhosaireachd a bh’ air cùl nan oidhirpean ri thoirt gum aire nach robh mi air biadh gu leòr a cheannach.

“Mmm, droch rud a th’ ann dol far do bhiadh” aicese, “mmm, feumaidh boireannaich a bhith faiceallach.” Bha e mòr leam a ràdh rithe nach ceannaicheadh duine sam bith ’s an ciall ’s an reusan aca ach na dh’fheumadh iad aig na prìsean acasan, ’s gum bithinn a’ cur m’ aghaidh air a’ Cho-op cho luath ’s a gheibhinn an càr air ais.

Oifis a’ Phuist. Aghaidh thruasail eile. Cathy a’ coimhead gu dùrachdach nam aodann – feuch a bheil na guireanan a’ fàs dad nas gainne?

“Thu fhèin gu dòigheil, a Chatrìona, m’ eudail? Gu sunndach?” Cha robh dad sunndach mun ghuth aice, no an dòigh làn co-

[TD 68]

fhaireachdainn san robh i coimhead orm, na sùilean a’ snàmh ann an uisge a chuireadh fairis ann an tiotan nan toirinn dhi adhbhar. Shìorraidh, chan eil ann ach broth, agus tha e dol nas fheàrr, cha b’ urrainn barrachd crith a bhith na guth nam biodh i faighneachd do chlann King Lear dè ’n triom a bh’ air an athair.

“Tha,” arsa mise, “tha mi faireachdainn gu math nas fheàrr. Cha chreid mi nach bi a h-uile càil seachad ann an latha na dhà, gun guth mu dheidhinn tuilleadh, agus ’s mise an tè a bhios sona!”

“Seadh?” ars ise. “Sheadh … O.” Seòrs’ de dh’osna.

“Seadh …”

Shìn i dhomh na stampaichean, ’s thug mi mo chasan leam.

Sheas mi treiseag aig uinneag a’ Phasgain, a coimhead nan coinnlean ’s nan soithichean; chithinn Salome trang mar as àbhaist — ga coimhead fhèin san sgàthan feuch an robh i coimhead cho math ris an turas mu dheireadh a thug i sùil ann, còig mionaidean air ais. An taobh clì — smiogaid an-àird a-nis — sìos — sùilean fosgailte cho fad ’s a dheigheadh iad le neo-chiontas — chan e, ’s e bh’ ann ach seòrsa de chlisgeadh. Bha i dìreach air mothachadh dhomh. Smèid mi ’s chaidh mi staigh.

“Hi, Cheit! Dè tha dol?” Ghabh i ceum air ais. “Na gabh dragh dhen bhroth: chan e rud gabhaltach a th’ ann idir.” Nach bu mhi an òinseach, nàdarra gu leòr gun clisgeadh i a’ faicinn rud cho cunnartach ri plugain a dh’fhaodadh sgaoileadh air feadh a craiceann luachmhor fhèin. “Chan fhac’ thu Niall?” Bha mi teannadh ri faireachdainn gum biodh e cho math nach tachradh iad, Salome is an t-aodach a’ tuiteam dhith mar as àbhaist: chanadh tu gu robh an sgiort agus an lèine bheag coltach ri feadhainn sam bith eile an latha a cheannaich i iad — agus

[TD 69]

bhitheadh iad coltach ri feadhainn sam bith eile nan cuireadh nighean eile oirre iad – ach aon uair is gu robh iad crochte air cnàmhan Cheit Effie Sheòrais, bha beàrnan, is fosglaidhean, a bha leigeil osagan fionnar gaoithe a-staigh – cianail fallain, tha mi cinnteach – agus a’ leigeil earrann bodhaig a-mach. Bha luchd-turais a’ cosg fortan anns a’ Phasgan as t-samhradh, fireannaich Ameireaganach gu sònraichte. Feadhainn mhòra dhearga, thigeadh iad a-mach a’ suathadh am bathais ’s a’ fosgladh coilear na lèine, ged nach robh rian gu robh i cho blàth a-bhos againne ’s a bha i air raointean Texas.

Cha robh i air guth a ràdh fhathast. “Chan fhac’ thu sgeul de Niall air an rathad an-diugh?”

“Chan fhac’ an-diugh idir,” ars ise.

“Ceart … OK, ’s fheàrr dhomh feuchainn sìos chun na garaids ma-tà …” Thòisich a’ fòn aice air seinn: “Horò, mo nighean donn bhòidheach.” Dè an seòrsa creutair a roghnaicheadh siud air a’ fòn? Cha robh a leithid de rud ri nàire innte. Bha e a cheart cho math dhomh dèanamh às – dh’aithnich mi air a h-aodann gun e Leannan-na-Seachdain-sa a bh’ ann, agus cha leigeadh a leas neach sam bith aig nach robh ach cromosòm-x smaoineachadh gun cluinneadh i facal a chanadh iad tuilleadh – bha cluasan Salome a-nis air a’ bhann eile, ag obair air FM, mar a thuirt Catrìona uaireigin, Fir a-Mhàin.

Bha an càr deiseil! Mach à seo gu bùth a’ Ghlinne agus cheannaichinn de bhiadh na chumadh a’ dol mi gus am faighinn air falbh is air ais gu Lunnainn ’s gum obair fhèin. ’S dòch’ gu robh còir agam a bhith air cromadh sìos taobh a’ bhealaich – ach bha biadh reòthta agam, is cha b’ e obair chòig mionaidean a bhiodh ann cur an ceann Nèill MhicArtair gun i am boireannach

[TD 70]

ceàrr air an tàinig e cho obann an-dè. Bharrachd air a sin, dh’fhaodadh am fear eile bhith staigh — cha robh rian agam air an sgeulachd innse ’s am burraidh bàn anns an èisteachd, cha bhiodh smaointinn aig a’ chliostar ud air a bheul a chumail dùinte.

Bha mi cho sona a’ tilleadh chun an taighe le na pocannan làn ’s a’ dèanamh dealbh dhìom fhèin sìnte air an t-sòfa ag ithe rudan blasta, a’ leughadh a’ phàipeir, CD a’ cluich gu socair agus mi cunntais nan lathaichean, ach cha robh oisean romham air bòrd no clàr-obrach a’ chidsin far an leiginn às iad. Flùr. Siùcar. Soithichean bèicearachd. Air falbh glan às mo chuimhne. Cha robh an iomairt a’ coimhead faisg cho tarraingeach ’s a bha i sa mhadainn.

Nise, Iseabail, chan eil ann ach an dearg ghòraiche bhith clisgeadh ro leth-phunnd flùir agus dhà na trì uighean. Cha dèan iad dad ort. Tha boireannaich air feadh na rìoghachd a’ dèanamh seo. Tha, agus bha, tro na linntean. Agus do phiuthar Catrìona, cha mhòr gun smaoineachadh air. Bheil thu ag ràdh nach tèid agad air? Ceart, stuth na bùtha a chur seachad, an doras glaiste, muilchinnean a thruiseadh, am pàipear aig Catrìona mu mo choinneamh, anail a tharraing: flùr is spìosraich is sòda ann am bobhla, ceart. Chan eil maill ann. Dè th’ ann an tomhas ach matamataig, bha mi riamh math air. Ìm is siùcar dhan phana. Agus? Seo e, ceud grama sioraip agus ceud grama trèigil.

Ciamar a tha mi tomhas trèigil is siorap?

Chosg e deannan math uisge teth is siabainn, gun tighinn air – ciamar a fhuair trèigil dham fhalt? — siampù, mus tàinig mi chun a’ cho-dhùnaidh gum feumadh gu robh dòigh shònraichte aig Catrìona air faighinn timcheall air an duilgheadas seo. Bha

[TD 71]

an t-eabar milis a-nis anns a’ phana co-dhiù, ach dh’fheumainn-sa suidhe is m’ anail a leigeil mus fheuchainn chun an ath cheum … chan eil RIAN … Ceart. Suas an staidhre. Briogais ghlan. Sgoladh uisge fuar air m’ aodann. Bha rudeigin ann an sùilean na tè anns an sgàthan – O, na bi coimhead. ’S cinnteach gu bheil na tha sa phana air leaghadh … FÀILEADH AN LOSGAIDH!

Mìorbhail nach do bhrist mi mo chas air an staidhre. Siùcar loisgte, seach rud sam bith, bha mo stamag a’ cur charan dhith fiù ’s às dèidh dhomh am pana a thilgeil chun a’ chnuic. ’S ann a bha i miannachadh a leantail.

“Hoigh! ’N ann às do rian a tha thu! Theab mi siud fhaighinn mun chlaigeann!” Cha do theab idir, bha e troighean bhuaipe, cò chunnaic riamh i, agus cò bha ga h-iarraidh co-dhiù, Rona Carmichael, dè bha i dèanamh an seo.

Lean i staigh mi is choimhead i timcheall. Bhuail e orm nach robh dòigh air thalamh nach fhàgadh coltas a’ chidsin amharasach i, i fhèin is Catrìona mar dà cheann eich, cho còrdte, is làn-fhios aice gun dèanadh an tèile cèic a-mach à èadhar is dealt mura biodh an còrr aice. Dh’fheumainn fhèin aideachadh gun canadh fianais gu robh suaip aig cidsin sgiobalta Chatrìona ri fail-mhuc às dèidh crith-thalmhainn. Agus cha robh sùilean biorach Rona – cha robh cuimhne agam chun a seo cho beag ’s a bha iad – a’ fàgail òirleach gun mion-sgrùdadh.

“Rud beag troimh-a-chèile …” arsa mi fhèin ann an guth fann. An-dràsta mhothaich mi gu robh sruth trèigil air ruith sìos bho bhobhla na sgèile, thairis air a’ chlàr-obrach, agus gu robh e a’ cruthachadh seòrsa de bhoglach am measg nan <eng>carpet tiles<gai> às an robh mo phiuthar cho moiteil, air an sgeadachadh le

[TD 72]

dustadh min-flùir mar crathadh sneachd’ air a’ mhòintich. Bha Rona ullamh coimhead. Sheall i orm fhèin leis an dà ghimleid ghlas.

“Chan eil càil a chuimhne agad, a bheil?”

“Tha, fèill-reic na sgoile, tha mi dìreach an sàs …”

“Chan e na fèill-reic na sgoile! Agus bha fhios agad air.” Bha na gimleidean ag amas thairis air mo ghualainn air mìosachan a’ chidsin, far an robh, bha e dìreach air tilleadh thugam, ‘*R’ sgrìobhte mu choinneamh Diardaoin.

“Rona?” Cha robh ’n còrr dòigh air faighinn às. Dh’fheumainn innse dhi. “Fhios agad, cha mhi, tha mi ciallachadh chan i, ciamar a chuireas mi seo …”

“Tha e soilleir gu leòr dhòmhsa,” ars ise, ann an guth a bha cuideachd cho geur is cho tioram ri gimleid. “Air bith dè no cò th’ air d’ aire, chan eil càil a chuimhn’ agad gun e mo cheann-bliadhna th’ ann. Thig a-nuas, ars thusa, nì mi fhèin lasagne, is seòclaid mousse, gheibh sinn botal fìon.” Cha mhòr nach canainn gu robh i caoidh an t-seòclaid <eng>mousse<gai> barrachd na an dìochuimhne no am beag-diù aig a caraid. “Thug thu an t-sitig do Niall bochd an-dè agus suarach agad mo cheann-bliadhna-sa. Air bith dè tha thu minigeadh leis, a Chatrìona, cha chreidinn gu bràth gun dèanadh tu a leithid!”

Ged a dh’fheumainn aideachadh, bha e doirbh na faclan fhaighinn a-mach.

“Iseabail a th’ ann. Tha Catrìona ann an Lunnainn.”

Ach bha ise na boil.

“Cha leig thu leas tòiseachadh le leisgeul, tha e dìreach SUARACH … dè thuirt thu?”

“Iseabail. Mise th’ ann.”

[TD 73]

Chaidh na gimleidean nan sàsaran.

“Iseabail?”

“’S mi.”

“Iseabail? Bheil thu cinnteach?”

Bha seo cho gòrach is gun tug e gàire orm. Chuir i a ceann gu aon taobh – thàinig seòrsa de choltas seòlta air a h-aghaidh, cleas cruiteir nach robh deònach cus a phàigheadh aig rup chaorach – is sheall i sìos is suas. Chrath i ceann. “Iseabail? Ach carson idir …?”

Taing dhan àgh, thòisich i air gàireachdraich.

“Nach bu sibh – ach carson?”

Mhìnich mi dhi an sgeul o bhun gu bàrr. Mì-fhortanach gun ann air sèithear an trèigil a shuidh i nuair a chaill a glùinean an lùths a’ lasganaich. Chead eile aice: shaoil leam gun do dh’aithnich mi gu robh i toilichte gu leòr gun ann ormsa a bha am broth loibhte is nach ann air Catrìona. Furasta gu leòr a bhith rèidh leatha, Rona, ach cha bhi sinn gu bràth nar dlùth-charaidean. Dh’aindeoin sin, bha i gu feum, ’s i bha.

“Ach dè mu dheidhinn Nèill? Carson nach do dh’inns thu dhàsan? Ciamar, uh, ciamar a chaidh agad air … GUN innse dha?”

Robh de dh’aghaidh oirre is gu robh i faighneachd …?

“Thàinig e staigh ann an seo mar <eng>tornado<gai> is …”

“Pòg mhòr is thugainn-suas-an-staidhre?”

“Mm.”

Feumaidh gu bheil Catrìona a’ toirt aithisgean gu math mionaideach dhi.

“Ghabh e san t-sròin e nach robh ceud cabhag ort d’ aodach a thilgeil sear is siar? Ghabh e rùid is a-mach leis?”

[TD 74]

“Sin dìreach e.”

“Fhios agad,” arsa Rona, “chan eil Catrìona a’ faicinn aona lochd ann, ach tha an duine mar dhreallag – lasaidh e suas ann an tiotan, ach cha mhair an droch thriom mionaid; leagaidh an rud as lugh’ e is bidh e cho ìseal …”

Thug i sùil air a h-uaireadair.

“Thugainn, mach à seo sinn, tha e gu bhith còig is bidh na bùithtean a’ dùnadh, greas ort.”

“Na bùithtean?”

“Am Pasgan co-dhiù, is bidh Salome Sheòrais a’ dèanamh air MacCool’s, faodaidh tu bhith cinnteach às, gu h-àraidh ma tha fear aonranach feumach air cluas bhàidheil ri claisneachd is sùilean mòra dorcha ag innse dha cho fearail gasta ’s a tha e, thugainn, faigh do sheacaid.”

“Ach …”

“Ist led ach, chunna mi fhèin a-raoir ann i, cha robh mi tuigsinn bho thalamh dè bha fàgail Nèill an siud leis fhèin, is nighean Sheòrais a’ gabhail nan ciad cheumannan dhe h-iomairt. Bha i mar chat nuair a thòisicheas e air cluich le gloic de luch. Nam faiceadh tu mar a chaidh i as dèidh Dhòmhnaill Iòsaiph nuair a chrìochnaich i fhèin is Gòrdan. [Dòmhnall Iòsaph? O, an Teadaidh! Aha!] Feumaidh sinn Niall a shàbhaladh!”

Tha mi smaoineachadh gun deach Rona àrach air measgachadh dhen <eng>Famous Five<gai> agus Mills & Boon. Ach rinn i a’ chùis … agus cha bhiodh e furasta às a h-aonais. Bha Niall romhainn sa bhàr ceart gu leòr, ach thionndaidh e a chùlaibh nuair a chunnaic e mise, is cha bhiodh e air facal èisteachd bhuam mura b’ e Rona. Gu fortanach, cha robh nighean Sheòrais air nochdadh: feumaidh gun deach i cuairt dhachaigh a dh’fhaighinn a h-armachd-

[TD 75]

chogaidh airson Waterloo na luchaig a dhèanamh cinnteach. Cha robh Niall deònach aideachadh nach do dh’aithnich e gun i am boireannach ceàrr a bh’ aige na ghàirdeanan an latha roimhe, ach b’ fheudar dha gabhail ris. Bha e coimhead fada na bu laghaiche na shuidhe air taobh thall a’ bhùird – chaidh sinn uile mach gu biadh airson ceann-bliadhna Rona – is a chrògan trang le sgian is forca, seach a bhith cunntais m’ asnaichean. Mar a b’ fhaid’ air falbh a bha e, ’s ann bu mheasaile air a bha mi fàs. Mun àm a thug e an taigh air às dèidh mi fhèin is Rona a chur dhachaigh – cha robh rian aic’ air dràibheadh, botal dearg leis an dìnnear agus mar a bha i a’ stialladh air a’ bhranndaidh às a dhèidh – cha mhòr nach b’ e mo roghainn bràthar-cèile.

Rinn mi leabaidh dhi san rùm-chùil, siuga is glainne làn uisge fuar ri a taobh. ’S ann às dhèidh dhomh fhèin a dhol dhan leabaidh a smaoinich mi èigheach sìos feuch an robh i air cadal.

“Rona!”

“Mphnrg – dè?”

“Ciamar a tha thu a’ tomhas trèigil?”

“Anns a’ chrogan – tomhais an crogan is bheir às spàin is tomhais a-rithist e.”

Anns a’ chrogan. Cò smaoinich.

[TD 76]

9

Dihaoine – Catrìona

Brath ùr – leugh?

Bho MOBBEL:

N OK fios aig R sin OK? U? Fon am. B x


Agus sin na bh’ agam airson a bhith fònadh thuice fad an fheasgair – cha robh smid an siud – a’ cur teacs, feuchainn fòn Nèill, sin dheth cuideachd, feuchainn taigh Rona, cheart cho sàmhach. Fad an fheasgair a’ coiseachd sìos is suas, a’ feuchainn an tàinig teacs no post-dealain, ’s ag ithe – bha leithid de ghaoirich nam eanchainn is nach b’ urrainn dhomh smaoineachadh air a’ chòrr dòigh air an ùine chur seachad. Cha b’ urrainn dhomh smaoineachadh air dòigh sam bith air an ùine chur seachad, cha robh anns an ithe ach rud a bha tachairt dhomh nuair a choisichinn a-staigh dhan chidsin, cho nàdarra ri tarraing d’ anail.

[TD 77]

Cha chreidinn gun do shluig mi aona ghrèim, leis an àmhghair ’s an imcheist – seall sin, nach eil sin a’ dearbhadh an staid sa bheil mi, cuiridh mi geall nach tuirt mi ‘imcheist’ riamh roimhe na mo bheatha, cha robh mi riamh san t-suidheachadh … agus THA e doirbh a chreidsinn gum b’ urrainn dhomh aona ghrèim a shluigeachdainn, ach tha cruach shoithichean anns an t-sinc. Chunna mi iad nuair a dh’èirich mi ’son criomag tost mu leth-uair an dèidh ceithir, agus chan eil am frids ach falamh. Mhionnaichinn gu robh soitheach lasagne, leth-phunnd càise, uighean agus tomàto no dhà innte an-dè.

Agus airson càil a lorg a chuidicheadh duine gu cadal – todaidh? Bi feadaireachd. Leth-bhotal gin – cha chreid mi gun gabh. Tha am fàileadh fhèin gu leòr – chan eil rian air todaidh a dhèanamh leis a siud. Pacaid tì, a bha gealltainn gun cuireadh aona chupa seachad na do shuain thu ann an tiotan. Clàr air a cliathaich de lusan a chuireadh eagal air coineanach. Na do shuain: abair e, na do shuain leis an uabhas às dèidh blasad oirre – dèan dealbh dhìot fhèin an dèidh a bhith cagnadh coca-feòir? Fliuch? Ceart, cha robh e faisg cho math sin. Nas fhaisge, gu mì-fhortanach, air <eng>silage.<gai>

‘N OK fios aig R.’ Glè mhath. Ach dè mu dheidhinn ‘Fòn am’? Bheil ise dol a dh’fhònadh? Bheil agamsa ri fònadh? Dè ’n uair – cairteal gu sia. Mise na mo dhùisg agus i siud blàth saoirsneil fon chuibhrige. Srann aice, cuiridh mi geall. Chan aidich i idir gum bi srann aice, ach bithidh ge-tà.

Fònaidh mi aig a seachd.

Thèid mi craite a’ sìneadh ann an seo na mo làn-dhùisg airson uair a thìd’ eile.

Sgrobadh i, fònaidh mi aig a sia.

[TD 78]

“Urrrr … dè?”

“Dùisg! Mise th’ ann!”

“Cò … O? mmhhh – uh!”

“MISE TH’ ANN.”

“O – Chatrìona? Dè ’n uair a tha e?”

“’S mi. Greas ort, inns dhomh a h-uile càil, carson nach do dh’fhòn thu a-raoir co-dhiù, bha mi air bhioran fad na h-oidhche, carson nach do dh’fhòn duin’ agaibh?”

“O – bha i anmoch … nach do chuir mi teacs thugad?”

“Chuir, ag ràdh fòn a.m., seo mi fònadh, dùisg, greas ort, inns dhomh.”

“O … uhuh. Bha mi ciallachadh gu fònainn fhèin, nuair a dhùisginn … dè ’n uair a tha e?”

“Ciamar a b’ urrainn dhòmhsa feitheamh gus an dùisgeadh tusa, nach eil agamsa ri dhol a mach a dh’obair a dh’aithghearr.”

“Dh’inns mi dhut … h-uile càil OK …”

“ISEABAIL! Tha agamsa ri faighinn deiseil airson a dhol a-mach dhan oifis – gud obair-sa, ma tha cuimhn’ agad! D’ obairsa! Agus mus tèid mi ceum a-mach air an doras tha mi ’son a h-uile deamhain facal a chluinntinn mu dheidhinn mar a chuir thu cùisean ceart le Niall!”

“Fuirich – fan mionaid ach am faic mi – sia uairean, bheil thu glan às do rian, chan eil e ach sia uairean, cha d’ fhuair mi dhachaigh gu meadhan-oidhche ’s bh’ agam ri leabaidh a dhèanamh do Rona gun ghuth air cèiceannan na buinich agus an cidsin mar a dh’fhàg mi e, mar a b’ fheudar dhomh fhàgail, a dhol a ruagadh a’ chreutair dhan do ghabh thusa nòisean air feadh a’ bhaile! Siorram sìos, siorram suas, cha robh sgeul air Ruairidh againn!”

[TD 79]

“Niall.”

“Tha fhios a’m – cha robh mi ach …”

“Cha robh thu ach – tha am baile cho mòr; tha mi cinnteach gun tàinig ort na maoir-chladaich agus heileacoptair an RAF a ghairm a-mach.”

“Dìreach Rona, is rinn i air an taigh-seinnse mar saighead – hoigh, carson nach do dh’inns thu dhomh? Bha an caoch dearg oirre.”

“Dè tha thu minigeadh?”

“An ceann-bliadhna aice – dh’fhiathaich thu gu dìnnear i …”

“O, murt – ’s mi tha coma an ceartuair, inns dhomh mu dheidhinn Nèill!”

* * * * *

“Ach ma tha a h-uile càil ceart gu leòr, carson nach eil e a’ fònadh?”

“Chatrìona.” Cha toigh leam idir e nuair a thòisicheas i leis a’ ghuth fhoighidneach, piuthar-as-sine-agus-as-glice tha siud.

“Chatrìona. Chionn ’s nach eil e ach ochd mionaidean deug às dèidh sia. Sa mhadainn. Agus ged a bhiodh e na làn-dhùisg, chionn ’s gu bheil thusa air a’ fòn, riumsa, agus nach fhaigh e troimhe. Tuigsinn?”

“Ach dè mu dheidhinn … bheil thu cinnteach gun do dh’inns thu a h-uile dad dhomh?”

“Dh’inns, dh’inns, dh’inns – agus fònaidh mi fhèin thuige, aig àm ciallach! Agus eagal ’s nach cluinn thu bhuaithe, cuiridh mi post-dealain thugad, OK? Nach fheàrr dhut a-nis faighinn

[TD 80]

deiseil is dèanamh air an oifis, bhiodh e math nam biodh tu staigh tràth, saoilidh Jeremy gum mi tha èasgaidh …”

Feumaidh mi aideachadh nuair a chuir mi sìos am fòn gun tug mi breab dhan chluasaig.


Bho: Iseabail NicRath<macrabel@westnet.com
Gu: Catrìona NicRath<catmacra@yahu.islenet

Nach tuirt mi riut gu robh a h-uile càil OK! Bha Niall a-bhos – a’ lorg àireamh fòn na h-oifis – bruidhnidh e riut aig tràth-diathaid, thuirt mi ris feuchainn mu 12.30, feuch nach caraich thu bhon deasg!

Innsidh e fhèin dhut am plàna a rinn sinn – cha do smaoinich mi riamh, ach tha e cho ceart ri ceart, mura bi e bhos an seo gu math tric fhad ’s a tha e aig an taigh, saoilidh daoine gu bheil rudeigin ceàrr. Tha sinn a’ smaoineachadh air a dhol a-mach gu dìnnear a-rithist, nach e sin a dhèanadh sibh co-dhiù, agus cuidichidh e leis a’ pheantadh, cumaidh sin a làmhan trang mus dìochuimhnich e cò th’aige.

Bx


Bho: Iseabail NicRath<macrabel@westnet.com
Gu: Catrìona NicRath<catmacra@yahu.islenet

Chruthaidheachdan naomha, cha robh mi ach ri spòrs, cha chuirinn corrag air!


Bho: Iseabail NicRath<macrabel@westnet.com
Gu: Catrìona NicRath<catmacra@yahu.islenet

Chan ann mar sin a bha mi ga chiallachadh! Cha chuirinn

[TD 81]

corrag air chionn ’s nach eil gnothaich agam ris, do charaid-sa th’ ann, no barrachd air caraid, dè fios a th’ agamsa, cha do leig thu ort dad riumsa, ach feumaidh mi ràdh gun e caraid gu math blàth a ruigeas bhon doras-cùil gu bonn na staidhre ann an 0.1 diog. Tha <eng>acceleration<gai> aig an duine às am biodh iad moiteil aig Formula 1. Cha robh mi IDIR ag ràdh gu robh e grànda. Chan eil e grànda. Ach chan e, tha fhios agad glè mhath, cha robh na h-aon seòrsa fhear riamh a’ còrdadh rinn, tha e ro – co-dhiù, na gabh thusa dragh, cha bhoin mise dha. Ach mura bi e timcheall an seo bidh daoine a’ smaoineachadh gun deach sibh far a chèile – agus coma leat airson smodal, chan e sin idir e, ’s iad na clamhain-seilge bu chòir a bhith dèanamh dragh dhut, chan i nighean Sheòrais an aon tè a bha crathadh a cruachainn is rud sam bith eile a ghabhadh a chrathadh ann am MacCool’s oidhche Chiadain nuair a dh’fhalbh e às a seo làn bus is rùid. Aineolach ’s ged a tha Florabel, bha na balaich riamh dhen bheachd gu robh an taobh a-muigh aice gu math tarraingeach, agus cuiridh mi geall gun còrdadh fear aig a bheil na fiaclan air fad na pheirceall gu math nas fheàrr rithe na Guano bochd is iad mar cnagan-aodaich a chaidh a dhìochuimhneachadh air an ròp-anairt. Tha mi cluinntinn nach eil duin’ aig Tracy an-dràsta nas mò, agus ma tha thusa smaoineachadh gun e gaol leughaidh a chuir i siud chun na leabharlainn, tha thu fada fada ceàrr, ’s e cothrom gaol eile shireadh air feadh farsaingeachd na sgìre a tha a’ bhan mhòr a’ toirt dhi. Chan eil fir òg shingilte is am buadhan aca cho pailt is nach bi iad siud a’ cur biathadh air an dubhan! ’S ann a tha còir agad a bhith taingeil gu bheil mise cumail sùil air do chuid agus a’ dèanamh cinnteach nach bi an creutair na ìobairt aig na madaidhean-allaidh. Tha thu cho neochiontach, tha feum agad

[TD 82]

air beagan de sheòltachd a’ bhaile mhòir. ’S math gu bheil mi an seo – cumaidh mise sàbhailte e. Dè an còrr a dh’iarradh tu?

B

PS Bheil thu smaoineachadh gun cùm Rona C a beul dùinte?

PPS Cha chreid mi gu leig e leas fuireach a-bhos air an oidhche – dè do bheachd?


Bho: Catrìona NicRath<catmacra@yahu.islenet
Gu: Iseabail NicRath<macrabel@westnet.com

’S math gu bheil thu an sin! ’N ann a’ call do chuimhne tha thu? No bheil greis o nach do choimhead thu ann an sgàthan? Tha thusa an sin, agus tha mise an seo, chionn ’s gu bheil MISE a’ dèanamh cobhair ORTSA, mise ann am breislich ag innse bhreug bho mhoch gu dubh a dh’aona ghnothaich gus nach fhaigh do cho-obraichean a-mach nach e aingeal a th’ annad, ach boireannach nàdarra le guireanan air a sròin. Chan ann gus cothrom a thoirt dhutsa mo bheatha chur bun-os-cionn! Am biodh e mòr leat, nuair a tha thu ullamh ga do mholadh fhèin, innse dhòmhsa cuin a gheibh mi dhachaigh às a seo? Cha chreid mi gun fhuiling mi seachdain eile dheth.

Agus na gabh thusa dragh mu dheidhinn Rona, tha fhios a’m nach bu toigh leat riamh i, ach ’s e deagh, deagh charaid a th’ innte dhòmhsa agus cha chan i guth. Cò dha a dh’innseadh i co-dhiù?

C

* * * * *

[TD 83]

<eng> “Greylag Books, good afternoon!”

“Hallo – Catherine MacRae, please.”

“I’m sorry, we have no-one of that name here.”

“Yes, you do, actually – if you would just check and put me through.”

“I’m sorry, but as I said, we have no-one of that name.”

“Look, I know she’s there! Just put me through! Not too bloody difficult for you, is it?”

“I am sorry, sir, but I can’t help you. Perhaps if you checked who exactly it is you need to speak to …?”

* * * * *

<gai> Còig mionaidean gu dhà – chan eil e dol a dh’fhònadh a-nis co-dhiù. Agus ged a dh’fhònadh feumaidh mise dhol gu coinneamh. Tha mi dìreach fann leis an acras. Agus tha a h-uile coltas air Jeremy agus cealgaire Bhearsden gu robh iad aig biadh còmhla.

* * * * *

Bho: Iseabail NicRath<macrabel@westnet.com
Gu: Catrìona NicRath<catmacra@yahu.islenet

Tha de dh’aghaidh aig do leannan a thighinn a-staigh an seo mar lasair dealanaich a ghearain ’s a dh’èigheach gun tug mise dha an àireamh fòn cheàrr agus nach d’ fhuair e sgeul ort – mar nach biodh fhios agamsa air àireamh m’ oifis fhèin. Tha mi ’n dòchas gu bheil e beagan nas cinntiche mu na h-àireamhan air a’ chombaist, sin ma tha iad ga leigeil chun na stiùir idir. Bheil thu cinnteach gun e meat a th’ ann? Cinnteach nach eil iad ga

[TD 84]

chumail air an t-soitheach airson seòrsa de mhascot? Bheil fhios agad dè rinn e? Dh’iarr e CATRÌONA NicRath. ’S math nach eil anns an òinseach a tha freagairt a’ fòn ach temp, tha barrachd am broinn bailiùin na tha eadar a dà chluais. Fòn fhèin gu sùgh do chridhe agus dèan beagan oideachaidh air. ’S mise an tè nach eil ga iarraidh a-bhos an seo a h-uile latha gus an till thu. B.


Bho: Iseabail NicRath<macrabel@westnet.com
Gu: Catrìona NicRath<catmacra@yahu.islenet

PS Bha tè sa bhàr a-raoir le gàirdean briste, abair gun do rinn i sogan rium, air bith cò i, tè Ghallta, bleadraich mu cho còir ’s a bha e dhìom crìoch a chur air a’ gheansaidh aice – ’s i nach biodh taingeil nam feuchainn-sa ri lùb a chur air. Carson a tha thu cho diabhalta <eng>domestic?????<gai>

Brath ùr – leugh?
Bho CATMOB
N OK++ Sguir a ghearain.


Bho: Catrìona NicRath<catmacra@yahu.islenet
Gu: Iseabail NicRath<macrabel@westnet.com

Tha mi fàs caran iomagaineach mud ùghdar. Cha chreid mi gu bheil e còrdadh ris idir, idir gu bheil eileanach ag obair ann an seo – ma gheibh e a thoil fhèin, cha deighinn an urras nach rachadh plàna Jeremy airson cleamhnas mòr co-obrachaidh, ceanglaichean Ceilteach etc etc eadaraibh, suas ann an ceò.

Nuair a chaidh mi a-null dhan oifis mhòr airson na coinneimh

[TD 85]

aig dà uair, bha e dìreach air dhà na trì shligean a thoirt às a phòcaid – gan sealltainn do chàch – ag innse dhaibh ann an guth tiamhaidh, socair gum biodh iad seo aige leis an-còmhnaidh, ceangal ri freumhaichean òige, fonn na mara … Fonn na mara, fear nach tàinig na b’ fhaisge air na cuideigin gan dubh sheann dalladh a’ gabhail ‘Balaich an Iasgaich’ sa Phark Bar air oidhche hAoine. Bha eagal air nach gabhadh cianalas a mhìneachadh dhaibh ann am Beurla chruaidh Shasannach … tha mi smaoineachadh gun do dh’aithnich e rudeigin air m’ aodann: cho math ’s a chòrdadh e rium a ràdh, ‘Stiall ort, mìnich dhòmhsa sa Ghàidhlig e, ma-tà’, no ’s dòcha dìreach gu robh mo bhrù ro fhalamh airson tòiseachadh air gòmadaich. Chan eil smaointinn aige gun aithne dhòmhsa cò th’ ann, ach ged a bha mi an dùil gum biodh a h-uile càil ceart gu leòr fhad ’s nach leiginn “Bill” a-mach air mo bhilean an àite “Evander”, chan eil mi nis cho cinnteach. Saoilidh mi gu bheil mi faicinn seòrsa de chrith anns an t-sròin bhioraich tha siud. Tha i amharasach. Tha i faireachdainn gu bheil rudeigin ga chleith bhuaipe. Rudeigin nach eil mar bu chòir.

Co-dhiù, chan eil an duine a tha a’ giùlain na sròine ach fuar riumsa – riutsa! – agus ’s ann aigesan a tha an cumhachd an-dràsta, esan a tha dol a chosnadh airgead agus cliù dhan chompanaidh, agus tha an t-uisge sruthadh mu fhiaclan Jeremy ag aisling mu dheidhinn. ’N dòchas nach gabh B na cheann nach bi tè às na h-Eileanan fada a’ tuigsinn cho tana ’s a tha an còmhdach Ceilteach aige.

C

PS Bheil guth aig a’ bhroth tha sin air falbh dhìot? Dè mu dheidhinn tiogaidean plèan?

[TD 86]

10

Feasgar Dihaoine – Catrìona

Brath ùr – leugh?

Bho: MOBBEL

Cùm thusa B&J air an dòigh! 2-3 latha. Bi laghach!Bx


Bi laghach! Mura bithinn-sa air a bhith ro laghach cha bhithinn an seo …

Bha e àraid, mar a thachair às dèidh na coinneimh. Uair a thìde a’ gnogadh mo chinn, a’ sgrìobhadh sìos facal no dhà, Evander-Bill a’ fàs nas coltaiche is nas coltaiche ri feannag mhòr chealgach na mo shùilean, eadar gob biorach agus logaidh dhubh lainnireach. Bha coltas air Miriam, an tè-rannsachaidh, gu robh i cha mhòr na cadal. Cha tuirt an dearbh thè aon fhacal rium fad na seachdain – chan e gu robh cha mhòr facal a’ tighinn às a beul ri duine sam bith, cha robh càil ga fhreagairt ach le togail bheag de dh’oisean a beòil, suaineadh anns na sgarfaichean fada

[TD 87]

sìoda, sùilean leth-dhùinte agus agad ri thuigsinn gun ann dhìse a chaidh faclan leithid <eng>‘the Mysterious East’<gai> a chruthachadh. Cha robh i coimhead càirdeil no nàimhdeil, cha robh i bruidhneach is cha robh coltas oirre gu robh i toirt a h-aire far a h-obrach airson a bhith farchluais air daoine – ’s e an seud beag bìodach air taobh a sròine, a’ glacadh ’s a’ tilgeil ghathan solais, an rud bu bheòthaile mun cuairt oirre. Fad seachdain an seo is cha chuala mi fhathast a guth.

Bha an t-acras ga mo tholladh, ’s gun e ach trì uairean. ’S bha mo dhileag gus m’ fhàgail – cha do mheantraig mi carachadh on deasg ron choinneamh, mus fònadh Niall, an t-amadan. Rinn mi air an taigh-bheag. ’S ann fhathast glaiste staigh ann, a’ feuchainn ri sgiort Iseabail a chur ceart – ’s dòcha nis gu bheil leth-unnsa a bharrachd air na cruachainn agamsa – a chuala mi cuideigin a’ tighinn a-staigh. A’ feadaireachd. Port Gàidhealach? Goc air, uisge a’ ruith. Ghreas mi mach.

Miriam, a’ nighe a làmhan. “Hallo!” arsa mi fhèin. Cha leigeadh an t-eagal leam guth a ràdh mu cho tioram, fada, dòrainneach, sgìtheil, trom, beag-feum, sàrachail ’s a bha a’ choinneamh, a chaidh a ghairm, fhad ’s a thuig mise, ach an cluinneadh Jeremy a ghuth fhèin agus ach am biodh cothrom aig a’ chòrr againn spèis a thoirt dhan Oisean ùr. Cò aig’ tha fios nach còrdadh e rithe seo glan, falbh a dh’innse nach robh mòran agamsa mu mo dhreuchd … “<eng>Meetings,<gai> eh?” Bha siud sàbhailte gu leòr. Coimhead san sgàthan ’s a’ cìreadh mo chinn.

“Tha Gàidhlig agad, nach eil?”

Theab mi a’ chìr a stobadh nam chluais.

“Tha – ach … ciamar …?”

Chaidh i gu gàireachdraich. Lasgan mòr salach. ’S gann gun

[TD 88]

creidinn gun tàinig e às an aghaidh bhrèagha chiùin a bha cho dùinte sàmhach fad na seachdain.

“Mise cuideachd! Ach cha chreid mi gu bheil mòran aig an fhear eile.”

“Cha chreid …?”

“Chan e mhàin nach robh facal aige nuair a bha mis’ ann an Jordanhill, ach bha ’n dearbh fhear gu math tàireil mu na Gàidheil! Shaoileadh tu gu robh sinn ag ith’ an fheòir ga chluinntinn!”

“Jordanhill? Ach …”

“Bha iad a’ lorg rannsaiche airson sreath leabhraichean air feallsanachd an ear – meòrachadh, fhios agad, spioradalachd nan Innsean – cha robh mòran agam mu dheidhinn teagasg, smaoinich mi dhol às a dhèidh, agus fhuair! Ach b’ fheudar dhomh na <eng>jeans<gai> fhàgail a-staigh.” Gàire eile, ’s thug i crathadh dhan aodach shìoda. Uaine-ghorm, muir a’ dol thairis air oitir ghainmhich, àlainn. Leig i às a làimh e mar gun cathadh tu bhuat seann mhogan de dhustair. “Chan e nach eil e brèagha – ’s ann le mo phiuthar a tha am fear sa. Tha ise na dotair an seo, ach cha dèanadh e cus dhut aig a’ mhòine!”

“Aig a’ …?”

“O, tha barrachd machaire agaibhse ann an Uibhist, nach eil?”

Mhothaich mi san sgàthan gu robh mo bheul slaodte rium – chanadh tu gu robh na bu ghlice ag ith’ an fheòir …

“Uh – tha, tha. . . ach cò às a tha thu?”

“Às an Rubha. Port Mholair.” Port Mholair! Am <eng>Mysterious East!<gai> “O, ’s ann à Peshawar a bha mo sheanmhair ceart gu leòr.” Cha robh an sruth ri chasg. “Uabhasach feumail airson cainnt a

[TD 89]

chur a-mach air fiosrachadh is dìomhaireachd an ear, an latha a bha an t-agallamh agam. Tha Jeremy caran neochiontach, nach eil? B’ fheàrr leis cluinntinn gu robh mi ruith casruisgt’ às dèidh nan caorach anns a’ Khyber Pass seach a’ dol tro fhoghlam ann an Glaschu!”

“Cha tuirt thu …?”

“Ist, cha tubhairt! Ach cha deighinn an urras nach biodh e air mo chreidsinn – seall mar a shluig e sgeulachd an fhir eile! Agus, fhios agad air a seo, chan e Evander a th’ airsan nas motha na ormsa!”

“Chan e ach Bill Smith!”

Oirrese nis a bha an aghaidh cheasnachaidh.

“Dè? Tha fhios agad? Tha thu ga aithneachadh?”

“Tha, bha e san oilthigh còmhl’ rium – cò bha dol a dhìochuimhneachadh na sròin tha siud – agus bha e ann an Jordanhill? Tha cuimhn’ agad air?”

“Cho math ri sìon. . . ag innse do dhuine sam bith a dh’èisteadh mar a dh’fheumamaid ar cùlaibh a chur ri na seann rudan: ’s e an latha an-diugh a bha cunntadh agus cha robh càil a dh’fheum ann an dualchas no beul-aithris tuilleadh. Abair gun ann air a thàinig an dà latha!”

“Ach dè …?”

“Bha e dol a theagaisg – <eng>Modern Studies,<gai> tha mi ’n dùil – ach feumaidh gun tàinig e staigh air gum biodh a shaoghal na b’ fhasa a’ dèanamh ròlaistean air Tìr nan Òg, beagan cianalais na lùib …” Chaidh i tiotan na tosd. Sheall i orm. San sgàthan an toiseach, agus an uair sin aghaidh ri aghaidh.

“Fuirich ort – chan eil iongnadh ann nach eil e gam aithneachadh-sa, cha robh mi riamh am measg a charaidean sa cholaiste,

[TD 90]

agus chan eil annam ann an seo ach an sgalag: cha chreid mi gun do sheall e an taobh a tha mi – ach tha agadsa ri obair còmh’ ris. Ciamar nach eil e gad aithneachadh-sa?”

“O – tha e smaoineachadh gun i mo phiuthar …”

B’ fheàrr leam gu robh smachd agam air mo bheul.

“Do phiuthar?” Ach mus tàinig freagairt thugam: “Dè an uair a tha e?”

“Tha cairteal às dèidh a trì.”

Ach bha i coimhead orm mar nach biodh ùidh sam bith aice san uair. Coimhead sìos is suas. Monmhar rithe fhèin.

“Dè? Carson a tha thu toirt an t-sùil tha sin orm?”

Ach cha do rinn i ach an uair fhaighneachd a-rithist.

“Cairteal às dèidh trì, shiud thu, seall.”

Chan fhaca mi duine dol dhiubh fhèin mar siud aig coltas aghaidh uaireadair roimhe, ach bha Miriam na lùban. Grèim aic’ air an t-sinc, ’s i stampadh a casan, bloighean fhaclan gan losgadh aiste mar ghlupagan uisge à pana a’ cur fairis.

“Coltach riut,” ars ise, “coltach riut, do phiuthar? Cianail, cianail coltach, ha-ha, dà sgadan, nach math nach bi uaireadair air sgadan, hì-hì-hììì!”

Shuath i a sùilean le trì no ceithir a shlatan de phàipear an taigh-bhig. Thug i an t-sùil dhùrachdach a bha siud orm a-rithist – ach bha rudeigin eile cuideachd ann, air cùl nan criomagan gàire a bha fhathast a’ frasadh a-mach ge boil leatha. Seòrsa de … dh’iongnadh?

“Mìorbhaileach,” thuirt i, “mìorbhaileach coltach, cha bhithinn air mothachadh gu bràth, mura b’ e gu robh mi ag obair san oifis shìos as t-samhradh …”

“Dè tha thu feuchainn ri ràdh?”

[TD 91]

“Siuthad,” ars ise, “chan inns mise do dhuin’ aca, dè ’n t-ainm a th’ ort co-dhiù?”

“Tha fhios agad! Iseabail – Bel!”

“O, sguir dheth, chan e na – siuthad, a-mach leis.”

Cha b’ urrainn dhomh bruidheann.

<eng>“Twins,”<gai> ars ise, “ceart? Siuthad, mas fhìor nach eil sinn ach air tachairt, mise Miriam, agus mo mhionnan nach can mi guth ri duine beò” – chuir i mach a làmh – “agus ’s tusa …?”

“OK, OK. Catrìona. Ach ciamar …?”

“Bidh ’n t-uaireadair aig Bel air a’ ghàirdean dheas.”

Cho fìor ’s a ghabhas. Cleachdadh a rinn mo mhàthair nuair a fhuair sinn uaireadairean an toiseach. Bha Miriam seo fada ro gheur airson companaidh foillseachaidh, bha cruaidh-fheum ac’ oirre aig <eng>Scotland Yard.<gai>

“Feumaidh tu h-uile càil innse dhomh, agus tòisich le Bill: ciamar nach eil fhios aige cò thu?”

“Furasta gu leòr,” thuirt mi rithe, “cuimhnich nach fhaca Bill riamh ach Catrìona, cha do thachair e air Bel chun a seo . . . Tha e sàbhailte gu leòr, chan aithnich is’ e!”


Bha an dithis againn a’ gàireachdraich nuair a dh’fhosgail an doras. Tè nam fònaichean – falt stubach goirid air a dhath cho tioram geal ris a’ chanach, de shùith mu na sùilean na stopadh similear:

<eng>“Bel? Call for you – she couldn’t wait – I took a message.”<gai>

Nach e sin a dreuchd?

<eng>“Oh, thank you,”<gai> arsa mi fhèin cho blàth ’s ged a bhiodh i air ceud not a shìneadh dhomh, ’s mi mothachail do ‘Bi laghach’, <eng>“That was really kind, Candytuft, thanks.”<gai>

[TD 92]

<eng>“On-your-desk,”<gai> ars an tèile gu cruaidh mosach, agus mach an doras a ghabh i le brag. Bha Miriam a’ plubadaich a-rithist.

“Seadh?”

“Candytuft!”

“Agus?”

“Camomile …”

“Camomile mo thòin – an e, ge-tà? Do mhionnan?”

“Cha mhionnaichinn dad anns an àite seo,” arsa Miriam.

“Seall, chan eil fhios aig Bill gu bheil sinne ga aithneachadh, chan eil fhios aig Jeremy gun e Bill a th’ ann an Evander, tha an dithis aca a’ creidsinn gun tusa do phiuthar, airson Camomile bhochd, chuirinn-sa m’ airgead air Ethel no Gladys … thugainn.” Fhuair i grèim air mo ghàirdean. “Thugainn a-mach feuch a bheil Kate leòmach tha siud san oifis bheag air aideachadh nach eil innte ach cat a’ coiseachd air a casan-deiridh …”


Bileag bheag bhuidhe air an deasg. <eng>“Hester will pick u up at usual time.”<gai>

Cha robh duine timcheall.

“Miriam! ’Eil sgeul agad cò th’ ann a Hester?” Chrath i a ceann. Cùis-èiginn a bha seo – dè bha an t-àm àbhaisteach a’ ciallachadh? Fàgail na h-obrach aig a còig? Tadhal aig a flat? Agus carson? Dh’fheumainn grèim fhaighinn air Iseabail sa bhad.


“Mise th’ ann. ’S tu thug an ùine a’ freagairt a’ fòn!”

“Bha mi muigh feuch an robh bruisichean-peant san t-sead agad – tha Niall a’ tighinn a-nuas a-nochd a chuideachadh leis a’ pheantadh. An àite dhol a-mach gu biadh – ”

O, bheil. Hm.

[TD 93]

“ – feumaidh daoine ar faicinn còmhla, nach e sin a thuirt thu fhèin!”

An tubhairt?

“H-uile càil ceart gu leòr? Dè tha thu dol a dhèanamh aig a’ <eng>weekend?”<gai> 

“Ma dh’innseas tu dhomh cò th’ ann a Hester, ’s dòch’ gum bi fios agam!”

“Ah. Mm – cha robh cuimhn’ a’m. Ach bidh e ceart gu leòr …”

“DÈ bhios ceart gu leòr! Iseabail!”

“Ist, feuch nach cluinn duin’ thu, sguir a dh’èigheach, cuimhnich gun tusa Iseabail. A’ chòisir. A-nochd.”

Còisir. Cha b’ urrainn a bhith na b’ fheàrr. Nis, chan eil dad agamsa an aghaidh seinn. Gabhaidh mise òran sam bith – ma bhios co-dhiù fichead eile ga ghabhail mun cuairt orm. Seinnidh mise am Messiah bho cheann gu ceann – am broinn an taighe, nam ònar, agus an CD air cho àrd ’s a ghabhas e. Ach còisir?

“Cha tèid mo chas.”

“Chatrìona!”

“Fhalbh ’s fòn thuice is can rithe nach eil thu gu math.”

“Ciamar, is fhios aice gu bheil mi aig m’ obair! Nach tuirt thu gun do dh’fhòn i! Agus dè nan dèanadh i 1471!”

“Chan eil rian agam, bheil thu craite?”

“Ist, tha idir, chan eil ann ach na Pirates, rinn sinn san sgoil e.”

“Chan URRAINN dhomh, tha mi ag innse dhut, bheil thu glic, chan aithnich mi duine!”

“Thig Hester leis a’ chàr aig a seachd – chan fhaigh thu air do bheul fhosgladh aice co-dhiù – agus tha e cho furasta ri

[TD 94]

sìon, chan eil duine ag iarraidh ort Mabel a sheinn, an <eng>chorus<gai> a th’ ann, ’s aithne dhut na h-òrain, nis, a Chatrìona!”

Ge b’ oil leam, agus mo chiall is mo reusan ag innse dhomh gun e mullach mòr na gòraiche a bhiodh ann mi fhèin a chur ann an suidheachadh far am faodadh am mealladh a dh’obraich cho math fad na seachdain tuiteam às a chèile, bha rudeigin ga mo phutadh ann. Bha mi ag iarraidh mo phàirt a chluich am measg barrachd dhaoine . . . ’s dòch’ gu robh còir agam a bhith air a dhol a-staigh airson actadh.

“Chatrìona! Cha leig thu leas ach do bheul fhosgladh ged nach tigeadh diùird às, cò mhothaicheas, chan eil ann ach rud amateur.”

“Uabhasach toilichte nach eil agam ri dhol gu Covent Garden nad àite!”

“Na bi mar sin – dìreach fheirig ann, a Chatrìona, can gu bheil d’ amhaich goirt ma thogras tu, dèan gròcail air choreigin ach theirig ann: chan eil e idir a’ còrdadh riutha mura nochd daoine.”

Dèan gròcail air choreigin? Bha mise cuideachd ann an còisir na sgoile! An aghaidh.

“OK, OK, thèid mi ann is bidh mi laghach. Cùm thusa d’ aire air a’ pheantadh …”


<eng>“Surprise!”<gai>

Bha mi air leum sìos an staidhre cho luath ’s a chuala mi an clag, às dèidh do dh’Iseabail a ràdh gu robh Hester ‘rud beag mì-fhoighidneach dhith fhèin’. Ach an àite ‘aghaidh mhòr gheal os cionn dà smiogaid agus broilleach a sguabadh an sneachda far rathad a Naoi aig Druim Uachdair’, cò bha romham air an

[TD 95]

starsach ach Richard. Bha mi dìreach gam mholadh fhèin airson an t-seacaid a chur orm is gun tuigeadh e gu robh mi dol a-mach – cha robh feum air leisgeul, ach –

“Cha tuirt Hester guth riut?”

“Cha tubhairt …?” Esan eòlach air Hester?

“Chan eil fireannaich gu leòr aca, ach bidh fhios agadsa air a sin – ’s fhada o bha i an sàs annam ’son a thighinn ann. Càirdeach dha mo mhàthair – chan aithne dhomh an robh fhios agad?” Cha robh, agus ma bha fios aig mo phiuthar chaomh, ’s nach tuirt i guth, tachdaidh mi i. “Thugainn, tha ’n càr aice aig ceann na sràide: chan fhaigheadh i nas fhaisge.”

Bha Hester dìreach mar a mhìnich Iseabail dhomh i, ach gun canainn fhèin gun gabhadh trì smiogaidean a chunntais eadar an lipstig dhearg agus coilear a’ chòta-<eng>fur.<gai> Trì fichead ma bha i latha: cha robh rian gu robh i dol a sheinn pàirt tè dhe na h-igheanan? Chan eil fhios a’m nam biodh sgarf dhearg mu ceann nach dèanadh i fìor <eng>Pirate King<gai>, ge-tà, feusag fhuadain, sgian eadar a fiaclan, fàinne – “Tha mi duilich? Gabhaibh mo leisgeul, bha mi …” Cha b’ urrainn dhomh ràdh gu robh mi dèanamh dealbh dhith air an <eng>Spanish Main,<gai> seòrsa de Blackbeard boireann, maoidheadh leis a’ chlaidheamh mar a mhaoidh i air an dithis nach do rinn cabhag gu leòr dhi tarsainn na sràide nuair a chaidh na solais gu uaine.

“Tha Richard ag innse dhomh gu bheil piuthar agad shuas an sin, shuas an Alba – cha chreid mi gun cuala mi riamh guth agad oirre? Nach annasach dhi bhith dèanamh a dachaigh shuas an sin, cho iomallach – bheil teaghlach aice? Bheil i nas sine no nas òige na thu?”

“Chan eil, chan eil teaghlach – tha i, uh, rud beag nas, nas òige.

[TD 96]

Chan eil an t-uabhas eadarainn idir.” Cairteal na h-uarach, agus tha i na suidhe an seo rid thaobh, agus sguir a cheasnachadh! Cùm d’ aire air an rathad! Ach bha i tionndadh sìos fosgladh cumhang, agus bha a h-uile coltas gu robh sinn an seo — air bith cà robh ‘seo’, suarach cho math ’s a bha na solais.

Bha daoine cho trang a’ cur fàilte air Richard, nach e rinn math tighinn, etc, etc, is gu robh mise sàbhailte gu leòr — thuirt Iseabail nach robh dlùth-charaidean sam bith aic’ ann, gum faighinn às le ‘Dè do bheò?’ is ‘Nach ann tha ’n deagh shìde’ … agus seo sinn, a’ tòiseachadh le fear dhe na h-òrain aig na fir. Bha iad caran gann ceart gu leòr, agus mas e seo na <eng>Pirates,<gai> bhiodh iad greis mus cuireadh iad eagal air cròileagan a’ Mhachair Iaraich — suaip ri “D’ airgead no do bheatha, mas e do thoil e, agus fhad ’s nach eil e dèanamh dragh, chan eil cabhag idir ann …” Bha Hester a’ coimhead na b’ fhoghaintiche na duin’ aca — cà robh i? — aha, ’s ann a bha Hester aig a’ phiàna. Coltas caran gealtach air a’ phiàna, dh’fheumainn a ràdh, nuair a thilg i i fhèin air an stòl is e a’ dìosgail fòidhpe, agus a ghabh i thuige gu sgairteil, a sealltainn cò am maighstir.

Dh’fheumainn aideachadh gun do chòrd e rium. Fiù ’s ged a bha greis mus do mhothaich mi gu robh stiùiriche air a’ bhuidheann-seinn, fiù ’s ged a dh’fhaighnich an tè bha ri mo thaobh an robh tùchadh orm — ‘Adenoids,’ thuirt mi, agus lorgadh Iseabail a slighe fhèin a-mach às a sin an ath sheachdain – fiù ’s ged a bha mi fàs amharasach gun e an cothrom a bhith na Phirate a’ toirt slaodadh air a roghainn boireannaich a chuir Richard an seo, agus nach b’ e cho measail ’s a bha e air seinn — chan e gu robh dad ceàrr air a ghuth, gu math nas fearail na chanadh tu ri choimhead — chòrd an oidhche rium. Gu h-àraid

[TD 97]

nuair a smaoinichinn an-dràsta ’s a-rithist air Iseabail air a dà ghlùin a’ peantadh an <eng>skirting.<gai>

Bha mi gu math riaraichte leam fhèin nuair a thàinig an t-àm tilleadh dhachaigh. Richard a-mach às an rathad anns a’ chùl. Mise gu sona san toiseach, cha mhòr ag aisling mu cho math ’s a bhiodh e fuireach a-bhos agus pàirt a ghabhail . . . cha ghabhadh sin a bhith, ceart, dè mu dheidhinn feuchainn air a’ chòisir aig an taigh? Dealbh brèagha dha-rìribh, seasamh air àrd-ùrlar is cuideigin a’ toirt seachad duais Mhic Shimidh agus Mhorair Thulaich Bhàrdain; seasamh còmhla ri – agus sin e. Chan ann ’son seinn a-mhàin a tha a’ chòisir againne ainmeil. O, tha guthan brèagha aca air fad, Salome Sheòrais is Doilidh, Florabel is Tracy Iagain, ach thèid baritones nan tenors ann an tiotan mura bi iad faiceallach nuair a tha an sgioba tha siud mu sgaoil. Dìochuimhnich a’ chòisir, a Chatrìona, lean thus’ ort, dè feum a th’ agad air luchd-èisteachd a bharrachd air damhan-allaidh agus dà chorra-chòsag … “Dè?”

<eng>“Bel, darling, you’re half asleep tonight – I do hope that that wretched Jeremy isn’t working you too hard! I was talking about Sunday lunch.”<gai>

Bha an càr na thàmh. Bha sinn dà cheum bhon flat. Cuin a thòisich i air bruidheann? Robh mis’ air aontachadh a dhol thuice gu mo dhiathad?

Bha. Agus thigeadh Richard gam iarraidh. Nach robh sin fhèin laghach dha.

Tha mi smaoineachadh gu bheil coltas rudeigin seòlta air.

[TD 98]

11

Feasgar Dihaoine-Iseabail

“Pour, oh pour, the pirate sherry, fill, oh .fill, the pirate glass …” Cha robh teagamh sam bith ann, bha na h-òrain a b’ fheàrr aig na fir. Bha mi gu math sona mach an doras, fhios a’m gum biodh Catrìona ceart gu leòr aig a’ bhuidheann-seinn: ged nach dèanadh is’ ach a beul fhosgladh aig na h-amannan freagarrach, bha feadhainn dhiubh siud cho trang a’ snàmh anns an tlachd agus an toileachadh a bha iad a’ faighinn às an guthan fhèin is nach mothaicheadh iad gu bràth an e ròcais no uiseag a bha rin taobh.

Cha b’ urrainn dhòmhsa gun a bhith a’ seinn a-mach an doras – bha mi mionnaichte gu robh m’ aodann a’ coimhead na b’ fheàrr, dhà na trì lathaichean is bhiodh mo shaorsa agam a-rithist; bha dà chèic agam bho Rona a bheirinn do Chathy a’ Phost Oifis airson fèill-reic a’ chròileagain; bha Niall a’ tighinn gam chuideachadh leis a pheantadh – ’s lugh’ orm peantadh, dè

[TD 99]

thug orm mo bheul fhosgladh mu dheidhinn; bha i air sgur a shileadh mu dheireadh thall; agus, an rud a b’fheàrr buileach, thàinig post-dealain bho na pàrantan gum biodh iad co-dhiù, co-dhiù seachdain eile: bha mo mhàthair air gabhail na ceann gu robh aon phioramaid gu math coltach ri pioramaid sam bith eile, nach robh ceist sam bith mu aghaidh an Sphinx, gum fac’ ise an aon seòrsa dreach air aghaidh reithe ùr Texel Phàdraig às dèidh dha bhith dèiligeadh le na mnathan, agus mar sin bha iad a’ dèanamh às (chlisg mi tiotan an siud, cha b’ ann dhachaigh?) agus a’ dèanamh air Leptis Magna, agus cò aig’ tha fios nach tigeadh iad dhachaigh taobh na h-Eadailt, b’ fhìor thoigh leatha Etna fhaicinn.

’S e rud feumail a th’ ann an <eng>atlas<gai> nuair a tha do phàrantan air an ran-dan. Gheibh thu mach mar sin gu bheil iad a’ cur an aghaidh air Libya agus air Sicily. Eadar dùthaich Ghadafy agus eilean a’ Mhafia, ’s cinnteach gum biodh iad co-dhiù, co-dhiù seachdain eile air falbh. ’S ann le cridhe aotrom a rinn mi air Oifis a’ Phuist le na cèiceannan.

“’S tu fhèin an seud,” ars ise, “chan eil fhios a’m ciamar a tha thu faighinn ùine airson a h-uile càil, eadar d’ obair ’s na clasaichean-oidhche ’s a h-uile rud eile. Tha corra dhuine air na bileagan a thoirt leotha mu thràth.”

Bha cruach bheag de bhileagan uaine air an sgeilp. Comann Leasachaidh Ionadail Uibhist. Clasaichean Oidhche: Camara, Còcaireachd, Coimpiutair, Fuaigheal, Sgeadachadh Taighe, Saorsainneachd, Spàinntis. Bhruidhinn i mar gum biodh Catrìona a’ cur roimhpe a dhol gu clas air choreigin, ach dè? Saorsainneachd, ’s dòcha: chanainn gu robh eòlas gu leòr aice air càch.

[TD 100]

“Hm, ’s math sin,” arsa mi fhèin, “’s fheàirrde duine rud ùr ionnsachadh.”

“Tha thu cho ceart ’s a ghabhas,” arsa Cathy, “agus abair gum biodh Spàinntis feumail air na saor-làithean!”

Aha, an e sin e! Ach rinn Catrìona <eng>Higher,<gai> dè feum a bh’ aice air clas-oidhche, mura h-e clas adhartach a bh’ ann – cha robh a’ bhileag ga dhèanamh uabhasach soilleir, cuin a bha e tòiseachadh . . . oidhche Luain! Am feumainn-sa dhol ann na h-àite, mise nach d’ fhuair riamh na b’ fhaide na mañana agus vino? Mañana! Bha e gu bhith againn! Dh’fheumainn mo chomhairle fhèin a ghabhail – fosgail do bheul, dèan gròcail air choreigin – ach bu chòir gum biodh e furasta gu leòr fuireach sàmhach aig clas-oidhche, coimhead cho diùid ’s a bhios daoine co-dhiù.

“… agad.”

“Tha mi duilich, a Chathy, bha mi coimhead …”

“Bha mi dìreach ag ràdh, tha mi ’n dòchas gum bi barrachd oileanach agad na thàinig a-mach an-uiridh – tha daoine cho leisg!”

AGAM?

Choimhead mi sìos ris a’ bhileig mus fhaiceadh i an t-uabhas air m’ aodann – agus siud e, an dubh ’s an geal, ann an litrichean beaga meanbh: ‘Tutor: C. MacRae’

“Mm – chan eil mi cinnteach” – abair nach eil. “Mar a thuirt thu fhèin, ma tha làithean-saora san amharc aig daoine …” Agus ma THA làithean-saora san amharc aig muinntir na coimhearsnachd, cuireadh iad an aghaidh air a’ Ghrèig no air Glaschu, feuchadh iad gu Paris no Pitlochry, ach seachnadh iad an Spàinn, am-bliadhna co-dhiù. Chan eil feum sam bith ac’ air Spàinntis, b’ eòlach an seanairean air.

[TD 101]

“Chì sinn cò nochdas oidhche Luain!” arsa Cathy. “Tha iad ag ràdh gun e deagh spòrs a th’ ann, clas-oidhche. Tachairt air daoine ’s mar sin.”

Deagh spòrs, nam biodh fhios agad. Spòrs glan fhèin mura h-aithne dhan tidsear ach trì faclan sa chànan.

“Chì! – ach ’s fheàrr dhòmhsa dèanamh às, tha Niall a’ tighinn a-nuas an ceartuair …” Thàinig an seòrsa dreach air a h-aodann a dhùraiginn a sgùradh dheth, bog bàidheil, brochan de smuaintean dìomhain mun ‘ghaol òg’, ach ’s e deagh leisgeul a bh’ ann ’son faighinn air falbh. Mach à seo mus buail mi cuideigin. Spàinntis! Nuair a gheibh mise grèim air Catrìona.

Bha mi air an rathad dhachaigh nuair a bhuail a faclan air mo chluas mar sgleog: “Chì sinn cò nochdas …” Chan eil rian – cha robh ann ach dòigh-bruidhneadh. ’S cinnteach. Seinn, ’s ann a b’ fheàrr leam buralaich ris a’ ghealaich.

Cha dèanadh e nì dh’fheum brath a chur thuice, bhiodh i deisealachadh airson falbh a sheinn, ha, falbh a cheileireadh le cridhe aotrom. Cò aig’ tha fios cuin a gheibhinn-sa grèim oirre airson beagan fhaighinn a-mach mu a cuid clas – ach bheireadh e faochadh dhomh fhèin.


Bho MOBBEL

Clas Sp Diluain DÈ NÌ MI?

Brath air falbh


Bho: Iseabail NicRath<macrabel@westnet.com
Gu: Catrìona NicRath<catmacra@yahu.islenet

A phiuthar sgileil, chomasach, uile-chumhachdach:

[TD 102]

Feuch ma tha mionaid agad an can thu abracadabra no rudeigin dhe leithid ach an tionndaidh mise gu tidsear Spàinntis ro oidhche Luain. Dh’fhaodadh tu bhith air rudeigin a ràdh, a Chatrìona! Theab mise an dearg òinseach a dhèanamh dhìom fhèin sa Phost Oifis, bha mi ’n dùil gun ann a bha Cathy a’ moladh dhomh a dhol a dh’IONNSACHADH cànan. Agus chan eil dol-às air, feumaidh mi dhol ann, mise nach do rinn riamh ach trì seachdainean de <eng>Get By on the Costa<gai> no air bith dè ’n t-ainm a bh’ air a’ chùrsa bha siud a chuir thu thugam mus deach sinn gu Minorca. O chionn seachd bliadhna! Mas fhìor gu bheil cuimhn’ agam air facal dheth!

Bheil rud beag bìodach brònach sam bith eile nach do dh’inns thu dhomh? Chan eil fhios a’m an seas mo chridhe ris a’ chòrr – cearcan, clasaichean, fighe dhan duin’ ud is bèicearachd dhan duin’ ud eile, fireannach a’ nochdadh gu h-obann far druim na mara. Dè ’n ath rud? Do bheatha-sa cho sàmhach! <eng>E-mails<gai> bheaga ghoirid – ‘Chan eil càil a’ tachairt an seo! H-uile nì mar as àbhaist!’ Ma tha dùil riut a ghàrnailearachd am badeigin a-màireach no a chluich a’ phiàna ann an Eaglais a’ Ghlinne an-earar, feuch an leig thu fhaicinn dhomh. Ach an tèid mi dh’fhalach dhan bheinn.


“Hallo-o, bheil thu staigh?”

Niall. Thàinig e thugam gu robh mi toilichte fhaicinn. Agus chan e mhàin gu robh mi an làn-dhùil gun dèanadh esan a’ chuid bu mhotha dhen pheantadh. ’S ann a dh’fhairich mi airson tiotan – priobadh na sùla de laigse, cha robh an còrr – gum biodh e uabhasach math mi fhèin a thilgeil air uchd a’ gheansaidh mhòir chlòimhe le ràn nach robh fhios a’m dè dhèanainn mun

[TD 103]

chlas-oidhche, agus dè bu choireach gu robh Catrìona fada na bu chomasaiche na mise, agus gu robh mi seachd seann searbh a bhith coimhead cho grànda leis a’ bhroth oillteil a bha seo, agus … Sguir dhe sin sa mhionaid uarach, Iseabail, ’s ann a choimheadas tu grànda buileach ma thòisicheas tù air caoineadh ’s air rànaich. Cuimhn’ agad an turas mu dheireadh a chaidh thu gu gal, agus gu mì-fhortanach bha am bogsa nèapraigean ri taobh an sgàthain – sùilean pinc is sròn stopte, càil nas coltaiche riamh ri feòcallan is droch chnatan air. Chan e dealbh tarraingeach a bh’ ann idir. ’S ann ann am filmichean a-mhàin a thèid aig boireannaich air a dhol a chaoineadh ann an dòigh a dhùisgeas truas nam fear – sùilean mòra a’ deàrrsadh le bristeadh-cridhe, agus aon deur, mar neamhnaid, a’ laighe air na busan geala. Tur eadar-dhealaichte bho na deòir a’ sruthadh sìos taobh do shròin a’ dèanamh seòrsa de slalom eadar na guireanan. Pinball. ’S ann a bhiodh am fear a bha ga do choimhead na bu dualtaiche geall a chur orra …

“Hallo, tha mi an seo – dè mu dheidhinn cupa tì mus tòisich sinn? No, fuirich ort, an do ghabh thu do bhiadh?”

“Ghabh, ach cha do dh’fhan mi ri cupa – sheas Rona a-staigh is gnothaich aice ri Dòmhnall Iòsaph, cha robh mi ach anns an rathad.”

“Trobhad ort,” arsa Niall, fhad ’s a bha sinn a’ feitheamh ris a’ choire, is mise a’ lorg briosgaid, “bheil fada bho nach fhac’ thu d’ antaidh? Shìos an Cill Choinnich?”

“Trì bliadhna co-dhiù,” agus tha mi coma ged a dheighinn a-staigh airson <eng>World Record<gai> ann a bhith seachnadh antaidhean, m’ ainm air duilleag ann an leabhar Guinness fhathast, “ach ’s e a’ cheist, cuin a chunna Catrìona i – carson co-dhiù?”

[TD 104]

“Tha a’ bhana-bhuidseach ud, Norah NicAlasdair, a’ cur a-mach cainnt mu deidhinn anns a’ bhùth.”

Dè nis a bh’ aig an Teanga ri ràdh?

“ ’S i as lugh’ orm,” arsa Niall. “Tha fhios agad fhèin, ma thèid cuideachadh sam bith iarraidh oirre, tha i siud ro thrang, falbh gu coinneamh-ùrnaigh no cruinneachadh Guild no, dè fios a th’ agamsa, cur gleans air brògan a’ mhinisteir le a smugaidean beannaichte fhèin – ach abair thusa gu bheil ùine gu leòr aice airson a h-uile pìos smodail a tha a’ dol a chagnadh agus a shailleadh le barrachd puinnsein mus tèid a dhrùidheadh dhan ath chluais . . . athair Hamlet, fhios agad.”

Cha robh, cha robh càil a dh’fhios a’m dè ’n gnothaich a bh’ aig Norah NicAlasdair ri athair Hamlet, ach bha e math cluinntinn gun do leugh Niall leabhar uaireigin dhe latha.

“Ach dè bha i ag ràdh?”

“Cha chuala mi ceart e – faodaidh tu bhith cinnteach gun deach i fhèin ’s bean Iòsaiph gu sanais nuair a nochd mise staigh, ach aon uair is gu robh mi mach à sealladh cùl nan sgeilpichean, dhìochuimhnich iad gu robh mi ann – cha robh mi cluinntinn ach criomagan: ‘Clann Ailig, chan eil iad a’ dol faisg oirre’ agus ‘Bu chòir do chuideigin a cùram a ghabhail mus tèid e nas miosa’ …”

“… mus tèid e nas miosa . . . ?”

“Àidh, agus rudeigin mu dheidhinn a h-aois. Agus a ceann.” 

Nis, chan eil mise measail air Auntie Marion, agus airson Catrìona, cuiridh mi geall gun fheàrr leatha fichead uair na Rhode Islands a tha a’ gogadaich a-muigh, ged nach fhaigheadh i ugh bhuapa ri a maireann, ach ma bha dad ceàrr, ’s iad nach biodh riaraichte, na pàrantan, nan tilleadh iad is gun duin’ air a dhol na gaoth.

[TD 105]

“Feumaidh mi dhol sìos – thèid mi a choimhead oirre a-màireach. Fichead mallachd oirre, chan eil ùine agam, nach eil an deamhain Spàinntis – ”

“Spàinntis?” Ma bha uallach ormsa gu robh Auntie Marion a’ fàs gòrach, bha e soilleir gu robh Niall a’ smaoineachadh gu robh an dearbh thrioblaid agamsa.

Cha chreid mi gun leigeadh e a leas a dhol às a chìdhlean a’ gàireachdraich.

“Bha mi ’n dùil nach robh iad a’ tòiseachadh cho tràth seo, ach siuthad, na gabh dragh – chan eil ann ach feadhainn a’ gabhail a’ chiad cheum.”

“Sgoinneil – cha do ghabh mise sin fhèin!”

“Siuthad, bidh e ceart gu leòr – tha tòrr stuth aig Catrìona, leabhraichean is CDan, agus cuidichidh mi fhèin thu.”

“Thusa?”

“Seadh, mise – tha barrachd na mo cheann na ceithir àirdean na combaist, fhios agad!” Feumaidh gu robh mi fhathast a’ coimhead teagmhach. Bha e rud beag frionasach a’ leantainn air. “Bha mi greis air soitheach mu chladaichean Ameireagaidh a Deas – dithis bhalach à Chile ag obair oirre, is ghabh mi ’n cothrom beagan ionnsachadh bhuapa. Thugainn,” a’ cur bhuaithe a chupa falamh, “faigh na bruisichean ’s am peant, ’s nì sinn toiseach tòiseachaidh.”

Bha e na bu laghaiche na bha mi ’n dùil, Niall. Ach is esan a bu chòir a bhith cumail a’ chlas – suaip a-null ’s a-nall agamsa leis a’ bhruis, sìos is suas, gun guth ach “Buenas noches, can a-rithist e – sin thu – a-rithist? Agus dè th’ ann an latha math? Ceart …” Dè bha e dèanamh aig muir, nuair a dh’fhaodadh e a bhith ceannsachadh nan eucorach san sgoil ud shìos.

[TD 106]

“Sguir mionaid! Cha chùm mi gu bràth cuimhn’ air a h-uile facal – leig d’ anail.” Chuir mi mo bhruis agus an crogan air sgeilp na h-uinneige ri taobh a’ fòn, is dhà no trì rudan eile a b’ fheudar a sgioblachadh às an rathad. Chuir mi mo dhruim ris a’ bhalla – bha e math èirigh far mo ghlùinean, cha robh mi cleachdte ri bhith orra. “Chan aithne dhut a bheil dad a chòrr a’ dol a thighinn orm gun fhiosta? Clasaichean oidhche is fighe is fuine is fireannaich – dè ’n ath rud?”

“Saoilidh mi gu bheil thu sàbhailte gu leòr tuilleadh – ach …”

“Dè ‘ach’? Mach leis!”

“Bidh i uaireannan a’ coimhead às dèidh clann Phàdraig – seòrsa de dh’iomlaid: bheir esan biadh dha na cearcan ma bhios Catrìona an àite.”

Clann Phàdraig – na sàtain bheaga. B’ fheàrr leam feuchainn ri cait-fhiadhaich a ruagadh dhan leabaidh. Agus bha dà bhliadhna o chunnaic mise mu dheireadh iad. Bhiodh iad na bu mhotha. Bruidheann air trom-laighe.

“Ach chan eil e tachairt ach ainneamh – fìor chorra uair a thèid aig Annag air Pàdraig fhaighinn am broinn coileir is tàidh airson a dhol a-mach gu biadh.”

“’S math sin.”

“Cha chreid mi nach eil an ceann-bliadhna aic’ ann Dimàirt …”

Dh’fheuch mi an robh an clobhd-sgùraidh air an sgeilp aig mo chùlaibh ’son a thilgeil air. Agus bha. Ach bha an crogan ann cuideachd. Tha buadhan annasach aig an stuth ris an can iad <eng>Interior One-Coat High Gloss<gai> – bidh thu dà uair an uaireadair mus còmhdaich thu, can, còig slatan fiodha ceart leis – ach air do

[TD 107]

shon fhèin dheth? Dà dhiog agus tha e air d’ fheadh. Falt, seann gheansaidh Catrìona, mo bhriogais – rinn Niall a dhìcheall leis a’ chlobhd-sgùraidh ach …

“Sguir dheth, tha thu ga dhèanamh nas miosa. ’N ainm Sealbh, leig às mi …” Bha siud ro fhaisg air far an d’ fhuair sinn eòlas air a chèile.

Chaidh mi suas an staidhre a dh’iarraidh aodach glan. Ach feuch an tigeadh e às m’ fhalt. Dhearbh deich mionaidean fo shruth an uisge theth nach tigeadh. Dh’fhaodainn a dhol a-mach air Oidhche Shamhna mar seo. Cha robh dad air a shon ach an siosar.

“Siuthad, suidh, gearraidh mise dhut e.” Robh fiamh a’ ghàire air aodann?

“Thusa?”

“Àidh, bidh mi toirt cliop dha na balaich air an t-soitheach.”

Moiteil. “Tha mi glè mhath air!”

Cha d’ fhuair aon seach aon againne ar falt air a ghearradh goirid o dh’fhàg sinn an sgoil. Cha robh mo chluasan air a bhith muigh leotha fhèin fa chomhair an t-sluaigh ann an còrr is deich bliadhna. ’S gann gun aithnichinn am boireannach anns an sgàthan. Aghaidh-choimheach. Ach ma bha i coimheach dhòmhsa, bhiodh i na b’ annasaiche buileach do dh’Auntie Marion – cha leigeadh a leas uallach sam bith a bhith orm eagal ’s gun tuigeadh i nach mi Catrìona – ’s ann bu choltaiche gum biodh trioblaid agam a’ cur na ceann gum boininn idir dhi. Math fhèin. Dheighinn ann sa mhadainn.

[TD 108]

12

Madainn Disathairne – Iseabail

“Hallo?”

<eng>“Buenos dias!”<gai>

“Uabhasach èibhinn, a Chatrìona, ach feumaidh mi barrachd air a sin ’son clas dà uair an uaireadair a chumail riaraichte oidhche Luain.”

“Bha mi mionnaichte nach tòisicheadh iad ’son cola-deug eile, ach co-dhiù, chan eil e gu diofar …”

“Tha e gu diofar dhòmhsa! Tuigidh iad nach mi a th’ ann – tha mi ciallachadh, nach tu th’ ann.”

“Ist, cha tuig. Sa chiad àite, ’s dòcha nach bi duin’ ann, agus san dara h-àite, cha bhi facal aca. Tha deiseagan a’ falbh air an làraidh gu Santander a tha nas fileanta na duine sa bhail’ againne. Chan eil agad ach an ùine a chur seachad le dualchas na Spàinn – fhios agad, beagan ciùil, beagan flamenco, na h-ealainean, am biadh … tarraingidh sin an aire is cha mhothaich iad cò th’ aca.”

[TD 109]

“Beagan flamenco! Dè nan toirinn leam tarbh is dustair dearg – ’s cinnteach gun tarraingeadh sin an aire nas fheàrr buileach?”

“Nam biodh fhios agad cho math ’s a tha thu dheth – ’s e b’ fheàrr leam ceud uair na dhol gu mo bhiadh gu do charaid Hester Latha na Sàbaid.”

Abair naidheachd. Agus Richard càirdeach do Hester, ’s nach cuala mi guth air thuige seo – ach coma leam, cha robh i dol gam chur dheth cho furasta sin idir.

“Bidh an aon chànan agaibh co-dhiù – ach DÈ NÌ MISE OIDHCHE LUAIN?”

“Cha leig thu leas a bhith ’g èigheach, sin aon rud – duilich, duilich! Ceart, tha bogsa mòr sa phreasa fon staidhre …”

Bhidiothan, CDan, leabhraichean còcaireachd, irisean fasain.

“Ceart, coimheadaidh mi rithist orra. Chan eil ùin’ agam an-dràsta.”

“Dè tha thu minigeadh, nach robh thu mas fhìor nad dhubh èiginn? Feumaidh tu a dhol thairis orra ’s plàna a dhèanamh ’son oidhche Luain.”

“Tha agam ri dhol a choimhead air Auntie Marion.”

“?”

Cha tàinig gog aiste ach dh’fhairich mi gu robh sruth cheistean gan cumail a-staigh air èiginn.

“Chunnaic Niall a’ chorra-ghritheach chac’ ud, an Teanga, sa bhùth, a’ sanais ri bean Iòsaiph gu robh rudeigin ceàrr air a’ chaillich, is faodaidh tu bhith cinnteach gu robh e na thoileachadh mòr dhaibh a bhith càineadh nan igheanan suarach ud aig Ailig nach cuir dubhar air an starsaich aice …”

[TD 110]

“Ciamar a dh’aithnich iad nach robh i san àbhaist – an tuirt i facal laghach ri cuideigin?”

“No an tug i lioft dhaibh?”

“No an tuirt i, ‘Saoil am b’ urrainn dhuibh’ an àite ‘Tha mise ’g iarraidh’?”

“No an d’ fhuair iad cupa tì aice.”

“No an tuirt i ris an Teanga gun i a bha coimhead math.”

“Cha chreid mi gun deigheadh i dh’innse bhreug … co-dhiù, gheibh mi mach an ceartuair: tha mi dìreach a’ feitheamh gus Niall a leigeil a-staigh.”

“Mo dhìochuimhne, ciamar a tha dol leis a’ pheantadh?”

Cha b’ e seo an t-àm … “Glè mhath – a h-uile càil a’ coimhead cho soilleir! Fònaidh e fhèin thugad nuair a bhios mise mach an doras is faodaidh sibh dalladh air na <eng>sweet nothings<gai> gun duine ag èisteachd.”

“Fhalbh ’s bi dol!”


Chaidh mi a dh’aona ghnothaich dhan bhùth a cheannach cèic is pacaid bhriosgaid. Siùcar, “10%”. Chan eil sin faisg air gu leòr, dh’fheumainn tomhas gu math nas àirde ’son i siud a dhèanamh milis. Hm, crogan silidh, “45%”. Sgoinneil. Cha b’ urrainn a bhith na b’ fheàrr, mura ceannaichinn cilo de shiùcar geal fhèin is gun dòirtinn sìos a sgòrnan e. Sin e: briosgaidean, silidh, cèic, bàr seòclaid a bheireadh neart dhomh fhèin mus cuirinn m’ aghaidh air garaidh an leòmhainn.

“Umh-hu, Niall a’ faighinn a h-uile càil a chumas air a dhòigh e?” arsa bean Iòsaiph. Cò às a tha iad a’ faighinn na dearg bhathais? Nam bualainn-sa staigh dhan bhùth le ‘Sin sibh, Iòsaph a’ faighinn a h-uile càil a chumas air a dhòigh e?’ – Iseabail, cùm smachd air do mhac-meanmna, agus air do

[TD 111]

bheatha na dèan dealbh idir, idir dheth – bhiodh ceud cabhaig air an dearbh thè a dhol a ghodail sear is siar mun bheul shalach a bh’ aig boireannaich òga an là an-diugh. Ann an guth milis, meallta, modhail dh’inns mi dhi gun ann a bha mi dol a chèilidh air piuthar mo sheanmhar.

“Chuala mi nach robh i anns an àbhaist,” arsa bean Iòsaiph. Murt, feumaidh gu robh i laghach ri cuideigin ceart gu leòr. Misneachd, Iseabail! Mar as luaithe a thèid thu ann, ’s ann as luaithe a gheibh thu às.


Misneachd. Abair e. Stad air fàl an rathaid – mach à sealladh air na h-uinneagan aice – a’ cagnadh ’s a’ slugadh seòclaid aig peilear mo bheatha airson neart. ’S dòch’ gum bu chòir dhomh ruith sìos is suas am bruthach dhà na trì thursan – tha iad ag ràdh gum piobraich eacarsaich na h-endorfainean anns an eanchainn. O, siuthad, Iseabail, sguir dheth, tha thu naoi bliadhna fichead is chan e naoi, mach à seo, mosglamaid gu suilbhir ait …

Cha robh smaointinn agam air a’ chòmhdach ghast’ …

“Hallo – duine staigh?”

Cha robh i sa chidsin is cha robh i ga garadh aig an teine. Ma bha i meadhanach dha-rìribh? Air an leabaidh?

“Hallo-o? Bheil sibh an sin?”

Shaoil leam gun cuala mi fuaim shuas an staidhre. Seòrsa de dh’osna? Bha mi o chas gu cas aig an steap ìseal. Ged a bhiodh i an uchd a’ bhàis, ’s i nach biodh gam iarraidh-sa a’ nochdadh aig stoc na leapa gun rabhadh sam bith a thoirt dhi. Thigeadh an saoghal gu crìch nam faiceadh duin’ i às aonais nam fiaclan. Osna eile, gluasad sèithir, ceumannan, agus nochd i aig bàrr na staidhre.

[TD 112]

“Cò th’ ann?”

“Ise – MISE, Catrìona, Catrìona aig Ailig.”

Thàinig i nuas gu math sgiobalta. Cha robh dad ceàrr air a cnàmhan co-dhiù.

“’S tu tha coimhead. . . siuthad, sìos dhan chidsin leat ach am faic mi thu san t-solas. Mo chreach, gheàrr thu d’ fhalt, is gu dearbh ’s ann air a tha a choltas gun tu fhèin a rinn e. Dè bh’ agad ris, deamhais no corran: chan e mhàin nach eil e cothrom ach chan eil falt goirid a’ tighinn riut air dòigh sam bith.”

Cha robh dad ceàrr air an teanga na bu mhò. Ciamar a leig mi às mo cheann dè bu choireach nach robh sinn a’ tadhal na bu trice oirre?

“Agus na bi seasamh an sin le aodann ort mar each a’ clisgeadh ro bhodach-starraig – ’s gu dearbh, tha d’ aodann a’ coimhead nas fhaide le falt goirid, ’s an logaidh cho cam …”

Ciamar a bhiodh e an crogan-silidh a dhòrtadh oirre?

“… dè th’ agad an sin?”

“Chan eil ach briosgaid bheag, dìreach rudeigin a bhiodh agaibh le cupan.”

“… tha sin glè mhath – cèic bùtha? Bha mi smaoineachadh gun cuala mi gu robh thu cho math air bèicearachd?”

O, cuir nad chluais e. Dè mu dheidhinn ‘Tapadh leatsa, Chatrìona, tha sin a’ coimhead uabhasach snog. Nise, cha robh còir agad. Thugainn ’s gabhaidh sinn balgam.’

“Tha cho math dhomh balgam tì a dhèanamh dhut: latha mòr a th’ ann dhòmhsa sealladh fhaighinn de chuideigin a bhuineas dhomh, mura tachair gun laigh mo shùil air cùl cinn d’ athar san eaglais, ainneamh ’s ged a tha e innte.”

[TD 113]

Agus bha siud a’ ciallachadh, ‘agus chan eil mi gad fhaicinn-sa innte IDIR.’ Chan eil mi dol a ràdh aon fhacal.

“Suidh, suidh, na bi na do choigreach, ged as e fìor choigreach a th’ annad – dè an silidh tha seo a-nis, sùbhagan, cha dèan mi càil orra, frasan beaga meanbh …”

Nach bu mhì an òinseach a dhìochuimnhnich gun steigeadh iad eadar an deud fuadain agus a bannas. Chan e nach robh mi cearta coma ged a steigeadh, a h-uile h-aon, ach ghabh mi aithreachas gun tug e adhbhar gearain eile dhi.

“Dè nis a thachair dhad fhalt? Peacadh uabhasach a dhol ga ghearradh, falt cho brèagha air an dithis agaibh.” Brèagha? Facal molaidh? Chan eil i gu math. “Siuthad, a m’ eudail, thoir fhèin thugad bainne is siùcar.” M’eudail? Tha rudeigin air tighinn oirre – is dòch’ gum faodainn sgeulachd a’ pheant innse dhi.

Theab i tachdadh air a’ chèic, a chead eil’ aice. Às dèidh a bhith cho tàireil air stuth na bùtha, thug i glamhadh math oirre.

“O-ho – chuala mi gu robh thu a’ suirghe air fear de bhalaich Angie Norman. Cuiridh mi geall nach ann air peantadh a bha ur n-aire, an dithis agaibh!”

Cailleachan a’ bhaile seo, chan eil an aire fhèin ach air aon rud.

“Ach fuirich thus’ ort – ” leum i às an t-sèithear mar nach biodh i ach ochd-bliadhn’ deug – “chan eil rian nach eil fear ceart am badeigin …” Chaidh i gu rùrach ann an drathair. “Seo sinn!”

Thionndaidh i orm, siosar caol lainnireach na làimh, gathan grèine a’ bristeadh air lann geur agus a’ bualadh mo shùilean. “Faobhar nas fheàrr air a seo na air bith dè an seann rud a bh’ aig a’ ghille aig Angie!” Rinn i seòrsa de mhaoidheadh orm leis.

[TD 114]

Chruthaidheachdan. Beatha dhìomhair Auntie Marion. <eng>Sweeney Todd the Demon Barber<gai> beò nar measg. Chan e gun cuala mi guth mu nàbaidhean a’ dol a dhìth, ach bha e ri ràdh gu robh luchd-turais a’ fàs gann.

“Cha robh fhios agad? A’ chiad dreuchd a bh’ agam às dèidh an sgoil fhàgail – agus ’s e nach robh toilichte mu dheidhinn do shinn-seanair. Obair an dìomhanais, chanadh e, agus dè bha ceàrr air ciudha. Ach bha mi dà bhliadhna a’ gearradh fuilt ’s a’ sgeadachadh chinn chàich mus do chuir fàileadh oillteil nam <eng>perms<gai> ruaig orm, agus an deach mi dh’ionnsachadh teagasg.”

Òg! Fasanta! Diùltadh comhairle a h-athar a ghabhail! Cò am boireannach a bha seo? Dh’fhalbh mise gu h-umhail modhail agus chuir mi sgolag uisge air mo cheann, mar a dh’iarr i orm, chuir mi searbhadair mum amhaich, mar a dh’iarr i orm, thug mi nuas sgàthan, agus shuidh mi aig bòrd a’ chidsin mu coinneamh, mar a dh’iarr i orm – seo a’ chiad turas a thug mi sùil cheart air obair Nèill. Chan e mhàin gu robh an logaidh cam, ach bha rudeigin mu na taobhannan – dè bu choireach gu robh aon chluas a’ coimhead fada nas àirde na an tèile? – cha robh iad air carachadh …

’S i nach robh fada a’ dèiligeadh leis a sin – ’s e faochadh a th’ ann a bhith cinnteach gu bheil do dhà chluais far an robh iad riamh, mu choinneamh a chèile. Chaidh i an uair sin an sàs anns an logaidh – “Cùm suas do cheann; air ais rud beag” – agus theann i ri na ciabhagan a chìreadh air ais. Bha mi ga coimhead anns an sgàthan, cho clis is cho sgileil ’s a bha i ag obair. Chaidh i na tàmh. Bha i a’ coimhead air mo bhathais. O-o.

“Tha cuimhn’ agam,” thuirt i ann an guth fann, fad’ às, meòrachail, “an latha a thuit thu far do bhaidhsagail mu choinn-

[TD 115]

eamh an taighe seo – cha do rinn thu aon ràn. ’S i Catrìona a bha a’ buralaich agus ag èigheach gu robh thu marbh. Fuil a’ sruthadh sìos clàr d’ aodainn. Agus tha an làrach an siud fhathast, às dèidh fichead bliadhna.”

Chaidh fichead bliadhna eile seachad gun duine ag ràdh guth. Sruth fuar fallais. Tha fhios aice. Dè nì mi?

“Math d’ fhaicinn, Iseabail, ach tha mi cinnteach nach tàinig thu nuas à Lunnainn a dh’aona ghnothaich airson a thighinn a chèilidh ormsa. Dè nis a tha sibh ris? Agus càit a bheil Catrìona?”


An robh rian agam air innse? An cumadh i aice fhèin e no am biodh an sgeul air feadh a’ bhaile?

“Sheadh?” Crathadh dhen t-siosar. Mura faigheadh i freagairt air choreigin, dh’fhaodainn-sa bhith cho maol ri ugh ann an tiotan aice. Sùilean anns an sgàthan aig nach biodh duilgheadas sam bith a’ sgaradh faoinsgeul bho fhìrinn. Cha robh an còrr air a shon. Dh’inns mi mo sgeul o bhun gu bàrr, gun càil a dh’oidhirp air deagh ghleans a chur air a’ chealgaireachd – bha mi làn-chinnteach gun e sin am breithneachadh a bha na sùilean anns an sgàthan a’ dèanamh. Aig an deireadh, chrom mi mo cheann. Dhùin mi mo shùilean – b’ fheàrr leam gum b’ urrainn dhomh mo chluasan a dhùnadh cuideachd, ’s ann orrasan a thuiteadh na faclan ris an robh dùil agam, a chuala sinne cho tric tro na bliadhnaichean nuair a bha sinn a’ fàs suas: Amaideas. Gòraiche. Mullach mòr a’ mhì-mhoidh. Cho aotrom ri uiseag, an dithis agaibh.

Seòrsa de chasadaich. Gog-gog-gàg nas sgairteile na chuala mi fhathast aig cearcan mo pheathar. Comhartaich thioram.

[TD 116]

Thug mi sùil aithghearr a-mach tro na ruisg. Nàdar de chrith-thalmhainn ann am bodhaig na caillich, agus a dà làimh dùinte thar a beul – mus gabhadh na fiaclan cothrom na saorsa, tha mi cinnteach. Bha Auntie Marion a’ gàireachdraich.

“Bu sibh an dà eucorach! ’S ann a tha e a’ cuimhneachadh dhomh …” ach cha d’fhuair mi mach fhathast dè bha e a’ cuimhneachadh dhi, ’s ann a thàinig gnogadh air lòsan na h-uinneig-chùil agus <eng>“Top o’ the mo-o-rning!”<gai>

“Mo nàbaidh,” ars Auntie Marion ann an sanais chabhagach, “nighean ghasta.”

Nise, nuair a chanadh Auntie Marion ‘nighean ghasta’, dh’fhaodadh tu bhith cinnteach gun nochdadh tè le sgiort chlò gun chruth no cumadh, stocainnean tiugha, càrdagan a rinn i fhèin à seann phàtaran <eng>People’s Friend<gai> (1958), agus co-dhiù trì fichead ’s a còig bliadhna dh’aois. Chan e sin a nochd a-staigh idir.

“O! tha mi dul-aich …”

“Duilich,” ars a’ chailleach, a’ tilgeil sgeadaiche na gruaige an dara taobh agus a’ leum air ais am broinn craiceann an tidseir – “duilich, duilich.” (“Dul-aich” aig an tèile, a’ dèanamh a dìcheall.)

“Seo Imogen,” ars Auntie Marion, aig nach robh riamh aon tiotan foighidinn le ‘ainmean leòmach’, agus “Cheannaich iad seann taigh Anndra o chionn sia mìosan agus nam faiceadh tu cho snog ’s a tha e aca,” ars Auntie Marion, nach fhuilingeadh IDIR coigrich nach aithnicheadh duine a’ ceannach thaighean le feadhainn a bhoineadh dhan àite, agus “Tha Imogen a’ dèanamh cianail fhèin math ag ionnsachadh na Gàidhlig!” ars Auntie Marion, nach robh riamh sgìth a’ cur faobhar air a teanga mu

[TD 117]

‘Ghoill tha smaoineachadh gun tionndaidh iad nan Gàidheil ma dh’ionnsaicheas iad dà fhacal is blas a’ chrogain orra.’ “Bha mi dìreach,” thuirt i, “a’ gearradh falt Is-, is, is ga sgioblachadh do Chatrìona, seo Catrìona, nighean mac mo bhràthar.”

“Hi!” ars an tèile, a’ sealltainn nam fiaclan mòra geala còmhnard Ameireaganach, <eng>“good to meet you! Ci – mara – tha – sibh?”<gai>

‘Hi!’ Nam biodh duin’ againne air bualadh a-staigh an doras le ‘Hi!’, cha bhiodh romhainn ach aghaidh chruaidh dhùinte eibhir cho càirdeil ri bodaich Mount Rushmore. Ach feumaidh gu robh ‘Hi!’ ceadaichte dhan ‘nighean ghasta’. Ceart gu leòr, bha sgiort chlò oirre, sgiort cho stubach goirid is gun cuireadh i nàire air Salome Sheòrais fhèin. Agus chreidinn gun i fhèin a rinn an … rud … a bha ga còmhdach bho chnàimh an uga gu na cruachainn, ged a bha e na bu choltaiche ri ealain an là an-diugh – rud a spìon i far balla Tate Modern, ’s dòcha – na ri bad aodaich.

Bha a h-uile càil a’ dol gu siùbhlach, cup’ eile ga thoirt a-mach, agus – dh’fhosgail na speuran, bha na neòil air an sgoltadh às a chèile le dealanaich – thuirt Auntie Marion, “Bidh Imogen gam chuideachadh leis a’ choimpiutair.” Chaidh ealt mhucan beaga pinc air iteig seachad air uinneag a’ chidsin. “Thug i orm <eng>broadband<gai> a chur a-staigh, agus abair …” Bha na mucan a’ dèanamh air a’ ghealaich, chual’ iad gu robh an càise air leth blasta.

Rinn Hi-mis’-Imogen-à-Carolina sùrdag no dhà air an làr – a’ dearbhadh toileachais, tha mi ’n dùil, ach ag adhbhrachadh na dara crith-thalmhainn an-diugh. Cha robh gainne feòla no fèithean air an nighinn ghasta idir, agus thuirt i, <eng>“Yeah, and

[TD 118]

aren’t you glad!”<gai> Dè bha fàgail busan na caillich nas pince na uircean sam bith a bha sgiathalaich a-muigh? Cha tàinig smid aiste.

Shèid donnalaich làidir mu ar cinn agus ’s ann air èiginn a rinn mi mach gu robh faclan na lùib. “An gaoth-thao-thao-aol a thug mi òg …” Bha Imogen a’ seinn. Bha na busan a-nis a’ deàrrsadh cho dearg ri grian ag èirigh air cùl a’ Chuilithinn air madainn gheamhraidh.

“Tha, eh, Imogen anns a’ chòisir,” ars an antaidh ann an guth lag leisgeulach, “adh-abh!” Bha Imogen air upag a thoirt dhi le uilinn sna h-asnaichean.

“Seachdain no dà Eilidh!” ars an tè mhòr.

Cha robh fuasgladh dhan chòd seo idir agam, ach cha robh càil a chinnt gum biodh cothrom aig a’ chaillich a mhìneachadh dhomh mus deigheadh a dà bhus suas nan teine.

<eng>“Aw, it’s just SO sweet!”<gai>

Thug mi sùil air Auntie Marion. Bha ise a’ faicinn rudeigin uabhasach inntinneach am broinn a cupa. Dh’aithnich Imogen nach robh mi tuigsinn. “Sean leann-an!”

Seann leannan? Thug mi sùil eile air an tè a bha tilgeil orm o chionn leth-uair nach ann air a’ pheantadh a bha m’ aire. Thug i crathadh dhi fhèin.

“Chan e na leannan, aig m’ aois! Ach seann charaid …” Dhòirt i cupa tì eile dhi fhèin – cha robh smaointinn oirnne – chuir an tè nach blaiseadh air gràinean dheth dà spàin siùcair ann, agus thàinig an sgeul a-mach. Bha i air a bhith frithealadh chatroom (bha na mucan a-muigh a-nis a’ dannsa air an ròp anairt) – O, chan e droch rud idir, ach le buidheann ris an canadh iad na Dixie Celts: dh’aithnicheadh màthair Imogen

[TD 119]

feadhainn a bha gabhail pàirt ann. Agus cò thachair a bhith nam measg ach fear a dh’aithnicheadh i nuair a bha i òg, ach cha chumadh rud sam bith san dùthaich seo e, dh’fheumadh esan feuchainn a-null thairis . . . na bhanntraich an-diugh . . . <eng>(“Ain’t that LOVEly?” aig Miss Carolina)<gai>, agus chan eil duin’ againn a’ fàs nas òige. “Is – fhios agad, a Chatrìona, ’s mar sin tha mi dol a-null air chuairt ann am beagan is seachdain.”

Leum na mucan far an ròp agus theann iad ri eacarsaich a thachdadh na <eng>Red Arrows<gai> le farmad. Mura b’ e gu robh mise gun lùths, bhithinn còmh’ riutha.

[TD 120]

13

Feasgar Disathairne – Iseabail

Bruidheann air cabhag dhachaigh gus am faighinn brath a chur gu Catrìona. Bha mi dìreach nam bhoil ’son an sgeulachd innse do chuideigin; theab mi ’n càr a stad air a’ mhòintich airson an naidheachd èigheach ri dà chaora air an robh coltas nach do thachair rud tlachdmhor sam bith riamh nam beatha, ach bha mi air mionnachadh nach cluinneadh creutair e ach mo phiuthar. Ged a dh’aithnicheadh Niall orm gu robh rudeigin sònraichte ga chleith, cha robh agam ach ‘ròlaist’ air choreigin a dhèanamh dha – “Is cinnteach gu bheil fhios agad aig d’ aois cho furasta ’s a tha fireannaich an cur dheth!” ’S mise an tè a bha feumach air cupa tì le dà spàin siùcair – an tè aig an robh na deich Àithntean air am fuaigheal gu grinn air pìos anairt, obair a dà làimh fhèin aig sia bliadhn’ deug, crochte air a’ bhalla, a’ moladh dhòmhsa mar a b’ fheàrr a dhèanainn na breugan: “Nis, ma dh’fhaighnicheas duine an ath sheachdain, canaidh tu gu bheil mi shìos aig deas a’

[TD 121]

faicinn dotair, agus ma bhios modh idir aca cha mheantraig iad an còrr fhaighneachd.” Agus nuair a thug mi sùil sgaiteach oirre, thuirt i mas fhìor cho neochiontach, “Tha Carolina gu math fada deas, agus tha ’n gille aig Dùghall na dhotair …”

Bha càr Nèill air falbh – ’s math sin. Leum mi air a’ choimpiutair le spionnadh nach tig ort ach nuair a tha criomag bhlasta agad ri innse, is nach fhairich thu uair sam bith nuair a tha làr a’ chidsin feumach air a sgùradh.


Bho: Iseabail NicRath<macrabel@westnet.com
Gu: Catrìona NicRath<catmacra@yahu.islenet

Fuirich gus an inns mi dhut! Cha chreid thu seo gu sìorraidh – THA BRÀMAIR AICE! Fear à Loch an Inbhir – thug e na Stàitean air o chionn trì fichead bliadhna. Bha i falbh leis aig àm a’ Chogaidh. Cha deigheadh i null còmh’ ris air rud sam bith, ’g ràdh nach b’ urrainn dhi na seann daoine fhàgail. Ghabh esan an caoch is thug e a chasan leis, is ghabh ise Eàirdsidh. ’S beag an t-iongnadh ged a bhiodh i riamh cho searbh. Tha e cho math gu bheil Eàirdsidh ann am Flaitheanas – no am badeigin – trang a’ preasainteadh dha na h-ainglean, is nach bi ùine aige coimhead a-nuas is mothachadh gu bheil a bhanntrach a’ greasad thar chuain chun an t-seann leannain. Smaoinich! Bel xxx

PS Broth fada nas fheàrr, saoil am feuch sinn air iomlaid meadhan na seachdain? Fòn ach an dèan sinn plàna – tha tuilleadh agam ri innse dhut.


Bhrùth mi am putan ‘falbh’ agus – O, math fhèin, ceithir a’ tighinn a-staigh. Dè bha seo: Catrìona, Rona – fanadh ise

[TD 122]

an-dràsta. ‘Cuir d’ ainm ri athchuinge airson cuilean ròin a shàbhaladh.’ Dearbh cha chuir, agus an tè mu dheireadh: “Suirghe? Feumach air spàirn is spionnadh? Sàsaich na …” Mach leatha. Feumaidh mi aideachadh gun do dh’fhàs mo bhusan caran teth a’ dèanamh dealbh de dh’Auntie Marion a’ faighinn spam le brath dhe leithid, on a chaidh i a shnàmh ann an saoghal an eadar-lìn. Co-dhiù, dè bh’ aig Catrìona: barrachd comhairle dhomh airson a’ chlas-oidhche, bha mi ’n dòchas.


Bho: Catrìona NicRath<catmacra@yahu.islenet
Gu: Iseabail NicRath<macrabel@westnet.com

Chan eil fhios a’m dè chanas mi riut. Dh’inns Niall dhomh – esan a’ smaoineachadh gu bheil e cianail èibhinn, tha mi cinnteach gu bheil is thusa. Dh’fhaodadh tu bhith air rudeigin a ràdh nuair a bha sinn a’ bruidheann air a’ fòn. Carson a bha thu cleith rud a dh’fheumadh tu innse aig a’ cheann thall co-dhiù? Carson nach tàinig thu mach leis gu h-onarach? Tha mi cinnteach gu robh an dithis agaibh a’ gàireachdraich còmhla, ho-ho-ho, dè shaoileas Catrìona nuair a chluinneas i seo! Cha bhi fhios aice dè chanas i!

[Dè nis a bha ceàrr? Agus dè idir a thuirt Niall rithe?]

Innsidh mise dhut dè shaoileas Catrìona! Tha làn-fhios aice dè chanas i, agus seo dhut e: THA AN CAOCH DEARG OIRRE! Chan eil mi ag iarraidh falt goirid, tha mi gu math riaraichte lem fhalt mar a tha e, agus chan eil ann ach amaideas gun tug beagan bhoinnean peant ort a ghearradh.

[Gonadh air, chaidh e glan às mo cheann leis cho troimh-a-chèile ’s a dh’fhàg e mi a’ faicinn na h-antaidh a’ bruisigeadh ’s

[TD 123]

a’ poilisigeadh na hormòns airson cuairt thall thairis às dèidh fear.]

’S cinnteach gum b’ urrainn dhut a bhith air a ghlanadh dheth le turps no rudeigin, tha fhios a’m gu bheil e staigh, feumaidh nach do rinn thu oidhirp sam bith, sin a th’ ann, cha robh a dhìth ort ach leisgeul airson a ghearradh, deagh chuimhn’ agam gun tuirt thu roimhe gum b’ fheàrr leat gun e na 60s a bh’ ann is gum faigheadh tu air a ghearradh e cleas Twiggy, uill, innsidh mise seo dhut, ged a lomadh tu gu craiceann do chlaiginn e cha bhi thu coimhead coltach rithe, no mise cuideachd, chan e gu robh mise riamh a’ miannachadh dreach cnàmhartlaich dhen t-seòrsa. An do SMAOINICH thu airson aon tiotan, Iseabail, gum feum mise m’ fhalt a ghearradh cuideachd? Mus till mi dhachaigh? Chan eil thu ’n dùil, tha mi ’n dòchas, fuireach aig an taigh gus am fàs e sìos gud ghualainn a-rithist??? No an robh thu toirt a chreidsinn ort fhèin gun gabhadh muinntir a’ bhaile ris mar mhìorbhail an là an-diugh, falt goirid Diluain a’ fàs sia òirlich ro Dhiciadain. Agus rud eile dheth, cuin a THA mi faighinn dhachaigh, chan eil mi cluinntinn aon fhacal mu staid do bhroth, ach tha mi ’n dòchas gu bheil e gu math nas fheàrr na staid d’ eanchainn: dè ach dìth na cèille a bheireadh ort, chan e mhàin a dhèanamh goirid, ach toirt air Niall a bhearradh. Cha smaoinicheadh athair fhèin air leigeil leis caora a rùsgadh! Tha mi cinnteach gu bheil e coltach ri dosan bò Ghàidhealaich ann an gèile. Agus smaoinich air a seo, Iseabail: chan e mhàin gu feum mise m’ fhalt a dhèanamh goirid – ach feumaidh e bhith air a ghearradh air an dearbh chumadh rid fhalt-sa, cho mionaideach ’s a ghabhas. CEUD MÌLE TAING! Agus ciamar a tha sinn dol a dhèanamh seo? Cuin? Càite?

[TD 124]

Tha mi falbh a-mach a chreachadh bogsa-fòn no dhà ach an toir e faochadh dhomh.

C.


O-o.

Saoil dè bh’ aig Rona ri ràdh?


Bho: Rona Carmichael<ronagubrath@yahu.hebnet
Gu: Iseabail NicRath<macrabel@westnet.com

Hi – tha mi fhèin ’s DJ an dùil a dhol a-mach gu biadh a-nochd airson mo cheann-bliadhna – t-àit’ ùr tha sid sa ghleann, colach gu bheil <eng>curry<gai> sgoinneil aca – nach tig thu fhèin is N còmh’ rinn? Chuala mi gun deach do lomadh, ceud cabhag orm gus am faic mi an <eng>crewcut!<gai> R.

‘ronagubrath’, bheil i glic? Ceart, bha i uabhasach cuideachail mu na cèiceannan, ach ‘sid’ – nach eil i a’ teagasg? ‘colach’ cuideachd. Mo thruaighe na h-iseanan a tha ag ionnsachadh litreachaidh aice. Nach e an ceann-bliadhna tha maireachdainn. Ronagubrath. ’S dòch’ gun e an Teadaidh a smaoinich air. Nach iad a tha mòr aig a chèile; feumaidh gu bheil na casan gaoisideach ruadha nas tarraingiche na bha iad ceithir bliadhn’ deug air ais. An tè nach cuireadh corrag air … feumaidh mi faighneachd do Chatrìona an e Esàu no Iàcob a tha ann an Niall – latha brèagha air choreigin ann an deich bliadhna no mar sin, nuair a bhios i air fuarachadh agus a falt sìos gu a glùinean. Feumaidh mi grèim fhaighinn oirre, ’s i bha fiadhaich …

[TD 125]

“Tha mi duilich, chan urrainn dhomh tighinn chun a’ fòn an-dràsta.”

Bha i muigh dha-rìribh.


Bho: Iseabail NicRath<macrabel@westnet.com
Gu: Catrìona NicRath<catmacra@yahu.islenet

Cha robh roghainn agam! Tha mi duilich nach tuirt mi guth sa mhadainn, ’s ann air Auntie M a bha m’ aire, agus on uair sin, uill, fhuair thu am brath mu dheireadh agam, ’s cinnteach. Ach siud an fhìrinn – cha ROBH roghainn agam. Agus na tòisich air cur às do chorp mu dheidhinn turps is eile – chan e peant balla a bh’ ann, ach High Gloss geal cruaidh: ‘aona chòta’ air a’ chrogan, agus ‘peant cho buan ’s a gheibhear’ agus ’s e an fhìrinn a th’ aca. Agus agamsa. Bha mi leth-uair fon uisge le làn botail siampù, is cha charaicheadh e. Na biodh uallach ort gu feum thusa thu fhèin cur suas leis a’ chliop cham stiallach aig N. Nan cluinneadh tu na bh’ aig a’ chaillich ri ràdh mu dheidhinn, ach tha ise a-nis air a sgioblachadh. Tha mi duilich gu feum thu d’ fhalt a ghearradh, ach chan eil e coimhead dona idir. Cha bhi e fada a’ fàs.

Dhìochuimhnich mi innse dhut gun do dh’aithnich i mi ach chan eil e gu diofar, cha chan i guth – cha chreideadh tu mar a tha i air atharrachadh. Theab mise a dhol ann an laigse leis an deagh nàdar aice – ’s beag an t-iongnadh ged a bhiodh na feannagan dubha a bhios a’ piocadh an smodail cuide ri bean Iòsaiph a’ smaoineachadh gu robh rudeigin ceàrr oirre. Siud far am bi an gràcail nuair a chluinneas iad dè tha fa-near dhi.

Fòn! Tha mi duilich, OK? B xxx

[TD 126]

PS Rona ag iarraidh orm a dhol a-mach gu biadh còmhla rithe fhéin agus ‘DJ’, mathan a’ ghlinne seo.


<eng>Sending 1 of 1
Receiving 1 of 1<gai>


Cò nis?


Bho: mmacphail.arnacleit@celtlink.net
Gu: Iseabail NicRath<macrabel@westnet.com

<eng>My dear niece

Since we spoke this morning I believe I may have found a solution to the problem of your sister Catherine’s hair, which must naturally be rendered identical to your own before she returns home, if your deception is not to be discovered. It is possible that I will be flying out to the United States on an earlier date than planned, and my answer to your dilemma depends on when you find yourself able to return to London. Telephone me as soon as possible.

Your affectionate aunt,

Marion MacPhail<gai>


Chruthaidheachdan nan gràs, cuin a dh’ionnsaich i litir a sgrìobhadh, ’s cinnteach gu robh a’ Bhanrigh Bhictòria bliadhnaichean mòra san t-sìorraidheachd mus deach Auntie Marion dhan sgoil. Post-dealain ann no às, feumar cumail ri na riaghailtean – feumaidh nach eil a’ Ghàidhlig foirmeil gu leòr leatha. ’S ann a rinn mi cha mhòr toileachas gu robh criomag

[TD 127]

dhen t-seann Auntie Marion beò fhathast: <eng>‘Telephone me’<gai> – a’ toirt seachad nan òrdan. Ach carson nach do dh’fhòn i fhèin, mura b’ ann ’son dearbhadh dhòmhsa cho comasach ’s a bha i leis an teicneòlas ùr. Tha mi ’n dòchas gu bheil na litrichean a tha falbh gu laoch Loch an Inbhir nas blàithe …

* * * * *

“Hallo?”

“Mise th’ ann.”

“O – bheil thu fhathast fiadhaich?”

“Chan eil – uill, tha, chan eil nòisean sam bith agam de dh’fhalt goirid, ach chan eil an còrr air a shon – mura fanadh tu am broinn an taighe is sgarf mud cheann?”

“Nach eil mi dol a-mach gum dhìnnear còmh’ ri Rona is Winnie the Pooh – dè tha thu fhèin a’ dèanamh a-nochd?”

“Tha mi cinnteach gu fòn mi gu Niall.”

“Ah. Tha esan a’ tighinn a-mach cuideachd. Ach am faic daoine sinn. Bhiodh e neònach mura biodh tu fhèin ’s e fhèin …”

“O. Bhitheadh … ceart.”

Cha robh i idir, idir air a dòigh. Dè b’ urrainn dhomh ràdh.

“Fuirich gus an inns mi dhut mun phlàna a th’ aig Auntie Marion! Cha robh dùil aice falbh gu seachdain on diugh ach tha teansa aice sin atharrachadh gu oidhche Chiadain, ach bho Heathrow – nis, nam b’ urrainn dhuinne iomlaid a dhèanamh an latha sin…”

“Ach am broth?”

“Fada fichead nas fheàrr.”

[TD 128]

“Agus am falt?”

“Sin dìreach e – thèid sinne sìos Dimàirt, fanaidh i sa flat an oidhche sin, gearraidh i d’ fhalt, thèid mise a dh’obair Diciadain, leis an fhalt ghoirid cho annasach cha smaoinich iad air a’ chòrr, cha mhothaich iad gu bràth nach i an aon bhoireannach ’s a bh’ ann Dimàirt a th’ aca …”

“Annasach?”

“Tha mi ciallachadh gum bi e annasach dhaibhsan, anns an oifis, gun cuir iad uimhreachd air, chan e gu bheil dad neònach mu dheidhinn.”

“Mm.”

Cha robh i buileach ga mo chreidsinn, ach dè b’ urrainn dhomh a dhèanamh? Gu h-àraid is cabhag orm: thuirt Niall gun tadhladh e aig a seachd.

* * * * *

“Iseabail, a m’eudail! Nach bu tu an sàtan!” An Teadaidh a’ dèanamh orm le gàirdeanan sgapte, cha robh dad riamh cho coltach ri <eng>grizzly<gai> mòr ann an Alaska a’ cur aghaidh air beathach bochd air choreigin a bha gu bhith aige gu dhìnnear. Spòg throm air mo ghualainn agus pòg mhòr fhliuch a bheireadh ort faighneachd dhut fhèin carson idir a bha daoine ag ithe eisirean. Cha mhòr nach robh mi cluinntinn guth ìseal Dhaibhidh Attenborough: “Agus thug e grèim aiste – cha tug, ’s e bh’ ann ach seòrsa de ghnàths-coinneachaidh a th’ aig an treubh iomallach seo – nis, a bheil i dol a shuathadh caol a dùirn ri a beul – chan eil, ’s ann a tha …” ’S ann a tha i ag ràdh rithe fhèin gu feumadh i rudeigin a bha tiugh le creamh ithe, no bhiodh

[TD 129]

tèile dhiubh siud air a’ mhenu aig deireadh na h-oidhche. Dè idir a bha Rona a’ faicinn ann?

An diofar eadar e fhèin is Niall. Dh’fhaodadh tu bhith cinnteach nach smaoinicheadh am mathan air a bheul a dhùnadh nuair a bha e a’ cagnadh a bhìdh, agus seo an tè nach eil deònach an sealladh fhaicinn tuilleadh, na cnapan corma agus aran nàn gan sluaisreadh ann an cuairt-shruth làgair timcheall nan cùlagan a bha nochdadh mar chorra sgeir bhiorach air an robh na stuaghan a’ bristeadh … mhionnaichinn nach e idir deud homo sapiens a th’ aige. Rona ga choimhead le sùilean gaolach, mar mhàthair a’ coimhead leanabh tapaidh a bha math air a bhiadh.

Agus ’s e sin a bh’ ann, leanabh. An diofar eadar e fhèin is Niall. Nach robh dèanamh taisbeanadh follaiseach dhe dhòigh-cagnaidh no dhe aineolas, cleas a’ bhuamastair eile. Dè IDIR a tha Rona a’ faicinn ann? Aon fhacal faoin falamh eile mu ‘obair bhoireannach’ agus tachdaidh mi leis an tubhailte e, Rona ann no às. Ach socair ort, trì latha eile agus bidh thu mach às a seo, cha laigh do shùil air sine-slugain an Teadaidh gu bràth tuilleadh agus cha bhi thu cur gheall air cia mheud uair a thèid na cnapan feòla timcheall Coire Bhreacain a chraois mus ruig iad an ceann-uidhe …

An diofar eadar e fhèin is Niall.

Bidh mi duilich mura faic mi Niall tuilleadh.

[TD 130]

14

Didòmhnaich – Catrìona

Bruisigeadh m’ fhalt anns an sgàthan – chan fhada a bhiodh falt agam airson a bhruisigeadh – nuair a dhùisg nathair bheag an amharais agus a thuirt i: ‘Carson nach do chuir i thugad a dealbh air a’ fòn-làimhe?” Ged a bha mo chiall ’s mo reusan a’ freagairt nach robh, nach robh dad aice ri chleith, bha mo mhac-meanmna a’ sanais gun do gheàrr Niall e. Agus an uair sin gun do gheàrr Auntie Marion e. Eadar am fear nach robh faighinn gu faing mus fhàgadh e na caoraich gun chasan, agus an tè a chunna mi roimhe a’ stialladh air na cuiseagan ’s na digheagain aig ceann shìos a’ ghàrraidh mar gum biodh i a’ cur às dha na còtaichean-dearga aig Cùil Lodair, cha bhiodh air fhàgail ach cnoc beag creagach fo asbhuain …

Dè bha Niall ris co-dhiù – bha ùine agam airson fònadh mus tigeadh Richard gam iarraidh.

[TD 131]

Brath ùr – leugh?

Bho NMMOB:

Falbh cuairt dhan tràigh – Ish ag ràdh gun dèan i <eng>picnic!<gai>

N xxxxxx


Mura b’ e siud cha bhithinn air a bhith faisg cho laghach ri Richard nuair a nochd e. Chan e gu bheil e grànda idir, an creutair. Dh’fhaodadh tu ràdh gun e meudachd eanchainn a dh’fhàg a bhathais cho àrd – no dh’fhaodadh tu bhith ’n amharas gu robh an toradh ghaoisidean sa chìr gach madainn a’ sìor fhàs pailt. Dh’fhaodadh tu ràdh gun e bu choireach gu robh a h-uile coltas air nach do thachair a lèine air iarann riamh gun ann air smuaintean nas doimhne a bha aire – no dh’fhaodadh tu bhith cinnteach nach robh an còrr ann ach mullach mòr na leisge. Nam biodh do chridhe sònraichte bog – agus taobh a-staigh do chlaiginn cuideachd – ’s dòch’ gun gabhadh tu truas ris, a’ faicinn gu robh e fhèin agus poilis bhròg nan coigrich, an truaghan, ach sin dìreach e. Aon uair is gu bheil thu a’ cleachdadh fhaclan leithid ‘creutair’ is ‘truaghan’, chan eil thu a’ coimhead air mar fhireannach tuilleadh, ach seòrsa de chuilean a thachair a bhith seasamh air a chasan-deiridh agus a’ cur a-mach cainnt. Cha robh sin ag ràdh nach fhaodainn a bhith laghach ris, no, aig a’ char as lugha, modhail.

Mar sin shuidh mi sa chàr is a h-uile coltas orm nach cuala mi briathran cho inntinneach no beachdan cho ciallach air an toinneamh ann am faclan cho eireachdail aig duine riamh. An-dràsta ’s a-rithist a’ cur beagan ola air an uidheam le “Sheadh?” “Smaoinich!” agus – deich comharran – “Mm, tha thu cho ceart ’s a ghabhas.” Agus fhad ’s a dhèanainn a-mach, bha e gu math

[TD 132]

riaraichte leis a sin. Chan e mhàin gun canainn gu robh deagh shannt aige air a bhiadh mun àm a ràinig sinn taigh Hester, ach ’s e sùil gu math sanntach a bha a’ laighe ormsa cuideachd. Cho cinnteach ’s a ghabhas, bhithinn air a bhith ceart gu leòr mura b’ e na Haggis Vol-au-Vents.

<eng>“Bel, darling! How delightful! Now come and meet Harry,”<gai> a bha cho dearg ’s a bha ise geal, agus rud beag ro dheònach fàilte chridheil a chur orm leis a’ mhustais. Seòrsa de sgùradh mu na busan le seann sguab a rinn obair mhòr na latha ann an taigh-seinnse far an robh gu leòr ga dhòrtadh air an làr. Coltas air Harry gun do rinn esan e fhèin obair mhòr san dearbh àite. Cha deighinn an urras nach robh càraichean a’ stad nuair a nochdadh a shròn aig oir na sràide. Ach cha robh dad mosach timcheall air Harry bochd, ’s ann a bha e a’ bristeadh a chridhe nach gabhainn-sa balgam beag còmhl’ ris mus gluaiseamaid chun a’ bhùird. Nam biodh fios agam dè bha feitheamh oirnn bhithinn air suidhe a’ traoghadh Loch Nis còmhla ris seach a dhol am bad nan sgeinean ’s nam forcannan.

Mach Hester às a’ chidsin, thugnaibh, staigh an seo: “Leig leatha, Harry! Chan eil i ag iarraidh dad ri òl!” Cha deighinn cho fada sin, buileach. Nis, Richard, cà bheil Richard, tighinn leis a’ chiad chùrsa (chan eil na truinnsearan a’ coimhead ach beag), Hester a’ deàrrsadh le moit: “Recipe bheag agam fhèin, còrdadh riutha cho math nuair a bhios Albannaich againn air aoigheachd. Latha a thachair dhomh a dhol dhan bhùidsear às dèidh a bhith aig <eng>Trooping the Colour<gai> a bhuail e orm dìreach mar gum bithinn air an t-slighe gu Damascus!”

“Mornington Crescent,” arsa Harry, “sin far a bheil am bùidsear,” ach cha do leig i oirre gun cual’ i e.

[TD 133]

Bha an truinnsear fhathast aig Richard na làimh: dè bu choireach nach robh e ga chur sìos air a’ bhòrd?

“Agus,” ars Hester ann an guth na b’ àirde, Fhad ’s a bha an truinnsear a’ dèanamh a’ chiad oidhirp air an raon-laighe mu mo choinneamh, “an t-ainm a thug mi air,” gu glòrmhor, <eng>“Prawns Black Watch!”<gai>

Ma tha uair sam bith na mo bheatha an talamh a’ dol a’ sgàineadh fodham agus a’ dol ga mo shluigeachdainn, dèanadh e an-dràsta e. Chionn ’s gu dearbh chan e ‘sluig’ a’ chiad roghainn air an smaoinicheadh tu a’ coimhead na bha mu mo choinneamh-sa an seo. Bha mi a leithid de dh’ùine nam thosd is nach biodh e neònach idir nan gabhadh i na ceann nach ann a’ taghadh nam faclan molaidh a b’ fheàrr a bha mi – ach cha do chuir e dad oirre. Tha mi cinnteach gu robh i ga mo shamhlachadh ri neach balbh le iongnadh a’ faicinn na Mona Lisa ’son a’ chiad uair. Mona Lisa! ’S ann a chuireadh e trom-laighe air Andy Warhol. Nach lag am mac-meanmna a bh’ aige, nach do ràinig riamh an ìre ealain san robh sàr-obair leithid <eng>Prawns Black Watch<gai> a’ tighinn gu bith.

Am meadhan an truinnseir: sliseag thana de mharag dhubh. Bruich? Bidh sinn beò an dòchas. Sìos is suas, air a tharsainn, air uachdar na maraig, pìosan caola, caola de rud uaine air choreigin. Pònair? Piobar uaine? Bha iad cho truagh is cho meanbh is gun canadh tu gun e bileagan feòir a bh’ ann. (Nis, tha feadhainn a’ cumail a-mach gu bheil na Sasannaich mosach, ach cha chreid mi gu bràth gu bheil iad cho mosach sin.) Siud, mar gum bitheadh, an tartan. Nan laighe air a mhuin, trì muasgain-chaola. Trì. Beag, bochd, bìodach, brònach – cha robh iad faisg cho brònach ’s a bha mise, nach do bhlais air feòil no iasg ann an

[TD 134]

sia mìosan – agus a bharrachd air a sin, mhionnaichinn fiù ’s a’ coimhead orra gun tàinig iad à crogan. Cuiridh mi geall gu robh ùine nas giorra o bha mi fhèin a’ snàmh sa Chuan Sgìth na bha iadsan, agus tha dà bhliadhna o nach tug mi ’n deise-snàimh as a’ phreasa …

Can rudeigin ris a’ bhoireannach.

<eng>“Hester! My goodness – that is SO original!”<gai>

Gun fhacal brèige. An gabhadh e bhith gu robh i ag at le pròis? Bha nàdar de mhonmhar a’ tighinn bhon mhustais air ceann a’ bhùird mu dheidhinn fraighigeadh le ugh agus sosaids no dhà, gun e sin a bha dhìth air daoine, rud a lìonadh iad is nach e bhith milleadh a’ bhìdh a’ dèanamh phàtran leis.

Ach às dèidh a dhreach a mholadh, dh’fheumainn fhaighinn nam bhroinn, agus chan e a chath sìos ach a ghabhail air mo shocair gus dearbhadh cho ainneamh ’s a bha a leithid de dh’adhbhar gàirdeachais aig mo theanga is aig m’ fhiaclan. Modh, a Chatrìona, modh. Cagainn e is … tha a’ mharag bruich, nach eil? Tha i brùideil fuar – sluig e is “Àlainn!” – faodaidh tu a mholadh chun nan speuran, gun chunnart sam bith gun tig an còrr dheth nad rathad, chionn ’s, aon rud cinnteach, tè a chuireadh trì muasgain-chaola air truinnsear, chan eil i dol a thabhann barrachd dhiubh.

’S ann agam a bha a’ bharail dhìom fhèin. Chan aithnicheadh iad air na bha mi ag ithe nach e Iseabail a bh’ aca: Iseabail, a bha cho dèidheil air Nàdar, gu h-àraidh nan gabhadh e a ròstadh, a bhruich, no brot a dhèanamh dheth. Iseabail, nuair a dh’inns mi dhi gun d’ fhuair an tè a b’ òige aig Pàdraig <eng>guinea-pig,<gai> a fhreagair, “Cho chual’ thu dad riamh cho àraid ris an dòigh sa bheil iad gan còcaireachd ann am Peru.” Air bith dè an ath chùrsa a bh’ aig Hester dhuinn, dheigheadh agam air. Às dèidh

[TD 135]

siud, bha fhios agam gu robh mi làidir gu leòr airson rud sam bith ithe.

Agus bha, gus an do dh’inns i dè bha am broinn nam vol-au-vents.

Tha fhios a’m gun do rinn mi còmhradh ris an triùir aca. Bha mo bheul ag obair leis fhèin, agus, fad’ air falbh, bha iadsan a’ cur a-mach cainnt mu cho math ’s a bha e eòlas nas fheàrr fhaighinn air a chèile, agus cho inntinneach ’s a bha saoghal nan Gàidheal – smaoinich, an cànan fhèin ’s a h-uile càil – agus bha mise ann an leithid de dh’èiginn is mo mhionach ag èigheach rium gu robh pìosan de mhionach coimheach air tachairt air agus nach robh e còrdadh ris idir! IDIR! is gun do leig mi le faclan leithid ‘quaint’ seòladh seachad gun iad a’ dèanamh dragh sam bith dhomh. Na bi guidhe airson rud mus fhaigh thu e – bha a’ chrith-thalmhainn a bha mi miannachadh an seo, agus bha i na mo bhrù. ’S e faighinn a-mach às an taigh.

“… <eng>should really take Bel for a walk, it’s such a lovely afternoon<gai> …”

Thèid! Thugainn! A-mach dhan èadhar bheannaichte, dh’àite sam bith, mach … cha do smaoinich mi air a’ chunnart gun dòch’ gun e am mustais a bha dol ga mo thoirt cuairt, ach cha b ’e ach Richard. Chaidh Hampstead Heath ainmeachadh agus chuirinn-sa an ceartuair m’ aghaidh air gu sunndach ged a bhiodh droch dhaoine nan dròbhannan a’ leum a-mach far cùl gach bad luachrach, ach cha robh sin a’ freagairt air Richard idir. ’S ann a chual’ esan gu robh ‘Shakespeare air a’ Chnoc’ a’ dol ann an Regent’s Park, muigh am measg nan ròsaichean (oho, gabh thus’ air do shocair, ’ille), agus on a bha feasgar cho brèagha ann …

Nis, air mo shon-sa dheth, bhithinn coma ged a bhiodh Shakespeare air fuireach aig an taigh ann an Stratford a’ tàillearachd

[TD 136]

no a’ breabadaireachd no an sàs anns a’ chiùird a roghnaich athair dha, air bith dè i — bhiodh e a’ cur Iseabail glan dhith fhèin nuair a chanainn siud rithe: ise tè nan dealbhan-cluich, agus dh’fheumainn cuimhneachadh gum mise, an-dràsta, ise: bhuailinn mo bhoisean gus am biodh iad cho dearg ri sròn Harry nam faighinn a-mach dhan èadhar.


Bho: Catrìona NicRath<catmacra@yahu.islenet
Gu: Iseabail NicRath<macrabel@westnet.com

An ath thuras a dh’iarras tu fàbhar orm, tha mi ag iarraidh gealladh sgrìobhte ro-làimh nach fheum mi a dhol am measg sheinneadairean, mustaisichean, meabain a tha ag adhradh dhan a h-uile facal a sgrìobh Shakespeare riamh agus cailleachan craite a tha smaoineachadh gun iadsan oighre a h-uile còcaire ainmeil a bha riamh ann. Cuimhn’ agad an leabhar còcaireachd Laidinn a bha siud, anns an leabharlann, ’s na rudan sgreamhail a bha na Ròmanaich ag ithe a chuireadh gu gòmadaich thu fiù ’s a’ leughadh mun deidhinn, luchain air am bruich ann am mil ’s a leithid — uill, tha mise ag innse dhutsa gur dòch’ gum biodh Julius Caesar air a bhith air a làn-dòigh le na nithean a chuir do charaid Hester mu mo choinneamh-sa an-diugh, ’s a’ cur car a’ mhuiltein dheth le gàirdeachas gu robh diathad ri chàil fhathast ri faotainn, ach ’s i mo stamag-sa a bha cur nan car a’ mhuiltein dhith agus chan eil i air socrachadh fhathast. O, na biodh uallach ort, dh’ith mi e, a h-uile pioc, agus leis cho math ’s a chòrd e rium, an sùilean chàich, chan eil rian nach bi thu a’ faighinn fiathachadh eile fhathast. Gabh do leòr dheth.

B’ fheudar dhomh an uair sin a dhol gu Shakespeare anns a’ phàirc còmhla ri Richard — na tòisich, chan ann ga mhisneach-

[TD 137]

adh, cha robh an còrr dòigh air faighinn a-mach dhan èadhar, agus mura bithinn air faighinn a-mach às an taigh, bhiodh aiseirigh an annlain na chùis-mhaslachaidh am measg nan daoine. Mach leinn, ma-tà, mi fhèin ’s am pleaban a bha gealltainn <eng>As You Like It<gai> dhomh, agus ged a dh’fheumainn a bhith dhà no trì uairean a thìde a bharrachd na chuideachd cha bhiodh cothrom labhairt aige, rud a bha a cheart cho math agus an stòr a bh’ agam de ‘Sheadh’ agus ‘Mm, inntinneach’ air teirigeachdainn – is gheibhinnn-sa m’ anail a tharraing ann am fois agus b’ fheàirrde mi rud èibhinn a tharraingeadh m’ aire bho chor mo mhionaich.

Henry VI, Part 1.

Cha mhòr nach robh mi sgiamhail. Bha mi ag ùrnaigh airson sgaoth de mheanbhchuileagan a chuireadh ruaig air a h-uile h-aon aca. H-uile h-uair a dhèanadh actair òraid mhòr fhada, bha mi dèanamh dealbh dhiubh: timcheall a chinn, a’ laighe air a chluasan, a’ bìdeadh, a’ bìdeadh.

Tha mi ag innse dhut, mura d’ fhuair thu do thiogaid plèan airson Dimàirt agus mo thè-sa airson tilleadh dhachaigh, tha mi falbh a choiseachd. C.

PS An dòchas gun do chòrd am <eng>picnic<gai> ribh.


Bho: Iseabail NicRath<macrabel@westnet.com
Gu: Catrìona NicRath<catmacra@yahu.islenet

Dà bhliadhna ga chumail aig astar gun a bhith mì-mhodhail ris, ’s mi ag obair anns an aon oifis, agus cho luath ’s a ghluais mi air falbh agus cothrom mo chùl a chur ris agus e nas fhaide bhuam, tha thusa air a h-uile càil dhe sin a mhilleadh. Seachdain, aon seachdain, chaidh thu mach a dh’òl còmhl’ ris, mach a sheinn,

[TD 138]

mach gu do bhiadh, agus nuair a bha làn-chothrom agad soraidh slàn a ràdh ris air starsach Fanny Cradock a’ phiàna – ’s cinnteach gum b’ urrainn dhut èadhar gu leòr a tharraing nad sgamhan a’ coiseachd dhachaigh leat fhèin – dh’fheumadh tusa falbh dhan a’ phàirc airson beagan Romeo and Juliet ann an ciaradh an fheasgair! Dè an suidheachadh anns am bi mise Dihaoine sa tighinn eadar e fhèin is Hester, an do smaoinich thu air a sin? Tha e cho math gu bheil thu tilleadh dhachaigh a chumail sùil air an Romeo agad fhèin, agus a dhèanamh soilleir dha cò againn a tha measail air agus cò tha coma ged nach fhaiceadh i tuilleadh e. Cha bu toigh leam idir an lasair a bha na shùil às dèidh dhuinn tachairt air Gòrdan agus Salome, mas e ‘tachairt’ am facal airson cha mhòr tuiteam air am muin am measg nan coilleagan agus a’ mhurain, agus tha mise ag innse dhutsa nach e an sealladh bu tlachdmhoire a bh’ ann. Cuiridh mi geall gun aontaicheadh a h-uile duine ciallach rium nach do rinn creutair glic riamh sogan ri tòin rùisgte Ghòrdain o bha a mhàthair fhèin a’ suaineadh nam badan mun cuairt air. Ach airson do Nèill, ’s ann tha mi ’n dùil gun do chuir an sealladh na cheann gum bu chòir <eng>picnic<gai> barrachd a ghabhail a-staigh na dà roile is càise is ubhal às an dèidh.

Na gabh thusa dragh: tha do thiogaid air a cur air dòigh, is ’s mise an tè a bhios toilichte faighinn air ais gu a h-àite fhèin. Dà latha eile san oifis, dè nì sin ort? Mas e ceist a th’ ann cò as motha tha fulang streas, ’s ann a tha thu math dheth. An do dhìochuimhnich thu gu bheil agamsa ri clas-oidhche a thoirt seachad an ath-oidhch’? Tha do Niall ag ràdh gun tig e ann airson cùl-taic, ach chan eil mi ga iarraidh, agus faodaidh tu fhèin sin innse dha. B.

[TD 139]

5

Diluain – Catrìona

“Bel, darling!”

Ma chluinneas mi aon duin’ eile, aonan, ag èigheach, ‘Bel, darling!’ às mo dhèidh gu bràth tuilleadh, tionndaidhidh mi orra agus …

“Yes, Jeremy?” … nì mi aghaidh chàirdeil fhuadain mar seo gus nach fhaic iad cho biorach ’s a tha na fiaclan – <eng>“You haven’t forgotten that we’re taking Evander out to lunch?”<gai> – agus cho guineach buileach ’s a tha na smuaintean air an cùlaibh. Ciamar a b’ urrainn dhomh a bhith air a dhìochuimhneachadh nuair nach cuala mi guth mu dheidhinn chun a seo fhèin.

Bhiodh fuaim nas binne aig na faclan ‘dol a-mach gu biadh’ an ceann dhà no trì lathaichean. Agus carson a bha mise a’ faighinn fiathachadh co-dhiù? A dh’aindeoin ’s gur mi a bha, mas fhìor, gu bhith deasachadh a chuid sgrìobhaidhean, ’s e fìor bheag de chothrom a thug Jeremy dhomh eòlas fhaighinn air …

[TD 140]

rud a bha a cheart cho math; air an làimh eile, cha mhise bhiodh ann … ach dè bha seo? An latha mu dheireadh aige? Mhìnich Jeremy dhomh gum feumadh ar sgrìobhadair greasad dhachaigh – gu robh salchar is gleadhraich a’ bhaile mhòir a’ bruthadh a spioraid, nach do chuir e peann ri pàipear o ràinig e Lunnainn.

“Peann?”

Mhìnich Jeremy dhomh cuideachd, agus a h-uile coltas air gu robh e a’ creidsinn a h-uile facal luideach a bha tuiteam a-mach às a bheul, mar a bha na muile-mhàgagan a’ tuiteam à bilean na tè mhosaich anns an sgeulachd, agus gun fuaim no coltas dad nas brèagha orra, nach fhuilingeadh ar sgrìobhadair innealachd chruaidh an là an-diugh, math is feumail ged a tha e dha do leithid fhèin, Bel, darling (dà latha eile, dà latha eile), gun e bha seo ach fear le faireachdainnean air leth, gum feumadh e bhith cruthachadh nam faclan le gluasad a làimh, pàirt dhe bhodhaig fhèin, is gam faicinn air an duilleig le cruth orra a bhoineadh dha fhèin cho cinnteach ri dòigh-bruidhneadh … Cha robh feum sam bith agam air <eng>Prawns Black Watch<gai> ’son mo stamag a chur far dòghach, mas e seo an seòrsa còmhraidh a bha gu bhith againn. Air a chùlaibh bha Miriam a’ crathadh a cinn ’s a’ dèanamh shoidhnichean nach robh mi a’ tuigsinn, dìreach nuair a nochd <eng>The Man of Feeling,<gai> fear nam faireachdainnean boga mìn, a-staigh an doras. “Mar a bhios Miriam i fhèin a’ tilleadh gu dualchas a sinnsireachd!” arsa Jeremy, a’ mothachadh dhi, le osna thoilichte, a’ faighinn grèim air achlais ar n-ùghdair agus ga tharraing gu càirdeil a-null gu oifis fhèin.

Thug mi sùil oirre.

“Dannsa teampaill?”

“An dùthaich cheàrr, tha – bha mi sgrìobadh tachais nam

[TD 141]

dhruim le <eng>paperclip<gai> is thuit e às mo làimh. Cha ruig mi air am broinn na tha seo de dh’aodach. Hoigh, tha thusa faighinn gud dhiathad còmh’ riutha! Cha do dh’fhaighnich e an robh beul ormsa!”

“Cuimhnich nach tusa an aon tè nach ith an suisi loibhte air a bheil Jeremy cho measail – agus ma thòisicheas am fear eile air làithean òige a’ cruinneachadh annlan na mara –”

“Mm, b’ àbhaist deagh bhùth èisg a bhith air Byres Road … seo iad.”


Bhiodh am biadh bu bhlasta air uachdar na talmhainn duilich a shluigeachdainn le tlachd anns an t-suidheachadh ud. Ag èisteachd ri ‘Evander’ a’ cur a-mach de chainnt air mar a chaidh a ghluasad an toiseach gu sgrìobhadh, measgachadh de dh’Fhionnairidh nan Ceilteach nach biodh Yeats fhèin air gnothaich a ghabhail ris an latha bu mhiosa a bha e, agus bleadraich <eng>New Age<gai> a bha mi ’n dùil a chaidh a-mach à fasan o chionn fichead bliadhna aig a’ char bu lugha. Bha Jeremy ga ghabhail a-staigh a cheart cho luath ’s a bha e a’ dèanamh a shlighe tro thruinnsear mòr chili, grèim mu seach mar gum bitheadh, làn a bheòil dhen bhiadh theth agus làn eile de bhreugan an fhir eile, a bha – nan gabhadh e bhith – na bu teotha. Bha Kate i fhèin – carson a bha ise an seo co-dhiù? – na suidhe mu choinneamh truinnseir le dhà na trì dhuilleagan annasach, tomàto air an robh coltas garbh aonranach agus rudeigin a bha na churran aig toiseach a bheatha mus do smaoinich cuideigin air feuchainn ri beàrnan-brìghde a dhèanamh dheth – a beul fosgailte, ach chan ann airson aona làn forca leigeil a-steach na bhroinn, ach a shealltainn cho fìor inntinneach iongantach ’s a

[TD 142]

bha briathran a’ bhàird – cha leig thu leas, a leadaidh, tha e a’ falbh a-màireach.

“Mo shlighe a dhèanamh dhan iar-thuath,” ars esan, “cùl ri plèanaichean is dòighean-siubhail dùinte glaiste na talmhainn – nuair a gheibh mi air bòrd a’ bhàta, agus a bhios saorsa agam, a’ faireachdainn fionnarachd na gaoithe agus a’ coimhead nan stuaghan …”

“O!” aig Kate, “agus chan eil eagal ort? Nuair a bhios i fiadhaich? O, bhithinn-sa cho gealtach …”

“S e th’ ann ach mo shaoghal, dham boin mi,” ars an Laoch Calma (cho math ’s a chòrdadh e rium an ceartuair fhaicinn an teis-meadhan a’ Chuain Sgìth air droch, droch latha geamhraidh, nuair a thigeadh brath nach b’ urrainn dhi ceangal aig cidhe Ùige, agus e a’ gabhail aithreachas gun do bhlais e riamh air bracaist), “air bith ciamar a tha na siantan – ged a bhiodh an fhairge ghlas-thonnach ag at na garbh-mhothar lonnach, ’s na h-àrd-uisgeachan bronnach a’ gàirich.”

Dè bha siud?

“O!” osna eile bho Kate, “cho brèagha ’s a tha fuaim nam faclan, ged nach tuig sinne iad: tha an dòigh-bruidhneadh agad cho ceòlmhòr,” agus thug i putag bheag an dara taobh dhan tomàto aonranach, a’ sealltainn cho beag diù ’s a bh’ aicese do rud cho trom talmhaidh ri biadh an taca ri bhith an èisteachd fear a bha snìomh gach lididh ri chèile cho grinn, a’ fosgladh a sùilean cho fada is gum faiceadh tu cha mhòr oirean nan lòsan dathte beaga a bha gam fàgail cho gorm.

Ceòlmhor, abair gu bheil na faclan ceòlmhor, bha a’ ghibht sin aig an fhear a sgrìobh iad o chionn còrr is dà cheud bliadhna . . . bheil an ceigean cealgach seo a’ smaoineachadh

[TD 143]

nach eil mi mothachadh? Tha e cho sàbhailte, a’ smaoineachadh gun i Bel a th’ aige an seo, ise a thug a h-aire do litreachas na Beurla, ach, a mhealltair bhig loibhte, ’s i tha seo ach Catrìona a leugh roimhe earrann dhen Bhirlinn agus aig a bheil deagh chuimhne oirre, agus nach eil a’ dol ga do leigeil às leis, fuirich thusa gus am faigh sinn a-mach às a seo . . . b’ fheudar dhomh cha mhòr leth-phunnd kedgeree a stobhaigeadh nam bheul ann an aona ghlamhadh mus faigheadh na faclan fiadhaich a-mach orm.

Cluas ri claisneachd is bi ag ithe. A’ mhuc shàmhach, etc. Bha e nis a’ dèanamh dealbh dhaibh air aonranachd na sgìre far an deach a thogail, na daoine a’ falbh, na taighean fàs – bheireadh e na deòir gum shùilean mura b’ e gum faca mi fhèin an dearbh <eng>documentary<gai> air Màiri Mhòr an-uiridh – “an tobht’ aig Anndra,” ars’ esan, “ ’s i làn de dh’fheanntaig …” Chan eil RIAN gu bheil de chreideas aige ann fhèin is gu bheil e an dùil nach mothaich mi?

<eng>“UnUSually quiet, Bel, darling?”<gai>

<eng>“It’s been … quite a week. A lot to get used to.”<gai> Gun fhacal brèige.

Ach bha Jeremy riaraichte gu leòr, ga ghabhail thuige fhèin, agus mise a bhith air m’ aineol na rìoghachd-san, dall ro ghlòir an treas làir. Nam biodh fhios agad.

<eng>“So happy that you’ll be taking care of Evander’s output – he has such a wonderful way with words, it needs great empathy …”<gai> Nas feumaiche air bròg na thòin na air <eng>empathy,<gai> arsa mise rium fhèin is mi ag aontachadh. Agus nach mi a sgailceadh an truinnsear seo na bhloighean mu do chlaigeann, is mi ag aontachadh ri Evander còir, agus de bhathais aige is gun do theann e ri mìneachadh dhomh mar a bha esan ag

[TD 144]

òl bho fhuaran fìor-uisg’ an t-seann dualchais – mar a bha freumhaichean a chuid fhaireachdainn dha ar n-eachdraidh toinnte ann an doimhneachd an eibhir: “Tha fhios a’m,” ars esan gu truasail, “gun e stuth adhartach ùr a tha an òigridh an-diugh a’ miannachadh” – Truasail! Riumsa! Air bith dè tha thu a’ saoilsinn dhen stuth ùr, cha deach co-dhiù a ghoid! – “ach chan eil math dhuinn ar bun-stèidh a chall …”

Aontaich, lean ort ag aontachadh ged a chanadh e gun deach a thogail an Tìr nan Òg agus gum biodh Diarmad is Gràinne a’ dol còmh’ ris dhan sgoil. Cagainn do bhiadh, gnog do cheann, leig leis a bhith bruidheann, tha thu dol dhachaigh an-earar, dìreach leig leis a h-uile càil leantail air gu sìtheil thuige sin.


<eng>“… and you won’t need me, you can sort it all out between the two of you.”<gai>

Jeremy, a’ sguabadh a-mach à sealladh air cùl doras dùinte oifis fhèin. Jeremy, an gealtair, a bha a’ dol a bhruidheann ri Evander mu na gearraidhean a bha dhìth na leabhar. Jeremy, a bha, a dh’aindeoin gach facal blabhdaireachd mu <eng>empathy<gai> is eile, agus thu fhèin cho simpatico, Bel, <eng>darling,<gai> cho cruaidh ri iarann nuair a thigeadh e chun a’ cheud gu leth duilleag a bha e a’ cur roimhe a spìonadh a-mach à cridhe leabhar an fhir eile, ach a bha nis a’ teiche, is nach canadh facal mu dheidhinn, is nach robh a’ dol a nochdadh ann an riochd a’ mhurtair – mise a bha dol a thruailleadh nam faclan fìorghlan (mas math mo chuimhne, cha robh iad buileach cho glan sin idir) à fuaran fionnar, no air bith ciamar a chuir e e: bha mi a’ feuchainn ris a’ chnap mu dheireadh dhen adaig fhaighinn sìos aig an àm.

Thuig Miriam glè mhath dè bha tighinn is leum i ’n-àird on


[TD 145]

deasg. “Nach dèan mi drudhag cofaidh dhuibh.” Choimhead i orm is bha fhios a’m gu robh an dithis againn a’ feitheamh air an aon rud: cuiridh mi GEALL, bha a sùilean ag ràdh, agus <eng>“Decaf<gai> dhòmhsa,” ars am fear eile. Mach an doras leathase mus fhaigheadh an gàire mu sgaoil. Bha mi cinnteach nach fhaiceamaid an cofaidh airson leth-uair aig a’ char bu lugha.

Ceart, a Chatrìona. Proifeiseanta, socair, ach seall dha nach eil argamaid ann. Tha ’n co-dhùnadh dèanta, agus seo far a bheil am feannadh ’s an sgoltadh a’ tòiseachadh. Chead eile aige, agus faclan dhaoin’ eile cho comhartail na bheul.

“Tha mi cinnteach gu bheil Jeremy air leigeil fhaicinn dhut mu thràth: tha sinn air leth toilichte do leabhar fhoillseachadh (spàin siùcair), ach tha e ro fhada.”

Chruinnich a’ ghruamachd mun cuairt air a’ bhinnean sròin a bha siud mar gum biodh neòil dhorcha làn uisge a’ cruinneachadh mu Bhodach an Stòirr.

“Feumaidh – O, chan eil cus, dìreach suas gu ceud duilleag tighinn às, no bidh e ro thomadach an taca ris a’ chòrr dhen t-sreath.”

Thug a’ ghrian sgleò oirre, sgaoil an dorchadas, agus bha a h-uile coltas ann gum biodh tàirneanaich is dealanaich againn uair sam bith.

“Nis, às dèidh dhòmhsa a dhol thairis air gu faiceallach, agus a’ gabhail air mo shocair, tha mi smaoineachadh gun do chomharraich mi a h-uile earrann a dh’fhaodadh a bhith nas giorra, gun chàil dhen bhrìgh a chall.”

Gaoth is gailleann air fàire, dorchadas air uachdar an domhain – agus, brag! Sgàin na speuran, le gathan lasrach bhon dà shùil, agus …

[TD 146]

Cò mise ’son bruidheann air gearradh? Cò mise airson co-dhùnadh a dhèanamh ann am beagan lathaichean mu dheidhinn a shaothair phrìseil-san, a chosg na deòir ’s am fallas dha — cò mise airson a bhith a’ gabhail orm fhèin a bhith a’ ‘deasachadh’, mas e sin a bh’ agam air, nam brataichean briathrach a shnìomh e le sgil à dhà làimh agus o fhuil a chridhe? Cò mise airson, airson — an AGHAIDH, an dearg bhathais — smaoineachadh gu robh mi comasach air breithneachadh air obair a chladhaich esan mar òr à doimhneachd na talmhainn, a-mach à doimhneachd linntean de dh’eachdraidh nan Ceilteach agus anam nan daoine?

“Cò mise?” Bha mi fhèin a’ gabhail a’ chaoich. Bha e cho ladarna agus a’ saoilsinn na h-uimhir dheth fhèin. “Nach i a’ cheist cò thusa?”

“Mise,” ars esan, a’ tarraing air ais agus an t-sròn nas dìriche is nas cruaidhe a’ coimhead na tè de Chlachan Chalanais, “is mise an cruthaidhear. Leamsa tha gach facal. Agus cò thusa airson …”

Seo sinn a-rithist, seinn an duan seo.

“Dìreach sguir dheth, Bill Smith! Mas fhìor nach eil thu ag aithneachadh tè a bha suidhe air do chùlaibh ann am Moral Phil, — ’s beag feum a rinn a’ mhoraltachd dhut. Tha a bhuil ort — cha robh thu ag èisteachd ris an deamhain facal ach a’ call do shuim a’ coimhead a-mach air an uinneig, cho làn dhìot fhèin an uair ud ’s a tha thu an-diugh. ’S ann agad tha ’n dearg bhathais, thu fhèin is d’ Evander MacCrimmon a chaidh a thogail air eilean mara, gun sgoil ach beul-aithris is gun cheòl ach na h-eòin!”

Feumaidh mi bhith faiceallach: tha mi togail na dòigh òraid aige fhèin.

“Evander MacCrimmon! Chan e seo an naoidheamh linn

[TD 147]

deug! Carson nach do dh’fheuch thu Fiona Macleod – no Fionn Mac Cumhail!”

“Ach ’s e sin an t-ainm agam!”

“SGUIR dheth, a chiofain bhreugaich, ’s ann a tha e a’ cur iongnadh orm nach do thagh thu Seumas Mac a’ Phearsain!”

“Ach ’s e an t-ainm agam fhèin a th’ann!” Carson nach robh e ga aideachadh? Bha fhios a’m gu robh mi ceart, nach robh? Bha mi gam fhaireachdainn fhèin a’ fàs teth is dearg is m’ anail goirid eagal ’s gun d’ rinn mi mearachd sgriosail, ach cha robh rian …

“William Evander MacCrimmon Smith.”

O.

Bha sùilean brèagha aige a dh’aindeoin a h-uile càil. Ach fuirich …

“À Bearsden. Bearsden-on-Sea, ’s e bhiodh an sin.”

Rinn e seòrsa de ghàire.

“Uill, ’s ann. À Bearsden. Ach ’s ann às an Eilean Sgitheanach a bha mo sheanair.”

Thug e crathadh dha ghualainnean. Chitheadh e nis gu robh e cho math a h-uile dad aideachadh, agus gum biodh e cho math dha sgur a dh’argamaid leamsa. Cha chòrdadh e idir, idir ri Jeremy nam faigheadh e a-mach gu robh isean à baile mòr Ghlaschu air a mhealladh le eachdraidh fhoilleil mu dheidhinn togail aonranach ann an iomallachd na dùthcha. Cha math ’s a tha neach a’ faireachdainn nuair a tha an làmh-an-uachdair aice …

“Dà mhionaid.”

“Sheadh?”

“’S i bha sin ach Catrìona?”

“Mm?” Na aithnicheadh e air d’ anail …

[TD 148]

“Catrìona. Ann am Moral Phil. A dh’aithnicheadh mi. Cha bu chòir gun aithnicheadh tus’ idir mi.”

Dh’fhàs na sùilean na bu ghèire, dà ghimileid chruaidh stàilinn.

“Iseabail. Bel. Mas fhìor.”

“Na bi cho gòrach. Ciamar a bhithinn-sa an àite …”

Gonadh air. Cuin a dh’ionnsaicheas mi mo bheul a chumail dùinte.

“Agus dè bha thu ag ràdh, a Chatrìona, mu dheidhinn foill is cealgaireachd?”

[TD 149]

16

Feasgar Diluain – Iseabail

“Agus dè an uair sin?”

“Thàinig Miriam a-staigh leis a’ chofaidh. ‘Hi, Bill,’ ars ise, ‘chuir thus’ thu fhèin do chùl ri teagaisg?”

“O, math fhèin – cuiridh mi geall gun e bha busach.”

“Cha robh na dad dheth, ’s ann a bha e moiteil an deagh chuimhne bh’ aig na boireannaich air!”

“Ach dè nis?”

“Cha chan esan guth, cha chan sinne guth – tha d’ obair sàbhailte gu leòr, agus thèid eachdraidh-beatha air cùl a leabhair-san stèidhichte air samhradh no dhà a chuir e seachad air saor-làithean còmh’ ri sheanair. O, smaoinich mi air fìor dheagh chòmhdach-cùil dha!”

“Mm?”

“Cuimhn’ agad nuair a thog mi do dhealbh air an tràigh shrùban, cha b’ aithne dhomh an camara obrachadh ceart, agus

[TD 150]

tha thu cho fad’ air falbh ’s nach aithnich duine an e nighean no gille th’ ann, farsaingeachd na tràghad agus tu coimhead cho beag is cho aonranach … bidh e sgoinneil.”

“Thusa ag iarraidh ormsa dhol an riochd Evander MacCrimmon –”

“Bill.”

“– às dèidh na bh’ agad ri ràdh mu cho foilleil, meallta …!”

“Ach, chan eil e cho dona sin.”

“ChatRÌONA?”

“Co-dhiù, dè mu dheidhinn a-nochd?”

“Chatrìona!”

“Fhuair thu an stuth anns a’ phreasa, nach d’ fhuair – chan eil agad ach beagan a ràdh riutha mun chultar is buail air tè dhe na bhidiothan – agus thoir leat CD no dhà, cumaidh sin sàmhach iad, agus fuirich thus’ ort, fhios agad na leabhraichean còcaireachd?”

“Uh-uh, tha iad agam sa chàr.”

“Uill, fhalbh is thoir ÀS a’ chàr iad, dè mu dheidhinn rudeigin a dhèanamh a bheireadh tu leat, tapas bheag air choreigin …”

Chan e tapas bheag ach tapag mhòr a bha i dol a chluinntinn – uair sam bith.

“… tha rudan uabhasach furasta san leabhar sin, cuiridh mi geall gun dèanadh tus’ iad cho math ri duine eile …”

O, taing.

“Ciamar a tha an tràigh? Tha rud laghach no dhà ann le feusgain.”

“CHATRÌONA!” Dè bh’ air tighinn oirre? “Bheil thu às do rian? Tha e dona gu leòr gun do dh’aontaich mi dhol nad àite a-nochd, agus bu mhi an òinseach nach do chuir brath a ràdh gu robh mi meadhanach.”

[TD 151]

“Cha b’ urrainn dhut a bhith meadhanach is tu dol air a’ phlèan sa mhadainn – trobhad ort, bidh Auntie Marion còmh’ riut, is siosar na sporan, nach bi?”

“Creid gum bi i ann. Tha i air fònadh fichead uair a ghearain nach leig Imogen leatha na sgiortaichean clò a phacaigeadh. Tha mi ga togail aig a h-ochd.”

“Seall sin, a h-uile càil air a chur air dòigh agus ùine gu lèor agad deasachadh airson a-nochd. Nis, airson nam feusgan, chan eil a dhìth orra ach beagan fìon geal is ola is creamh: cha do dh’fheuch thu dad riamh cho math.”

’S dòcha ma bhruidhneas mi rithe ann an guth stòlda socair gun till a ciall thuice.

“Chatrìona. Tha e cairteal às dèidh a còig. Ann an dà uair an uaireadair tha mise a’ dol a thoirt seachad clas ann an cànan nach aithne dhomh, mu choinneamh dhaoine nach aithne dhomh, a’ leigeil orm gun tusa th’ annam. Chan eil mi dol a chur seachad an dà uair an uaireadair thuige sin a’ sporghail mun chladach a’ lorg fheusgan. Agus ma tha botal fìon geal am broinn an taighe agad, ’s ann a tha mi dol ga dhòrtadh sìos m’ amhaich feuch an toir e misneachd dhomh.”

“Chan eil math dhut ’s tu dràibheadh.”

“Cha bhi mi dràibheadh, tha Niall ag ràdh gun cuir e sìos mi.

“Cha chuala mi guth aig’ air –”

Na tòisich. ’S cinnteach nach fheum e aithisg a dhèanamh air a h-uile ceum a tha e a’ gabhail?

* * * * *

[TD 152]

Cha tig duine. Cha tig duine. Cha tig duine. Rud a chanas mi trì tursan, bidh e fìor. Cha bhi aona chàr aig geata na sgoile. Fanaidh sinn cairteal na h-uarach, cha tig duine, agus faodaidh mi tilleadh dhachaigh. Carson a bhios luchd na Beurla a’ bruidheann air dealan-dè nan stamag? Dealan-dè! Ailbhean, chan e ach fichead dhiubh, a’ feuchainn air Gille Caluim agus aig a h-uile sìnteag dhe na casan mòra, mo mhionach, mo ghrùthan is m’ àirnean gam breabadh ’s gam prannadh. B’ fheàrr leam gu robh mi air rudeigin ithe. Ub – cha b’ fheàrr. B’ fheàrr leam nach deach mi faisg air a’ ghlainne fìon. Agus carson, dè feum a bh’ agam air, cha bhi duin’ ann. Uabhasach duilich, a Chatrìona, nach do nochd duine gu do chlas-oidhche, agus ’s mise an tè a bhiodh taingeil – seo sinn.

Bhan na leabharlainn? Feumaidh gum bi i ga fàgail ann an seo air an oidhche. Aona chàr – seall sin. Cha ghabh clas a chumail airson aon duine. Taingealachd is gàirdeachas, is chan iarr mi fàbhar air mo phiuthar gu sìorraidh tuilleadh.


Canaidh feadhainn nach eil fuaim cho tarraingeach air an t-saoghal ri gàireachdraich aighearach. Cha chual’ iad riamh Tracy, Florabel is Salome Sheòrais air cùl doras leth-dhùinte, na sgalan bragail magail a’ bualadh nam ballaichean. Stad mi. Bhuail Niall annam om chùlaibh leis a’ bhogsa leabhraichean is eile is theab mi facal a ràdh a bhiodh na oideachadh dhaibh uile. ’S e bhiodh math tionndadh is dèanamh às – bha na h-ailbheanan fhèin a’ teiche: turtraich fad’ às, seinn thiamhaidh trombaid, siud iad fada thall air fàire nan deann-ruith dhachaigh chun an t-savannah.

“Cùm ort,” arsa Niall, gu mì-fhoighidneach, “tha cuideam

[TD 153]

sgràthail sna leabhraichean agad.” Cha robh an còrr air a shon, ach an triùir a bha siud – ghabhadh gach tè dhiubh dèiligeadh leatha na h-ònar, ach còmhla, treud mhadaidhean-allaidh timcheall air cnap feòla. Phut mi romham an doras.

’S ann a bha iad air leth càirdeil. “Hallo!” “HallO! Math fhaicinn!” agus “Hallo – cò smaoinich gum biodh tusa an seo!”

Nach robh m’ ainm – ainm Catrìona – air a h-uile bileag sanais a chaidh a sgaoileadh air feadh na coimhearsnachd? Ach cha robh na sùilean fiù ’s gam fhaicinn. Bha na gathan miannach a’ dol seachad orm mar nach bithinn ann, agus a’ laighe air Niall. Ìobairt a rèir an càil. Chruinnich iad mun cuairt air, faclan beaga boga molaidh a’ sileadh bhuapa mar bhoinnean milis: nach e bha làidir, a’ giùlain bogsa cho trom (agus nam biodh iad air a bhith an làthair nuair a bha mise ga shlaodadh a-mach às a’ phreasa fon staidhre, am biodh iad air guth a ràdh? Mo chas); nach e rinn math tighinn, fireannaich eile cho leisg, gun dad fa-near dhaibh ach ball-coise air an teilidh. Robh e riamh san Spàinn? Bha dùil acasan a dhol ann as t-samhradh.

Bha rudeigin ag innse dhomh nach ann air mìorbhail leithid lùchairt an Alhambra no taigh-tasgaidh a’ Phrado a bhiodh an triùir seo a’ cur an aghaidh.

Dh’fhosgail an doras air mo chùlaibh. Na can gu bheil an còrr a’ tighinn. Ach bha, seo Cathy a’ Phost Oifis agus tè cuide rithe nach fhaca mi riamh, ach a h-uile coltas oirre gum buineadh i dhan aon treubh ri Hester, co-dhiù a rèir àireamh nan smiogaidean agus an coltas cinnteach-aiste-fhèin a bha ga còmhdach, bho àirde bhragail sròn bheag an uircein gu brag nan sàilean àrda air an làr: “Sin thu, Chatrìona, m’ eudail,” aig

[TD 154]

Cathy, agus ris a’ choigreach, “Tha Catrìona sgriosail math air cànanan.” (Tha sin cho fìor ’s a ghabhas, ach gu mì-fhortanach tha i cuideachd sia ceud mìle air falbh.)

“Chatrìona, cha chreid mi gun aithne dhut Ciorstaidh Magaidh Alasdair, bha i an Glaschu ’s tusa a’ fàs suas …”

“Christina,” arsa clòn Hester, le droch shùil air Cathy bhochd, “Christina MacSherry,” a’ cur a-mach làmh bhog reamhar gheal. Cuimhneachadh dhomh cho bog tais ’s a bha an taois an aon turas riamh a dh’fheuch mi ri sgonaichean a dhèanamh, ’s a chaidh iad nam aghaidh. B’ fheàirrde spògan ‘Christina’ iad fhèin cairteal na h-uarach san àmhainn.

“Cha robh càil a dhùil agam ribhse, Chathy!”

Nam biodh fhios aice cho toilichte ’s a bha mi ga faicinn, seach a bhith leam fhèin còmh’ ris an triùir eile – bha iadsan mun cuairt air Niall, ga ‘chuideachadh’ a’ falamhachadh nam bogsaichean, le suathaidhean beaga ’son a bhlàthachadh agus fosgladh phutan no dhà a bharrachd gus iad fhèin fhuarachadh …

“Nach tuirt mi riut gu robh mi ag aontachadh leat, feumaidh duine bhith ag ionnsachadh – cuiridh e seachad an tìde dhomh nuair a bhios E Fhèin sa Chuan a Tuath – agus bidh Ciorstaidh Magaidh na cuideachadh mòr. Fuirich gus an cluinn thu: tha i air a bhith thall san Spàinn fichead uair!”

Cha robh an còrr a dhìth. Cuideigin fileanta. Thòisich mi air “Ach ’s e tha seo ach cùrsa tòiseachaidh …” ach bha i trang a’ ceartachadh Chathy.

“Fichead ’s a trì.” Agus riumsa: “Mi fhèin agus am Fear a Dh’fhalbh. A h-uile bliadhna.” Am fear a dh’fhalbh? An do theich e oirre le dannsair dorcha le fuil bhras theth Andalucia na cuislean, no an e seo dòigh-bruidhneadh às an tuig mi gu bheil

[TD 155]

e ‘shuas’ a’ gearain air preasainteadh Eàirdsidh? Saoilidh mi gun e siud e – bha litrichean mòra na guth, a bha comharrachadh nach robh tiogaid falbh-is-tilleadh aig an Fhear a Dh’fhalbh idir. Carson nach toir iad an ainmean fhèin …

“Seo sinn! A h-uile càil deiseil.”

Bha Niall air na h-uidheaman a chur air dòigh. Nis, cha robh agamsa ach facal no dhà a ràdh mu dheidhinn cultar na dùthcha: seo agaibh blasad dheth, bithibh uile sàmhach agus mairidh e leth-uair aig a’ char as giorra – tha mi ’n dòchas. Shuidh iad uile – na trì aighean cho faisg ’s a ghabhadh iad air an alpha-fireann, gun buileach sreap na uchd, agus Cathy ’s a caraid air an cùlaibh. Greis o nach deach a’ Bhean-uasal MacSherry fhàsgadh air cùl deasg sgoile. Seo sinn – lùchairtean grinn, caistealan àrda os cionn bhailtean beaga, togalaichean rìoghail, Granada, Seville (“Am bi thu fhèin a’ dèanamh marmalaid, a Chathy?” ann an sanais a chluinneadh iad a-muigh air a’ chnoc. Chrath an tèile a ceann). Barcelona agus clachaireachd annasach na h-àrd-eaglaise (“Cuimhn’ agad mar a bha Raghnall againne gu plastaisìn! Dhèanadh e rud sam bith leis! Is tha e math air a làmhan fhathast.” Thug seòrsa de chrathadh is de shitrich thachdte san t-sreath-toisich orm smaoineachadh gu robh iadsan eòlach air crògan sgileil Raghnaill cuideachd).

Nam faighinn coimhead air an uair gun fhiosta dhaibh – cha robh e ach leth-uair an dèidh seachd. Dè bha sinn a’ dol a dhèanamh eadar seo is naoi uairean? Agus bha a’ bhidio a’ tighinn gu crìch. Dh’fheumainn beagan bruidhneadh air choreigin a dhèanamh mus tabhainninn tì dhaibh.

“Nise, tha an Spàinntis uabhasach feumail – le còrr math is trì cheud millean neach ga bruidheann – is mar sin ’s e deagh cho-dhùnadh a rinn sibh tòiseachadh oirre …”

[TD 156]

Ach bha na h-aighean a’ fàs an-fhoiseil, cinn gan crathadh agus ladhrain a’ suathadh an làir.

“Chunnaic sinn sealladh beag an siud de bhòidhchead na dùthcha – rud a tharraingeadh duine sam bith gu eòlas nas fheàrr fhaighinn oirre – agus chan eil dòigh nas fheàrr air faighinn nas fhaisge air sluagh na rìoghachd na tro an cànan fhèin.”

Tuilleadh sitrich.

“O, chan eil fhios a’m, a Chatrìona – ’s iomadh fear air an d’ fhuair mi fhèin gu math faisg gun cus còmhraidh!” Florabel.

“Hì! Hì! Hì!” An dithis eile. Nach eil seo sgoinneil. Seòrsa de shreathart bho Chathy a thug air an sgona eile droch shùil a thoirt oirre. Sruth aithghearr de dh’èadhar a-mach air cuinnleanan na mnà MacSherry agus “Cha robh Am Fear a Dh’fhalbh deònach gum bitheamaid a’ measgachadh leis a h-uile seòrs’ idir.” Uill, ’s e gheibheadh am bristeadh-dùil far a bheil e an-diugh, ma-tà. Ach dè idir a tha ga fàgail-se an seo?

“Ceart – tha mi smaoineachadh gum bu chòir dhuinn beagan ùine a chur seachad dìreach a’ bruidheann air dè tha h-uile duine a’ sùileachadh bhon chlas – dh’fhaodamaid cupa a ghabhail: Nèill, nan cuireadh tus’ air an coire?” (“An dèan thu ’n gnothaich leat fhèin?” aig Tracy, a’ dol na leth-sheasamh às an t-sèithear. Feumaidh nach fhac’ i cho cumhang ’s a tha an cidsin beag an seo. Ist, òinsich, tè a bhios a’ bruidheann air dèanamh iòga ann a bhan nan leabhraichean air latha slac …)

“Chathy? Dè tha fa-near dhut fhèin – dè chòrdadh e riut a dhèanamh?”

Shìorraidh, nach i th’ air a’ cur mun cuairt le ceist cho sìmplidh, ’s ann a mhionnaichinn gu bheil coltas ciontach oirre – ach mus deach aice air guth fhaighinn a-mach, dhòirt na faclan

[TD 157]

às an triùir eile (theab mi an triùir mhaighdeanan a ràdh, ach ’s fhada bhon latha sin):

“Tha sinne dol gu Ibiza!”

“San Iuchar! Tha <eng>apartment<gai> againn! Faisg air an tràigh is, uh, a h-uile càil!”

“Tha i a’ ciallachadh,” arsa Salome gu cuideachail, “faisg air na fir!”

“Hì! Hì! Hì!”

Nach mise an tè a tha fortanach a’ dèanamh às gu Lunnainn shocair shàmhach anns a’ mhadainn, agus a’ fàgail an dròbh bhiastail seo aig Catrìona. Ach ’s e faighinn tron fheasgar seo an toiseach.

“Ceart, bidh sibh deònach ionnsachadh ciamar a chanas sibh co às a tha sibh, is faighneachd cò iadsan, dè ’n t-ainm a th’ orra …”

“Ach, airson ainm” – seo Florabel – “ ’s dòch’ nach dèan feadhainn ach oidhche!”

Robh iad ag òl mus tàinig iad an seo? Thàinig Niall a-staigh leis an tì. Laigh sia sùilean air tiotan, mar boillsgeadh grad à taigh-solais.

“Feadhainn,” arsa Tracy ri Florabel, “dhèanadh feadhainn barrachd...”

Ciamar a chumainn rian orra?

“Anns a’ chiad àite,” bha mi cluinntinn mo ghuth a’ fàs àrd, teann, is m’ amhaich an cunnart dùnadh, “tapadh leat, a Nèill, airson na tì – <eng>muchas gracias,<gai> sin tapadh leat: <eng>muchas gracias<gai>.”

Gu mìorbhaileach, lean a h-uile duine mi, na creutairean, gun fhios aca gum b’ e siud a dhà dhen dusan facal a bh’ agam air an cosg. Deich air fhàgail ’son ar cumail a’ dol gu naoi uairean – is

[TD 158]

bha e . . . cha robh ach cairteal gu h-ochd. <eng>‘Muchas gracias’<gai> aca ri Niall – ach a-mhàin Ciorstaidh Magaidh. Bha a beul-se dùinte cho teann ri slige srùbain. Ro fhurasta dhi, tha mi cinnteach.

<eng>“De nada!”<gai> arsa Niall. A’ cur lasair ri na h-igheanan. Bha an cànan aigesan! Mu thràth! Cuin? Ciamar? Can siud a-rithist! Càite an do dh'ionnsaich . . . thall thairis? Carson nach robh e fhèin a’ cumail clas – bha iad cinnteach gum biodh e CHO MATH air teagasg . . . O, can rudeigin eile, a Nèill, ciamar a tha thu ga ràdh, fuirich ach am faic mi ciamar a tha thu ag obrachadh do bheul … Dè? Cha mhòr nach robh mi dol a choimhead an robh cuinneag anns a’ chidsin bheag ach an tilginn sgoladh math uisge fuar orra.

“Mar a bha mi ag ràdh –” ma thèid mo ghuth nas àirde bidh mi sgàineadh nan uinneag “– bhiodh e math cluinntinn dè tha daoine deònach ionnsachadh – cha leig sinn a leas bruidheann air àit’ iarraidh ann an taigh-òsta, mar eisimpleir, is flat agaibh …” (agus tha e cheart cho math, ’s gun dad a dh’fhios a’m ciamar a dhèanainn e) “… dè bhiodh feumail?”

Choimhead iad air a chèile. Annasach nach tàinig e riamh a-staigh orm thuige seo gu robh na bana-bhuidsichean aig Macbeth iad fhèin òg uaireigin. Muigh aig clasaichean-oidhche – air a’ mhonadh …

Tracy an tè-labhairt:

“D’ fhuair thu raoir e!”

’N ann a’ faighneachd a bha i?

“Àidh! Ciamar a chanas sinn sin riutha?”

Seo staing. Chan eil càil a dh’fhios a’m, feumaidh mi …

“Uill! Cha chuala mi a leithid riamh! Chan ann ris a seo a bha dùil agamsa, a Chathy, nuair a dh’fhòn thu! Dealbhan de sheann togalaichean feumach air an càradh agus tòrr droch cainnt!”

[TD 159]

Bha an sgona air at mar gum biodh fada cus sòda-arain innte, air bruthadh a-mach bho chùl an deasg, agus a’ coimhead mun cuairt oirre le aghaidh a dh’fhàgadh am bainne goirt is e fhathast am broinn na bà. (Bha am Fear a Dh’fhalbh na shuidhe air sgòth, clàrsach fo achlais agus e a’ feadaireachd ‘Bean an Droch Nàdair’.)

“Aon fhacal cha chuala mi mu dheidhinn còcaireachd, agus gu dearbh chan eil dad a choltas air an iorsg tha seo gun aithne dhaibh dad mu dheidhinn.”

“Còcaireachd?” arsa Cathy, agus “Còcaireachd?” arsa mi fhèin.

“Gogaireachd,” arsa Tracy, agus chan ann ann an guth-shàmh.

Tharraing an tèile a h-anail airson freagairt a shèideadh creutair cho dìomhain a-mach às a sealladh, ach “Còmhradh,” arsa Cathy, “còmhradh ann an Spàinntis, sin a thuirt mi riut, agus thuirt mi cuideachd riut gu robh mi mothachdainn nach robh do chlaisneachd cho math ’s a b’ àbhaist, ach cha ghabhadh tu ris, agus sin a th’ agad air a shon. Leigeil ort gu robh thu cluinntinn a h-uile facal, agus cha robh. Bha thu riamh air an aon dòigh, a Chiorstaidh Magaidh, fada nad bharail fhèin. Dh’fheumadh tusa bhith ceart, agus ’s beag an t-iongnadh …” Ach le bragadaich na bu choltaiche ri losgadh peileir na ri buille shàilean àrda bha i mach an doras.

Chaidh Cathy na tosd. Thug sinn uileag sùil oirre. “An creutair,” ars ise, “chan eil i cho dona, ach THA i fàs bodhar, ’s chan aidich i e … ’s fheàrr dhomh falbh.”

“Ist, cha leig thu leas,” a h-uile duine a’ bruidheann còmhla, “fan, fàg i, carson a dh’fhalbhadh tusa?”

[TD 160]

“Chionn ’s,” arsa Cathy, a’ cladhach ann am pòcaid a’ chòta, “gu bheil iuchraichean a’ chàir agamsa!” Is rinn i às. Bha an clas a’ sìor sheacadh.


“Fhios agaibh,” arsa Florabel, “dè bu chòir dhuinn a dhèanamh?”

“?” (Tòiseachadh air ionnsachadh?)

“Fhios agaibh gu bheil mi ag obair aig MacCool’s dà oidhche san t-seachdain.”

“?”

“Fhuair iad dusan botal sangría an latha roimhe …”


Cha robh fhios a’m riamh gu robh i cho glic.

[TD 161]

17

Dimàirt – Iseabail

Mo cheann. Bha rudeigin fada ceàrr. Saoil cò ’n dotair a th’ aig Catrìona – nan ruiginn air a’ fòn … fhad ’s nach eil e ro thràth … 06.37. Dè tha sin a’ ciallachadh, 06.37 … Fichead mionaid gu seachd! Agam ri Auntie Marion a thogail aig a h-ochd – dè tha iad a’ minigeadh, na daoine bhios ag ràdh gun do ‘leum’ iad às an leabaidh nuair a chunnaic iad an uair a bha e. Tha e doirbh gu leòr èaladh seachad air an oir feuch an dèan mi mo shlighe gu uisge teth is siabann. Is deoch uisge, ghia, feumaidh gun tug mi grèim às an loofah tron oidhche. Cho furasta ’s a bha e a chath sìos, an stuth a bha siud aig Florabel, carson nach do dh’inns duin’ aca dhomh nach robh ann ach fiathachadh dha na seachd troichean a thighinn a stialladh air taobh a-staigh mo chlaiginn le ùird is piocaidean.

Dràibheadh chun a’ phuirt-adhair, agus dà phlèan. Dè mo choltas co-dhiù – aah!

[TD 162]

GLIONG! Dè an lagh a tha a’ riaghladh nach fòn duine gus am bi thu dìreach air thu fhèin a leigeil sìos dhan uisge theth

– “Hallo?”

“Hi, Niall a th’ ann. Cuimhn’ agad gur mise tha ga do thoirt chun a’ phuirt-adhair? An tog mi d’ antaidh an toiseach?”

Seachdain air ais bhithinn air cantainn, Cha tog, ach airson na h-antaidh ùir a tha falbh thar a’ chuain an tòir air bruadar a mhair bho 1947, ma tha fireannaich òga nach aithne dhi a’ tighinn ga h-iarraidh-se aig ochd uairean sa mhadainn, cha chuir e sìos na suas i. Nach biodh e math nan cuireadh Niall fhèin air a’ phlèan i is gum faodainn tilleadh dhan leabaidh. (Tha thu ag iarraidh air ais gu Lunnainn, nach eil? Gud shaoghal fhèin? OK, OK.)

Bha a’ chailleach fichead mìle uair na bu fhrogaile na bha mise. ’S i dh’fhaodadh: tha mi cinnteach nach do bhlais i air sangría riamh na beatha. Ha, fuirich thusa gus am faigh thu null am measg nam mint juleps, a leadaidh, chì sinn ciamar a bhios tu an uair sin. Nach mi tha gòrach, tha i fada ro chiallach . . .

“’S ann ort tha ’n coltas gruamach, Iseabail, air bith carson! Glainne no dhà fìon dearg, bha Niall ag innse dhomh – nach e do cheann tha lag. Tha an dearbh rud agam dhut,” rùrach na baga, gus an do lorg i cròglach – shìorraidh, dè th’aice? – seòrsa de philichean glupaid a chuireadh eagal air reithe, “dhà dhiubh siud, siuthad, dè feum a th’ agad air uisge, sìos leotha.” Chan fhaigheadh iad seachad air mo shlugan gu bràth. Shuidheadh iad an siud gun chnàmh. Am Boireannach le Sgròban Circe. “Dà mhionaid,” arsa Niall, “cuiridh sinn na bagaichean a-staigh is gheibh mi an uair sin cofaidh dhut – agus, fhios agaibh, Mrs MacPhail, ’s fheàrr dhuinn gun a bhith ag èigheach ‘Iseabail’ gus

[TD 163]

am bi sinn a-mach às a seo. Chan eil fhios cò eile a dh’fhaodadh a bhith dol a Ghlaschu an-diugh.”

Chronaich e i! Fosgail, a speuran, sgailc tàirneanaich mu cheann agus thigeadh an dealanaich a-nuas oirnn!

Sàmhchair.

Bha i a’ slìobadh a ghàirdein agus a’ coimhead suas ann an dòigh a dh’aithnicheadh fear Loch an Inbhir na latha, cuiridh mi geall. Ach chan aithne dhomh gun e dòigh a chunnaic Eàirdsidh riamh.

“Tha fhios a’m,” ars ise, “feumaidh mi beagan seòltachd ionnsachadh …”

An nathair! Ach dè bha Niall a’ ciallachadh: ‘sinn’? Cha robh ach gu robh esan e fhèin, a laochain, a’ dèanamh air Lunnainn – bha aige ri bhith an Lagos Diardaoin, air ais chun a’ bhàta, agus seo an aon dòigh air am faiceadh e Catrìona. Catrìona: cha mhòr – bha e air a bhith cho cuideachail dhòmhsa, cha mhòr nach robh mi air dìochuimhneachadh gun ann, gun ann ‘leatha’ a bha e …


Co-dhiù, bha e glè mhath a bhith suidhe aig bòrd, a’ chailleach ann an deagh thriom agus fireannach gar frithealadh: nas fheàrr buileach, cha robh dad a choltas ann gu robh mòran dhaoine a’ gabhail a’ phlèan thràth is cha robh mi faicinn duine a dh’aithnicheamaid. Leth-uair eile is bhitheamaid a-mach às a seo, gach duin’ againn a’ cur aghaidh air ceann-uidhe a bha gar fàgail sona. Bha na pilichean a’ tòiseachadh air feum a dhèanamh nuair a chunnaic mi tiotan de chlisgeadh air aghaidh Auntie Marion, coltas air Niall gun do bhlais e air rudeigin searbh, is a dh’ fhairich mi fhèin seòrsa de sheann fhuachd air mo chùlaibh,

[TD 164]

dubhar a’ laighe thar a’ bhùird, boladh beannaichte a’ suaineadh timcheall oirnn às an tàinig guth nach do bhruidhinn ann an gleus toilichte riamh:

“Sin sibh, a Mhòr. Chuala sinn gu robh agaibh ri falbh. Cha tig an aois leatha fhèin.” Ise.

“Àidhhhhh. ’S iomadh rud a dh’fheumas sinn fhulang. Bidh sinn an dòchas gum faigh sibh faochadh far a bheil sibh a’ dol.”

Esan, gun pioc dòchais na ghuth.

Faochadh! Nam biodh fhios aca. Shàth mi m’ fhiaclan anns an roile is hama gus nach leiginn gàire a-mach. Bha Auntie Marion i fhèin rud beag critheanach na guth gam freagairt, ach cha robh càil ceàrr air a sin, an seann chreutair is i a’ falbh dhan ospadal.

“’S e beannachadh a th’ ann ma ghleidheas duine a chiall ’s a reusan nuair a tha e streap ann am bliadhnaichean …” Ise, Norah neo-bhàidheil. An aghaidh.

“Àidh … ’s math nach eil fhios aig duin’ againn dè tha an dàn dhuinn. Bidh sinn a’ guidhe gun fheàirrde sibh an turas.” Tha Auntie M. a’ dol a dhèanamh gàire an clàr aodainn. “’S dòcha nan canamaid Facal Beag còmhla . . .”

Saoilidh mi gun do theab Niall e fhèin facal beag a ràdh an siud – leth-dusan dhiubh, chan eil e spìocach idir – ach chan e feadhainn a bhiodh tric a’ bualadh air claisneachd Chloinn ’IcAlasdair. Ach <eng>“Passengers for Glasgow on BA flight 8285 proceed to security,”<gai> agus thàrr sinn às. Air bith dè dh’fhàg a-bhos iad. Agus siud e, a cheart cho math ’s a thèid snàthad na combaist chun na h-àird a tuath, am measg na bha tighinn far a’ phlèan a bha dìreach air laighe, bha sealladh de choilear geal is deise dhorcha. An duine bochd, bha am facal beag nach d’ fhuair Mgr Ailean MacAlasdair cothrom a dhòrtadh oirnne a’ feitheamh airesan.

[TD 165]

“Ceart, chì mi nochd fhathast sibh” – Niall, aig làrach nan tagsaidh. Bha esan a’ dol a ghabhail na trèan gu taigh caraid, ach bragail tapaidh ’s ged a bha Auntie Marion air fàs on a fhuair i an lùib nan Dixie Celts, bha i fhathast ceithir fichead aig a’ char bu lugha. Bha a h-uile càil air a dhol gu math na bu shiùbhlaiche na bha mi an dùil – ceart, bha mionaid bheag ùpraideach againn nuair a dh’fheuch Auntie Marion a-staigh a thoiseach an tagsaidh, mar gum b’ e càr Dhànaidh Bhig na Garaids a bh’ aice, is dhìochuimhnich an dràibhear na bh’ aige de Bheurla leis an uabhas a ghabh e gu robh an t-seanmhair bheag sheacte seo a’ dol a ghoid a’ chàir bhuaithe. Chuir e mach sruth cainnte nuair a ràinig sinn is a bha mi ga phàigheadh a bha, tha mi smaoineachadh, a’ mìneachadh gun do thachair e air babushkas dhen t-seòrsa roimhe …

Dh’fhàg mi am babushka a’ dèanamh norrag air an t-sòfa, is chaidh mi mach, a cheannach rudeigin a dhèanadh dìnnear dhuinn uile – ’s i bhiodh toilichte, Catrìona: an latha mu dheireadh san oifis agus biadh blasta deiseil roimhpe! ’S i bhiodh taingeil gu robh i faighinn dhachaigh a-màireach! Agus ’s i bhiodh air a dòigh buileach nuair a chluinneadh i gu robh Niall a-bhos agus gum faiceadh i nochd fhèin e …

… Agus ’s i nach robh air a dòigh, no dad faisg air, nuair a chunnaic i m’ fhalt agus a chuimhnich i gu robh an siosar a’ feitheamh oirre. Sgreadail oillteil, agus ged a thuirt mi rithe gu robh e coimhead fada na b’ fheàrr nuair a bha e air a nighe, ’s ann a rinn sin an gnothaich na bu mhiosa.

“Chan eil dòigh air thalamh . . .”

“Nis, a Chatrìona!”

“Na tòisich thus’ air ‘Nis, a Chatrìona’: tha mi air cur suas

[TD 166]

le gu leòr an t-seachdain sa gun a dhol a dhèanamh bodach-starraig dhìom fhèin.”

“Hmh! Saoilidh mi gun deach a ghearradh nas fheàrr na sin!”

(An t-seann Auntie Marion air tilleadh airson cuairt bheag am broinn craiceann na tè ùire, feuch an gabhadh na mailghean fhathast an cur ann an snaidhm agus na bilean a tharraing teann còmhla gu samhail tòin cait.)

“Gabhaibh mo leisgeul, ach …”

“Ma tha thu dol dhachaigh a-màireach, chan eil roghainn agad!”

Cha robh an aghaidh rag a’ coimhead ro ghealltanach. Robh i dol a dh’fhuireach a-bhos airson sia mìosan gus am biodh e mas fhìor air fàs? Cha leigeadh i leas …

“Thuirt Niall gu robh e a’ coimhead glè mhath – gun fhad’ o bha còir againn a bhith air a dhèanamh goirid, ’s gu robh cabhag air gus am faiceadh e …”

Bha bilean Auntie Marion a cheart cho teann, ach ’s e gàire a bha iad a’ cumail a-staigh, ’s i dèanamh priobadh na sùla riumsa air cùl na tè a dh’fhalbh gu h-umhail a fhliuchadh a cinn ach am biodh e na b’ fhasa a ghearradh.

[TD 167]

18

Diciadain – Catrìona

Aon rud cinnteach: às dèidh an lomaidh, cha mhothaicheadh duine san oifis nach i an aon Bel, <eng>darling<gai> a bh’ aca an-diugh. Thuirt i gu robh e ‘annasach’, an diofar eadar a bhith coimhead d’ fhuilt ghoirid ann an sgàthan, agus ga fhaicinn air ceann eile. Cha robh a roghainn facail a’ toirt an t-uabhas misneachd dhomh, a dh’aindeoin Niall a ràdh gu robh e a’ còrdadh ris-san. Annasach dhòmhsa, fàs cleachdte ris an Auntie Marion ùr, a dh’aindeoin ’s na dh’inns Iseabail dhomh, ach a’ cur cùl rithe ann an ùine cho goirid. Cha robh agam a-nis ach ise a threòrachadh chun an àite cheart airson plèan Washington: sin an gnìomh mu dheireadh a bha duine ag iarraidh orm. Soraidh leat, Auntie Mòr, mach à seo leat, seo mise air an t-slighe dhachaigh gu mo bheatha fhèin, mo thaigh fhèin, fois is sàmhchair, is cùl ri gleadhraich, gun fuaim ri chluinntinn ach gràcail nan cearc agus corra sgiamh air oidhche chiùin a’ comharrachadh gu robh

[TD 168]

Salome Sheòrais air cùl a’ chnuic le cuideigin. <eng>“Where to now, myte?”<gai> Dè bha e minigeadh, chan eil mo ghruag cho goirid sin. <eng>“Terminal 3.”<gai> Cha robh mi smaoineachadh gun toirinn oirre gu bràth aideachadh gum biodh i na b’ fheàrr ann an cathair-chuibhleach, is na trannsaichean cho fada is cho làn dhaoine, ach gu fortanach theab e a cur ann an laigse nuair a chual’ i prìs an tagsaidh is chaidh agam air an sèithear a sguabadh foidhpe, a baga a chur na h-uchd, is bha i na prìosanach agam.

“Nis, a Chatrìona, nach tuirt mi riut, chan eil nì a dh’fheum agam air an t-sèithear seo, ’s an làr fhèin a’ gluasad, seall thusa cho goireasach: cha bhiodh agam ri ceum a choiseachd.”

Ach bha i na b’ fhasa dhòmhsa far an robh i.

“Seall, tha daoin’ eile gan cleachdadh – shuas an siud, seall, fear a’ tighinn nar coinneamh.”

“Tha,” ars Auntie Marion, “ach ’s e tha sin ach leth-chiallach bochd air choreigin. Coimhead fhèin, am boireannach anns an t-sèithear, mar a tha i ag obrachadh a gàirdeanan. An truaghan, cha robh còir agam siud a ràdh, ’s dòch’ nach aithne dhi fiù ’s cò i …”

Cha ghabhadh e bhith. Ach bha mo fhradharc riamh na b’ fheàrr airson rudan fada bhuam, fradharc mo mhàthar – agus bha, bha rudeigin mu smèideadh a’ bhoireannaich anns a’ chathair-chuibhleach a bha dèanamh oirnn – 

“Duilich, Auntie Marion, ach tha mo dhileag gus m’ fhàgail – feumaidh mi faighinn dhan taigh-bheag mus tèid sinn nas fhaide,” agus siud soidhne os cionn dorais, nach robh ach troighean bhuainn: cha robh ach faighinn a-staigh ann cho luath ’s a ghabhadh. Ach bha sèithrichean-cuibhleach Heathrow air an togail airson sàbhailteachd, agus cha b’ ann airson luaths.

[TD 169]

Agus airson meudachd an luchd-siubhail, a tha, a rèir coltais, a’ sìor fhàs nas leatha. Bhitheamaid air steigeadh anns an doras co-dhiù, saoilidh mi, ged nach biodh Auntie Marion air gabhail na ceann nach robh mòran aic’ idir mu dheidhinn <eng>wheelies,<gai> air feuchainn ri èirigh na seasamh, air am baga a leigeil às, air facal beag (gu math ao-coltach ri Faclan Beaga an fhir eile) a leigeil a-mach mus do thuit i air ais na suidhe, agus dìreach nuair a bha i tarraing a h-anail airson tòiseachadh air mo chàineadh – chuala sinn na h-èigheannan …

“Iseabail! Stad! Fuirich mionaid! ISEABAIL!”

… ann an guthan a dh’aithnichinn na b’ fheàrr na gin eile. Cha robh dad air a shon ach bacadh a-mach dhan trannsa a-rithist.

“Iseabail! Dè idir a tha thu dèanamh an seo …?” M’ athair ’s mo mhàthair, a’ coimhead paidhir nach robh dùil sam bith aca fhaicinn an seo, no gu h-àraid còmhla – “ … agus Marion – dè tha tachairt? Cà ’il sibh a’ dol? Bheil dad ceàrr?” Agus mo mhàthair: “Dè idir a thug ort d’ fhalt a ghearradh?”

“Tha mise,” arsa Auntie Marion, “air mo shlighe a-null thairis a choimhead seann charaid.” Agus dhùin a beul, mar thè a chanadh, ‘Agus chan fhaigh sibh an còrr bhuamsa.’

“Ceart.” Cha robh m’ athair fhèin dàna gu leòr airson ceasnachadh a bharrachd, agus a’ coimhead ormsa: “Agus, dè, an do ghabh thusa latha far d’ obair airson Auntie Marion a chuideachadh?”

Cha leigeadh e leas leigeil fhaicinn na ghuth gu robh seo cho doirbh a chreidsinn ’s ged a bhithinn a’ mionnachadh dha gu robh an saoghal cho còmhnard ri truinnsear. Ach nach e am falt goirid a bha dèanamh an diofair, nach do dh’aithnich iad fhathast mi! Dè cho fad’ ’s a mhaireas e –

[TD 170]

“Uh … ach dè thachair dhuib’ fhèin? Carson …?”

“Às dèidh dìreadh gu mullach Mount Etna agus tighinn às, thuit do mhàthair far steapaichean na plèan a-muigh ud is chuir i car na h-adhbrann.”

“Chan eil sìon ann – ach fuirich, Iseabail, bheil an latha air fad agad dheth? Chan eil sinne a’ dol dhachaigh gu màireach, bha dùil againn fuireach agad a-nochd – nis, cuiridh sinn Marion gu a plèan fhèin is thèid sinn uileag a-mach gu biadh.”

“O, tha cuimhn’ agaibh gu bheil mi an seo,” bhon chathair eile, “agus gu bheil a thìd’ agam cabhag a dhèanamh, gun a bhith godail an seo fad an latha.” Beagan searbhaig am measg na mìlseachd ùir fhathast. Ach rinn i a dìcheall: “Bha Ca-, bha cabhag air Iseabail, dìreach a’ dol gam chur chun a’ gheata cheart – plèan Washington.”

“Washington!” arsa na pàrantan còmhla, agus

“Chatrìona!” thàinig an èigh bho cheann shìos an trannsa.

Casan fada a’ ruith, logaidh air chrith, agus an t-sròn ud a’ sgoltadh tron luchd-siubhail. Nuas thugainn. Anail na uchd. “Chatrìona! Thuirt thu gum biodh tu fàgail slàn aig d’ antaidh,” choimhead e sìos: “Feumaidh gur sibhse Mrs MacPhail? Toilichte tachairt ribh. Tha mise a’ dol dhachaigh an-diugh cuideachd, plèan Ghlaschu aig a dhà – thusa cuideachd? – ach smaoinich mi cuairt a ghabhail an taobh sa …”

Bha na pàrantan a’ coimhead bho dhuine gu duine.

“O,” arsa mise, “seo, uh, ùghdar a tha a’, a’ toirt a-mach leabhar a dh’aithghearr, seo m’ athair ’s mo mhàthair, Evander MacCrimmon.”

“Bill Smith,” ars esan. “Fhios agad, a Chatrìona, cha robh riamh ann an Evander ach alias.”

[TD 171]

“Nom de plume,” ars Auntie Marion ris, “nach e tha thu ciallachadh?”

Choimhead na pàrantan air a chèile.

“’S e,” thuirt e, “uh, ’s e, Bill Smith, sin agaibh e.”

Choimhead na pàrantan, an dithis aca, gu dùrachdach, ormsa. Fada bhuam, bliadhnaichean mòra air falbh, bha Catrìona eile, a’ cromadh a cinn ro na dearbh shùilean ceasnachail agus mu dheireadh thall ag aideachadh gun ise a chunnaic iad a’ feuchainn ri snàmh ionnsachadh dhan chat, agus nach i Iseabail. Dh’ fhairich mi mi fhèin a’ fàs a cheart cho dearg is cho ciontach.

“Mise a th’ ann dha-rìribh. Catrìona.”

“S i,” aig Bill Smith. Ciamar a ghabhadh iad fhacal-san: cha robh diog o bha ainm eile air fhèin.

“S i,” ars Auntie Marion, “ach chan eil ùin’ agamsa an sgeul innse dhuibh. Lean ort, a Chatrìona, m’ eudail –” agus fhuair mi teiche, a’ chailleach a’ smèideadh gu rìoghail dha na càirdean a bha i a’ fàgail às a dèidh, is mo bhusan-sa a’ faighinn cothrom fuarachadh.


Bha fhios a’m gum biodh an triùir far an do dh’fhàg mi iad nuair a thillinn.

A’ feitheamh freagairt nan ceist.

Agus bha.

[TD 172]

19

… Aig Deireadh an Latha

Bho: Niall MacArtair<artneil@yahu.islenet
Gu: Iseabail NicRath<macrabel@westnet.com

Tha mi cinnteach gun cual’ thu gu bheil Rona air gluasad a-staigh còmh’ ri DJ againne, agus tha mise ag innse dhut, tha briodal is crònan nan calman cha mhòr gam chur às mo rian. Gun ghuth air – uill, tha fhios agad fhèin nach eil san taigh sa ach <eng>V-lining.<gai> Tha mi fàs seachd seann searbh dheth, sìos is suas à Lunnainn a h-uile h-uair a thig mi dhachaigh no a bhios mi falbh chun a’ bhàta, agus nuair a thig mi dhachaigh chan eil facal ciallach ri chluinntinn am broinn an taighe seo ach ‘A ghaoil ’s a luaidh is sùgh mo chridhe’, is gu dearbh chan eil duine gan cantail riumsa! Tha rùm falamh an-dràsta sa flat aig Calum is Tony ann an Ealing, ’s chan eil fhios a’m nach gabh mi e – mura cual’ thu fhèin guth, bheil àit’ sam bith eile a’ dol? Bhiodh e

[TD 173]

math tachairt an ath thuras a bhios mi shìos is do naidheachd fhaighinn!

Dùrachdan, Niall


Bho: Evander MacCrimmon<evander@tirnanog.celtweb
Gu: Catrìona NicRath<catmacra@yahu.islenet

Hallo, a Chatrìona, taing airson do fhreagairt. Tha thu cho ceart ’s a ghabhas – chan urrainn do dhuine a chuid obrach a stèidheachadh air cultar nan eilean is e fuireach sa bhaile mhòr. Amaideas, suidhe ann an aon rùm ann am Partaig ag èisteachd dìosgail nam busaichean is a’ feuchainn ri thoirt a chreidsinn orm fhìn gun e th’ ann ach ràn faoileig a’ tighinn thugam thar na mara … mar sin, a Chatrìona, mas aithne dhusa àite beag sam bith a tha ri fhaotainn air màl shuas an sineach, feuch an cuir thu brath thugam. Tha mi cinnteach gum b’ fheàirrde mo sgrìobhadh e, fois is farsaingeachd nàdair. Bhiodh e uabhasach math d’ fhaicinn: cha bhithinn a’ faireachdainn buileach air m’ aineol nam biodh aon charaid agam air an eilean! Na bi fada gun fios a chur thugam.

Dùrachdan, BILL


Bho: mmacphail.arnacleit@celtlink.net
Gu: Iseabail NicRath<macrabel@westnet.com
cc: Catrìona NicRath<catmacra@yahu.islenet

<eng>Hi, Girls! Sure was grand to see your Mom and Dad last week – though I’m surprised they dare leave the island, knowing what you two might get up to! Sweet of them to come see Doug and

[TD 174]

me tie the knot, old crocks that we are. Catriona – I am thinking of letting the house, for this year at least, if you or your parents know of anyone suitable. They’ll give you all the news.

Your loving aunt,<gai>

Marion MacPhail Campbell


Bho: Catrìona NicRath<catmacra@yahu.islenet
Gu: Iseabail NicRath<macrabel@westnet.com

Mar as àbhaist, chan eil càil a’ dol an seo – chan fhaic mi duine beò a’ gluasad agus mhionnaichinn gu bheil dà uair an uaireadair on a chaidh càr seachad. An aon rud a thachair an t-seachdain sa, ’s e gun do rug tè dhe na cearcan mu dheireadh thall. Chan eil naidheachd a chòrr agam dhut … ’s fheàrr dhomh na h-aodaichean a chur a-mach. Sin naidheachd dhut: tha turadh ann!

Cxxxxxx


Bho: Catrìona NicRath<catmacra@yahu.islenet
Gu: Iseabail NicRath<macrabel@westnet.com

Dè tha thu a’ ciallachadh, nach eil mise ag innse dad dhut? Cha robh cuimhn’ agam riamh air – ach tha e cho fìor ’s a ghabhas: tha Cathy air teiche le fear làraidh an èisg à Santander. Nach eil an fheannag dhubh ud, Norah NicA., ga chur mun cuairt gur mise as coireach a chionn ’s gun do dh’ionnsaich mi an cànan dhi! Cò dh’inns dhut co-dhiù? Cà bheil thu faighinn nan naidheachdan?
