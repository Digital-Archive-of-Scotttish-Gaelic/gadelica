[TD 330]

C’AINM A TH’AIR?
Ainmean-àite Alba
le Iain Friseal (Sgoil-Eòlais na h-Alba)

Airson iomadh bliadhna, tha iomadh sgoilear ann an Alba air a bhith a’ gabhail beachd air na Cruithnich, agus an dòigh-beatha a bha aca. Chaidh iomadh rud a sgrìobhadh air an cànan, an dòigh cogaidh, agus gu h-àraidh air na clachan-cinn a dh’fhàg iad anns an taobh tuath. Bha na clachan seo air an gearradh ann am modh gu math sgileil, cuid le dealbhan bheathach, mar torc, iolaire, tarbh, no fiadh, ach móran eile le deilbh iongantach a dh’fhàg sgoileirean an latha de’n bheachd gu robh seo a’ nochdadh gu robh uaislean agus luchd-ealain a-measg nan Cruithneach.

Cha robh na Cruithnich riamh a’ deanamh sgrìobhadh anns a’ chànain aca féin. Bha iad gun sgil anns an eòlas seo, ach tha sinn a’ cluinntinn corra chunntas mu’n deidhinn bho na Ròmanaich agus bho na h-Eireannaich. Anns na h-Eachdraidhean Eireannach, tha sinn a’ faicinn clàr-ainm de rìghrean nan Cruithneach, ach airson a’ mhór-chuid, tha feum againn coimhead air na h-ainmean-àite gus a faic sinn mar a bha na Cruithnich a’ cur seachad am beatha.

Mar sin, ’se ainmean an latha an diugh leis a bheil sinn a’ gabhail gnothach an dràsda. Tha móran de ainmean nan Cruithneach air fhàgail, agus chì sinn gum bheil iad anns na ceàrnaidhean de dh’Alba a tha anns an taobh an ear, a’ mhór chuid dhiubh fada air falbh bho àite sam bith far a bheil Gàidhlig air a bruidhinn an diugh. ’Se ainmean leis a’ phrìomh-fhacal <eng>pit<gai> an seòrsa as cumanta; tha <eng>pit<gai> a’ ciallachadh an dearbh rud ris an fhacal baile ann an Gàidhlig, is e sin “earrann”, no “tuathanas”. Mar so, tha <eng>Pittenweem<gai> ann a’ Fìobh, “earrann na h-uamha”, <eng>Pitcarmick<gai> ann an Siorrachd Pheairt, “earrann Chormaic”, agus <eng>Pitkerro<gai> ann am Machair Aonghais, “earrann a’ cheathramh”. Chì sinn na h-ainmean seo anns an taobh an ear gu léir, tuath air Foirthe (<eng>Forth<gai>). Tha móran diubh ann am Fìobha, Siorrachd Pheairt,

[TD 331]

Machair Aonghais, Obairdheathain agus mun cuairt cladach Mhoireibh.

Aon rud a tha follaiseach mu na h-ainmean seo, tha tòrr dhiubh gu math dlùth ris a’ Ghàidhlig, agus tha facail Ghàidhlig anns a’ mhór-chuid. ’Se ainm Gàidhlig a tha ann an Cormac, agus tha <eng>Pitlochry<gai> (baile chloichridh) furasda gu leòr a thuigsinn. Ann an Siorrachd Rois tha Baile mhic Dhuibh no <eng>Pit<gai> mhic Dhuibh — their iad <eng>Pitmaduthy<gai> ris an diugh — ach chan eil cho fada bho bha na Gaidheil ag ùisneacheadh <eng>pit<gai> anns an t-seana chànain, ged a tha móran de na h-ainmean ann am <eng>pit<gai> air an atharrachadh gu baile.

Leis na tha de dh’ainmean agus de dh’fhacail Ghàidhlig anns na h-ainmean-àite <eng>pit<gai>, faodaidh sinn a bhith gu math cinnteach gun robh na Cruithnich air an ceannsachadh leis na Gaidheil nuair chaidh na h-ainmean seo a thoirt seachad, agus gu robh, faodaidh, an cànan Cruithneach agus Gàidhlig air am bruidhinn aig an aon àm anns an naodhamh linn.

Tha buidheann de dh’ainmean eile a tha co-cheangalta ris na Cruithnich a tha gu math cumanta ann an Alba, agus tha iadsan mar an ceudna, a’ mhór-chuid anns an taobh an ear. Seo ainmean leis an fhacal <eng>aber<gai>, no obar anns a’ Ghàidhlig. Tha seo a’ ciallachadh àite sam bheil abhainn a’ ruith a-stigh do’n mhuir, no do loch, no a-stigh do abhainn eile. Nuair a bhris na Gaidheil a-steach do dhùthchannan nan Cruithneach, thog iad am facal seo do’n chànan aca féin, agus an diugh tha an dà fhacal, inbhir agus obar againn, a’ ciallachadh an aon rud. Tha <eng>Aberfoyle<gai>, “obar-phuill”, <eng>Aberuchil<gai> (faisg air Comraigh), “obar-rùchail” as deidh an abhainn Rùchaill, agus <eng>Abertarff<gai> ann an Srath Fharragaig, “obar thairbh”, far am bheil an Abhainn Thairbh a’ ruith a-stigh do Loch Nis.

Air an taobh siar, tha aon ainm anns a’ bhuidheann seo againn anns a’ Chomraich, no <eng>Applecross<gai> mar their iad ris anns a’ Bheurla. Bha Maol Rubha air a shuidheachadh ann an <eng>Aporchrosan<gai> anns a’ bhliadhna 673, agus is e seo “Obar a’ Chrosain” anns an t-seana nòs. Tha seo a’ ciallachadh “àite far am bheil abhainn a’ Chrosain a’ ruith a-stigh do’n mhuir”, agus is e seo an abhainn ris an can iad “<eng>Applecross River<gai>” an diugh, a tha a’ ruith a-stigh do’n bhàgh glé fhaisg air clachan na Comraich.

Tha móran de ainmean nan Cruithneach glé choltach ri ainmean nam Breatannach anns an taobh deas (faicibh Gairm 95, t.d. 214–17). Bha an dà theanga gu math dlùth, ach cha mhór gum bheil ainmean ann am <eng>pit<gai> idir deas air Foirthe, agus fìor chorra ainm le <eng>aber<gai>. Ach bha

[TD 332]

beagan sheòrsaichean fhaclan a tha ri faotainn anns an dà cheàrn. Tha an t-seana fhacal Cuimreach <eng>pawr<gai>, “àite-feurach”, no “àite pòrach” ri fhaicinn ann am <eng>Pitfour<gai> faisg air Rògairt (Baile Phùir); <eng>Dochfour<gai> faisg air Inbhir-nis (Dabhach Phùir no Do’ach Phùir); <eng>Delfour<gai> ann an Crom-dail (Dail Phùir); agus <eng>Trinafour<gai> ann am Peairt (Trian a’ Phùir, far a bheil trian a’ ciallachadh “an treas pàirt” de bhaile fearainn). Mar an ceudna tha am facal <eng>cardden<gai>, “preas” no “doire” ri fhaotainn ann an Urchardan (<eng>Urquhart<gai>), <eng>Kincardine<gai> (Ceann Chàrdain) agus <eng>Drumchardine<gai> ann an siorrachd Inbhir-nis. Tha an seann fhacal Ceilteach <eng>trebo-<gai> “còmhnaidh” no “baile” air atharrachdainn anns an fhacal Chuimreach <eng>tref<gai>, agus tha e againn a-measg nan Cruithneach le <eng>Fintry<aig> ann an Obair-dheathain (Fionn-treabh), <eng>Rattray<gai> ann am Buchan, <eng>Cantray<gai> (Cantra) air Taobh-an-ear Inbhir-nis, agus <eng>Cantraydoun<gai> (Cantra an Dùin) ri thaobh.

Faodaidh sinn a nis faotainn a-mach beagan de dhòigh-beatha nan daoine seo. Gun teagamh, bha iad ri obair fearainn, gu h-àraidh anns na h-àiteachan far am bheil na h-ainmean <eng>pit<gai> ri fhaotainn. Tha sinn a’ faicinn gum bheil na bailtean fearainn <eng>pit<gai> cha mhór uile ann an àiteachan fàbharach, le talamh math, tioram, oir bha na srathan anns an t-seana aimsir fo choille, no bog mì-thorrach. Cha robh leithid ri drèana ri fhaicinn idir anns an ochdamh linn! Mar an ceudna, nuair thainig na Gaidheil, agus nuair shuidhich iad iad féin a-measg nan Cruithneach, agus nuair chuir iad na Cruithnich fo smachd, tha sinn a’ deanamh a-mach nach do sguab iad ás na seann ainmean idir. ’Se rinn iad ach tòrr de dh’ainmean nan Cruithneach a thoirt a-stigh do’n Ghàidhlig.

Ach tha sinn a’ faicinn cuideachd, nuair thainig na Lochlannaich do dh’Alba anns an ochdamh linn, agus nuair ghlac iad Sealtainn agus Arcaibh, bha iad ag amharc deas gu Cataibh. ’Se an t-ainm a thug iad air a’ chaolas eadar Arcaibh agus tir-mór <eng>Pettlandsfjord<gai>, “Caolas Dùthaich nan Cruithneach” anns a’ Ghàidhlig. Agus bha iad daonnan a’ cogadh riutha.

Mar sin, fhuair na Cruithnich bàs ann an Alba. Bha na Gaidheil agus na Lochlannaich tuilleadh is cumhachdach dhaibh. Bha iad anns an t-seachdamh linn ’nan Crìosdaidhean, agus bha innleachdas nan Gaidheal ag obair a-measg nam prìomh dhaoine aca. Chaill iad cumhachd, agus anns an naodhamh linn, ged a b’e Coinneach MacAilpein “rìgh nan Albannach agus nan Cruithneach”, feumaidh sinn a ràdh nach robh na Cruithnich ach aig ceann an cumhachd agus an ùghdarrais ann an Alba.

[TD 339]

ALBA AGUS A’ CHUIMRIGH

Sùil air roimh-eachdraidh na dùthchadachd
le Tom Nairn

Giorrachadh agus eadar-theangachadh
le Iain MacDhòmhaill

I. Dà dhealbh air a bheilear eòlach

<eng>. . . The thing that destroyed the civilization of Wales and ruined Welsh culture, that brought about the dire plight of Wales today was — nationalism. . . <gai>

Tha leth-cheud bliadhna o chuir Saunders Lewis clisgeadh air a luchd-éisdeachd aig a’ chiad Sgoil Shamhraidh a bh’aig <eng>Plaid Cymru<gai> leis na faclan sin. ’Sann a bha e toirt rabhaidh dhaibh an aghaidh dùthchadachd nach robh ach poiliticeach a-mhàin — an aghaidh cùrsa coltach ann an dòigh sam bith ris a’ chùrsa a shaoil esan a bha eachdraidh fhreacuaireach Shasuinn air a ghabhail. Agus an cois an rabhaidh bha guidhe airson dòigh-leasachaidh air an t-suidheachadh a bha dìreach Cuimreach; airson dùthchadachd aignidheil agus chulturach air a stéidheachadh air dualchas muinntireil agus a’ sealltainn air ais gu na Linntean Meadhonach.

Tha mu leth-cheud bliadhna, cuideachd, o nochd dùthchadachd Alba le Buidheann Dhùthchadach na h-Alba Iain MhicCarmaig ann an 1928, ann an cruth, ùr is gu robh i, nach fhaillich oirnn aithneachadh an diugh. Cha robh anns a’ ghluasad phoiliticeach seo ach aon de shinnsireachd SNP an là an diugh; ach bha e air tòiseachadh ri dùthchadaich Alba a threòrachadh a-mach ás an tuaineal anns an do mheas Lewis Spence a bha iad. Sgrìobh esan gun do tharraing an gluasad airson ath-bhreith dùthchail <eng>. . . many of the greatest cranks . . . There is no chart, no plan, nothing approaching a serious, practical Scotsman-like policy in either art or poltics<gai>. An ùine ghoirid bha a leithid seo a’ dol a bhuadhachadh, agus dh’fhògradh na culturaich agus na <eng>litterateurs<gai> do dhorchadas iomallach Ceilteach.

[TD 340]

Ged nach eil móran ann a-nis a shluigeadh linn-meadhonachas Lewis, no a dhèanadh casaid buileach cho geur an aghaidh ath-bheothachadh an litreachais Albannaich, thathar eòlach gu leòr air an dà dhealbh. Tha iad a’ sealltainn, air an dàrna làimh, dùthchadachd far an robh ceistean mu ghnothaichean culturach na bu bhitheanta; agus air an làimh eile dùthchadachd anns an robh iad a’ faighinn inbhe glé ìseal. Bhiodh cus ann a ràdh gu robh an dùthchadachd Chuimreach culturach ’na sealladh agus an dùthchadarachd Albannach philisteach. Ach chan eil móran ann nach gabhadh ris gu robh na h-uiread de dh’fhìrinn anns an iomradh seo air an eadar-dhealachadh eatorra.

Tha seo ceangailte ri iomadh eadar-dhealachadh eile, agus ri móran dhe’n duilgheadas a th’aig an dithis a’ tuigsinn a chéile. Cha mhór Albannach dha bheil e furasda tuigse agus co-fhaireachdainn a bhith aca mu cheist dheuchainneach na cànain an seo; air an làimh eile, cuirear glé thric iongnadh air dùthchadaich Chuimreach gu bheil a leithid de rud ann ri gluasad dùthchadach as aonais a chànain fhéin.

Tha an t-Albannach a’ faicinn ùpraid smaointeachail ga dèanamh mu neo-ni; tha an Cuimreach fo iongnadh mu dhùthaich far nach eil coltas gu bheil dad ann airson ùpraid a dhèanamh mu dheidhinn. Tha an dùthchadachd Chuimreach riamh air a bhith comharraichte eadar-dhùthchail ’na sealladh, a’ lorg dàimh nàdurra gu leòr eadar i fhéin agus iomadh gluasad agus pearsa air tìr-mór na Roinn Eòrpa. Tha an dùthchadachd Albannach air a bhith buailteach a bhith rudeigin aonaranach, agus gun ach an iomallachd Ghàidhlig aice a’ dèanamh oidhirp airson eòlas a chur air an leithidean sin. Ged a chanas i uaireannan na shaoileas i a bu chóir dhi a ràdh mu dhùthchadasan agus mu bhuidhnean beaga a th’air an cumail sios, tha e nochdte gu bheil cus a bharrachd aig mór-roinn an SNP mu dheidhinn bùirdeasachd nan dùthchannan Lochlannach na mu dheidhinn nan Armhorach agus nam Basg.

Agus mar sin air adhart. Chan eil sinn fhathast a’ tuigsinn a chéile ro mhath; agus bu chòir dhuinn, an déidh leth-cheud bliadhna. Tha feum air: tha roimh-eachdraidh na dùthchadachd Chuimrich agus Albannaich seachad, agus an eachdraidh air tòiseachadh — eachdraidh nach gabh a tilleadh agus eachdraidh aig am bi ’na lùib móran a bharrachd de rudan anns am bi ùidh aig a’ Chuimrigh agus Alba le chéile na nuair a bha iad le chéile ’nan roinntean soitheamh ann an impireachd. Ach chan eil e cho furasda. Tha làn àm dèanamh nas fheàrr na bhith searmonachadh mu bhith seasamh a chéile is mu na h-aon nàimhdean, ach chan eil e cho furasda faicinn có an taobh a

[TD 341]

théid sinn. Chan eil cairt-iùil earbsach againn.

Chan eil e gu móran feum a bhith coimeas an dithis puing air phuing. Chì duine sam bith gu bheil a’ Chuimrigh agus Alba ’nan dùthchannan anabarrach ao-coltach; ach cha leòr sin. ’Sann a dh’fheumas sinn saoilneas a ghabhas a-steach àiteachan mar tha a’ Chuimrigh agus Alba agus a chuireas iad ann an suidheachadh eachdraidheil a ghabhas tuigsinn. Tha fios nach ann gus an uairsin as urrainn dhuinn dearbhadh gu cinnteach càit a bheil sinn, agus dé as urrainn dhuinn a dhèanamh còmhladh, no dé dh’fhaodas sinn a bhith an dòchas ionnsachadh o chéile.


II. Saoilneas meallta

An saoilneas

Chan eil saoilneasachd againn fhathast a leigeas leinn seo a dhèanamh ceart. Ach chan e mhàin sin. ’Sann a tha saoilneas meallta air ceann a thogail a dh’fhaodas ar cur ceàrr.

’S iad na rudan a th’air aire an t-saoilneas seo féineachd agus fòirneart culturach. ’Se an fhéineachd air a bheil e sealltainn féineachd nam muinntirean agus nan ceàrnaidhean oireach as lugha san Eòrpa an Iar; tha am fòirneart anns a’ ghiullachd a fhuair iad o na dùthchadasan aig an robh làmh-an-uachdair gu poiliticeach.

’Sann maoineadach a bha an tighearnas seo agus thugadh o na ceàrnaidhean beaga na dh’fheumte, eadar luchd-obrach agus beairteas nàdurra, agus bha na mhisnicheadh de dh’fhàsmhorachd buailteach a bhith mì-chothrom agus diomain. Ach chan ann maoineadach ach culturach a tha a’ mheàirle air a bheil an saoilneas seo a’ leigeil cuideam. Tha e meas gu bheil earrasachd ro mhór agus ro bhuillsgeanach air seann fhéineachd mhuinntireil a chnàmh air falbh no a sgrios. Agus gur h-ann tre bhith strì airson an cultur fhaighinn air ais a tha na ceàrnaidhean sin ag ath-bheothachadh an diugh.

Anns an leabhar <eng>The Centralist Enemy<gai> tha Iain Osmond a’ dèanamh geàrr-aithris air cuid mhath dhe’n t-sealladh seo. Tha e ag ràdh gu bheil feum air dòigh-beatha far an cuirear feuman na muinntireachd air thoiseach, eadhon ged a bhiodh call maoineadach an lùib seo. Tha e nàdurra gu leòr gum biodh barrachd comais anns an t-strì aig muinntireachdan aig a bheil stéidh làidir fine agus cànain. Mar sin, thathar a’ faicinn gu bheil an dà rud sin air leth buadhach ann an gluasad dùthchadach.

Tha deagh fhiosam gu bheilear glé mhór mu dheidhinn an t-sealladh-


[TD 342]

saoghail seo sa Chuimrigh. O chionn fichead bliadhna thug Leopold Kohr a bheannachd dha gu feallsanach leis an leabhar <eng>The Breakdown of Nations<gai>, agus tha feadhainn anns a’ Chuimrigh air cuideachadh le dhealbhadh o chionn ghoirid. Tha e soilleir gu bheil e a’ freagairt air cuid mhath dhe na thachair sa Chuimrigh ceart gu leòr; agus tha e tarraingeach do ghluasad dùthchadach na Cuimrigh, is an taobh culturach dheth cho làidir.

Faodaidh freumh an t-sealladh-saoghail seo — gur h-àlainn a bhith beag — a bhith ann a’ Vienna, mar a tha gu leòr eile, ach tha carachaidhean nan deich bliadhna a chaidh seachad air iomadh cruth ùr a chur air. A bharrachd air a’ Chuimrigh, ’s coltach gu bheil a’ bhuaidh as motha aige an dràsda ann an ceàrnaidhean mar a tha Occitania agus Armorica (a’ Bhreatainn Bheag). Tha na h-uiread de bhuaidh aige ann an Canada. Agus o Ameireaga thàinig leabhar a tha air leth cudthromach airson a’ chuspair seo, <eng>Internal Colonialism<gai> le Mìcheal Hechter.

Ged a tha seo làn foghluim is figrichean, fo’n t-slige ’sann air an aon rud a tha e mach. Tha e meas gun tug fàs earrasachd Bhreatainn gu bith eilthirean an taobh a-stigh dhith fhéin, anns na h-iomallachdan Ceilteach dhith, airson an dearbh aobhair, aig bun, agus a chruthaich am fàs sin eilthirean air an taobh a-muigh dhith air feadh an t-saoghail. Tha iadsan a bha air an taobh a-muigh air falbh, agus tha gluasad gu saorsa na th’air an taobh a-stigh air tòiseachadh. ’Se gearain an aghaidh cus de bhuillsgeanadh a tha ann an cruaidh-chruinneachadh na dùthchadachd o chionn ghoirid, tha e ag ràdh; tha iadsan air a bheil easbhaidh ga thuigsinn mu dheireadh, agus ag iarraidh nas fheàrr.

Mearachd a thaobh Alba

Nis, tha sinn a’ tuigsinn o Hechter gur e cruth culturach a dh’ fheumas a bhith air an iarrtas aca. Sin as coireach gu bheil e cho mór mu dheidhinn na Cuimrigh, agus cho fuar ri Alba. Tha e failleachadh air faighinn seachad air a’ mhearachd bhunaiteach a rinn e fhéin ann a bhith cur na h-Alba anns an “iomallachd Cheilteach” o thoiseach, agus air sàilleabh sin tha e crìochnachadh le bhith gar càineadh airson mar a tha sinn fo bhuaidh ghnothaichean gnìomhachais agus chunntaisean maoineadach. Bhiodh a’ chuid as motha dhe’n SNP gun faighinn seachad air cluinntinn gur h-e a bh’annta ach Ceiltich a chaidh eilthireachadh, nuair a chuirte stad na bu mhotha orra ri linn faighinn a-mach gu bheil an dòigh anns nach do chuir iad impidh làidir air féineachd chulturach air leth na h-Alba a’ ciallachadh gu bheil an SNP ag aideachadh — le bhith sàmhach mu dheidhinn —

[TD 343]

nach eil eadar-dhealachadh gu culturach eadar Alba is Sasuinn.

Tha rudeigin ceàrr an seo. Chan e mhàin nach eil an sgrìobhadair a’ tuigsinn gum faod gnè eile uile-gu-léir de “dh’fhéineachd chulturach” a bhith ann, té nach buin gu ìre mhór sam bith ri litreachas no ri suaicheantasan, agus té air nach eil dùthchadaich Alba a’ cur impidh dìreach a chionns gu bheil iad a’ faireachdainn cho tèaruinte innte mar-thà. Agus chan e mhàin mar a chaidh e iomrall mu dheidhinn na tha agus nach eil Ceilteach ann an eachdraidh na h-Alba. ’Sann a tha mearachd nas cudthromaiche air siubhal an t-saoilneis fhéin.

Tha an saoilneas seo ceàrr airson gu bheil e a’ bualadh cus rudan ’nan cnap còmhladh. Araon ann a bhith sgrùdadh màthair-aobhair dùthchadachd ùir anns an Roinn Eòrpa, agus ann a bhith sealltainn air a buaidh, tha e ro ao-domhain. Tha màthair-aobhairean nan gluasadan sin, agus mar a tha iad dualach a dhol fhathast, nas ioma-ghnèitheach na tha an saoilneas a’ gabhail a-steach.

’Se fìor dhòigh-dearbhaidh air a’ choitcheannadh seo, agus feadhainn coltach ris, mar a thathar a’ coimeas na Cuimrigh agus Alba. Ged a tha iad ’nan roinntean dhe’n aon eilein agus air an riaghladh leis an aon stàit, ’sann eatorra, ’s dòcha, a tha an t-eadar-dhealachadh as motha a-measg nan dùthchannan a tha a’ togail ceann, agus gu ìre air leth a thaobh an eachdraidh. Mar a thuirt mi, feumaidh sinn saoilneasachd airson an cur còmhladh; is ann leotha-san, an uairsin, a bu chòir a leithid sin de shaoilneasachd a chur gu dearbhadh.


III. A’ coimeas dhùthchannan

An toiseach, fàsmhorachd

Tha iad ann a sheallas air a’ Chuimrigh agus Corsica, Alba agus Galicia, Friesland agus a’ Bhasg mar chuid dhe’n aon arm, a’ cath gu ìre mhath anns an aon bhlàr. Chan eil teagamh nach ionnan iad ann an dòighean àraidh, ach cha bhithear cinnteach có na dòighean gus an gabhar a-steach gach dòigh chomharraichte anns a bheil iad eadar-dhealaichte.

Tha aon dhiubh sin air am bu chòir dhuinn beachdachadh gu h-àraidh, oir ’s dòcha gur h-i a chuidicheas sinn gu tuigsinn mar a tha Alba agus a’ Chuimrigh ann an eadar-dhealachadh suidheachaidh fa chomhair na tha tachairt san fharsaingeachd. Tha dà ghnothach sònraichte agus eadar-dhealaichte ann: cion-fàsmhorachd agus cus-fàsmhorachd.

. . . cion-fàsmhorachd

’Se sin cion-fàsmhorachd an dàimh ri mar a tha cùisean ann an

[TD 344]

ceàrnaidhean buillsgeanach na h-Eòrpa an Iar, chan ann an dàimh ris an Treas Saoghal. ’Sann a tha mi an seo a-mach air na ceàrnaidhean sin air an do ghabhadh brath mar ionadan airson a bhith toirt asda dhaoine agus bìdh agus bheairteis nàdurra anns a’ chiad linn-gu-leth dhe’n Atharrachadh Gnìomhachais. Chumadh sìos iad gu poiliticeach cuideachd. An diugh tha an fhàsmhorachd aca co-cheangailte ri iad a bhith ’nan àiteachan-tathaich aig luchd-turais air làithean-saora samhraidh. Tha Gaidhealtachd na h-Alba air aon dhe na ceàrnaidhean seo; Corsica, Occitania, a’ Bhreatainn Bheag, Galicia agus Friesland air feadhainn eile.

Annta sin gu léir tha fàsmhorachd mhì-chothrom air ceàrnaidhean is muinntirean dìreach a chur air ais. Dh’aobhraich i gun do dh’fhalbh daoine, dh’aobhraich i bochdainn chulturach agus faireachdainnean gu robh daoine gun chumhachd agus an crochadh ri daoine eile; agus thug i air adhart fàs maoineadach a bha air leth càm-chumadail agus briste. Bhathar a’ ciallachadh gun leasaicheadh “rùnachdan ceàrnaidheil” nan stàitean móra agus na Margaidh Choitchinn seo, ach a réir coltais bha ro bheag dhiubh ann agus bha iad ro anmoch airson a dhèanamh.

agus cus-fàsmhorachd

Ach tha ceàrnaidhean eile aig a bheil duilgheadasan a chaidh an cumadh ann an dòigh uile-gu-léir eadar-dhealaichte. ’Se thachair dhaibh-san gu robh an fhàsmhorachd aca na bu luaithe is na bu shoirbheachail na bha aig an tìr mun cuairt orra. Gun teagamh, chan eil cus-fàsmhorachd air a bhith orra riamh an taca ri ionadan aig buillsgean fàsmhorachd ghnìomhachasail a Roínn Eòrpa, mar a bha an Ruhr no <eng>Midlands<gai> Shasuinn is an leithid, ach tha an taca ris na stàitean a bu mhotha aig an robh tighearnas poiliticeach orra. Dh’fhàs iad ’nan iadhtagan beothail, eagar-mheadhonach ann an dùthaich na b’fhaide air ais — comunnachdan earrasach a’ strì airson saorsa, mar gum biodh.

Tha e nàdurrach gum biodh nas lugha ann dhiubh seo na dhe’n headhainn eile. Ach tha barrachd dhiubh ann agus a shaoilte, agus tha iad nas cudthromaiche na tha a’ mhór-chuid de sgrìobhadairean air dùthchadachd a’ tuigsinn. Anns an Eòrpa an Iar tha ceithir dhe’n leithid ann: Catalonia agus a’ Bhasg mu Dheas, agus Uladh agus Alba mu Thuath.

’Sann o chionn ghoirid a thàinig Alba air té dhiubh seo. Ged a bha i ’na seann chomunnachd gnìomhachais mar a bha Catalonia, le a

[TD 345]

bailtean fhéin agus eagar earrasach dhe muinntir fhéin, thàinig fàsmhorachd oirre-se car aig an aon àm agus car aig an aon astar agus a thàinig i air a’ chomunnachd na bu mhotha ris an robh i ceangailte, Sasuinn. Cha b’ann gus an deach Sasuinn bhuaidhe cho mór agus gus an tugadh an sitheadh adhartais agus eadar-dhealachaidh do dh’eagar-meadhonach na h-Alba gu h-obann le ola a’ Chuain a Tuath a dh’éirich càs na fhàsmhorachd nach robh cothrom ris an t’éile. Ged nach fhada o thòisich an sgaradh seo, tha e fàs glé luath agus a’ toirt gu bith suidheachadh poiliticeach a tha aig bun coltach ri suidheachadh chàich. Agus tha e eadhon nas soilleire gu bheil a’ bhùirdeasachd Albannach, a bha thuige seo rudeigin somalta, air sealladh eile a ghabhail air a’ ghnothach, agus gu bheil an-fhois agus cion-foighidinn ’na measg gu bheil Sasuinn cho “fad-air-dheireadh”.

Tha dà ghnè duilgheadais, ma-tha, a’ cur ri dùthchadaich na h-Eòrpa an Iar. Tha ceàrnaidhean ann air a bheil cion-fàsmhorachd no a chaidh an spùilleadh agus a tha mu dheireadh air tòiseachadh ri cur an aghaidh a’ ghiullachd seo; agus tha buillsgeanan gnìomhachais ann air an tàinig cuid mhath de dh’fhàsmhorachd, agus nach eil air an aon ràmh ris an stàite agus a tha ag iarraidh fàsmhorachd air leth airson faighinn air adhart nas luaithe.

Chan e mhàin gu bheil barrachd dhe’n chiad seòrs ann na dhe’n dàrna seòrsa. Tha iad cuideachd nas nochdte; thathar nas eòlaiche orra.

Tha an t-aobhar airson seo glé ùidheil, agus tha e glé bhointealach ann a bhith coimeas air Alba agus a’ Chuimrigh. Ann an eachdraidh choitcheann na dùthchadachd tha cion-fàsmhorachd freasdalach an còmhnaidh an cois cus-fàsmhorachd smaoineasach agus chulturach. B’fheudar dhaibh-san a bha éiseil an aghaidh an toil, agus a chuireadh ’na aghaidh, riamh dèanamh suas air a shon le sàr-mhiannachd làidir. Tha iad airson saorsa a thoirt do thìrean anns nach eil a’ chumhachd a bhunnaicheadh saorsa. Mar sin, feumaidh iad cuideam a tha cusach a réir sin a leigeil air a’ chomunnachd shàr-inbheach a bu mhiann leo a thoirt gu bith le’n toil nam b’urrainn dhaibh; agus glé thric bidh iad ris a’ seo ann an dòigh glé neulach agus aislingeach.

Ach chan ann a-mhain anns an Roinn Eòrpa a tha buaidh aig smaoineasan a’ cur an céill na gnè dùthchadachd seo; tha iad air feadh an t-saoghail. Agus tha a’ bhuaidh aca cho làidir agus gu bheil sinn buailteach a bhith creidsinn gu bheil an cumadh a th’air an dealbh a tha iad a’ dèanamh air an dùthaich againn fhìn cuideachd.

[TD 346]

[Sanas]

[TD 347]

A rithist, eachdraidheileachd

Thuige seo cha robh mi a-mach ach air fàsmhorachd. Ach tha gnothach eile air am bu chòir dhuinn sealltainn cuideachd, oir tha e bontainn glé dhlùth far a bheil an t-eadar-dhealachadh eadar Alba agus a’ Chuimrigh ri gabhail a-steach. ’Se seo an sgaradh eadar dùthchannan “eachdraidheil” agus “neo-eachdraidheil”.

Chuireadh seo gu mì-fheum an toiseach nuair a chleachd Hegel agus Engels an t-eadar-sgaradh airson mì-chliù a chur air na slòigh a bu lugha agus a b’fhaide air ais agus a bha ’nan dragh dhaibh air clàr-dùthcha na Roinn Eòrpa. Bhiodh na Slàbhaich gu h-àraidh a’ faighinn a’ phuinnsein seo daonnan. “Ablaich de shlòigh”, mar a ghearain Engels, “fhathast ri’m faighinn an siud ’s an seo, agus gun iad comasach tuilleadh air bith mar dhùthaich a bhith aca.” Cha robh an leithidean san Roinn Eòrpa cho nochdte ’s gum b’fhiach iad fiù an ainmeachadh, ach Ceann a Deas na h-Eireann a-mhàin.

Ach tha an dòigh seo air coimhead air a’ ghnothach feumail, ged a rinn iadsan droch fheum dhith. Chan eil e a’ ciallachadh ach gu robh, a-measg na bh’ann de thìrean is de shlòigh aig nach deach air an stàit fhéin a dhèanamh san là a bh’ann, feadhainn ann aig an robh eòlas air a bhith ’nan stàitean roimhe sin, agus feadhainn eile (a’ chuid bu mhotha) aig nach robh. Tha an eachdraidh-stàite seo ro chudthromach, ged nach i a h-uile rud, mar a shaoil iadsan. Tha an oighreachd a th’air fhàgail mar thoradh oirre ’na cuideachadh smaointeachail do ghluasad poiliticeach sam bith a thig ás a déidh; eadhon ged a bhiodh na stéidheachdan air an sgrios, tha cuimhne air an leithid de dh’àm a bhith ann a’ fuireach làidir ann an aigne na dùthcha. Anns an naodhamh linn diag tha mar a nochd Poland agus Hungary, dà dhùthaich a mheasadh “eachdraidheil”, a rithist a’ sealltainn seo glé mhath.

A-mesag nan dùthchadasan a tha ag ath-bheothachadh anns an Eòrpa an Iar an dràsda, tha e soilleir gu leòr gu bheil dhà dhiubh glé choltach ri dùthchannan eachdraidheil anns an t-seagh seo: Alba agus Catalonia. Bha iadsan ’nan stàitean a chrìochnaich am bith neo-eisimealach faisg air an aon àm anns an ochdamh linn diag, agus a thugadh a-steach do dh’aonadh na bu mhotha.

Cha robh an dà cheàrn air an tàinig fàsmhorachd ghnìomhachasail agus air an tug mi iomradh, a’ Bhasg agus Uladh, “eachdraidheil” anns an t-seagh a bh’aig Hegel. ’Se tha annta-san ach cruthachadh an naodhamh linn diag agus an fhicheadamh linn. Ach bha iad le chéile gu ìre neo-eisimealach ann an cuimhne dhaoine a tha beò fhathast: na Basgaich aig an aon àm ri na Catalanaich fo’n phoblachd ann an

[TD 348]

Deich-thar-Fhicheadan an linn seo, agus Ceann a Tuath na h-Eireann o 1922 gu 1972.

’S dòcha, ma-tha, gum biodh e ceart a ràdh mu na ceithir dùthchannan a bha gu ìre fàsmhorach gur h-iongantach na ghléidh muinntir Alba de chumadh an “dùthchadais eachdraidheil”; gun d’fhuair na Catalanaich air ais e; gun d’fhuair na Basgaich e; agus gun do chuireadh e air Pròstanaich Uladh. ’Se th’aca fa leth dàimh air choreigin ri gnìomhachasachd agus fàs air bùirdeasachd; b’iad na comunnachdan a b’eagar-mheadhonaiche a chum no fhuair gnè air choreigin de stàiteachd. Dhaibh-san aig an robh thugadh (agus bheirear a rithist).

Tha na dùthchannan eile, an fheadhainn as pàilte, “neo-eachdraidheil”, agus ghabh an oidhirpean-san an cruth culturach air an do rinn mi iomradh mar-tha: dùthchadachd shàr-mhiannach leis a bheil iad a’ fiachainn ri dèanamh suas airson mar a thugadh orra a bhith ’nan “ablaich de shlòigh”.


IV. Alba agus a’ Chuimrigh: an càradh

Alba

Tilleamaid a-nis gu bhith coimeas na Cuimrigh is na h-Alba. Tha e soilleir gu leòr càit a bheil Alba an dàimh ris an dà dhòigh anns an do sheall sinn air na dùthchannan. Tha i air té dhe na comunnachdan air am bu mhotha a bha fàsmhorachd a-measg nan dùthchannan “tiodhlaicte” a thaobh gnìomhachais agus eagarrachd muinntire; agus ’si as fhaisge air a bhith slàn dhe na dùthchannan eachdraidheil. Dh’fhàgadh deagh ghrunnan de stéidheachdan ann am bith le comhaonta neònach 1707, agus tha iad an làthair gu beagnaich fhathast — a’ bontainn ri modh laghaireachd agus ri cùirtean air leth, agus deagh mheudachd de dh’eagar meadhonach ’nan lùib; ri modh an fhoghluim; ri Eaglais na h-Alba; ri acfhuinn-riaghlaidh (a dh’fhàs mean air mhean ré an naodhamh linn diag). Agus a bharrachd orra-san tha buidhnean is comunnan is stéidheachdan a tha cho Albannach agus a tha na h-ainmeannan aca a’ cur an céill.

Mar sin, cha robh maireannachd na féineachd Albannaich riamh ’na gnothach aig an robh a prìomh cheangal ri litreachas no faireachdainnean air an robh daoine a’ toirt orra fhéin a bhith mothachail; bha i na bu doimhne na sin.

Dh’fhaodamaid, ma-tha, Alba fhaicinn shuas gu h-àrd ann an oiseann na làimhe deise dhe’n dàimh-dhealbh, le deagh chuid de dh’fhàsmhorachd agus de bhith ’na dùthchadas eachdraidheil.

[TD 349]

A’ Chuimrigh: fàsmhorachd

Cait a bheil a’ Chuimrigh? Tha mi creidsinn gum faodte a h-àite-se fhaighinn — agus dh’fhaodadh seo a bhith samhlachail — anns an teis-meadhon.

Gu h-eachdraidheil, dh’fhulaing a’ Chuimrigh móran de chion-fàsmhorachd: call sluaigh, fòirneart culturach, fàsmhorachd bhriste agus chàm-chumadail. Tha na rudan sin ri’m faicinn ann an gluasad dùthchadach na Cuimrigh cuideachd, ’s e air a bhith strì ri bhith dìon agus ag ath-bheothachadh muinntireachd air a stéidheadh ann an ceàrnaidhean air falbh o bhailtean agus le féineachd dhualchasach, féineachd a nochdar gu h-àraidh ann an litreachas ’s an ceòl, agus air a cumail a’ dol gu h-àraidh leis a’ chànan.

Ach ann an seagh eile tha a’ Chuimrigh nas dlùithe ann an dàimh ris a’ bhuidheann air an robh cus-fàsmhorachd; coltach riutha-san, bha buaidh mhór aig an Atharrachadh Gnìomhachais oirre. Bha gnìomhachas na Cuimrigh iongantach. Bha e ao-coltach ris an leasachadh maoineadach a bu bhitheanta a dhèante ann an roinntean fad-air-ais ann a bhith anabarrach farsaing agus dian — obair an iaruinn gu h-àraidh. Cha robh a leithid ann an gin dhe na dùthchannan Eòrpach eile aig a bheil suaip ri dùthchadachd na Cuimrigh.

Ach bha an gnìomhachas seo coltach ris mar a bh’aig ceàrnaidhean oireach eile ann a bhith air a stiùireadh gu beagnaich o’n taobh a-muigh: cha b’e saothair bhùirdeasach ’nan dùthaich fhéin a bh’ann idir (mar a bh’ann an Alba na sa’ Bhasg); bha e cus na bu choltaiche ri ionnsaigh o’n taobh a-muigh. ’S math-dh’fhaodte nach robh seo — gnìomhachasadh smaointeachail mór agus aig an aon àm air a stiùireadh o’n taobh a-muigh — ach aig a’ Chuimrigh a-mhàin.

agus eachdraidheileachd

Ma thionndaidheas sinn a-nis chun a’ sgaraidh eile a rinn sinn, eadar dùthchannan “eachdraidheil” agus “neo-eachdraidheil”, chì sinn nach eil càradh na Cuimrigh buileach cho soilleir agus a shaoileamaid an toiseach. Ged nach eil i ’na dùthaich “eachdraidheil” anns an t-seagh anns a bheil Poland, Alba no Catalonia, chan eil i dìreach uile-gu-léir “neo-eachdraidheil” a bharrachd.

Thathar eòlach gu leòr air na tha neo-eachdraidheil innte: <eng>a territory inhabited by an agrarian population united by . . . a primitive social and economic structure and by the fact of not speaking English<gai>, mar a thuirt Eric Hobsbawm. Ach cha b’urrainn Atharrachadh Gnìomhachais na Cuimrigh, eadhon anns a’ chruth a ghabh e, gun an suidheachadh

[TD 350]

seo atharrachadh cuideachd. Chunnaic sinn mar-tha mar a thathair a’ tionndadh ri dùthchadachd fine agus cànain nuair a tha sluagh air an cumail sìos. Ach ’sann a tha sònraichte a thaobh an tionndaidh seo sa’ Chuimrigh uiread ’s a bha e agus mar a shoirbhich leis.

Bha gluasad Cuimreach an naodhamh linn diag, is e air a stéidheachadh air Neo-aontachd a thaobh creidimh, a’ ruighinn o’n Eisteddfod, a chaidh ath-bheothachadh, gu Colaisdean Oilthigh na Cuimrigh, o Leabharlann Dùthchail na Cuimrigh gu Annaslann mór Chardiff. Ged a bha e fhathast anns an t-seagh bu chuinge “culturach” — le a phrìomh ghnothach ri <eng>Kultur<gai> — bha gluasad an seo a bha o thoiseach air a dhol gu math na b’fhaide air adhart na gearanan bhàrd is aislingean bhuidhnean beaga, is a bha gu ìre air cruth culturach, air cumadh dùthcha, a chruthachadh far nach robh stàit air a bhith idir.

Bha an gluasad an aghaidh an t-Sasannuchadh a rinn an ionnsaigh earrasach air a’ Chuimrigh mu Dheas, ach aig an aon àm bha e gu ìre air a stéidheachadh air. Dh’fhiach e ri dìon a chur air an dòigh-beatha a bu dual — ach cuideachd ris an dùthaich aomadh gu bhith na bu fhreacuairiche ’na dòigh. Mar a ghabh Saunders Lewis ris ’na chraobh-sgaoileadh ainmeil ann an 1962, thug an t-Atharrachadh Gnìomhachais a bha cho bagarrach dha’n chànan agus dha’n dòigh-beatha Chuimreach dhaibh cuideachd cothrom ùr air fuireach beò — seadh, an aon chothrom a bh’ann a bhith maireannach agus mar a thachair do chànan na Cùirn agus dha’n Ghàidhlig Eireannaich agus Albannaich a sheachnadh. Bha Cuimris, le bhith ’na cànan anns na Glinn far an robh an gnìomhachas, air tighinn cuid dhe’n t-slighe gu suidheachadh na Catalanais.


V. Alba agus a’ Chuimrigh: a’ bhuaidh a bhios aca

Tha mar a thachras do dh’Alba air an t-slighe gu féin-riaghladh bointealach ri dùthchannan eile, ach chan eil chun na h-ìre a shaoilte. Gun teagamh, mhisnicheadh e càch stàit ùr a bhith ga stéidheachadh anns an Eòrpa an Iar. Ach tha inbhe làidir na h-Alba mar “dhùthaich-eachdraidheil” a’ ciallachadh nach eil i cho math mar eiseamplair airson nan dùthchannan eile far a bheil dùthchadachd chulturach bitheanta.

Tha coltas gum bi mar a thachras dha’n Chuimrigh fada nas buadhaiche aig a’ cheann thall, agus i, mar a thuirt mi, aig teis-meadhon na dàimh dhealbh. Tha muinntirean éiseil na h-Eòrpa an Iar a tha air ath-


[TD 351]

dhùsgadh feumach agus deònach air fàsmhorachd mhaoineadach nas làidire, mar eiseamplair. Leis an t-suidheachadh aca mar a tha e, feumaidh an fhàsmhorachd seo tighinn gu ìre mhath o’n taobh a-muigh, o bhuidhnean eadar-dhùthchail no le airgead is cuideachadh o dhùthchannan eile. Nis, tha a’ Chuimrigh air a dhol troimhe seo mar-tha, ann an dòigh a bha glé dhian: ’se dìreach gnìomhachasadh bras o’n taobh a-muigh a thug gu bith dùthchadachd fhreacuaireach na Cuimrigh. Mar sin, bidh an dòigh anns an làimhsich an gluasad dùthchadach Cuimreach — no stàit phoiliticeach Chuimreach fhathast — an gnothach glé bhointealach sna h-àiteachan sin gu léir.

Tha snàthlainnean àbhaisteach na fàsmhorachd mhì-chothrom air an snaim ri chéile gu h-anabarrach teann agus nochdte sa’ Chuimrigh, agus mas urrainn dha’n dùthchadachd Chuimreach iadsan agus na snàthlainnean eile a tha slaodadh an aghaidh a chéile fhighe ann an còrdach poiliticeach, faodar an dòigh aca a leantainn ann an àiteachan eile.

Bha dùthchadachd riamh ’na strì airson sealladh sàr-inbheach air dualchas agus cultur a cheangal ris an fheum airson fàsmhorachd mhuinntireil agus mhaoineadach anns an là a bha’n làthair, agus ann an eachdraidh fhreacuaireach na Cuimrigh tha an dà rud sin a’ coinneachadh a chéile gu h-anabarrach dian, agus a’ cur mar dhleasdanas air a’ ghluasad dhùthchadach treòrachadh poiliticeach a thoirt seachad.

Dé an còrr a tha ri thuigsinn o na thuirteadh mar-tha? Mar a tha gluasadan eile, tha iad seo is an neart gu ìre ’na laige dhaibh, no an laige ’na neart. Dh’aobhraich gluasad mór culturach na Cuimrigh, agus an dùthchadachd ann an dàimh cho dlùth ris, gur dòcha gu robhar a’ leigeil cus cuideam air. Ma choimheadas sinn a rithist air na thuirt Saunders Lewis o chionn leth-cheud bliadhna, chì sinn gu robh na h-uiread de ghealtachd, eadhon eagal, anns an t-sealladh a bh’aige air ùghdarras poiliticeach. Oir ’se thuirt e, <eng>we must have self-government. Not independence. Not even unconditional freedom. But just as much freedom as may be necessary to establish and safeguard civilization in Wales<gai>. Cha robh ann an stàit poiliticeach nach robh, mar gum biodh, air a naomhachadh le feuman a’ chultuir, agus le na mheas an cultur luachmhor, ach dìreach obair Mhamoin. Bha dùthchadachd chulturach agus dùthchadachd aorach airson cumhachd fhaighinn air am faicinn dìreach calg-dhìreach an aghaidh a chéile. Agus mura bheil mi air mo mhealladh thathar a’ faireachdainn seo gu math làidir sa Chuimrigh fhathast.

[TD 352]

Dé mu Alba? Tha an laige air gluasad dùthchadach na h-Alba tur eadar-dhealaichte ri laige na Cuimrigh, agus ’se sin philisteachd ghleusda, chunbhalach a’ ghluasaid o thòisich e, agus an sgaradh eadar an rud air an tug Lewis Spence <eng>practical, Scotsman-like policy<gai> agus an rathad iomrallach a ghabh an <eng>intelligentsia<gai>. Tha an gluasad Albannach a’ buannachadh o eagar meadhonach làidir a bhith ann; ach ’se aon rud mu’n eagar sin gu bheil fìor chion-earbsa aige ann an anabarr de sheòrsa sam bith far a bheil cultur ri ghabhail a-steach.

Le féin riaghladh glé fhaisg, tha an laige <eng>Scotsman-like<gai> seo air fàs nas cudthromaiche. Chan fhacas riamh anns a’ mhac-meanmna dùthaich shàr-inbheach leis an dealas a fhuaradh a-measg ghluasadan dùthchadach eile, agus tha cion seo ga fhaireachdainn a-nis. Tha an SNP air feallsanachd dhe’n t-seòrsa seo, no rudeigin coltach ris, a thoirt a-mach (<eng>The Radical Approach: Papers on an Independent Scotland<gai>), ach tha cruaidh-fheum fhathast aig dùthchadaich na h-Alba air rudan poiliticeach agus culturach a thoirt gu chéile dhe’n toil gu ìre nas motha na rinneadh riamh roimhe. Tha feum air dòighean ùra fhaighinn air ceangal a dhèanamh eadar gnothaicheileachd phoiliticeach agus smaoineasan culturach, eadar stéidheachdan na cumhachd agus mac-meanmna dùthcha ùir. Tha mi fhìn o chionn ùine air a bhith gabhail pàirt ann an cur air chois stéidheachd eadar-dhùthchail airson seo a leasachadh. Tha gu bheil i air a h-ainmeachadh eadar-dhùthchail a’ sealltainn nach urrainn dhuinn a leithid seo de dh’obair a dhèanamh leinn fhìn; feumaidh sinn sealltainn a-mach. Tha sgrùdadh cultur dùthcha an diugh ag iarraidh gun coimhead sinn oirre còmhla ri feadhainn eile.

Agus ’si a’ Chuimrigh té dhe na h-àiteachan anns a bheil na h-eadar-dhealachaidhean bhuainn fhìn as fheumaile ris am faod sinn coimhead. Chan fhàs dùthchannan cho eadar-dhealaichte gu bràth dìreach “coltach ri chéile” anns an t-seagh chumhang sin. Chan eil sin gu deifir. ’Sann a tha feumail ionnsachadh mar a dh’atharraicheas sinn — agus feumaidh sinn sin a dhèanamh ’nar dòigh fhìn — tre bhith an còmhnaidh a’ tighinn gu chéile agus a’ sgrùdadh ’s a’ coimeas a chéile. Seo, dhuinne, an t-eadar-dhùthchadachd ùr a bu chòir éirigh á gluasadan dùthchadach ùr na Roinn Eòrpa.

[TD 353]

FACLAIR

dùthchadachd, <eng>nationalism<gai>
dùthchadas, <eng>nationality<gai>
dùthchadach, <eng>nationalist<gai>
freacuaireach, <eng>modern<gai>
iomallachd, <eng>fringe<gai>
saoilneas, <eng>theory<gai>
saoilneasachd, <eng>theoretical framework<gai>
féineachd, <eng>identity<gai>
maoineadach, <eng>economic<gai>
fàsmhorachd, <eng>development<gai>
earrasachd, <eng>capitalism<gai>
buillsgeanach, <eng>centralised<gai>
muinntireachd, <eng>community<gai>
eilthir, <eng>colony<gai>
coitcheannadh, <eng>generalisation<gai>
rùnachd, <eng>policy<gai>
iadhtag, <eng>enclave<gai>
comunnachd, <eng>society<gai>
eagar, <eng>class<gai>
eagar-mheadhonach, <eng>middle-class<gai>
ùidheil, <eng>interesting<gai>
bointealach, <eng>relevant<gai>
smaoineas, <eng>idea<gai>
smaoineasach, <eng>ideological<gai>
sàr-mhiannachd, <eng>idealism<gai>
sàr-inbheach, <eng>ideal<gai>
cusach, <eng>extreme<gai>
stéidheachd, <eng>institution<gai>
dàimh-dhealbh, <eng>graph<gai>
oireach, <eng>peripheral<gai>
gnìomhachasadh<eng>industrialisation<gai>

(Tha sinn fo fhiachan do Iain MacDhòmhnaill airson an obair seo a ghabhail os làimh — Fear-deas.)

[Sanas]

[TD 377]

An Sgeilp Leabhraichean

Bith-eòlas: A’ Chealla, Gintinneachd is Mean-fhàs, le Raghnall MacLeòid, eadar-th. le Ruaraidh MacThómais
(Gairm, Glaschu. 1976. £2.00)

Cha bhi ùidh aig a chuile duine idir an cuspair an leabhair seo — dad nas mutha na bhiodh aig muinntir cànain sam bith eile ann an leithid de shaothair. Agus a thaobh is gu bheil e de sheòrsa a tha nodha leinne, is dòcha, dìreach le cion cleachdaidh, gun can fiù is an fheadhainn a chuireas an ùidh ann nach eil a choltas ach coimheach gu leòr. Sin ga ta air a’ chiad shealladh. Ma leanas iad orra gad nach biodh ann ach a’ leughadh thall is a-bhos ann, gheibh iad iomadh annas an éirig an saothrach.

’Se oidheirp ùr a tha seo ma thà sa’ Ghàidhlig: leabhar air bith-eòlas (<eng>biology<gai>) de dh’inbhe is de dh’fhiosrachadh a tha cho cruaidh foghluimte ri a lethbhreac ann an cànanan móra an t-saoghail. Nise, gad a tha tomad riaghailteach mar thà sa’ Ghàidhlig air caochladh chuspairean ris an cainte “<eng>science<gai>”, bhathar go ìre bhig (gu h-àraid sna seann ràitheachain) a’ deanamh a’ mhìneachaidh sìmplidh: cha robh an sgrìobhadair ach ainneamh a’ meas gu robh an luchd-leughaidh dh’an aon àirde foghluim ris fhéin. Chan ionnan an leabhar seo. Ri linn sin ’se comharra-crìche a th’ann an eachdraidh na Gàidhlig. Gos a leithid fhaotainn feumaidh tu dhol air n-ais àireamh cheudan bliadhna.

Tha an leabhar a’ tòiseachadh leis a’ chealla — prìomh stéidh na beatha — is a’ mìneachadh mar a tha fàs a’ tàrmachadh le roinn is athroinn nan cealla. An uairsin mar a tha cinneachadh is gintinn air a riaghladh ann an lusan, an ainmhidhean, am mac-an-duine, mar a tha treubhan chlann-daoine air an roinn is air an comharrachadh a thaobh gnè fala. O sin go mean-fhàs a’ chruthachaidh: o na cruthan as meanbha agus as ìsle go ruige na prìomhaidean àrda.

Tha a bheag no mhòr de dh’eachdraidh fillte sa’ chur-an-céill, a’ nochdadh nan ceumannan cudromach air an t-slighe go diamhair-


[TD 378]

[Sanas]

[TD 379]

eachd a’ bhith-eòlais a thuigsinn is a thoirt fo smachd. Tha cuideachd againn eachdraidh de sheòrsa eile: mar shamhla, gu bheil gnè fala a’ sealltainn gu bheil muintir Innis Tile (no Island) ann an dàimh gu mór nas dlùithe do na Gaidheil na tha iad do na Lochlannaich on dug iad an cànan aca. ’Se as adhbhar dha sin gur ann ás na h-Eileanan an Iar agus á Eirinn a dh’fhalbh treudan dhe na daoine a thuinich mu thuath: rud air a bheil fianuis ann an litreachas agus am beulaithris.

Saoilidh mise gur e cúis aoibhneis a th’ann gun deach an oidheirp seo a dheanamh. Tha mi an dòchas gu nochd tuilleadh dh’a seòrsa is gu misnichear sgrìobhadairean eile go leabhraichean dh’an aon chàileachd a chur a-mach fhads a tha a’ Ghàidhlig beò.

Iain MacAonghuis


Neil M. Gunn, <eng>Butcher’s Broom (Souvenir Press<gai>, 1977. Cruaidh £3.95; Pàipear, £2.00)

Neil M. Gunn, <eng>Whisky and Scotland (Souvenir Press<gai>, 1977. Cruaidh £3.00; Pàipear, £1.60)

Fionn MacColla, <eng>And the Cock Crew (Souvenir Press<gai>, 1977. Cruaidh £3.00; Pàipear, £1.60)

Thug sinn iomradh mar thà air an ath-chlo-bhualadh a tha <eng>Souvenir Press<gai> air a bhi dèanamh air leabhraichean Néill Gunna. Tha grunn dhiubh air nochdadh, le cuideachadh bho Chomhairle nan Ealdhan an Albainn. Tha na leabhraichean ùra seo air an clo-bhualadh ann an còmhdach cruaidh ’s ann an còmhdach pàipeir, agus freagraidh na prìsean iomadach pòcaid. Is math gu dearbh gu bheil seo a’ tachairt oir bha bliadhnachan fada ann nuair nach fhaighte for air leabhraichean a’ Ghunnaich.

Tha mi gu h-àraidh toilichte <eng>Butcher’s Broom<gai> fhaicinn a rithist. Tha an sgeulachd air a suidheachadh tràth anns an 19mh linn, aig àm nam Fuadaichean, agus tha gràdh agus fearg air an lasadh le chéile innte. Is dòcha nach do rinn e cus nas fheàrr na seo a riamh. An taca ris, chan eil <eng>Whisky and Scotland<gai> ach aotrom: tha gu leòr ann mu Ghaidheil ’s mu Cheiltich — rudan mar as trice air an togail á leabhraichean, gun bhlas an fhéin-fhiosrachaidh dhiubh uaireannan — ach tha barrachd de smior na smuain aig Neil Gunn ann an aon chaibideal de <eng>Butcher’s Broom<gai>. An deidh sin, is fhiach leabhar an uisge-bheatha a leughadh, gu solus a chur air inntinn an ùghdair ’s gu rud ionnsachadh mu’n uisge-bheatha. 

’Se <eng>And the Cock Crew<gai> an dara nobhail as iomraitiche a th’againn air cuspair nam Fuadaichean, agus is math gu dearbh e bhi ri fhaotainn


[TD 380]

[Sanas]

[TD 381]

a-rithist. Tha mi a’ cluinntinn gun do dh’fhàg Fionn MacColla móran sgrìobhaidhean, is tha dùil gu nochd pàirt aca fhathast.

R. McT


<eng>Forward from Hugh MacDiarmid<gai>, le Duncan Glen.
<eng>Hugh MacDiarmid. An essay for 11th August 1977<gai>, le Duncan Glen. £1.25
<eng>Edwin Morgan, an interview by Marshall Walker.£0.65(Akros Publications, 14 Parklands Avenue, Penwortham, Preston PR1 0QL)<gai>

Tha Duncan Glen air obair mhór agus ionmholta a dhèanamh bho thòisich e ann an 1962, a’ cur an clò bàrdachd is sgrùdadh is beagan de rosg eile, gach nì ceangailte ri bàrdachd Albannach, an Albais is am Beurla. Tha e air beagan Gàidhlig a thoirt am follais — ann an Akros 31. Agus tha e gu seachd àraidh air móran a sgrìobhadh ’s a chlo-bhualadh mu’n bhàrdachd aig Uisdean MacDhiarmaid, a tha ceithir fichead ’s a cóig air an fhoghar seo, ’s air am faod sinn éigheachd, gun teagamh sam bith, prìomh bhàrd na h-Albann anns an linn a th’ann.

Anns a’ chiad leabhran tha Glen a’ deanamh iomradh air mar a dh’fhàs obair a’ chlo-bhualaidh, agus a’ toirt dhuinn sreath de na leabhraichean agus cuin a chaidh iad an clò.

Chan eil cus de rud ùr anns an dara leabhran, ach dh’iarrainn aontachadh leis na tha e ag ràdh mu chànanan na h-Alba: <eng>“Edgy fears of one language being imposed over the others should be forgotten and rich vitality in diversity of language seen as the good fortune of us Scots. We require the openness and the largeness — and the courage to take risks — of a Hugh MacDiarmid.”<gai>

Is math as fhiach an còmhradh eadar Edwin Morgan is Marshall Walker a leughadh a-rithist (thainig e mach ann an Akros am bliadhna fhéin). Bàrd fìor thàlantach, fear-còmhraidh ealanta is sgoinneil a th’ann am Morgan, agus tha an ceasnaiche a’ cumail ceann a’ mhaide ris.

R. McT.


<eng>Bards and Makars: Scottish Language and Literature: Medieval and Renaissance. Edited by Adam J. Aitken, Matthew P. McDiarmid. Derick S. Thomson.
(University of Glasgow Press, Glasgow 1977. £15.00)<gai>

A dh’ainneoin ’s mar a tha na prìsean a’ sìor thòcadh tha cóig


[TD 382]

[Sanasan]

[TD 383]

nota deug glé mhór ga thoirt air leabhar fhathast. A thaobh an fhir seo, mas e cànan is litreachas nan Gall go ruige an seachdamh ceud deug miann do chridhe is d’fhiach e a’ phrìs. Tha beagan ann m’an Ghàidhlig cuideachd.

’Se òraidean a thugadh air còmhdhail an Oilthigh Dhun-Eidinn glutadh an leabhair: fiosrachadh farsaing is domhainn. Na bàird mhóra Ghallda; dràma na meadhoin aoise; Seòras Bochannain, aig a robh Gàidhlig ach a b’ainmeala air Laideann. Agus móran eile. Tha an sgoilearachd mionaideach; an àiteachan dìcheallach, tioram; thall ’s a-bhos tana gu leòr.

Tha dà phàipear air cuspairean Gàidhlig ann: R. L. Thomson <eng>The Emergence of Scottish Gaelic<gai> agus Derick S. Thomson <eng>Three Seventeenth Century Bardic Poets<gai>: Niall Mór, Cathal <eng>and<gai> Niall MacMhuirich. Tha susbaint sna dhà, gad nach eil dad ùr sa chiad fhear. Chan e sein dh’an dàrna pàipear idir e — chan eil for agam gun deach an seòrsa rannsachaidh seo a dhèanamh air obair nam bàrd fhoghluimte riamh roimhe. Gun teagamh tha togail an cuspair an dàrna fir nach eil ach ainneamh ri fhaotainn an cuspair an fhir eile. Biodh sein mar a dh’fhaodas — dh’iarrainn fhìn na dhà aca fhaicinn an àite am b’fhasa an ruigheachd.

Iain MacAonghuis
