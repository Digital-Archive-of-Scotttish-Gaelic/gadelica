[TD 353]

Air An Spiris

’SE saoghal iongantach a bhiodh ann mura biodh daoine a’ gearain ’s ag eubhach. Cho luath ’s a tharraingeas e anail tha an naoidhean a’ leigeil eubh ás, agus ni e iomadach cànran an déidh sin a’ feuchainn ris an t-saoghal a thoirt gu a riar fhéin. Ach ma bhios e glic, is ma gheibh e stiùireadh, tuigidh e an ceann sreath gur h-e an gnìomh a ni e fhéin as motha a chuidicheas leis na an gearain a ni e ri daoine eile.

Thainig iomadach piseach air an dùthaich so, agus air an t-saoghal, ri linn gearain an aghaidh ana-ceartais. Thugadh a’ chlann a-mach á mèineachan a’ ghuail agus chuireadh do’n sgoil iad; thugadh móran fearainn air falbh bho dhaoine nach robh a’ cur feum air agus thugadh do shluagh na dùthcha e; fhuair na tràillean an saorsa ann an Ameireaga is an àitean eile, ged tha móran adhartais ri dhèanamh fhathast sa’ phuing so; tha clann Ghàidhlig Siorrachd Inbhir-Nis a’ faighinn teagaisg ’nan cànain fhéin a nis. Sin cuid de’n bhuaidh a thug an gliocas ’s an gearain a-mach.

Dé am buntanas a th’aig an t-searmoin so ri Gairm? Cha bheag sin. Is iomadh uair a chuala sinn gu bheil Gairm ro dhomhainn, no ro aotrom, ro Leódhusach no ro Uibhisteach, ro sud no ro so. Chan ann a’ gearain mu’n chùis so a tha sinn idir. Cumaibh oirbh gar piobrachadh—tha na bliadhnachan móra ann bho chuir sinn craiceann a’ bhuinn air a’ bhathais. Ach deanaibh gnìomh a thuilleadh air a’ ghearain. Cuiribh laoidh no feallsanachd thugainn nuair a their sibh gu bheil sinn ro aotrom; cuiribh rud éibhinn thugainn nuair a shaoileas sibh gu bheil sinn a’ fàs trom.

Ma tha thusa, a Sgitheanaich no a Bharraich no a Ilich, a’ smaoineachadh gu bheil sinn ro Leódhusach, cuir rud thugainn a bheir blas eile air Gairm. Seall ris an àireamh so, is thoir breith a bheil blas ionadail air. As na cóig daoine fichead a tha sgrìobhadh tha seisear a mhuinntir Leódhuis. Tha an trìtheamh earrainn de shluagh na Gàidhlig de chuideachd Leódhuis, ach ma sin cus leat, sgrìobh thugainn nas trice. Agus ma tha e ro bheag leatsa, a Leódhusaich, leig eubh asad!


[TD 355]

A Bheil Airgead A Dhith Ort?
Le CEITEIRIN NICMHATHAIN

(Iomradh air ceud dòigh air am faodadh na Gaidheil beagan a bharrachd a chur san sporan).

NIS bho thoiseach an t-saoghail bha e aithnichte do mhac an duine gur ann le eòlas is le theòmachd fhéin a bhitheadh e beò, agus gur ann mar as motha a dheanadh e air a shon fhéin leis na rudan a chuir nàdur ri làimh gur ann as socraiche a bheatha dha fhéin is d’ a theaghlach.

Mar a bha eòlas a’ fàs is daoine ag imeachd bho dhùthaich gu dùthaich air muir is air tìr bha aithne air reic is ceannach a’dol am meud agus luach ga chur air nithean a bha ùr agus annasach. Bha e fìor sna làithean sin mar a tha e san latha diugh gu bheil daoine buailteach a bhith a’ cur dìmeas air na rudan a tha timcheall orra is a bu dual dhaibh a bhith ris. Nach eil sin fìor mu’n Ghaidhealtachd nar latha fhéin. Bho chionn beagan bhliadhnachan air ais bha fir is mnathan a’ deanamh cha mhór na h-uile dad air an robh feum aca. Mar a bha an seanfhacal ag radhainn “’Se ’n airc ni innleachd.”

Ach leis gach adhartas a thàinig bho ghinealach gu ginealach is leis gach innleachd a chaidh a dhealbhadh a dh’ fhàg daoine na bu bheartaiche, bha e a’ fàs na b’ fhasa móran a cheannach a bha iad a’ deanamh dhaibh fhéin roimhe sin. Dh’ fhaodadh nach maireadh na rudan sin cho fada ach cha robh an dragh ann a bhith gan dèanamh. Beag air bheag, matà, chaidh móran de na comasan a bh’ aig daoine a dhìth, ach a-mhàin mar a chùm fear an sud is an so ris a’ cheàird aige fhéin.

An déidh a’ chogaidh bho dheireadh thàinig atharrachadh mór air a’ Ghaidhealtachd. Thainig solus an dealain is uisge do na tighean agus thàinig an luchd-turuis agus tha an luchd-tadhail a’ fàs nas lìonmhoire gach bliadhna. Tha iad a’ tighinn nas tràithe agus a’


[TD 356]

fuireach nas fhaide. Tha na làithean saora a’ còrdadh riutha agus is gann aon aca nach eil ag iarraidh cuimhneachan a bheir iad air ais leotha, a bheir na seallaidhean àlainn is àileadh cùbhraidh nam beann is beusan an t-sluaigh leis an robh iad a’ comhnaidh air ais ’nan cuimhne feadh dùbhlachd dubh a’ gheamhraidh.

’Se samhladh Gaidhealach air choreigin, ma tha e ri fhaighinn, as docha leotha, ach nach mór am briste-dùil dhaibh nuair a bheir iad sùil air is a chì iad gu robh e dèanta ann an Japan, Czechoslovakia no Sasunn; agus cha ghabh e àicheadh nach eil anns na samhlaidhean sin ach rudan beaga suarach, ged a tha an deagh phrìs ga chur orra. Chan eil fhios agam carson a tha sinne a’ gabhail ris a leithid á tìrean céine a tha dèanamh cuis-mhagaidh de ghnìomhachas is ealantachd nan Gaidheal. Cuireamaid cùl ris an treallaich sin agus seallamaid do ’n t-saoghal gun teid againn fhéin air rudan nas fheàrr a dhèanamh, agus ma nì sinn sin bu mhath an sgillinn a chuireadh e nar sporan.

Bu chaomh leam beachdachadh an toiseach air móran a tha ri làimh de nithean tlachdmhor a dh’ fhaodamaid a reic ris na coigrich agus sin gu ar deagh bhuannachd.

[dealbh]

Bha a’ mhuir is am fearann ’nam bonn-stéidh do bheatha nan Gaidheal agus is mór an t-ionmhas iad. Gabhaidh mi a’ mhuir an toiseach ach fàgaidh mi an t-iasg aig an iasgair mar a dhuais. Ach, ma tha sibh ris an iasgach is ma tha na h-adagan ro phailt, nach math a dh’ fhaodadh sibh feuchainn ris na tha a bharrachd a smogadh mar a tha croitear is aithne dhomh a’ dèanamh agus is math a tha sin a’ cur ris. Tha bothan beag aige airson sin agus tha an deagh reic aige anns na tighean-òsda airson a shaothrach. Tha sgadan ann am fìon-geur math cuideachd. Is e rud iongantach a th’ ann ma their sibh ris na coigrich gun d’ fhuaras is gun do dheasaicheadh am biadh a tha sibh a’ cur air am beulaibh anns an àite sin fhéin, tha iad a’ mionnan nach do bhlais iad biadh nas càilmhoire.


[TD 357]

Bithidh freagairt aig na <eng>“psychologists”<gai> air a’ chùis so tha mi cinnteach!

Tha beathach anns a’ mhuir a tha a’ dèanamh cron is milleadh air na lìn, ’s thatar ag ràdh gum feumar an cumail sìos. Is e sin an Ròn. Thubhairt bean-uasal rium bho chionn ghoirid gum pàidheadh i cha mhór rud sam bith air bian ròin. Tha a leithid de iarrtas air airson aodach a dheanamh dheth; ’se àird an fhasain a th’ ann an diugh ad de chraiceann ròin a bhith oirbh agus, mar a tha fios agaibh, tha e nas fheàrr a bhith dhìth a’ chinn na bhith dhìth an fhasain. Seall ri Kruschev ’s na buidheannan a tha tighinn á Ruisia. ’S leis an aimsir a th’ againne a nis ’se fasanan Siberia a fhreagradh oirnn co-dhiù! Chan eil agaibh ach sealltainn as na bùthan móra an Lunnainn, an Dun Eideann is an Glaschu, an luach a tha air a’ cheann-aodach so.

Chan e sin uile; ma bheir sibh còta a’ bhodaich ás a chéile is a leithid cheudna a ghearradh á bian ròin reiceadh e air móran a bharrachd air prìs deis ùir.

Tha féill mhór air briogaisean goirid de ’n bhian so airson streap nam beann agus airson rudan eile mar a tha <eng>“moccassins.”<gai> Mar eil fios agaibh ciamar ghabhas leithid na rudan sin a dhèanamh tha fiosrachadh—mar a their iad ris <eng>“Do it Yourself Kit”<gai>—air a thairgsinn anns na paipearan naidheachd a h-uile seachdain.

Pàidhidh sluagh cóig notaichean is còrr air poca-làimh de bhian ròin agus gheibhear móran rudan beaga ás na pìosan a th’ air fhàgail—mar sporanan, culaidhean leabhraichean is a leithid.

Bha am boireannach a bha lorg na craicinn ag innseadh dhomh gum bi i dol a bhàn gu Lunnainn a dh’ fhaicinn dé as motha a tha ga cheannach anns na plastics. Tha i gan ceannach ’s gan toir air ais chun a’ bhuidheann chroitearan a tha ag obair còmhla rithe. Tha iad gan toir ás a chéile ’s gan deanamh suas ann am bian. ’S neo-ar-thaing nach eil margadh orra! Tha ròn a’ toirt ’nam chuimhne Clann MhicChodruim ’s mar a thubhairt am Bàrd MacCodruim “spréidh air mòintich, òr air cladach.”

Tha an t-òr ann ach chan ann air a’ chladach is cha bhì gus an dean an Riaghaltas rudeigin ma chosgais nam faraidhean dhaibhsan a tha bristeadh an druim ris na faochagan.

Tha trì-chairteal do ’n phrothaid a’ dol ann am faraidhean ’s do na daoine a tha gan reic ann an Lunnainn. Nam biodh am maorach, gu h-àraidh coilleagan is muirsgianan, air an cur ann an croganan gloine an déidh am bruich, le fìon-geur air a chur orra, tha móran


[TD 358]

bhùthnan air feadh na Gaidhealtachd a tha deònach an reic is bhiodh a dhà uiread prothaid againn fhéin.

Neo, chan eil dad a’ cur éis oirbh an reic bho na tighean agaibh fhéin mar a tha móran chroitearan a’ dèanamh le uighean ’s a leithid. ’S tha airgead anns na sligean cuideachd. Chan aithne dhòmhsa balach no caileag nach eil toilichte gu leòr greiseag a chur seachad san fheasgar a’ deanamh bhàtaichean, beathaichean no cailleachan bho shligean. ’S le beagan peant is “<eng>varnish<gai>” ni iad cuimhneachanan glé thlachdmhor airson an luchd-turais. Tha leabhraichean gu leòr ri fhaighinn a dh’ innseas a h-uile càil mar ghabhas rudan mar sin a dhèanamh le sligean.

’S na h-àitean a tha gun sligean ’s gun gainmheach ach gun dad ach clachan? Na bithibh fo imcheist, chan eil agaibh ach a dhol air tòir nan clachan as briagha. ’S ged nach eil sibh sgileil le bhur corragan, le innleachd air oibreachadh le cumhachd an dealain cha bhi sibh fada a’ cur loinn briagha orra le sanas beag sgrìobhte orra an Gàidhlig, is bheir an luchd-turais dhachaidh iad airson cul-taic leabhraichean, cudthrom a chumail air paipearan, neo soithichean beaga airson smùr a’ smogaidh.

’Se cleachdadh a ni teòmachd agus mar as motha a bheachdaicheas sibh air a’ chuspair buailidh feuman eile a-stigh nar n-inntinn. Dh’ fheumadh sibh ceàird ionnsachadh gu bràisdean is fàinneachan de chlachan a dhèanamh, ach, ma tha sibh deònach tha àitean ann far am bheil iad a’ teagaisg mar bu chòir dol ris a so.

Bho chlachan gu fiodh. Thadhail mi bho chionn ghoirid air duine a bha cur seachad an t-sìde san fheasgar a’ snaidheadh fiodh. ’Se suaicheantais nam fineachan a bu mhotha bha e snaidheadh. Bha am fiodh a’ cosg ma lethchrun ’s bha e gan reic air a dha gu trì notaichean. Fhuair mi tiodhlac aig àm na Nollaige—bodach air a dhèanamh de dh’fhiodh. ’Se bha snasail. ’Se ban-Léodhusach a chuir thugam e á Canada is b’ e Innseanach a rinn e. Thubhairt mo bhanacharaid “’S bochd nach feuchadh na fir aig an tigh a làmh ris an obair so.” Is iad a gheibheadh an toileachas is tuarasdal air a shon. Nis, dé ma bhàtaichean beaga á fiodh a chumadh lampaichean. Tha mi cinnteach gur iomadh bàta beag a rinn sibh nur n-òige. Is tha móran de rudan eile a ghabhadh dèanamh mar bùird-arain, bùird-caise, <eng>toast-racks,<gai> cul-taic do leabhraichean is a leithid. ’S nan gearradh sibh ainm a’


[TD 359]

bhaile agaibh fhéin san fhiodh neo-ar-thaing nach reiceadh sibh iad, agus sin air prìs mhath.

’S iomadh cìobair is geamair a ni cromag dha fhéin agus ’s iomadh coigreach a cheannaicheadh cromag nan deanadh iad feadhainn a bharrachd de adharc reithe mar chromag.

Chan eil an luchd-turais gan iarraidh ach airson coiseachd. ’S tha iad toilichte gu leòr le cromag sam bith. Gu dearbh, ’s iomadh cromag air bheag cumaidh air am faca mi iad a’ pàidheadh airgead math.

Bha mi a’ faighneachd do dh’ fhear aig a bheil bùth air taobh an iar siorrachd Rois dé na rudan air an robh an t-iarrtas as motha. ’Se thubhairt e gu robh air bascaidean air an dèanamh de sheileach. Chan urrainn dha leth gu leòr fhaighinn. Nis, bha na daoine timcheall eòlach gu leòr air a bhith a’ dèanamh cléibh mhòine ach cha do smaoinich iad riamh gum faodadh iad bascaidean a dhèanamh a cheart cho math.

Tha mise fiosraichte nan rachadh iad riutha is cruth chliabh mhòine a chur orra le sanas ann am Beurla—<eng>“Genuine Highland Peat Creel Baskets ideal for Hill-walking, Picnicking or Shopping”<gai>—nach cumadh sibh suas ris an reic a gheibheadh iad orra.

Tha na féidh mar na ròin—’nam plàigh dha na croitearan, ach chan eil closach eile as motha ghabhas cur gu feum. Bho’n ladhran gus an croisean, chan eil mìr nach eil luachmhor. Tha buidhnean de chroitearan ann an Siorrachd Rois a tha dearbhadh sin. Tha iad a’ ceannach an t-seiche bho ’n t-sealgair ’s ga chur air falbh gus am bi e air a thiormachadh is air a dheasachadh ceart. Ma tha eòlas agaibh fhéin air sin a dhèanamh cùmhnaidh e cóig tasdain deug thar fhichead dhuibh. Mas e craiceann math a thagh sibh bu chòir dhuibh dà phoca-làimh a reiceas ma chóig notaichean am fear fhaighinn ás. Is móran rudan eile mar còmhdach airson mapaichean, leabhraichean siubhail no <eng>guide books,<gai> cìrean, speuclairean is mar sin air adhart. Faodaidh an craiceann bhith rùisgte neo leis a’ bhian.

Bheir feadhainn lethchrun is còrr airson gach fiacail gu deanamh suas nan làmh-fhailean is faireagan is fir-thàileasg. Is airson na cabair chan eil agaibh ach coimhead anns na bùthan is chì sibh gach feum a nithear dhiùbh—làmpaichean, sgionan, greimearan, spàinean, cuachan beaga is cearcaill serviettes, bràisdean is putanan.

Ach, ’se sgeul gu là a th’ ann na nithean a dh’ fhaodar a dheanamh á cabair féidh. ’S chan eil sinne ullamh leis an fhiadh fhathast. ’S


[TD 360]

[Dealbh]

aithne dhomh duine ann an Inbhirnis a dh’ fhàs ainmeil air feadh Bhreatainn airson ealantachd ann a bhith a’ dèanamh chuileag iasgach a rinn e bho ghaoisidean fhiadh. ’S a’ bruidhinn air cuileagan-iasgach tha luchd nam bùthan ag ràdh gu bheil coigrich a’ farraid gu tric gu dé na cuileagan as freagarraiche air na lochan san àite. Ach, chan eil ri fhaighinn ach cuileagan a bh’ air an dèanamh mu dheas is tha iad sin gan reic deich sgillinnean gu seachd tasdain. Na canaibh riumsa nach eil an stuth an asgaidh ri ar làimh eadar coilich is tunnagan ’s a leithid. Is aithne dhomh te a tha a’ dèanamh an deagh bheòshlaint á cuileagan a tha i fhéin a’ deilbh.

Tha reic cuideachd air bràisdean air an dèanamh suas bho chuileagan bric is bradain. Is dé ma na caoraich . . . . Sgrìobh mi mar thà air mar a ghabhas na h-adhaircean cur gu feum. Tha fios agaibh fhéin air na brait ùrlair bhriagha a ni rùsg caorach air a dhathadh neo air fhàgail dìreach mar a thà iad. Tha mi cinnteach gun do leugh sibh ás a’ phaipear mu ’n teaghlach faisg air Glaschu a tha deanamh fìor mhath air seacaidean, adan is miotagan bho chraicionn caorach. Beachdaicheamaid air a sin an ath chaora mharbh a tha air a fàgail aig na feannagan.

Càite am bitheadh a’ Ghaidhealtachd mur b’e na boireannaich? Chan eil fhios agam fhéin. Ag obair bho mhoch gu dubh ’s nuair a shuidheas iad a thoirt fois do ’n casan tha na làmhan aca a’ dol gun sgur a’ fighe. Tha bùth anns an sgìre so a tha pàidheadh barrachd air mìle not sa’ bhliadhna do na mnathan timcheall. Tha aon bhean a’ dèanamh ceud not sa’ bhliadhna—’s tha crodh aice, ’s tigh is teaghlach òg aice a tha air an cumail cho glan ris an òr. ’Se fìor corra thè sa’ Ghaidhealtachd nach eil ri fighe agus ’se so obair anns a faodar dùil ri buannachd mhóir.


[TD 361]

Tha ski-eadh is streap bheanntan a’ fàs nas cumanta a h-uile latha. Tha na daoine sin air an sgeadachadh ann am bonaidean, peiteanan, crabhataichean, socais is miotagan air an dèanamh mar as trice an Lochlainn. Nach eil sin fhéin ’na dhùbhlan dhuinn? Nach seall na mnathan dha na fir mar bu chòir dhaibh dol an uidheam gu airgead a dhèanamh ann an dòigh a bheir riarachadh is toileachadh dhaibh. ’Se snàth tiugh nach toir fada ga fighe as feàrr, ’s tha gnìomhachas Ceilteach àlainn ri fhaighinn no pàtairein ás na h-Eileanan Eireannach. Tha fear Seoras Mac Ille Bhàin ainmeil a-measg daoine a tha gabhail diù ann an obair Ceilteach, ’s tha e ro dheònach na pàtairein aige a thoir seachad do dh’ fheadhainn a dhèanadh feum dhiubh. ’S dé mu na pàtairein a bh’ aig ar seanmhairean airson mullaich socais—na ròpan, cabar féidh, cnàimh sgadain is móran eile mar sin.

Tha mi cinnteach gum bi coigrich a’ smaoineachadh nach urrainn dhuinn obair-ghréis a dhèanamh ach na cluaranan. Tha gnìomhachas Ceilteach againne mar nach eil aig sluagh sam bith air an t-saoghal airson grinneas is maisealachd agus dathan air nach eil an coimeas an eireachdas. Ach, is gann gum faic sibh iad ach aig na Mòdan a-mhàin. Tha mi a’ gealltainn dhuibh ma thòisicheas sibh air an obair so nach bi sibh airson stad gan dèanamh air brat-sàsagan, cùl-chathraichean, brat-ùrlair ’s a leithid.

Chan eil sinne dèanamh leth gu leòr de bhiadh Gaidhealach nas motha. ’S tha eisimplearan gu leòr againne gu bheil iarrtas air a shon. Tha luchd-malairt ann a tha a’ cur sithionn, measan, maragan, taigeas is am biadh Gaidhealach a bh’ aig ar n-athraichean ann an canaichean agus is gann gur urrainn dhaibh cumail ris na h-òrduighean a tha iad a’ faighinn bho thall thairis.

Ach, gu dé tha sinne dèanamh? . . . . ’s dòcha gu bheil mar a tha mi fhéin a dèanamh an dràsda—a’ bruidhinn air na nithean a dh’ fhaodadh sinn a dhèanamh is ga fhàgail aig a sin. Dh’ fhaodadh na croitearan tuille measan is luibhean a chur is gruth is caise a dheanamh. Is tha móran lusan ann cuideachd a dh’ fhaodadh sinne a thiormachadh ’s a chur ann an croganan.

Tha fhios agam gu bheil lagh ann an àitean sa’ Ghaidhealtachd nach leig le croitear a’ mhòine a reic. Ann an àitean far nach eil an lagh sin cha bhiodh a dha no trì de dh’ fhàdan ann am Poca <eng>Polythene<gai> fada gan reic nan cuireadh tu seòladh ’nan cois ag radhainn—“Cuir seo air an teine Calluinn is bidh fortan math agaibh feadh na Bliadhn’ Uir.”


[TD 362]

Cheannaicheadh luchd-turais cuideachd smùrach mòine air a dhèanamh suas ann am pocanann beaga mar sin airson planntais ’s cha biodh cosgais faraidh agaibh bhon bheireadh iad fhein air falbh iad.

Tha seilleanan a’ pàidheadh gu math cuideachd. Tha fraoch gu leòr timcheall agus tha daoine ann a thig mun cuairt a bheir comhairle dhuibh mu ’n deidhinn. Bha caraid dhomh a chaidh air làithean saora ann an <eng>caravan<gai> ’s thug e leis crogan no dhà de mhil. Chur e na crogain air uinneag a’ charavan ás a rathad nuair a bha a bhean a’ deasachadh na suipearach. Mun robh fhios aige càite an robh e bha sreath charavanaichean eile feitheamh is gach aon a bha annta a’ tighinn far an robh e gu mil a cheannach.

Tha móran nithean eile air am faodadh croitearan airgead a thoir a-stigh. Ach tha mi a’ smaoineachadh gun d’ fhuair sibh gu leòr mar thà ach, theirinn so:—gur e an dòigh a b’ fheàrr an reic a dheanamh bho ’n tigh, oir iarraidh cuid as motha de na marsantan car mu ’n treasa cuid air an son fhéin. Tha Comunnan marsantachd ann a chuidicheas leibh air gu math nas lugha na sin. Rud eile, ma tha sibh airson tuille eòlais air mar a theid sibh ri cuid de na rudan air an dug mi iomradh, tha dòigh air sin fhaighinn cuideachd. Bheir an comunn ris an abrar <eng>Scottish Country Industries Development Trust<gai> sin dhuibh. Bheir iad cuideachadh cuideachd is chì iad gum faigh sibh reic air na nì sibh. Dh’ fhaodadh sibh comhairle iarraidh bho ’n <eng>County Development Officer.<gai> Cuiridh Bòrd an Fhoghluim clasaichean feasgair air bonn ma tha grunnan ann a tha déidheil air ceàird ionnsachadh.

Is ma tha feum agaibh air iasad airgid airson tòiseachadh tha an <eng>Highland Fund<gai> toilichte iasad airgid a thoirt seachad. Tha iad an déidh £24,000 a thoir seachad gu bhith a’ misneachadh chroitearan anns a leithid so a dh’ obair a dh’ fhaodas croitearan deanamh aig an tigh.

’S aithne dhomh fhéin buidheann reic ann an Obar Dheadhain a tha ’g iarraidh samhlaidhean Albanach sam bith gus an reic ris na bùthan móra mu dheas neo thall thairis. Tha an aon ghearan acasan ’s a th’ aig càch—nach urrainn dhaibh gach iarrtas a shàsachadh.

Thatar ag ràdh gur e farmad a ni treabhadh. B’ fheàrr gu robh e fìor sa’ Ghaidhealtachd ’s dh’ fhaodadh nach bitheadh na Gaidheil ’nan tàmh, a’ faicinn coigrich a’ tighinn a-stigh ’s a’ fàs beartach air ceàird na Gaidhealtachd. A bheil sinne dol a leigeil leis na Seapanaich ’s an leithid, suarachas is dìmeas a dheanamh de ’n dìleab luachmhor a dh’ fhàg ar n-athraichean mar urras againne.

(B’ ann air an réidio a thug Ceiteirin NicMhathain seachad an òraid so.)


[TD 373]

Gaidheil Ann An Canada

(Air leantainn bho Gairm 42)

Le IAN A’ CHAOIL

ANNS an dìthreabh chunnaic Niall àireamh de bheathaichean beaga mu thimcheall nam bruaichean casa far am biodh e daonnan a’ cur ghainmheach theth orra airson bacadh a chur ris na càirn. Bha iad coltach ri neas no feocallan, agus ’se <eng>“mink”<gai> a bh’ aca orra, feadhainn dhiubh cho geal ris an t-sneachda mun cuairt, nan robh sneachd trom ann an oidhche roimhe, a’ cur stad buileach air an obair, oir bithidh na cairtean ann an cunnart a bhith air an slugadh suas anns na cuitheachan. Ghrad ruith e gus am bothan airson ribean is ghlac e trì dhiubh. Bho bhruach an uillt chithinn cuideach na tuill a rinn na radain mholach (<eng>muskrats<gai>) ri taobh loch a bha sin, bian anns a robh luach gu maith prìseil. An àm a thàinig an t-Earrach dh’fhalbh Niall dhachaidh. Reic e an dà each, an tigh ’s an càrn-slaoid do Fhrangach, is lean e ris an obair mar chosnaiche cho fad ri B. C.

Bhithinn a’ dol do ’n Eilean Mhór gach bliadhna leis, an càr, agus ag iasgachd nan allt ré làithean saora. A’ bhliadhna-sa stad mi an càr ri taobh Abhainn <eng>Qualicum<gai> air bruaich a bha os cionn na h-aibhne. Ri taobh bruaich an sin bha bothan sgrath is dlùth ris bha àireamh de bheathaichean beaga gu trang ag obair a’ togail thighean agus bodach ròmach ruadh faisg orra a’ cur dìon orra le gunna ’na làimh, oir b’ e bìbhirean a bh’ ann, agus Niall làimh riu, agus a rèir na h-Innseanaich ’s e “Am bìbhir mór” bha airsan. Cha robh Niall ’faighinn sgillinn ruadh bho ’n uachdaran son an obair fhreagarrach so, ach bha e sona gu leòr gu bhith faighinn beòshlainte air iomair anns am biodh e cur buntàta is sochairean eile, bradain is bric a ghlacadh dha fhéin gun eadraigean. Bha pailteas mheirlich shìos anns a’ bhaile mhór a’ dùraiginn marbh e a chionn luach nam bian ach cha robh eagal air, is na faiceadh Niall neach sam bith air an raon ud leigeadh e urchair seachad orra. Cha chanadh e ach am facal “<eng>GIT<gai>” an àm a thigeadh iad gu seòlta am beul an anamuich.

Bha mi-fhìn aineolach mu’n chùis is mi deònach air iasgach is chaidh mi sìos gu dàna, is cha dàinig rabhadh an àm a chaidh peileir seachad air mo cheann, agus cha do chaill mi ùine a’ streupadh suas na creige. Cha d’ fhuair mi ach plathadh air, agus is coltach gun robh e ’na laighe ann am preas dlùth air ainfhios dhomh. B’ e cheud sanas a fhuaradh gun robh neach am fagus, an àm a chualas neach-


[TD 374]

[Sanas]

eigin feadaireachd port pìoba. Leis an dara sealladh chunna mi gur h-e duine calma a bh’ann, coltach ri Gaidheal a chaidh air chall, is a bhàrr bha e clis ruadh molach le dreach na h-uaisle air. Bha am feasgar a’ ciaradh is shaoil leam gun diabhainn port air a’ phìob mun deighinn a laighe, agus ’se sin a rinn mi. Thug mi a-mach gu oir nam bruach iad, is bha mi a’ coiseachd a-null is a-nall le uaill an àm a chunna mi bròg a’ gluasad aig bun pris a bha sin, is bha deagh fhiosam có bh’ann. ’S bochd leam nach do rinn mi stad oir aig an àm cha do leig mi dad orm. Bha làn ghealach ann an oidhche sin, ’s an dèidh tacain chunna mi e a’ spaidsireachd sìos anns a’ ghleann a’ cumail tìm ris a’ cheòl. B’ e so an treasa bliadhna bha mi ’s ceàrn so, agus air an turas a’ ghabh mi a cóig bliadhna roimhe dh’ ionnsaich mi “Gille Caluim” do bhalachan Innseanach a bha sgiobalta. Bha mi a’ cadal an oidhche sin ann an tigh falamh a bha dlùth ris a’ chàr agus beagan an déidh do Niall falbh bha mi san leapa an àm a chualas gàire. Chunna mi cuideachd faileas aig an uinneig mar gum biodh fear a’ dannsa. Bha càraid òg a’ fuireach mu dhà mhìle suas an abhainn. B’ iad sin Tom Og ’s a chèile, caileag òig aig nach


[TD 375]

robh móran fiaclan. Nuair a chual iad a’ phìob ghreas iad orra a-nuas. Thug mi a-stigh iad ’s thog mi orm a rithist.

Air là-na-mhàireach gu tràth có thàinig gus an dorus ach an duine ruadh a’ plosgartaich is ag iarraidh iasad de ’n t-siosar, is dh’ iarr mi air a thighinn a-stigh agus anail a leigeil. “A chiall” ars esan, “Nan robh a ghaoth agamsa na tha agadsa, cha bhithinn mar so. Theab nach d’ fhuair mi priop cadail an raoir leis a’ cheòl ’nam chluasan, is mi a’ danns fad na h-oidhche. “Chan eil thu cho dona mata” arsa mis. An e do chuid fuilt a tha thu son bearradh. Thig a-mach còmhla rium gu oir nam bruach is cha bhi mult san Eilean Sgitheanach cho lom riut. Is gann a dh’ fhàg thu an raoir nuair a thàinig dithis eile ag iarraidh puirt.” “A chiall” ars esan, “cha robh mi ’n dùil gun cluinninn a’ Ghàidhlig tuille ri ’m bheò. Bha e cho lom ri caora air a rùsgadh an àm a thuirt mi ris “chan aithnich na bibhirean thu tuille.” “Na creid e”, ars esan “B’ iadsan mo chàirdean gràdhach. Cha d’ rinn iad cron riamh air neach sam bith, caomh is dèanadach, agus gach neach air an tòir. B’ fheàrr leam iadsan na an Cinne Daona a tha maireann an diugh, a’ caitheamh shaidhbhreas air nithean faoin is a’ spìonadh bho na bochdan.” Bha e tighinn beò air beagan ach bha e sàsaichte le a chrannchur fhéin, agus a chionn gu robh e ’na fhìor dhuin-uasal cha robh meas aige orrasan a bhiodh a’ càrnadh suas an airgid. ’Sann anns a’ bhliadhna 1920 ré a’ Gheamhraidh a chaochail e.

Gun a bhith a’ déanamh an sgeulachd so ro fhada innsidh mi dhuibh mar a chur mi eòlas orra. Anns a’ bhliadhna 1911 thòisich mi ri bhi cumail tìm ri buidhinn a bha togail rathad iarainn eadar Bhictoria agus Nanaimo agus mu thuath. Bu mhise an ceannaiche. Thàinig Innseanach, “<eng>Old Tom<gai>,” seanair do Tom Og an gille a bha dannsadh, suas an rathad mhór le bara-rotha anns a robh bradain, ’s bha e ga reic is bha iad gu pailt an uair sin. Ghlac mi fear mór is thuirt mi ris, “Dé a’ phrìs a tha air an fhear so?” ach bha am bodach cho balbh ri clach. Bha mise trang. Ma thogair; chuir mi mo làmh ’nam phòcaid, is thug mi a-mach i làn airgid ghil de gach meud, agus shìn mi dha e a roghainn a ghabhail, oir cha dàinig smid bhuaith. Gu faicilleach ghreimich e air tasdan. “So,” arsa mis, “gabh an rud ceart.” Cha b’ urrainn dhomh fantainn cho fhad ’s a bha esan crathadh a cheann. B’ e <eng>Old Tom<gai> is a mhac an dà Innseanach mu dheireadh de ’n treubh a bha anns an Eilean an uair sin, agus chan eil ann ach dithis fhathast, Tom Og is a bhean. Bha iad lìonmhor aon uair ach tha na Sìnich is na Siaraich <eng>(Japs)<gai> gabhail an n-àit. Am fear nach seall air thoiseach cha sheall e idir as a dhéidh.


[TD 376]

Ruban Dearg
Le NIGHEAN SGOILE

BHA Dòmhnall air falbh a dh’ obair a’ mhadainn ud mar a b’ àbhaist. Chìr Màiri a falt dorch a bha a’ tuiteam ’na thuinn air a mala, agus cheangail i ruban dearg uime airson a chumail ás a sùilean an uair a bhiodh i ag obair. “Ag obair,” ars ise, ’s i a’ coimhead a h-aodainn fhéin anns an sgàthan, “chan eil càil an so ach obair bho mhoch gu dubh, ’s chan eil fiù duine agam ris an còmhraidh mi bho chaidh Seonaidh do ’n sgoil. Thàinig gruaim trom air a h-aodann, mar a thig air aodann leanabh nach fhaigh an rud tha e ag iarraidh. Thàinig gruaim cuideachd air an aodann anns an sgàthan.

Chaidh i suas an staidhre a dh’ iarraidh an aodaich shalaich. B’ e madainn Di-Luain a bh’ ann, agus ’se an nigheadaireachd a’ chiad rud air am biodh i a’ toirt làmh. Leig i leis a’ bhùrn ruith, agus chrath i do ’n mhìs bleideagan siabainn ás a’ phacaid mhóir a bh’ anns a’ phreas ri taobh a’ bhùird. Thruisich i a dà mhuinichill agus dh’fheuch i air.

Thug i leum aiste. Tharraing i a làmhan gu grad ás a’ bhùrn. Cha mhór nach deacha a losgadh. Leig i ruith leis a’ bhùrn fhuar, agus dh’ fheuch i a rithist. Cha robh an siabann ud math air na làmhan idir, ach dé a b’ urrainn dhì-se a dhèanamh. Cha robh de dh’ airgead aca air a chur ma seach na cheannaicheadh inneal nighe mar a bh’ aig daoine eile. Ach cha robh diù dhì-se ann. Shuath i a làmhan ’na h-aparan brèagha dearg. Smaoinich i air an seòrsa apran a bhiodh air mnathan eile a’ bhaile, feadhainn air an dèanamh de stuth bog buidhe, ’s a bha a’ dùnadh bho ’n an amhaich sìos chun a’ mheadhoin. Dh’ fheuch i do ’n bhùrn a rithist, ’s thug i fruiseadh nach robh fann air léine uaine Dhòmhnaill.

Chroch i an t-aodach air an t-sreang a-muigh air cùl an taighe. Cha do leig i oirre gum faca i Ealasaid a’ coiseachd seachad. Bha i a nis a’ dol gu té an fhuilt a h-uile seachdain. Mhothaich Màiri gun robh deise ùr dhearg oirre. Thug i sùil air a deise ruadh fhéin, ’sann glé bhàn a bha i fàs. Cha b’urrainn dhi gun sùil eile a thoirt. Chunnaic i ceann donn Ealasaid a’ dol a-mach á fàire. Chuir i suas a làmh gu a falt fhéin. “Ruban dearg,” ars ise, gu brònach.

Chaidh i steach, agus chuir i air am buntàta airson na dìnneir. Bha a’ mhìos air lòn bùirn fhàgail air an làr, agus thiormaich i e! Cha b’ urrainn dhith a chumail a-staigh na b’ fhaide: “Carson,” ars


[TD 377]

ise, “nach do ghabh Dòmhnall an cothrom ud airson barrachd airgid a dhèanamh, carson?”

Chaidh a h-inntinn air ais chun an latha ud o chionn mìos an uair a thàinig Dòmhnall dhachaidh agus a dh’ innis e dhi aig an teine ás déidh na tea “Tha,” ars esan, “ceann na h-oibreach againn a’ sgur air sgàth aois, agus chaidh an t-àite aige a thairgse dhòmh-sa.” Chuimhnich i air mar a bha lasair air tòiseachadh ’na cridhe aig na facail. “Ach,” arsa Dòmhnall, “cha do ghabh mi e, cha robh mi air a shon.” Chaidh an lasair ás. Cha dubhairt i càil ris. Bha e a’ smaoineachadh gum b’ e e fhéin a b’ fheàrr fios. Ach ’s cinnteach gun robh e a’ faicinn cho duilich ’s a bha e dhì-se, ’s cho furasda do ’n fheadhainn aig an robh airgead.

Bha am buntàta a’ goil thairis air an teine. Fhuair i a’ phrais, agus theothaich i am brot a bha a chòrr bho ’n dé. Bhiodh gu leòr feòla ann do ’n triùir aca. Shuidh Seonaidh aig a’ bhòrd cho luath ’s a thàinig e, bha e airson falbh a chluiche cho luath ’s a b’ urrainn dha. Dh’ fhalbh Dòmhnall mar a b’ àbhaist ás déidh a chupain té.

Nigh i na soithichean agus ghlan i an tigh. Thug i steach an t-aodach. Shuidh i le leabhar aice air beulaibh an teine. Nam biodh Dòmhnall air an cothrom ud a ghabhail cha bhiodh ise an dràsd . . .

Thàinig am fuaim chun an doruis, agus leum Ealasaid a-steach, a h-anail ’na h-uchd. Bha brògan oibreach Màiri glé aosda a’ coimhead ri taobh brògan àrda gobach Ealasaid. Chrath Ealasaid a ceann cràiceach coileach agus thàinig na deòir. “Tha mi” ars ise, “seachd mìle sgìth a’ faighinn rudan ùra, an t-inneal nighe ud, an carbaid ùr, an deise ùr so, agus canaidh Iain gu bheil a h-uile càil agam a dh’iarras mi. Nam b’ urrainn dhuinn an sonas a tha agaibhse a bhith againn . . . .”

Cha dubhairt Màiri smid, agus thiormaich Ealasaid na deòir le a h-aparan brèagha dearg. Bha tuar an airgid air a h-aodann.

Sheas Màiri air beulaibh an sgàthain. Smaoinich i air Ealasaid, agus ghabh i nàire airson nan smuaintean a bh’ aice mu Dhòmhnall troimh ’n latha. Bha e an còmhnaidh ceart. Chìr i a falt agus rinn i gàire. Rinn an t-aodann anns an sgàthan gàire cuideachd.

“Dé tha ’n so?” arsa Dòmhnall agus e a’ togail an ruid a bha laighe ’na shlaod air an làr. Choimhead e ri Màiri, agus bha na deòir ’na sùilean, deòir an toileachais. Ged nach robh airgead aca, bha iomadh rud a b’ fheàrr. Chuir i a làmh suas gu a ceann. “’S sin mo ruban dearg,” ars ise.


[TD 383]

An Comunn Gaidhealach—No Comunn Ur?
Le DOMHNALL IAIN MACLEOID (Ard-hàsaig)

MUS téid gu math le duine ann an gnothaich sam bith, feumaidh dearbh-chinnt a bhith aige anns a’ chiad dol-a-mach air ciod dìreach a tha e a’ cur roimhe agus air an dòigh as freagarraiche gu sin a thoirt a-mach. Feumaidh fhios a bhith aige cuideachd air a chomasan fhéin, gus nach cuir e cus roimhe agus nach caill e e fhéin, nas mò, ris a’ chudaige ’s an saoidhean r’ a fhaotainn.

Bidh duine fada nas cùramaiche mu na nithean sin a bhith aige ann an cùis air a bheil a shlàinte no a bheatha fhéin an crochadh. Bu chòir do shluagh a bhith an nì ceudna ma tha a bheatha—chan e a bheatha gu litireil ach a bheatha mar shluagh air leth—an cunnart. Ann an oidhirp sam bith a nithear airson slàinte an t-sluaigh sin, tha feum air an deagh fhaiceall mus cuirear gu droch fheum am beagan neirt a tha air fhàgail ann: ma chaillear an neart sin, chan eil dòchas dha thaobh, oir cha dig ath-bheothachadh a chaoidh ach o ’n taobh a-stigh.

Chan eil àicheadh air gu bheil ar sluagh-ne—na Gaidheil—anns a leithid sin de shuidheachadh, agus gu feum iadsan a tha a’ strì airson a ghleidheadh an deagh fhaiceall: tha feum air ceannard math a stiùireas sinn air a’ chùrs as giorra gu ceann-uidhe a ghabhas ruigheachd.

Tha an Comunn Gaidhealach a’ sìor éigheachd mu an oidhirpean gus a’ Ghàidhlig a bhrosnachadh ’s a chumail beò, ach coma le duine fhoighneachd ciod dìreach a tha iad a’ ciallachadh leis a sin! An e a’ Ghàidhlig fhaighinn air ais do na h-uimhir de na sgoiltean Gaidhealach gach bliadhna, no a neartachadh air a’ Ghaidhealtachd le, can, a bhith a’ cur daoine òga air ais chun na Gaidhealtachd ’nam maighistirean-sgoile (dh’ fhaodadh iad, ’s dòcha, airgead a thairgsinn do dhuine sam bith a dhèanadh sin)?

Cha toir iadsan freagradh sam bith do na ceistean sin; agus chan eil an dòigh-obrach dad nas cneasda. Chan eil galar air a’ Ghaidhealtachd an diugh móran nas miosa na an cleachdadh a tha aig Gaidheil a bhith ag ionnsachadh na Beurla do an cuid-chloinne air chor ’s gu bheil a’ Ghàidhlig, ma ’n duirt iad, “fad-air-ais”: is e an dòigh a


[TD 384]

tha aig a’ Chomunn air an galar so a bhacadh “ceilidh” a chumail an Glascho, mòd am Peairt, “suaridhe” eile am bad eile, agus òraid mhór aig gach té dhiubh sin mu “sheann-mhaise” na Gàidhlige agus gum bu chòir do dhaoine a bruidheann. Is anns a’ Bheurla a bhios an òraid so mar as trice.

Chan eil an Comunn idir, matà, a’ deanamh an dleasdanas mar phrìomh luchd-brosnachaidh na Gàidhlig. Tha iad ag itealaich ro àrd; chan eil iad air càil cinnteach, rianail a chur rompa fhéin, ceann-uidhe bliadhnail, can, gu ’m faodadh iad fiachainn. Cha mhotha na sin a rinn iad riamh, a réir choltais, sgrùdadh orra fhéin is na tha iad a’ dèanamh gun fhios nach fhaodadh iad dòigh a lorg nas soirbheasaiche na na dòighean a tha aca an dràsda airson an cuid obrach a dhèanamh is a’ Ghàidhlig a neartachadh—dh’ fhaoidte, eadhoin, gur ann a tha na tha iad a’ dèanamh a’ milleadh cùise a chionn ’s gu bheil an òrain ’s an n-eile a’ tàladh meanmna nan Gaidheal, fhad ’s a tha an cànan a’ bàsachadh is an dùthaich air a reubadh.

Mar sin, bu chòir a bhith glé shoilleir cho feumach ’s a tha a’ Ghàidhlig ’s a’ Ghaidhealtachd an diugh air buidheann-stiùiridh air choreigin a chuireas roimhe nithean àraidh agus a nì na nithean sin ann an dòigh chiallach. Oir tha ar cànan, ar litreachas agus ar cleachdaidhean—na trì rudan a chomharraicheas aon shluagh bho fhear eile—air an cur an dìmeas le móran Ghaidheal agus tha sinn am mór-chunnart gum bi sinn air ar slugairt a suas anns an t-sluagh mhór Shasunnach a dh’aithghearr.

Tha an Comunn Gaidhealach mar nach biodh iad a’ faicinn dòchas sam bith air ar son, agus is ann a tha na céilidhean ’s na h-òrain ud aca rudeigin mar an ìocshlaint a bheirear do dhuine a tha a’ bàsachadh—tha i a’ toirt mionaidean faochaidh dha ’s a’ greasadh na crìche.

Ach chan eil a’ chùis idir buileach cho dorcha sin, oir tha a’ chànan lùthmhor, làn-brìgh fhathast an àitean, agus tha litreachas a’ tighinn am follais (bu mhì-nàdurrach mura bitheadh ’s a’ chànan idir beò), tha na nithean air an robh meas aig na Gaidheil o shean (mar fialaidheachd is ceartas) fhathast measail: tha beagan beothachaidh san t-sluagh fhathast, agus bu mhath leam ruith air dhà no trì de nithean a shaoileas mi a ghabhas dèanamh, agus a bu mhath a dhèanamh gus an rong so altram ’s a mheudachadh.

Tha feum, thuirt mi, air ceannard—air “buidheann-stiùiridh,”aig am bheil an deagh fhios an dà chuid air laigse is air neart na Gàidhlige; a tha deònach air sgrùdadh a dhèanamh air na h-adhbhair


[TD 385]

airson staid ar cànain, oir, an uair a gheibh iad sin a-mach, bidh fios aca dé as freagarraiche a dhèanamh gus a cuideachadh. Is ann air a’ phong sin as motha coire a’ Chomuinn Ghaidhealaich oir cha do dh’ fhiach iad riamh domhainn a-steach dh’ an chùis; chan eil iad ach a’ bearradh is a’ dèanamh brèagha duille na craoibhe gun ghuth nach bi i a chaoidh fallain gu ’n cuir iad talamh m’ a freumhaichean ’s m’ a bun.

Is e sin a’ chiad rud—buidheann fhaighinn a rannsaicheas a-mach dé a dh’ fhàg a’ Ghàidhlig mar a thà i: an e na sgoiltean, an e nach robh Bìoball Gàidhlig aig an Eaglais gus an ochdamh linn deug, an e gun do chuidich iad sin is iomadh adhbhar eile gus toirt air na Gaidheil am misneachd a chall annta fhéin ’s na bhuineas dhaibh.

Is e an dara nì, a dhèanamh cinnteach gu bheil comas aig a’ Chomunn so atharraichean a dhèanamh ann an iomadh àite. Bu mhath leam buidheann, no comunn, fhaicinn ris an éisdeadh Bàrd na Sgoile, na h-Eaglaisean, Comunn nan Croitearan agus am B.B.C. An uair sin, nan dèanadh iad a-mach gur e, can, cur-fàs na Gaidhealtachd a bu mhò coir airson an suidheachadh anns a bheil a’ Ghàidhlig, dh’ fhaodadh iad Comunn nan Croitearan a bhrosnachadh gus daoine òga a tharraing air ais do na croitean le duaisean-airgid, dh’ fhaodadh iad ionnsaighean a thoirt air luchd na Pàrlamaid mu dheidhinn so, air a’ Bh.B.C. gu T.V. is réidio cheart a thoirt do ’n Ghaidhealtachd airson a dèanamh càil-mhor do dhaoine òga; dh’ fhaodadh iad fiachainn r’ a shealltainn do chuid de na h-Eaglaisean gu bheil an dòighean ’s an riaghailtean ro-chruaidh an diugh do fheadhainn a bhlais air subhailcean <eng>“affluent society,”<gai> far nach eil smachd sam bith air a chur air òigridh.

Dh’ fhaodadh duine iomadh feasgar a chur seachad ag àireamh na rudan a dh’ fhaodadh buidheann de ’n t-seòrsa so a dhèanamh an uair a nithear a-mach, an toiseach, dé a chaidh ceàrr anns an toiseach. Ach tha so cinnteach: nach eil a dh’ fheitheamh air a’ Ghàidhlig ach am bàs mur a dèanar oidhirp gus a leithid so de bhuidheann a chur air chois.

A thaobh cùl, cha ruigeadh a leas dùil a bhith ri airgead o ’n Phàrlamaid ann an Lunnainn agus saoilidh mi gu feumadh an Comunn so earbsa á coibhneas daoine saidhbhir aig a bheil ùidh anns a’ Ghàidhlig. Tha an Comunn Gaidhealach a’ deanamh an gnothaich air an deagh chuid airgid a sgioblachadh, ach ma thà ’sann le mòdan is céilidhean air a bheil blas na Beurla glé làidir agus is neònach leam nan tigeadh na h-uimhir chon a’ Mhòid Nàiseanta fhéin nam b’ e fìor-


[TD 386]

cheòl Gaidhealach agus breitheamhan-ciùil Gaidhealach a bhiodh aca.

Chuir Iain A. Mac-a-Phearsain, á Uibhist, a bheachdan fhéin air staid na Gàidhlige sìos ann an Gairm an earraich—dh’ ainmich e dòigh no dhà air am faoidteadh a’ Ghàidhlig a neartachadh air a’ Ghaidhealtachd fhéin. Tha feadhainn eile, cuideachd, air a bhith a’ deanamh so o chionn ghoirid, ach chan eil duine toirt misneachd sam bith do na daoine so mura bheil luchd Gairm fhéin—agus chan eil a leithid de sheasamh aig Gairm fhéin an diugh ann an latha anns a bheil cho beag de dh’ ùidh aig daoine ann an litreachas Gàidhlig. Is ann airson sin, matà, a bu mhath leamsa buidheann fhaicinn le ùghdarras is comasan—buidheann nàiseanta mar a tha an Eirinn, can—airson gach misneachd is cuideachadh a thoirt do dhaoine mar Mac-a-Phearsain is luchd Gairm. Chumadh an Comunn so rompa fhéin is roimh a luchd-cuideachaidh an aon cheann-uidhe so: a’ Ghàidhlig a neartachadh leis na beag is beag (’s chan e a deanamh brèagha airson nan Gall mar tha an Comunn Gaidhealach a’ deanamh).

Chan e nach eil cuid ann an diugh a chanas riut nach eil ann ach amaideas a bhith a’ strì airson na Gàidhlige co-dhiù—gum buin i do ’n tigh-dhubh ’s do ’n teagaisg Chalvineach, ’s an uair a theid iad sin seachad, nach cluinnear an còrr tuilleadh mu dheidhinn na Gàidhlige. Tha cuid eile a chanas, le Profeasair Swann, nach eil ann ach gòraiche a bhith a’ strì ri cleachdaidhean is cànan phobull a chumail gun mheasgadh ’na chéile agus a dhol ’nan aonan. Tha e glé shoilleir nach eil anns a’ chainnt sin ach beachdan an t-sluaigh mhóir, bhragail Shasunnaich leis am bu mhath gach pobull eile a chur fo sgéith fhéin—ach, an déidh sin, éisdidh Gaidheil riu. Bha an Gaidheal riamh buailteach air e fhéin fhaireachdainn suarach is amaideach an coimeas ris an t-Sasunnach (cha do chuidich Compton Mackenzie leis a so) agus chan eil so air a dhearbhadh cho cinnteach le rud sam bith ’s a tha e leis an sgalartaich a bhios air muinntir a’ Chomuinn Ghaidhealaich air àrd-chlàirean nam bailtean móra—iad ag agairt buadhan na Gàidhlige ’s nan Gaidheal. Ma chuirear buidheann a chaoidh air chois de ’n t-seòrsa a dh’ ainmich mi, is dòcha gun tig iad chun a’ cho-dhunaidh so an uair a chì Gaidheil gu bheil iad cho math an iomadh dòigh, mar phobull, ris na Goill, agus gum faod duine a bhith tuigseach, foghluimte gun fhacal Beurla, is dòcha nach bi iad cho deònach air leigeil le an cànan féin a dhol bàs cho luath. Chan e dìth neirt sam bith a thaobh na cànain fhéin is coireach ach dìth misneachd a luchd-bruidhne.


[TD 391]

FAIRE UR A’ NOCHDADH

(Earran air a bheil dreach na h-oige—fo iuil Cairistiona Dick)

An raithe so:
(1) Rothairean-motair, le Iain MacNeill
(2) An Oigridh agus a’ Ghaidhlig, le L.M.D.
(3) Maise Gnuis, le Ealasaid Nic a’ Rothaich
(4) Bho Ard-sgoil Inbhir-Nis, le Eiric Nic Dhomhnaill, Cairistiona Nic Aoidh agus Mairead Nic Neill
(5) A’ Ski-eadh air Uisge, le Cairistiona Dick
(6) Na Bataichean-Aiseig Ur agus na h-Eileanan, le Uisdean MacDhomhnaill

Rothairean-Motair
Le IAIN MACNEILL

THA Rothairean-motair <eng>(Motor-Cycles),<gai> a’ fàs nas cumanta a h-uile latha aig an òigridh, agus gu h-àraidh aig an àm so dhe ’n bhliadhna nuair a tha muinntir nam bailtean airson nas urrainn dhaibh a dh’ùine a chur seachad a-mach air an dùthaich. Tha iad cheart cho cumanta anns na h-àiteachan dùthchail far a bheil na sgìrean pìos o chéile ’s na busaichean ainneamh.

Feumaidh sibh a bhith sia-bliadhn’ deug ma faod sibh a dhol air rothar-motair. Tha mi fhéin am beachd fear a cheannach agus thug mi sgrìob air feadh nam bùthan a dh’ fhoighneachd mu’n liuthad seòrsa th’ ann.

Aon fhear a chòrd rium uabhasach math ’se B.S.A., C15. ’Se inneal 250cc tha so agus tha móran dhiubh gan reic ri luchd-ionnsachaidh oir ’se am fear as cumhachdaiche a dh’ fhaodas iad a chleachdadh gu ’m faigh iad cead-a-rathaid. Aon uair is gum faigh sibh an cead so faodaidh sibh inneal nas cumhachdaiche a chleachdadh agus tha B.S.A. a’ deanamh A.50 agus ’se 500cc a th’ anns an inneal so. Tha am fear so air a bhith air a’ mhargaid o chionn fada ach tha e air ath-ùrachadh.


[TD 392]

Tha e nas aotruime, tha barrachd greasad <eng>(acceleration)<gai> aige agus nì e astar nas fhaide air a’ ghalan.

Tha na h-innealan aig <eng>TRIUMPH<gai> cuideachd gu math cumanta agus airson luchd-ionnsachaidh tha an “<eng>Tiger Cub<gai>” aca math. ’Se inneal 200cc tha so agus ’sè fear dhe ’n fheadhainn as saoire dhe ’n t-seòrsa tha ri fhaighinn. Tha <eng>TRIUMPH<gai> cuideachd a’ deanamh innealan cumhachdach—650cc. ’Se sin “<eng>Thunderbird<gai>” agus “<eng>Bonneville<gai>.” Tha deagh ghreasad aca agus is suarach am fuaim a ni iad mu choinneamh an cumhachd.

’Se innealan <eng>TRIUMPH<gai> agus B.S.A. as trice tha daoine ceannach airson trì reusanan:

(1) Tha deagh ainm aca, gum faigh sibh luach ur n-airgid uapa.
(2) Tha na h-innealan aca furasda an cumail suas.

[Dealbh]


[TD 393]

(3) Ma theid dad ceàrr orra gheibh sibh earrannan ùra ann am bùtha sam bith a tha reic nan innealan seach mar tha feadhainn eile dh’ fheumas sibh cur dha ’n tigh-cèairde gan iarraidh.

So agaibh na prìsean:

Seòrsa					Prìs (Ur)		Prìs (Ath-reic)
B S A. C 15				£193 19 0		1958—£68 0 0
								1959—£85 0 0
B S A. A 50				£285 5 0		Ro ùr airson prìs ath-reic
TRIUMPH—Tiger Cub		£166 4 0		1958—£65 0 0
								1959—£77 0 0
Thunderbird				£286 4 0		
Bonneville				£318 0 0		Ro ùr

Airson duine tha an dùil cur-seachad a dheanamh de rothairean-motair agus aig a bheil airgead is ùine gu leòr air a shon ’se <eng>NORTON<gai> is àbhaist dha chleachdadh.

Agus so cuimhneachan dhuibh ma tha rothar-motair agaibh no ma tha sibh an dùil fear a cheannach. Feuch gun cleachd sibh Clogaid airson ma thachras tubaist sam bith dhuibh gum bi ur ceann air a dhìon.


An Oigridh Agus A’ Ghaidhlig
(Corra smuain bho L.M.D.)

THA mi air a bhith deanamh ath-leughadh air an òraid a sgrìobh Iain Mac a’ Phearsain ann an Gairm an Earraich—is math a chòrd do chuid sgrìobhadh rium Iain agus anns an ath-leughadh shaoil leam, mar dh’ iarr sibh anns a’ cho-dhùnadh, gun leiginn ruith le mo pheann agus mo mhac-mheanmainn gad nach bi móran brìgh no seagh aig na sgrìobhas mi.

Anns a’ chiad àite dh’ fhaodamaid a radha gur e a’ ghearain a tha agaibh gearain na h-òigridh anns gach linn a-measg uile chinnidhean an t-saoghail. Tha an òigridh an còmhnaidh de ’n bheachd gur faoin oidhirpean nan sean is nan leth-shean agus a rèir suidheachadh a’ chruinne-chè anns a latha th’ ann is teagamh nach eilear fada ceàrr sa’ bheachd. Ach is fhasa coire na gnìomh agus bhitheadh e cho math


[TD 394]

a chumail air chuimhne gun robh luchd-stiùraidh an ama ’nan òigridh uair na uaireigin ged is doirbh a chreidsinn air cuid aca.

Nis anns an dara àite agus a chrochadh ris a’ chiad phuing, feumaidh an òigridh leigeil fhaicinn gum bheil rian air an cuid bheachdan, nach e nithean gun dòigh a thatar a’ cur ma sgaoil, no millear air a’ chùis gu buileach. Gabhamaid a nis an gnothach gu cùramach is deanamaid cinnteach nach gabh tàire a dheanamh air ar beachdan is ar gnìomharan. Tha mi glé chinnteach gum bitheadh luchd-deasachaidh an leabhrain so miannach gu leòr air beachdan na h-òigridh a chur an clò is mar sin iarraim air fear na té òg sam bith aig a bheil beachdan làidir mu chor na Gàidhlige, no luchd na Gàidhlige, an cur chun nam fear-deasachaidh is gun leigear am follais nach eil beachdan ar n-òigridh gun tùr gun tlachd.

Ma leigear cead leam, bheir mi fhéin criomadh beag air a’ chnàimh anns an dùnadh. Tha am buidheann sin an Dùn-Eideann a tha a’ cruinneachadh am fuidheall a th’ air fhàgail de bheul-aithris nan Gàidheal a’ deanamh obair luachmhor ach ma tha iad gus cuideachadh a thoirt do bhacadh a chur air fàsachadh na Gàidhlige bhitheadh e cho math dhaibh a thoirt an aire nach eil e mar fhiachaibh orra a-mhàin a bhith taisgeadh suas beul-aithris na tìre gus gum bì e ’na chuspair sgrùdaidh aig sgoilearan a’ ghinealaich a tha fhathast ri teachd—ginealach aig nach bì a’ Ghàidhlig gu nàdurra ma dh’ fhaoidte. Bhiodh e glan nan cuireadh prìomh-fhear na sgoile sin an céill gum bitheadh iad deiseil gus iasad chlàr a thoirt do na sgoiltean Gàidhealach. Nach math a chòrdadh iad ris na sgoilearan.

[Sanas]


[TD 395]

[Dealbh]

Maise Gnuis
LE EALASAID NIC A’ ROTHAICH.

THA Samhradh a nis gu bhith seachad agus tha mi ’n dòchas gum bheil sibh uile air mór thoileachas fhaighinn á teas na gréine. Tha deàrrsadh na gréine, fhads nach gabh duine cus dheth, math dh’ an chraiceann ach far a bheil an craiceann tioram, feumar an aire thoirt dha. Ma tha craiceann olach oirbh, gabhaibh na gheibh sibh dhe ’n ghréin agus is còir gum bi sibh a’ coimhead nas fheàrr aig an àm so na aig àm sam bith eile dhe ’n bhliadhna.

Fhads a tha sibhse air a bheil craiceann tioram air a bhith cleachdadh an cungaidh-taiseachd agus an cungaidh-oidhche dh’ iarr mi oirbh anns an àireamh mu dheireadh cha chòir gum bi móran agaibh ri gearain air. Ach ma tha sibh air leigeil leis a’ chraiceann losgadh, bithidh an tiormad nas nochdte agus bithibh glé chinnteach nach cuir sibh uisge is siabunn ’na chòir. Glanaibh an craiceann le cungaidh-nighe air a dheasachadh airson craiceann tioram. Cuiribh cungaidh-taiseachd air ur n-aodann air feadh an latha agus cungaidh-biadhaidh (feuch nach ith sibh e!) nuair a tha sibh a’ dol do ’n leabaidh.

Tha Samhradh a’ toirt deagh chothrom dhuinn atharrachadh dath a thoirt air na cungaidhean-maise againn. Faodaidh sibh cungaidh-stéidh <eng>(foundation)<gai> nas duiriche a chleachdadh agus ma tha dùil agaibh fhathast làithean-saora a chur seachad air falbh o ’n tigh, thoiribh libh cnogan de chungaidh-stéidh agus phùdar còmhla. Caomhnaidh so dhuibh a bhith giùlan móran bhotail is chnogain agus a’ dòrtadh phùdar air feadh a’ bhaga.

Nuair a gheibh ur craiceann a’ ghrian, bithidh sibh airson atharrachadh a thoirt air ur dath-bhilean agus is e fear soilleir as fheàrr a choimheadas air craiceann a tha air òradh leis a’ ghréin. Tha dath-


[TD 396]

shùilean cuideachd briagha aig an àm so agus tha ’n fheadhainn phùdar gu h-àraidh freagarrach oir cha dean a’ ghrian coire orra. Ma tha dùil agaibh a bhith snàmh, deanaibh cinnteach gum faigh sibh dath-ruisg a sheasas ris an uisge.

Tha na h-oidhcheannan a nis a’ fàs fada agus bithidh na dannsaichean is na céilidhean a’ tòiseachadh a rithist. Air an aobhar sin innsidh mi dhuibh anns an ath àireamh mu na cungaidhean-maise as briagha is as freagarraiche airson sin.


Bho Ard-Sgoil Inbhir-Nis

Tha an earrann a leanas air a chur ugainn le sgoilearan a Ard-Sgoil Inbhir-Nis.

Nach math a rinn iad!

Bhitheamaid gu math toilichte nan cuireadh na nigheanan ’s na gillean anns na sgoiltean-Gaidhlig eile ugainn an saothair cuideachd,


Bogha Na Caillich
Le EIRIC NICDHOMHNAILL

ANNS an t-seann aimsir, aon uair, bha ann cailleach Hearach a chaidh a-mach a dh’ iasgach le slait gu creig air stròn Rubha Reubanais. Thachair gun robh cailleach Sgiathanach ag iasgach air Rubha Bhatairnis aig a’ cheart àm.

Bha gach cailleach gu suaimhneach a’ marbhadh de gach seòrsa éisg ach gu mì-fhortanach chaidh an driamlaichean troimhe chéile anns a’ Chuan Sgìth. Thòisich gach cailleach air tarraing, gach té am beachd gun robh uile-bheist aice air an dubhan.

Tha e coltach gun robh a’ chailleach Sgiathanach na bu treise na ’n té Hearach agus thòisich a’ chailleach Hearach air a gréim a chall.


[TD 397]

Rug i gu daingeann air a’ chreig air an robh ’na suidhe, ach shlaod an té Sgiathanach i fhéin agus a’ chreag a-mach air a’ mhuir.

Leig a’ chailleach Hearach ás a’ chreag greis a-mach bho thìr agus gus an latha diugh tha a’ chreag sin follaiseach agus is e sin “Bogha na Caillich.”

Is e “Cathair na Caillich” a their iad ris an làrach a dh’ fhàg a’ chailleach chòir anns an Rubha.


Bheireadh E Gaire Air A’ Chat
Le CAIRISTIONA NICAOIDH

Bha bodach agus cailleach a’ fuireach còmhla aig aon àm. Bha an cogadh ann agus bha an tì uabhasach gann. Bha a’ chailleach miannach air an tì agus cha toireadh i do ’n bhodach ach beagan dhi. Aon latha chaidh a’ chailleach a-mach airson céilidh agus fhad’s a bha i a-muigh rinn am bodach tì dha fhéin. An uair a thainig a’ chailleach dhachaidh chunnaic i làrach na poiteadh anns an teine agus ars ise ris a’ bhodach,

“Ged nach robh mise riamh anns an sgoil, faithnichidh mi O.”

Bha sud roimhe dithis bhràithrean, Dòmhnall is Calum, a’ fuireach anns an aon tigh. Bha iad a’ gabhail latha mu seach a’ cur a-mach an luatha agus a’ glanadh an tighe. Bàsaich Dòmhnall aon oidhche agus an ath fheasgar thainig am ministear do ’n tigh. Chunnaic e nach robh an tigh air a ghlanadh agus ars am ministear.

“A Chalum, carson nach do ghlan thu an tigh?”

“Latha Dhòmhnaill a th’ ann an diugh,” fhreagair Calum.


[TD 400]

A’ Ski-eadh air Uisge
Le CAIRISTIONA DICK

BHO chionn bhliadhnaichean air ais b’ àbhaist dhomh bhith faicinn anns na tighean-dhealbh dealbhan briagha ma na cuir seachad a bhiodh aig daoine air feadh an t-saoghail. Agus an rud a bu mhotha a bhiodh a’ cur farmad orm ’se na nigheanan ’s na gillean a bhiodh a’ ski-eadh air uisge. Chitheadh tu Bàgh Naples le gainmheach gheal réidh, is grian àrd theth a’ deàrrsadh air a’ mhuir—cho gorm is cho còmhnard a’ coinneachadh na Tràghad. ’Nan sìneadh air an tràigh fo’n ghréin, na snàmh anns a’ mhuir bhiodh nigheanan is gillean cho briagha ’s a chunnaic thu riamh. ’Sann mar sud, feumaidh, a bhiodh na seann Ghreugaich air Olympus. An sin thigeadh bàta dh’ an dealbh a’ seòladh cho luath ris a’ ghaoith, a’ stealladh cop mìn geal air a cùlaibh agus ’na deighidh bhiodh nighean àluinn, a craiceann is dath an òir air leis a’ ghréin, deise-shàmh gheal a’ deàrrsadh air a com, bhiodh falt fada dubh a’ siabadh air a cùlaibh. Bhiodh ise ’s gréim aice air ròp a bha ceangailte ris a’ bhàta, a’ gàireachdaich ris a’ Chamara, a’ smèideadh ris an fheadhainn a bh’ air an tràigh—a’ ski-eadh. Nach mise bha sud! Ach ’se bha sud ach tìrean céin.

A nis a bhalaich ort, ’sann a tha e air tighinn nas fhaisge air an tigh. Gu dè chunnaic mi aon latha aig toiseach an t-samhraidh air an locha aig ceann na croiteadh againn fhéin air Tìr-mór na h-Alba ach gille a’ ski-eadh. Gun teagamh cha robh móran de dhath an òir air a chraiceann—’sann a bha e gorm leis an fhuachd an sealladh a fhuair mise dheth. Bha gréim a’ bhàis aige air an ròp a bha ga cheangal ris a’ bhàta—’s beag a bha dh’ fhor aige air smèideadh do ’n fheadhainn a bha ga choimhead. Bha e toirt a dhìol dha fuireach ’na sheasamh ach abair gun robh e gluasad. Carson ma tha nach feuchainn fhéin air.

Suas a chaidh mi chun an tighe agus fhuair mi mo dheise-snàmh. Cha robh i uabhasach fasanta ach smaoinich mi nuair a bhithinn greiseag aig a ski-eadh gu faighinn te bhriagha gheal mar a bh’ air an te bha sud ann am Bàgh Naples. Nuair a rachainn dhachaidh aig na làithean-saora ’s dòcha gur ann a bheirinn aire Sheumais Sheocainn far na giomaich airson feasgar na dhà airson mo thoirt a ski-eadh air an Traigh-Iar—agus thigeadh muinntir a’ bhaile gam choimhead agus an luchd-turais cuideachd. S dòcha gur e deise-shnàmh dhubh a b’fheàrr a thigeadh dhomh. Nach bochd nach robh m’ fhalt na b’ fhaide airson gum biodh e siabadh ás mo dheighidh.

Chaidh mi sìos chun a’ chidhe far am faigheadh tu iasad de ski-


[TD 401]

eachan uisge agus bàta le pàidheadh gu math daor air a son. Fhuair mi ski-eachan—dà phìos caol maide mu cheithir traighea na dh’ fhaid, agus àite annta airson do chasan. Sheall am fear a bha leis a’ bhàta dhomh ciamar a chumainn gréim air an ròp-draghaidh agus an sin thuirt e rium.

“So, cuir sud ort,” agus shìn e dhomh crios-sàbhailidh!

“O thìocais, dé feum a bha agam air a sin? Chan e cleas cunnartach a bha fa-near dhomh. Bha e coimhead furasda gu leòr. Och uill cha robh mi dol a thilleadh a nis.” Agus chuir mi orm gu h-umhail i.

Shuidh mi an sin air oir a’ chidhe, mo chasan as na ski-eachan os cionn an uisge agus gréim agam air an ròp-draghaidh. Bha an ròp slachd air an uisge agus inneal a’ bhàta ag obair gu socair. Bha fear a’ bhàta a’ feitheamh ri fios bhuamsa gun robh mi deiseil. Dh’ fhalbhadh esan an sin cho luath ’s a bh’ aige. Theannaicheadh an ròp agus shlaodadh e mise air mo dhà ski air uachdar an uisge. Dè b’ fhurasda na sin?

Bha ghrian air a dhol ás an t-sealladh air cùl sgòth agus bha mise ’nam shuidhe ann a sin gam lathadh leis an fhuachd agus air chrith leis an eagal. Smaoinich mi ’n uairsin an t-annas a chuireadh so orra aig an tigh—nuair a chitheadh iad mi a’ ski-eadh ás deighidh bàta Sheumais Sheocainn, a’ ghrian a’ deàrrsadh, an cuan cho gorm, a’ ghainmheach cho geal agus mi fhéin le mo dheise ùr—dubh no geal cha robh fhios agam fhathast. Saoil a faighinn Bìor-bhuich? ’S dòcha gur ann a dheanainn an gnothach le aon chas agus bhiodh an t’ éile cho dealbhach air mo chùlaibh mar gum biodh sgiath. Bha mi a’ smèideadh do ’n fheadhainn a bh’ air a’ chladach . . . .

Feumaidh gun robh mi cho fada air falbh ’nam inntinn is gun do smèid mi gun teagamh agus gun do ghabh fear-a-bhàta so mar chomharra gun robh mi deiseil.

Mach a ghabh e. Theannaich an ròp agus bha mise air mo tharraing gu sgiobalta far a’ chidhe, agus bha mi ’n dùil mu cheud troigh suas dh’ an iarmailt. Leig mi ás mo ghréim air a ròp agus sìos a chaidh mi. ’S mi bha taingeil air a’ chrios-sàbhalaidh. Thàinig mi am bàrr a rithist a luib tarsannan a’ chidhe, agus gréim agam air te de na ski-eachan.

Cha deach ro mhath leam an turas ud ach thig an latha—agus gu ’n tig feuch ma thachras dhuibh creutair bochd fhaicinn a’ plubadaich fo chidhe anns na h-eileanan ’s bàta-ghiomaich Sheumais Sheocainn pìos air falbh—gun tog sibh mi!


[TD 403]

[Dealbh]
MACBRAYNES

Na Bataichean-Aiseig Ur Agus Na H-Eileanan
Le UISDEAN MACDHOMHNAILL (Ard-sgoil Inbhir-Nis)

AIR an ath shamhradh bithidh an “Lochmór” agus a càirdean a’ cur cùl ris na h-Eileanan an Iar airson an uair mu dheireadh.

Tha bàtaichean mara ùra gan togail do Mhac a’ Bhriuthainn ann an Obar-Dheadhain agus bithidh iad so a’ gabhail àite nan seann tubaichean a tha ceangal nan Eileanan ri Tir-mór an diugh.

Ged nach eil cuid ga thuigsinn, is e so rud as fheàrr a thachair do na h-Eileanan bho chionn iomadh bliadhna. Chan e Innse Gall a-mhàin a tha dol a bhuannachadh ach Ceann a Tuath Alba gu léir. Tha còmhlan de mhuinntir Steòrnabhaigh an dùil bàta-aiseig a ruith eadar Leódhus agus Ullapul ann an taobh an iar Rois. Nuair a thig na h-aiseagan so gu bith, bithidh e comasach do theaghlach a dhol air feadh nan eileanan air fad le carbad agus tilleadh taobh Steòrnabhaigh agus Ceann a Tuath Alba.

Fosglaidh so na h-Eileanan do bheartas na Galldachd agus faodaidh marsantan am fortan a dheanamh san t-samhradh. A dh’ aindeoin so tha dà nì fhathast a dhìth air na h-Eileanan an Iar. Is e sin barrachd bhùithean agus tighean-fuireach airson an luchd-féill. Cho beartach agus gum bi na Goill cha phàidh iad airgead cruaidh Sasunnach gun nì air a shon agus mar as luaithe a thuigeas na Gaidheil sin ’se ’s fheàrr.


[TD 404]

Chan eil teagamh nach eil na h-Eileanan an Iar buaireasach do mhuinntir nam bailtean móra mu dheas. Nach fhada bhon a thuirt am bàrd Donnchadh Bàn,

“An t-uisge glan ’s an t-àile,
Th’ air mullach nam beann àrda,
Chuidich e gu fàs mi.
’Se rinn dhomh slàinte ’s fallaineachd”

agus chan eil teagamh nach eil so fìor mu Innse Gall an diugh. An déidh fuaim agus cabhag nam bailtean, gheibh luchd-turais fois agus sàmhchar air taobh an iar Alba. A bharrachd air na Goill, bithidh iomadh Eileanach a tha air fògradh gu Tir-mór glé thoilichte gu bheil làithean an aiseig ùir so faisg air làimh. An àite deich uairean mhì-chomhartail anns an “Lochmór” cuiridh na bàtaichean ùra tarsainn air a’ chaolas iad ann an trì uairean.

Nach math an rud adhartas, gu h-àraidh anns na h-Eileanan a bha air an dìochuimhneachadh cho tric. Tha sinn an dòchas a nis nuair tha rathaidean matha gan togail agus bàtaichean ùra gan cur fo ’n comhair gun dean na h-Eileanaich saothair chruaidh airson làithean pailteis a thoirt gu Innse Gall.

[Sanasan]


[TD 407]

[Dealbh]

Uighean Fhaoileag Is Gaol Seoladair
Le UISDEAN LAING, (Abhainn-nan-Eala, Astràilia-an-Iar)

CHA robh cabhag sa bith air Fionnlagh Caol ged a bha a’ Bhealtainn seachad agus an treobhadh fada bho bhith crìochnaichte. Bha a’ chruit aige anns a’ Bhràighe agus co aig nach robh deagh fhios gu robh Bràighe Bhaile-na-Staoine fliuch agus bog? Bhiodh e na b’ fheàrr feitheamh—thiormaicheadh a fearann—chuireadh e làmh ris a’ chrann uaireigin eile. Anns na làithean sin, lethchiad bliadhna air ais, bha pailteas do thìm, fàsaichean farsainn ciar-glas dhi, aig na cruitearan. Agus dé b’fhiach an tìmsin? Leth-chrun a latha air a speal, dà thasdan a’ sgaoileadh inneirich, ochd sgillinn diag a’ ceangal—nuair nach robh làithean féille droch shìde no cion obrach a’ cur stad air saothair fearainn agus cladaich. Bha cho math do dhuine a làmhan a chur ’na phòcaidean agus a fàgail ann.

Anns a staid inntinn so, smaointich Fionnlagh nach biodh nì cho tlachdmhor ri sràid a ghabhail air a shocair mu chuairt nan cruitean fiach a faigheadh e mach dé bha daoine eile a’ dèanamh no smaointinn. Cha robh e fad air a sgrìob nuair a thug e an aire gu robh duine mór, coltach o astar ri Calum Mór Chnoc-na-Leacan, agus dithis dhe na sgoilearan còmhla ris, a’ làimhseachadh seòrsa do dhéile leathainn aig taobh a deas Loch-na-Bogaich, làmh ri Gob-a-Choidhleum. Ràinig e iad—’se an gille mór a bh’ ann agus bha e a’ cuideachadh nam balach a’ cur ri chéile ràgh anns a robh dùil aig an dithis ghillean beaga dhol a-mach air a loch gu Eilean-a-Choidhleum. Bha Calum air uidheam shaoirsneachd a thoirt thuca—òrd, sàbh, tairgnean agus rola de ròpa caol cruaidh agus bha poca aig na gillean fhéin anns a robh iad a’ dol a chur nan uighean faoileag a bha lìonmhor air an eilean aig an àm so dhe ’n bhliadhna.

Chan e gu robh déidh sa bith aca air biadh cho searbh ’s cho fiadhaich ri uighean fhaoileag—bha cho math leo a fiaclan a chur an gréim ann a feòil seann reithe air a robh a’ bhragsaidh no ann an aran eòrna anns a robh tuille ’s a chòir do smodal a chaidh a-measg na mine anns a’ mhuileann. ’S gann gu robh duine no brùid anns a’


[TD 408]

[Sanas]

Bhaile a bhiodh deònach blasachadh air uighean fhaoileag an dara turas ach cù MhicCeileag, beathach a réir Eachdraidh Chronaichte Bhaile na Staoine, cho acrach ’s a bha riamh an garbhchriochan Uibhist.

Oidch’ àraidh anns a sgoil-oidhche dh’ innis an òigre do ’n Mhaighstir-sgoile gu robh muc-mhara marbh air an tràigh aig Gob-a-chonais agus choisich e suas machair Sgarbhacleit an ath fheasgar fiach a faiceadh e i. ’Se annas a bha innte. A chionn nach robh muc-mhara no uiread is muc-ruadh no dallag ri fhaicinn, dh’ fhaighnich e anns a sgoil air a larna-mhàireach dé a thachair do ’n mhuc-mhara agus fhuair e freagairt a chuir iongnadh air, “Dh’ ith cù MhicCeileag i.”

Air a latha so bha feum àraidh aig na balaich air na h-uighean. Mun tàinig spuirt Shasuinneach gu ruig Uibhist, bha e ’na chleachdadh aig na sgoilearan a bhith ri cluichd-an-tighe, speilean, iomain agus blàir-phluic air sliabh ris an canadh iad an Cumhag. ’Se cluichd shalach a bh’ anns na blàir agus dhiùlt a Maighstir-sgoile cead dhuinn a bhith ri còmhstri cho mosach ’s cho robach ann am pàirc-cluiche an tigh-sgoile.


[TD 409]

Bha an dithis ghillean air an inntinn a dhèanamh suas gum biodh uighean fhaoileag, co-dhiù nam biodh iad grod, cus na b’ fheàrr na na plodain mòintich leis am biodh iad mar bu trice a’ dalladh air a chéile air a’ Chumhag. Sgoilear sam bith a thilleadh do ’n sgoil an déidh àm dìnnearach le spuachdan dubh do mhòinteach bhog air fhalt no air a chuid aodaich, gheibheadh e na stràcan bho ’n Mhaighstir-sgoile agus chuirte mach ás a sgoil e gu Runnach Earchaidh fo smachd <eng>“pupil-teacher”<gai> gus an glanadh e e fhéin. Ach nam biodh spuachdan buidhe do dh’ uighean fhaoileag air—agus na h-uighean grod—dé crìoch a’ ghnothaich? Gun teagamh, nan tachradh a leithid a rud, bhiodh an ceòl feadh na fìdhle agus, mar a thachair nuair a bha a’ bhreac mhór sa’ Bhaile, math-dh’ fhaoidte gu feumadh iad a sgoil a dhùnadh—gus a stadadh na faoileagan air breith. ’Se “fun garbh” a bhiodh a sin, mar a thuirt Murchadh Beag, an gille éibhinn Sgiathanach rium ann an Cinn-a-ghiùsaich a latha a chaidh am ball-iomain troimh uinneag an tigh-sgoile, a’ toirt deagh sgailc air an t-sròin do mhaighstir-sgoile air a robh gràin aige. Cha chreid mi gu robh na blàir a’ còrdadh ris a’ Mhaighstir-sgoile. ’Sann á Sasuinn a thàinig e, rathad Lunnainn, agus bha sinn fo amharas nach robh e eòlach air blàir-phluic ann a sgoiltean Shasuinn idir. Na Sasunnaich sin—’se daoine neònach a bh’ annta, cha chuireadh na Staoinich nì sa bith seachad orra. Bha iad cho iongantach ri Barraich agus Leódhusaich. Tha iomradh anns an Eachraidh Chronaichte gum biodh na Sasunnaich ag ithe ballaig-bhuachar agus easgannan beaga dubha á Loch Raineach agus bha e duilich a chreidsinn gun itheadh cù MhicCeileag fhéin treallaich ana-cneasda dhe’n t-seòrsa sin. An diugh, chanadh sinn, ann an Gàidhlig ùr nam bàrd Leódhusach, cànan nan gugaichean, gum b’ann ann a “Iunibhers” eile a chaidh an togail. Ach thig orm tilleadh air ais.

Nuair a bha ràgh air a cur an òrdugh agus na gillean a’ dol air bòrd, maide chaidh a shàbhadh á bocsa bhrioscaidean ann a làmh gach aon dhiubh airson iomaradh, dé rinn Fionnlagh còir ach bacadh a chur air a’ chùis? A chionn gu robh e furasda dha e fhéin a sgeadachadh ann an ùghdarras nach buineadh dha bha e ’na “shergeant” anns a’ mhilisi—thuirt e, mar fhear nach fuilingeadh cur ’na aghaidh, nach robh e reusanach no sàbhailte do dhithis ghillean òga dhol a-mach air a loch leo fhéin. Rachadh e fhéin agus aon dhiubh air a ràgh agus dh’ fhàgte an gille eile air tìr. Ged a bha deagh fhios aig Calum agus aig na balaich nach robh cunnart sam bith ann—cha robh doimh-


[TD 410]

neachd caolas an eilein ach mu thrì troighean—leig iad le Fionnlagh a thoil fhéin a bhith aige a chionn nach robh Calum airson aimhreit mu dheidhinn gnothach cho faoin.

Mar sin dh’ fhàg an dithis oir a loch agus thòisich iad air iomaradh ach cha robh iad ach mu dheich shlatan air an cùrsa nuair a mhothaich iad gu robh a ràgh tuille is domhainn anns an uisge agus iad fhéin fliuch chun nan glùinean. Cha dèanadh so an gnothach. Thug Fionnlagh air a’ ghille leum thar na déile agus grunnachadh gu tìr agus lean e fhéin air adhart ’na aonar. Bha a’ ghaoth le oiteagan brasa bho’n ear a’ beothachadh fad an t-siubhail agus bha Fionnlagh cho tur aineolach air marachd ’s a bha a’ chuid mhór de chruitearan a’ Bhaile—ma bha a leithid a rud comasach. An àit’ a bhith ag oibreachadh a mhaid-iomaraidh air taobh an fhuaraidh ’sann a bha e ag iomaradh air taobh an fhasgaidh agus bha a’ ghaoth ga tharrainn air falbh an iar air an eilean gu meadhon a loch. Ged a bha an triùir a bha air tìr leth-choma càit a rachadh e fhéin is a ràgh, thòisich Calum air smèideadh air ga chomhairleachadh iomaradh air an taobh eile. Rinn a maraiche sin ach, a dh’ aindeoin a spàirn, bha a’ ghaoth tuille is làidir ’na aghaidh, agus mu dheireadh bha e na b’ fhaid’ o’n eilean na bha e nuair a dh’ fhàg e oir a loch. Cha robh aige ach oidhirp a dhèanamh air tilleadh air ais. ’S math a long a bheir a-mach . . . .

Ged a dhìt e a’ ghaoth-an-ear gu peanas sìorraidh ann an Ifrinn cha do dh’ atharraich sin neart no slighe na gaoithe agus dh’ fhairtlich air Gob-a-Choidhleum a ruighinn. Mu dheireadh thall chaidh stad a chur air ann am bàgh beag salach cuilceach an iar air a’ Ghob agus cha b’ urrainn dha dhol air ais no air adhart—“Fionn ann an tigh a’ Bhlàir Bhuidhe gun chomas éirigh no suidhe,” mar gum biodh. Cha robh e nis ach mu fhichead slat bho oir a loch agus bha e comasach dha Calum Mór a chluinntean ag éigheach “Fuirich far a bheil thu agus caithidh mi ròp thugad.”

Ged is e smior a’ phoidseir a bh’ ann an Calum nuair a bhiodh na geòidh ghlasa ’na shealladh, bha rudeigin fada ceàrr air a chuimse leis a ròpa a latha bha so. An déidh snaoim cruaidh agus mór a chur air ceann a ròpa, air eagal (smaointich Fionnlagh) gu sleamhnaicheadh e troimh làmhan, thilg Calum Mór a ròpa gu seòladair na déile mar gum biodh e a’ caitheamh an ùird aig <eng>“Games”<gai> Dhalabrog. Cha do ràinig a ròpa a ràgh ach nuair a bhuail e an t-uisge, rinn e uiread steall ris an Eas-Bhàn fo thuil agus bha iomagan air Fionnlagh tiota beag dé b’ fheàrr—a bhith air a bhàthadh anns a loch no air a ràgh. Thàinig


[TD 411]

a ròpa rathad Fhionnlaigh an dara turas mar urchair á gunna agus thug a snaoim buille nimheil dha air a’ pheirceal—chuir so seòrsa do thuaineal ’na cheann ach ghléidh a chasan gréim air an déile. Ach cha b’ e so crìoch breislich Fhionnlaigh. Dh’ fhàg a ròpa dòrn an fhir mhóir a rithist leis a h-uile unnsa de neart a bha ’na ghàirdean agus, nuair a bha e dol seachad air làimh chlì Fhionnlaigh, mu àirde na guaille, gheàrr e leum bheag, car air fhiaradh, fiach an greimicheadh e a ròpa. ’Sann a chaill a chasan gréim air a ràgh agus chaidh e fhéin an comhair a chinn a-mach air a loch a-measg na cuilc ’s na rafagaich. Nuair a thog e a cheann os cionn an uisge ’s an eabair, bha shùilean cho làn do pholl ’s do fhiar-locha ’s gura gann a b’ urrainn dha a ràgh fhaicinn. Ach chaidh aige air dòigh air choreigin air streapadh air ais air a ràgh. Bha Fionnlagh truagh a’ faotainn sealladh ùr agus craiteach air dòigh-beatha an t-seòladair “Iad-san a ni gnothach air uisgeachan móra—ann a Loch-na-Bogaich! . . . chì iad gnìomharan—an deamhain, Fear Mór a’ Chnuic!”

Ré na h-uile-thruis so bha na gillean beaga a’ cur car-a-mhoiltean dhiubh fhéin air an fhiar aig taobh a loch—chan fhac iad a leithid do spòrs riamh roimhe—agus bha Calum cho lag le gàireachdaich ’s gura gann a rachadh aige air a ròpa a thilgeadh idir. Air an adhbhar sin cha robh an ath chaitheamh ach socrach agus sìtheil. Rinn Fionnlagh gréim air a ròpa agus chaidh e fhéin agus a ràgh a shlaodadh gu tìr. Bha e air a shàbhaladh—gun mhóran taingealachd nochdte ’na aogas.

Ach chan e so a sgeula gu ceann. Bha leannan aig Fionnlagh air an taobh eile dhe’n loch, Peigi Bhàn, ann am Peighinn-nan-Craoisleach, agus chaidh e a shuirghe orra an ath oidhche ach có bhiodh ann an cidsean na Banntraich, màthair Pheigi, roimhe ach dithis thoirmeisg á Baile-na-Staoine agus, mun do ràinig Fionnlagh an tigh, bha iad air a thoirt a chreidsinn air a’ Bhanntraich gu robh Fionnlagh ann an cunnart a bhàthadh an dé air a loch agus gum biodh e air a bheatha a chall gun teagamh mura b’e ’s gun do shnàmh Calum Mór ga ionnsaigh agus gun tug e gu tìr e. Chreid am boireannach bochd a h-uile facal a thuirt na truillich agus, cho luath ’s a thàinig Fionnlagh a-stigh air an dorus, thòisich i, ann an coibhneas a cridhe, air innse dha a duilichinn nuair a chual i mu chruadal agus a taingealachd nach robh gnothaichean na bu mhiosa. “Fhionnlaigh, a ghràidhean,” ars ise “Nach tusa bha fortanach gu robh an gille sgairteil ud, Calum Mór a’ Chnuic, aig taobh a locha nuair a bha do chunnart cho mór. Mura biodh e cho gaisgeil ’s a bha e, bhitheadh thusa, m’eudail, an dràsda sìnte ’nad ghiobain


[TD 412]

fliuch fuar air grunn a loch oillteil so. Obh! Obh! ’Sann dhut-sa bu chòir buidheachas a thoirt do Dhia nan Gràsan a shàbhail thu nuair bu mhór t’ fheum.”

Cha tàinig diog á bial Fhionnlaigh ach thug càch an aire gun do dh’ fhàs aodann cho dearg ri giomach air a bhruich. Cha b’ urrainn do na gillean casg a chur orra fhéin fada agus thòisich a’ ghàireachdaich—agus bha gàire Peigi os coinn chàich. Chuir an cridhealas so iongnadh mór air a’ Bhanntraich ach cha robh neach a làthair a bha deònach an fhìrinn innse dhi. Ach bha an fhìrinn, ann a riochd ùr, soilleir gu leòr do Fhionnlagh—ann an gàire Peigi. Agus bha an fhìrinn searbh—cho searbh ri uighean fhaoileag.

Chan eil an còrr ri “ràgh.”

P.S.

1. Chan eil e furasda ùghdar na h-Eachraidh Chronaichte a lorg aig a latha ’n diugh ach feumar aideachadh follaiseach a dhèanamh do na fir-deasachaidh agus do na leughadairean—ma tha gin ann—nach biodh e comasach, ás aonais na h-eachdraidh luachmhoir so, a sgialachd a chur air pàipear.

2. Ma tha neach sam bith ann am Baile-na-Staoine no anns an nàbaidheachd amharasach gu bheil e a’ faicinn a dhealbh fhéin anns a sgialachd, chan eil e a’ mealladh duine air thalamh ach e fhéin.

[Sanasan]


[TD 413]

[Dealbh]

TEINE CEANN FOID
le Ailean Caimbeul MacGilleathain

Eadar-theangaichte le Pol MacAonghais


[TD 414]

Teine Ceann Foid
EARRANN IV

Portrigh air an Oidhche

NUAIR a fhuair sinn am bàta fo sheòl ’s a thog sinn a-mach ris a’ ghrìpe uabhasach ud, bha mi fhìn glé thaingeil gur e Màrtainn a bh’ aig an stiùir, seach duin’ eile de ’n sgiobadh. Tha an grìp ud deas gu Portrìgh cho oillteil ri cladach tha ’n Alba agus b’ e duine gu math dàna agus do ’m b’ aithne a ghnothach fo sheòl a rachadh gu deònach air oidhche dhorcha fo na stalaichean ùdlaidh ud. Is iomadh iasgair ghiomach a chaidh a dhìth air an dearbh chladach—bràthair m’ athar fhìn air fear dhiubh.

Ach a-nochd bha earbsa agam ann am Màrtainn. Air muir cha b’ e ’n aon duine idir a bh’ ann agus b’ e iongnadh nan iongnaidhean leam a bhith ga fhaicinn. Bha e gun eagal gun uallach, gun aon mhothar baoth gàire tighinn ás a chorp nuair fhuair e falmadair ’na dhòrn is a h-aodach a rèir a roghainn. Is e bh’ againn sa’ chuideachd ach smear a’ mharaiche agus bu mhath e bhith leinn, air oidhche de ’n t-seòrsa seo, le oiteagan grànda a’ tighinn a-nall oirnn o chladach Rathasaidh.

Leis a’ ghaoith tuath a’ tighinn làidir air a gualainn, bha astar math aig an <eng>Sea-flower<gai> is i gearradh nan stuadh gu h-aigeannach. Ged a bha ’n oidhche fuar is frasan fionnar gar claoidh uaireannan, cha do dh’ fhairich mi fhìn fad sam bith e gus an do nochd rubha cas Sgoire Breac. Bha bial bàgh Phortrìgh leis oirnn ann an tiotan.

Nuair a dh’ èalaidh Màrtainn na b’ fhaisge ri na creagan is e deanamh deiseil gus a tionndadh a-stigh do ’n acarsaid, bha mo chridhe plosgail gu h-eagalach. A rèir mar a chuala mi, bha an Sgeir Dubh an àiteiginn faisg oirnn a nis ach òirleach dhi chan fhaicinn san dorchadas. Mun d’ fhuair an <eng>Sea-flower<gai> tighinn mun cuairt dòigheil, rug droch mhuir oirre, oir bha ghaoth ’s an sruth a’ strì ri chéile aig bial a’ bhàigh. Nuair a lìon na siùil a rithist chaidh i fodha chun a’ bheòil, is chunnaic mi san dorchadas, an sàl a’ srùidhleadh geal mu na bacan aice. Rinn sinn uile gréim bàis air a cliathaich ach chùm Màrtainn a h-asnaichean san fhairge mar seo fad ùine mhóir gus an robh mi cinnteach gun sgàineadh a cuairtean air neo gun rachadh car dhi mu ’r cinn. Bha mi ’g ùrnaigh gun cuireadh e


[TD 415]

beagan an ceann i, ’s gun toireadh e faochadh dhi ach bha e cho math nach do chuir. Nuair a shìolaidh a’ ghaoth beagan ’s a fhuair i éirigh beagan às an fhairge, thug mi sùil thar a gualainn a-stigh ris a’ bhàgh. Bha gob grànda, biorach na sgeireadh a’ sguabadh seachad oirnn san dorchadas ’s gun eadarainn ach dha no trì shlatan. Thug mi sùil air ais air Màrtainn. Cha robh uallach fo ’n ghréin air, is shaoileadh tu gu robh farsaingeachd a’ chuain an iar aige fo na bùird.

Mu ar coinneamh bha solus rionnagach no dhà o na h-eathraichean iasgaich a bh’ air acaire sa’ bhàgh. Leis a’ ghaoith a tuath nar cùl a nis sguab sinn seachad orra ann an tiotan is theann sinn a-stigh ris a lamraig. Ach chunnaic mi an sin Lachlainn Bàn a’ comharrachadh a-mach a’ bhàigh a bha ’n ear air an lamraig mhóir is chùm Màrtainn a sròn a-mach gus an d’fhuair sinn timcheall Rubha a’ Mhill. Air cùl an rubha bha bàgh mór farsaing. Chùm sinn an iar, a’ dèanamh air an fhasgadh a-stigh ri bun a’ Mhill. Nuair a theann sinn ri cladach, chaidh Iain is Eachann a leagail nan seòl. Bha sraon math aice fhathast is leum Lachlainn Bàn seachad orm gu sgiobalta chun an acaire. Sheas e leis san toiseach agus, nuair a shad e thar na cliathaich e, bha dùileam gun dùisgeadh na mairbh, leis an steall a dh’ éirich. Thug mi sùil uallachail mun cuairt. Ach air tìr cha robh gluasad, no duine beò ri fhaicinn. Nochd a’ ghealach greis bheag eadar na sgòthan is chaidh agam air tigh no dhà mu ’n chladach fhaicinn agus na craobhan móra gruamach a bha fàs air bruaich a’ Mhill. Ach cha b’ fhada mhair an t-soillse. Bha a’ ghealach air a dubhadh ás ann an tiotan is thuit an dorchadas iomallach mun cuairt duinn a rithist. Air taobh thall a’ bhàigh, fada deas oirnn, bha cù a’ donnalaich gu tiamhaidh.

Chruinnich sinn còmhladh san deireadh is shlaod Iain Beag a’ gheòla a-stigh dlùth ris an eathar. Thug mi ’n aire gun robh càch a’ dùr-choimhead air Lachlainn. Nuair a thionndaidh mi bha e air gréim a dhèanamh air gualainn Mhàrtainn agus, leis a’ chlisgeadh a thànaig airsan, is math a dh’ aithnich e dé bha tighinn.

“Seadh, mathà, Mhàrtainn,” arsa Lachlainn air a shocair, “a-stigh do ’n gheòlaidh thu.” “Dhia, ’s mise nach dean dad dheth! Tha mise fuireach san eathar gus an till sibh.” “Iomairidh tu sinne gu tìr, a laochain,” arsa Lachlainn, “agus ni thu gu sgiobalt’ e. ’S math tha fios againn dé tha fa-near dhut. Agus ma tha thu ’n dùil teicheadh air ais leis a’ gheòlaidh, cuir ás do cheann e. Tha sinne dol a thoirt nan ràmh leinn nuair a gheibh sinn air tìr. Fuirichidh tusa mu ’n chladach gus an till sinn. Chan eagal do ’n eathar; fuirichidh


[TD 416]

[Sanas]


[TD 417]

Alasdair an seo leatha.”

“Cha chairich mise cas ás a seo,” dh’ eubh Màrtainn.

Cha do thog Lachlainn a ghuth. “Thoir a’ gheòl’ ort, a laochain,” ars esan, cho socair ’s gur gann a chluinnt’ e, “air neo tha fhios agad dé thachras.” Rinn Màrtainn bruindeil is gearain gu leòr is è rinn, ach thug e gheòl’ air gu math sgiobalta. Lean Iain is Eachann e gun dàil. Thionndaidh Lachlainn rium san dealachadh. “Cùm do chluas ri claistneachd, Alasdair. Nuair a ruigeas sinn an cladach air ais le d’ athair ni mise eubh na comhachaig. Cho luath ’s a chluinneas tu sin, tog an t-acaire, is bi ’n t-eathar deiseil romhainn nuair a ruigeas sinn.”

“Ceart matà,” thuirt mi. Sheall Lachlainn orm greis agus e tuigsinn fìor mhath an t-eagal a bh’ orm is mar a bha mi guidhe ri Dia gun rachadh leotha.

“Coma leat, ’ille,” ars esan. “Bi e againn a-nochd fhathast ’s chan fhad uige, ma ghabhas e idir dèanamh.”

Aig sealbh tha fios gu dé cho fad ’s a dh’ fheith mise an oidhch’ ud ’nam ònrachd air bòrd an <eng>Sea-Flower<gai>. Is cinnteach nach robh e leth cho fad ’s a shaoil mi ach bha clisgeadh air m’ anam fad na h-ùine is eagal dearg mo bheatha orm gun éireadh truaighe air choreiginn do m’ chàirdean. Bha h-uile diasgan a thigeadh ás a’ bhàta no ás na ròpan gam chur á cochall mo chridhe agus, gach mionaid, bha mi feitheamh ri fuaim na h-iorghail o thìr is solus nan lainntearan fhaicinn feadh a’ bhaile air tòir mo dhaoine.

Bha mi cho troimh a chéile leis an eagal ’s leis an iomagan ’s gun do sheas mi greis mhath ag éisdeachd ri eubh na comhachaig, mus do thuig mi dé bha tachairt. Ach nuair a chuala mi fuaim an iomraidh chabhagaich is brag aig na tàimh sna bacan, leum mi chun an acaire. Tharraing mi stigh an ròp cho dian ’s a dheanadh mo chorp ’s mi deanamh mo dhìchill gun maill a chur air càch. Bha cudthrom math ann ach fhuair mi air bòrd e is an fheamainn a shracadh bhar na pliuthain mun cuala mi gheòla sgrìobadh ri deireadh an eathair.

Nuair a thill mi sìos bha Màrtainn ga thogail fhéin air bòrd ás a gheòlaidh. “Greas ort, Alasdair, greas ort,” ars esan agus aonach air, “Tha Lachlainn Bàn gad iarraidh.” Cho luath ’s as urrainn dhut, ’ille!” Bha mo chas air bial na geòladh ann an tiotan ach stad mi far an robh mi. “Carson a tha e gam iarraidh-sa?” “D’ athair, Alasdair. Chaidh d’ athair a ghortachadh. Gu math dona cuideachd Na dean maill sam bith.”


[TD 418]

Thanaig fallas fuar tromham. ’Se seo bu choireach gun do dh’earb Lachlainn na ràimh ris. Feumaidh gu robh m’ athair an droch shuidheachadh da-rìribh. Thug mi cruinnleum do ’n gheòlaidh is dh’ iomair mi mar dhuine air chaoch is an t-eagal ’s an t-uallach a’ fàsgadh mo chridhe. Rinn mi gu tìr ann an tiotan agus leum mi ás a’ gheòlaidh. Nuair a fhuair mi a toiseach a tharraing air an fhiar, choimhead mi mun cuairt airson chàich. Aig an dearbh àm, thanaig sgàineadh eadar na sgòthan a bha seòladh os mo chionn is nochd iomall na gealaich is dheàrrs a solus a-nuas air a’ bhàgh. Thug mi sùil air mo chùlaibh is chunna mi ’n rud a thug na deòir—deòir na tàmailt agus is searbh iad—gu mo shùilean. Bha an <eng>Sea-Flower<gai> air togail a-mach fo a h-aodach is an deagh astar aice nis timcheall Rubha a’ Mhill.

Sheas mi gun ghluasad, mar fhear air a shuim a chall agus gluchd a’ chaoinidh ag éirigh ’nam chom. Dé feum tuilleadh a bhith guidhe sgrios air Màrtainn cealgach. Bha e air dearg amadan a dheanamh dhiom is bha h-uile dad caillte nis air thàilleamh cho faoin ’s a bha mise.

Nuair thainig iad a-nuas an leathad ’nan roid—Lachlainn is m’ athair is an dithis eile is ràmh an urra air an gualainn, cha b’ urrainn dhomh diog a radha an toiseach riutha, ged a cheistnich iad gu teann mi. Mu dheireadh dh’ inns mi dhaibh an rud a bha iad air a thuigsinn mu thràth, gun deach mo char a thoirt asam ’s nach robh sgial air an <eng>Sea-Flower<gai>.

“Feumaidh gun d’ fhuair e gréim air paidhir ràmh eile an àiteiginn mu ’n chladach,” arsa Lachlainn. “Tha geòla na dhà ri port sa’ bhad-sa tha mi cinnteach.” An còrr cha duirt e mu Mhàrtainn ged is cinnteach gu robh e guidhe sgrios air anam cealgach. B’ e ’n ath rud a dh’ eubh e. “Am falach na ràimh sin fhearaibh, cho luath ’s a th’ agaibh! Caithibh suas eadar na craobhan iad.” Leum e fhéin sìos gu oir na tuinne is ghlac e na ràimh a bha sa’ gheòlaidh. Cha robh fhiosam dé chanainn nuair a thilg e mach air a’ mhuir fear mu seach, iad. Rug e ’n uair sin air a’ gheòlaidh is ghrunnaich e mach leatha gus an robh an t-uisge fo na h-achlaisean aige. Le aon ùpag, chuir e car dhith is phut e mach air an t-sruth i. “Cumaidh siod cagnadh riutha greis bheag air choreiginn,” ars esan is e tighinn air tìr bog, fliuch. “Saoilidh iad gun deach car dhi, is sinn innte. Nis, a-mach á seo sinn! Dh’ fhalbh e ’na leum, is sinne ás a dhéidh, a-null ri oir a’ bhàigh, gus an d’ fhuair e frith-rathad beag a bha ruith suas eadar na tighean.


[TD 419]

Chùm sinn oirnn cho math ’s a b’ urrainn dhuinn ás a dhéidh ged a bha an dìreadh a nis a’ fàs gu math cas. Rànaig sinn an sin caol-shràid dhorcha eadar dà bhalla àrd. Ged nach b’ aithne dhomh idir Portrìgh ro mhath bha mi deanamh dheth gu robh sinn air taobh an iar a’ bhaile faisg air a’ chòmhnard far am biteadh reic nan each air an t-samhradh. Bha sinn an impis ruith air adhart nuair a stad Lachlainn mar gum buaileadh am peilear e. Chuala sinn uile gu taisbeanach na brògan tacaideach a’ ruith air a’ chabhsair is chunnacas solus nan lainntearan a’ deàrrsadh air na ballachan shuas mu ’r coinneamh. An ear ’s an iar bha na fìdeagan gan séideadh. Bha sinn air ar cuartachadh! Cha robh dol ás againn a nis, mura tilleamaid chun a’ chladaich, ’s cha robh dòigh air teicheadh ás a sin gun bhàta bheireadh ás sinn.

“Greasaibh oirbh,” arsa Lachlainn, is e cromadh air a ghlùinean.

“Null air a’ bhalla sibh!” Leum Iain Beag air a dhruim is fhuair e gréim a dhèanamh air a’ mhullach. Ann an tiotan bha e gobhlach air mullach a’ bhalla agus e slaodadh m’ athar suas ri thaobh. Thog e mise suas an uairsin is leum mi sìos air an taobh thall ás déidh m’ athar. Bha Eachann is an dithis eile nuas ás ar déidh ann an tiotan. Cho luath ’s a bhuail a bhuinn an talamh, leum Lachlainn a-null tarsainn a’ ghàrraidh eadar na toran mhóra mhaidean a bha sud ’s an seo a-measg an fheòir. Stad e aig bothan beag fiodha bha taobh thall a’ ghàrraidh is dh’ fhiach e na h-uinneagan. Bha té dhiubh nach robh glaiste. Dh’ fhosgail e air a shocair i agus, fear an déidh fir, chaidh sinn a-stigh.

Bha am bothan seasgair ud làn de fhàileadh cùbhraidh an fhiodha agus an t-ùrlar làn shlisein.

“Leigibh ur n-anail a nis, fhearaibh,” arsa Lachlainn air a shocair, “Is dòcha gum bi sinn greis mhath an seo.”

Bha mi sgrùbail san dorchadas airson àit anns an suidhinn. Dh’ fhairich mi fo m’ làimh bocsa làidir, fiodha is shuidh mi air uachdar gu math taingeil cothrom faochaidh a thoirt do m’ chasan, a bha call an lùis, ’s a’ dol air chrith fodham. Shìn càch air an ùrlar a-measg nan slisean, iad fhéin air an claoidh gu mór. Bha aonach air a h-uile duine againn agus, le fuaim socair na h-analach is fàileadh tlachdmhor an fhiodha air feadh a’ bhothain, thuit an cadal gu trom orm fhìn. Ach mun do thàr mo shùilean dùnadh, chuala mi na fìdeagan a rithist. “Isd! Isd!,” dh’ eubh mi gu cabhagach agus am fuaim a’ sìor thighinn na b’ fhaisge. Chualas buillean troma, fiadhaich air dorsan, daoine


[TD 420]

[Sanas]


[TD 421]

ruith an sud ’s an seo is cuideigin ag eubhach òrdan. Cha do ghluais duin’ againn. Thòisich an sin gnogadh cho cruaidh ’s gun do shaoil mi ’n toiseach gur ann air dorus a’ bhothain a bha e. Bha cuideiginn ag eubhach is cha robh e fada bhuainn. Chuala sinn an dorus ga fhosgladh is monabar bruidhne. Cha deanamaid a-mach facal, ach chualas cuideiginn a’ deanamh gàire mór cridheil. Chaidh an dorus a dhùnadh is thòisich na fìdeagan ás ùr. Bha iad cho faisg ’s gun do dh’ éirich sinn nar seasamh leis an eagal. Ach bha fuaim nam bròg ’s nam fìdeag a’ sìor tharraing bhuainn mean air mean is thuit sàmhchar throm phrìseil oirnn a rithist. Shuidh mi sìos air ais air mo bhocsa is shocraich càch iad fhéin air an ùrlar air ais. Cha do ghluais ’s cha do bhruidhinn duine againn fad ùine mhóir. B’ e m’ athair a’ chiad fhear a thuirt facal. “Is bochd nach do dh’ fhàg sibh sa’ phrìosan mi, fhearaibh. Cha tig an latha gheibh sinn ás a seo. Bidh sibhse uile sa’ phrìosan air mo sgàth-sa fhathast.”

“Eisd Alasdair,” thuirt Lachlainn. “Na cluinneam an còrr asad mu dheidhinn.”

Dh’ fhosgail dorus a’ bhothain cho socair ’s nach cuala duin’ again e. Ach, nuair a dheàrrs solus na lainnteir a-stigh oirnn, dh’ éirich sinn sgiobalta gu leòr gu ar casan, tha mise ’g innse dhuibh.


Slighe Chunnartach

Taing do Dhia, cha b’ e na polasmain, is dagaichean ’nan dòrn a bh’ air cùl na còmhladh, ach duine ’na ònrachd, is gun dad ’na dhòrn aige ach a lainntear a chuir an clisgeadh oirnn. Gun aon fhacal a ràdha, dhùin e ’n dorus air a shocair ás a dhéidh agus ghabh e nall far an robh sinn. Thog e ’n lainntear suas os a chionn gus am faiceadh e na b’ fheàrr sinn is fhuair sinne cothrom air deagh sgrùdadh a dèanamh air fhéin. Bha e mór dhe fhéin agus aghaidh ghrinn, thlachdmhor air, shaoil mi. Bha fhiasag fada, dubh agus, ’na cheann, sùil gheur dhàna. Mur do mheall mo bharail mi, bha lasadh mear anns na dearbh shùilean sin nuair a laigh iad air a’ chòmhlan de dhaoine gealtach, giobach a bha mu choinneamh.

“Seadh, seadh, a Lachlainn,” ars esan, mu dheireadh thall, nuair a bheachdaich e oirnn uile. “Is tha thu mealtainn fasgadh mo bhothain gun fhios, gun fhoighneachd dhomh, tha mi faicinn.” Bha fiamh a’ ghàir’ air. B’ fhurasda aithneachadh a nis gun robh an t-àite falaich seo san amharc aig Lachlainn nuair a thug e nall air a’ bhalla sinn is gun robh earbsa aige san fhear seo nach brathadh e sinn.


[TD 422]

“Cha robh e furasda,” arsa Lachlainn air ais ris, “móran rabhaidh a thoirt seachad. Tha fios, a Shomhairle, gun gabh thu ar leisgeal an turas seo. Chuir luchd nam fìdeag nar cabhaig sinn, tha thu faicinn, is b’ fheudar dhuinn a bhith caran dàna. Cha chreid mi nach do thog iad orra, gu tà.”

“O thog. Cha till iad an taobh seo greis fhathast. Dh’ inns mise dhaibh gum faca mi feadhainn a’ dèanamh air a’ chladach ’nan cabhaig is a-mach a thug iad mar dhròbh chon ás déidh ablaich.”

“Chuala sinne gnogadh cruaidh gu math faisg air làimh,” arsa Lachlainn.

“Chuala, tha mi cinnteach. Bha iad aig dorus mo nàbaidh. Tha esan sa’ “mhilitia,” is thanaig iad ga iarraidh.”

“’Se ’n dubh éiginn a th’ orra,” arsa Lachlainn, “ma tha iad ag iarraidh cuideachaidh o ’n “mhilitia”. B’ fheàrr dhaibh còmhlan chailleachan gan cuideachadh.’

“O tha éiginn sa’ ghnothach, gun teagamh,” arsa Somhairle. “Tha éiginn air na polasmain ’s gu leòr dheth. Mura glac iad sibh roimh mhadainn bidh e gu math searbh dhaibh, theid mise ’n urras. Chan ann a h-uile latha theid fear a bha ’n earbsa riutha a spìonadh ás a’ phrìosan is an Siorram mór fhéin san aon bhaile riutha aig an àm.”

“Ivory! Chan eil thu radha!” dh’ eubh Lachlainn.

“An dearbh fhear,” fhreagair Somhairle. “Tha e ’na chadal san tigh-òsda sin thall an ceartuair. Chan eil e leth-chiad slat bhuainn. Ni na polasmain an dìcheall sibhse fhaighinn fo ghlais roimh mhadainn, faodaidh sibh bhith cinnteach. Ma dhùisgeas am fear ud ’s gun lorg air a’ phrìosanach, mo thruaighe na polasmain, fhearaibh!”

“Ach cuin a thanaig Ivory, gu tà?”

“Greis roimh mheadhoin oidhche. Thanaig e le ciad cabhaig á Gleann-dail. Tha ùpraid thall an sin cuideachd, tha mi cluinntinn.”

Sheall e oirnn greis gun ghuth a radha is e slìobadh na fiasaig air a shocair.

“Bha ’n duin agaibh fhéin, Major Traill, ga choinneachadh.”

“Robh gu dearbh,” arsa Lachlainn, “Cha chualas dé bh’ eatorra?”

Rinn Somhairle snodha gàire. “Chuala laochain, facal air an fhacal.”

“Ciamar, air thalamh bhuan?”

Rinn Somhairle snodha gàire. “Is aithne dhut Padraig Beag, cha chreid mi? Fear beag dubh is cas mhaid’ air; tha e ’g obair san tigh-òsd. Co-dhiù, tha Pàdraig a’ deanamh éisdeachd gu leòr, tha e coltach,


[TD 423]

nuair bu chòir dha bhith ’n ceann a ghnothaich. Tha cùil bheag os cionn rùm an t-Siorraim, far an cluinn e h-uile facal a tha dol eadar Ivory ’s na bhios a’ tadhal air. Bha boil eagalach air Traill an turas seo, bha e radha; bha e bòilich ’s a’ sgalartaich ri Ivory gun robh e an cunnart a bheatha. Bha e radha gun tugadh ionnsaigh air ’s gun do theabadh a mharbhadh.”

Cha duirt duin’ againn diog. Thog Somhairle suas an lainntear is sheall e air aodann Lachlainn. “Seadh, seadh,” dh’ amhairc e.

“Chan e ’m bàillidh an aon fhear a fhuair a leòn, tha mi faicinn.”

O latha na sabaid mhóir, bha mi air a bhith tric gu leòr an cuideachd Lachlainn ach leis an dorchadas, cha d’ fhuair mi fhathast cothrom chun a seo, air an aodann aige fhaicinn dòigheil. Bha lot air an duine bha oillteil. Shaoileadh tu gur e spuir mhór na h-uilebheist a rinn an sracadh eagalach ud ’na bhus is nach leighiseadh an fheòil am feasd. Bha an lot gun ghròbadh ri chéile dòigheil fhathast is bha sileadh a’ tighinn ás.

Leag Somhairle an lainntear caran cabhagach is dh’ aithnich sinn gu robh e diombach dhe fhéin ar n-aire tharraing chun an fhir eile.

“Dé an còrr a chuala Pàdraig?” arsa Lachlainn. “Chuala,” arsa Somhairle, “gun robhar a dol a ghairm na <eng>Marines<gai>.’

“Cha tig an latha!” dh’ eubh Lachlainn, gu cabhagach is uallach air gun gabhamaide dragh do ’n naidheachd seo. “Cha leigeadh Riaghaltas na dùthcha leotha a leithid de rud a dhèanamh!”

“Gu dé tha thu radh?” dh’ eubh am fear mór. “Nach tusa tha faoin, a Lachlainn. Càit’ an d’ fhuair thu bharail sin air Riaghaltas Lunnainn? Tha an càirdean fhéin aig an luchd riaghlaidh, a laochain, is chan eil mise na thusa, Lachlainn, san àireamh. Mur eil fhios agad fhéin dé tha muinntir Lunnainn a’ smaoineachadh dhiot is de do sheòrsa, innsidh mise dhut—nach eil unnaibh ach dearg eucoirich, cho borb ’s cho fad air ais ri na cinnich dhubha. A dhuine bhochd, chan iarradh iad an còrr ach na <eng>Marines<gai> a chur a thrusadh do ’n eilean agus ar sguabadh bhar na croitean.” “O cha teid ar sguabadh cho furasda ri dròbh chaorach idir <eng>Marines<gai> ann no ás,” arsa Lachlainn. “Agus ’s fheàrr dhuinne nis na cnuic a thoirt oirnn.”

“Chan e nochd an oidhche, Lachlainn,” arsa Somhairle, “Ciamar a tha thu ’n dùil a gheibh sibh a-mach á Portrìgh a-nochd agus a h-uile polasman a ghabhas cruinneachadh a’ feitheamh cothrom leum oirbh?”

“Mura dean sinn a nis e, cha dean sinn am feasd e; chan fhada tuilleadh gus am bi solus an latha ann.”


[TD 424]

“Latha no oidhche, cha bhi e furasda,” fhreagair Somhairle is e a’ breith air mhuilchionn air m’ athair. “Có is fhasa aithneachadh na fear is làmh ga dhìth? Ma chuireas sibh sròn a-mach á seo, theid ur glacadh.”

Chaidh Lachlainn Bàn fo smaointean ach bha fios againn uile gun robh ’n fhìrinn aig Somhairle is nach robh rian air fiachainn a-mach is am baile làn dhaoine gar siubhal. Cha duirt a h-aon againn diog. “Innsidh mise dhuibh mar a gheibh sinn fear na leth laimh á Portrìgh!” dh’ eubh Somhairle agus a dhà shùil a’ lasadh ’na cheann.

“Ciamar sin?” Dh’eubh càch a’ cheist còmhladh. Cha robh cabhag sam bith air Somhairle. Is e bha moiteil ás fhéin, is sinn uile a’ feitheamh ri fhacal. Mu dheireadh thuirt e, “Cuiridh sinn ann am bocsa an t-seann ghìobair e! Tha cairt a’ falbh, a chiad rud sa’ mhadainn leis, taobh a’ bhail agaibh fhéin.” Bhuail e sgailc air a’ bhocsa air an robh mise ’nam shuidhe a’ leigeil m’ analach. Cha b’ e “bocsa,” mar a bh’ aig Somhairle air, a bha fodham-sa idir, ach smear na ciste-laighe!

Tràth an larna-mhàireach bha cairt is each aig taobh tigh Shomhairle. Bha a’ mhadainn ceòthach, tais le uisge mìn a’ tighinn ás na speuran

[Sanas]


[TD 425]

gun sgur is gun móran soillse a’ laighe air a’ bhaile ged a bha ghrian greis air éirigh. Ach cha b’ e cion na soillse bha cur dragh oirnn ach mar a bha ’n ùine dol seachad is Somhairle fhathast a’ fuidealadh mu ’n chiste ’s a’ comhairleachadh ’s a’ mùidheadh air an fhear a bha leis a’ chairt. Ach mu dheireadh fhuair sinn gluasad a dheanamh agus dh’ fhàg sinn beannachd aig Somhairle. Bha glag aig a’ chairt a dhùisgeadh na mairbh agus bha fear na cartach is a shùil an ear ’s an iar le eagal gu nochdadh polasman no <eng>militiaman<gai> á cùil air choreigin. Rinn sinn suas air sràid mheadhonach a’ bhaile. Eadar na tighean ’s na togalaichean air gach taobh dhuinn, bha faram eagalach aig a’ chairt a nis. Ach cha robh gluasad o dhuine thall no bhos. Air gach taobh, bha na bùthan dùinte, dorcha is na bùird fhathast ri na h-uinneagan aca.

Gu dearbh b’ e sgioba annasach a lean a’ chiste ud a-mach á Portrìgh Bha sinn ann sianar uile gu léir. A bharrachd oirnn fhìn, bha ann an gille aig Somhairle agus mac peathar do’n ghìobair a dh’ eug. Gu dearbh cha do chòrd coltas an fhir seo rium fhìn—duine sàmhach, gruamach. Cha robh mise air móran earbsa chur anns an dearbh shiad, ach tha e coltach gun do mhùidh Somhairle gu h-uabhasach air mura biodh e stòlda air an turas agus b’ fhurasd’ aithneachadh gun do chuir an saor eagal a mhionaich air. Ri m’ thaobh bha Lachlainn Bàn agus a cheann crom. Bha còta mór air a fhuair e ’n iasad o Shomhairle; cha b’ ann airson a chumail blàth, ach airson an lot a bh’ air a bhus a chumail am falach o dhaoine.

Dhìrich sinn ás a’ bhaile agus a-mach an rathad àrd a tha mu choinneamh a’ chidhe, gun tachairt ri duine beò. Chùm sinn air adhart mar sin is ceum san uair againn ás déidh na cartach gus an do nochd sinn a-mach ris a’ mhonadh. Bha an rathad na bu chaoile nis is na fiar-lochain is na puill-mhòna air gach taobh dhuinn. Bha corra mhìle de ’n dearbh rathad romhainn mus ruigeamaid am baile againn fhìn fada ’n iar-thuath oirnn agus is iomadh dìreadh cas, cunnartach agus leathad corrach a bha san astar sin. Aig sealbh a bha fios an ruigeamaid leth an astair mus d’ readh ar glacadh. Ma b’ fhìor Somhairle, bha h-uile rathad á Portrìgh agus a chòmhlan pholasman air, ga gheàrrd.

Ach nuair a fhuair sinn mìle no dhà a-mach air a’ mhòintich gun tachairt ri duine, dh’ fhàs mi fhìn beagan na b’ fhoiseil ’nam inntinn. Feumaidh gu robh na polasmain air dùil a thoirt thairis air neo chunnacas a’ gheòla air a bial fòipe sa’ chaolas agus bhiodh iad a’ creidsinn a nis gun deach sinn uile dhìth feadh na h-oidhche. Cha


[TD 426]

robh anam beò ri fhaicinn agus cha robh a’ gluasad air an rathad romhainn ach corra chaora bha ’g ithe fiar nan claisean.

Bha sinn a’ dìreadh suas leathad cas agus gun sinn ach mu shlat no dhà o’n mhullach, nuair a mhothaich mi fiamh gealtach a’ tighinn air aodann fear na cartach. Thug e sùil sgianach air ais oirnn is bha tuar a’ bhàis air aodann. Ceum no dhà eile agus chunnaic sinn fhìn dé dh’ aobhraich an t-eagal dha. Air cnoc àrd os cionn, deas air an rathad, bha iad ’nan seasamh agus cha bu ghann iad. Chan fhaca mi riamh cruinn, còmhladh uimhir de pholasmain is <eng>militiamen.<gai> ’Nam measg bha duine meanbh, caol is còta clò air. Bha ad chruaidh dhubh air a cheann agus, ’na làimh, steabhag chaol ghrinn. Cho luath’s a nochd sinn am fianuis air mullach a’ bhruthaich, steòrl e am bata caol an taobh a bha sinn is thanaig fear de na polasmain a-nuas an rathad ’na ruith. Bha e ’g eubhach ruinn stad is rinn fear na cartach sin gun dàil sam bith. Sheas sinn mar sin, am meadhon an rathaid is sguir gliog is gleadhraich na cartach nar cluais. Bha fallas fuar a’ tighinn tromham is bha buille aig mo chridhe ri m’ asnaichean.

“Bheil thu faicinn an fhir chaoil air am bheil an còta clò?” dh’fhoighneachd Lachlainn air a shocair. Ghnog mi mo cheann. “Sin agad Ivory, mathà, ’ille.”

Cha robh e ach mu dhà fhichead slat air falbh agus thug mi sùil mhath air. A dhuine bhochd, an e seo e! Có a shaoileadh, ga fhaicinn mar seo le chòta grinn cló air, a chanadh gun deanadh e uimhir riaslaidh air daoine bochda an Eilein Sgitheanaich? An e ’n duine meanbh seo a rinn am miastadh mór sa’ Bhràighe, a dh’ fhoghainn do Mhac a Phearsain ann an Gleann-dail agus a bha, gun sgur, a’ sgiùrsadh nan croitearan? Cha b’ urrainn dhomh gun chuimhneachadh air mo mhàthair is a liuthad latha chuir i ’n t-eagal orm nuair bha mi beag, a’ mùidheadh gun tigeadh Ivory ugam nam bithinn ris a mhì-mhodh. Cha bu mhì an t-aon fhear aig an robh Ivory uaireiginn mar bhòchdan, rachainn an urras, is bhiodh an dearbh fhear ’na chùis eagail do dh’fheadhainn bheaga ’s do dh’ fheadhainn mhóra iomadh latha fhathast, mura biodh barrachd sgoinn ann am muinntir an eilein.

Ach b’ e glé bheag sgoinn a bha ’nam chorp fhìn a nis, is mi coimhead a’ pholasmain a’ dèanamh oirnn. Bha mo chasan a’ call an lùis leis an eagal. Nuair a rànaig e sinn, thug mi ’n aire gun robh e ’g aithneachadh fear na cartach.

“Dé a th’ agad an seo, a Chalum?” dh’ fhoighneachd e. Thionndaidh am bodach agus choimhead e oirnn. Bha mi cinnteach gu robh


[TD 427]

e dol g’ ar brath, is thanaig laige uabhasach orm a theab mo leagail air druim dearg an rathaid mhóir. Ach chuala mi e—agus is gann a chreidinn e—ag ràdha air ais, “Tha corp Aonghuis Chaimbeil, an seann ghìobair ann an Rigg. Tha mi cinnteach nach b’ aithne dhuibh e, tha mi creidsinn? Dh’ eug e uabhasach aithghearr, an duine bochd. Ach fhuair e aois mhór gu tà, aois mhór.”

Ghnog am polasman a cheann agus gun amharus sam bith ’na shùil a nis. Ach thug e cuairt timcheall na cartach fiach an robh dad eile innte a thuilleadh air a’ chiste laighe. Bha e fortanach dhuinn gu robh mac Shomhairle sa’ chuideachd. Nuair a sheall am polasman air ’s a dh’ aithnich e e, cha do rinn e beachdachadh sam bith air a’ chòrr againn. “Siuthad, mathà, Chalum,” (ars am polasman) “cùm ort.” Thug Calum sràchd do ’n each agus thòisich a’ choiseachd ás ùr is bha gliog air a’ chairt a-measg nan cnoc uair eile. ’S beag a bha dhùil aig duin’ againn gun toireamaid ceum eile do ’n àird an iar thuath nuair a chaidh ar stad. B’ e mìorbhuile nam mìorbhuilean nach do dh’aithnich fear de na bh’ air a’ chnoc Lachlainn Bàn. Feumaidh gum b’ e ’n còta mór, slaodach a bh’ air a chuir bhar an amharuis iad. Ach dé nis nan aithnicheadh cuideiginn a’ choiseachd aige? Fad na h-ùine—agus is ann fada gu dearbh a dh’ fhairich sinn i—a bha sinn a’ tarraing á fianuis Ivory ’s a dhaoine, bha sinn a’ feitheamh na mionaid a chluinneamaid eubh air ar cùlaibh gar stad a rithist. Ach cha danaig facal o dhuine de na bh’ air a’ chnoc. Ged nach danaig, tha mise ’g innse gu robh am fallas a’ sruthadh asam gus an do rànaig sinn an leathad os cionn Rigg.

Stad sinn ri fasgadh cnuic agus leig sinn m’ athair ás a’ chistidh. Bha h-uile duine air a dheagh dhòigh agus bha bruidhinn gu leòr a’ dol a nis. Bha m’ athair air a dhòigh glan, agus e a’ deanamh spòrs air a’ ghnothach ’s a’ moladh comhartachd na ciste. Bha truas aige, bha e radha, ri na creutairean bochda aig an robh casan goirte a’ coiseachd á Portrìgh fhad’s a bha esan a’ faighinn smear an t-snuachdain sa’ bhocsa mhór, gun uallach fo ’n ghréin air.

Dhealaich sinn an sin fhéin ri mac Shomhairle ’s ris an fhear eile is rinn sinn air a’ mhonadh. Bha ar n-aghaidh air Garros, baile beag iomallach thall air cùl nan cnoc. Gheibheamaid aoidheachd an sin, bha Lachlainn a’ radha, o Dhòmhnall Og, fear a bha dlùth-chàirdeach dha fhéin. Agus fhuair sinn sin. Is math an còcaire an t-acras, mar a thuirt am fear eile, agus gu dearbh cha d’ rinneadh tarchuis air biadh nuair a rànaig sinn tigh Dhòmhnaill am feasgar ud. Bha brot is


[TD 428]

bonnaich choirce, aran is gruth aig bean Dhòmhnaill dhuinn agus bu ghlan an t-annlan e, is sinn glé fheumach air. Bha mise deiseil de m’ bhiadh fada roimh chàch. Fhuair iadsan ceistean a chur orra gun sgur o gach duine. Nuair a chual’ iad có bha ’n tigh Dhòmhnaill, chruinnich na nàbaidhean a-nall far an robh sinn agus iad deònach ar naidheachdan fhaighinn. Chuala sinn fhìn bhuapa-san gu robh na polasmain air feadh a’ bhaile againn fhìn ’s mar sin shaoil sinn nach robh e glic dhuinn dol na b’ fhaide am feasgar ud. Rinn sinn suas gun caidleamaid an sabhal Dhòmhnaill, chun am màireach co-dhiù. Abair gum b’ ann le deòin a shìn mise sa’ chonnlaich an oidhch’ ud agus a leig mi leis an sgìths sìoladh ás mo chnàmhan goirte agus leis a’ chadal laighe gu domhainn air mo shùilean.

Cha robh mi, shaoil mi, ach gann air tuiteam san trom shuain seo na dh’ fhairich mi draghadh air mo ghualainn. Dh’ fhiach mi ri èaladh air falbh uaidhe agus fois fhaighinn ás ùr sa’ chadal bheannaichte a bha tàladh mo spioraid, ach cha robh dol ás ann. Ghreimicheadh orm na bu tinne agus chuala mi guth m’ athar ag eubhach gu cabhagach rium.

“Dùisg ille, dùisg! Eirich sa’ mhionaid! Tha na polasmain a’ tighinn!”

Chunna mi gun robh càch air an cois mu thràth agus iad gam fheitheamh. Bha Dòmhnall Og ’na sheasamh an dorus an t-sabhail, is lainntear ’na dhòrn, e fhéin agus gille òg mu m’ aois fhìn á Màileagar. B’ esan a thanaig ’na ruith tarsaing na mòintich a thoirt rabhaidh dhuinn, gun robh na polasmain ann am Màileagar agus iad gar lorg anns gach tigh. Leum mi mach ás déidh chàich. Bha gealach mhór, bhriagha ìosal air gualainn Beinn Eadarra agus fìod fhuar reothaidh sa’ ghaoith. Thanaig crith fhuachd orm nach robh idir tlachdmhor an déidh blàths na connlaich.

Mar bu chleachd, b’ e Lachlainn Bàn a thog air suas ri na cnuic agus sinne ’nar deann ás a dhéidh. Gu dearbh bha sraon air an duine agus cha b’ fhada gu robh am fallas gar dalladh ga leantainn. Nuair a fhuair e suas gu math, chùm Lachlainn a-null tuath, a’ dèanamh air na creagan biorach, uaigneach as àirde a tha ’n Tròdairnis. Cha do shocraich a chas gus an robh sinn shuas aig an Dùin Dhuibh. Bha aon rud cinnteach, cha tigeadh polasmain oirnn gun fhios duinn anns a’ bhad àrd iomallach seo am feasda. Shìos fodhainn, chitheamaid soluis a’ gluasad a-null ’s a-nall tuath air Màileagar. B’ ann ’na uair a thug sinn na mullaich oirnn. Thall mu ’n bhaile againn fhìn


[TD 429]

chunnaic sinn tuilleadh sholuis is làmpaichean carbaid a bha falbh ’na deann air an rathad sìos o ’n bhealach.

“Tha na polasmain a’ deanamh an dìchill fhathast,” ars Iain Beag.

“Siùthadadh iad,” ars Eachann, “ach bidh greis mum beir iad oirnne.”

“O, cha bheir iad oirnn a-nochd no ’n ath-oidhch,” arsa m’ athair, “ach nach eil sinn a nis fo ’n choill, fhearaibh.”

“Cha sinn a’ chiad fheadhainn,” arsa Lachlainn, “’S ioma deagh Ghaidheal a bha fo ’n choill roimhe seo—Mac Ghriogair Ruadhshruth, air fear dhiubh. Eil cuimhn’ agad air an òran a rinneadh mu dheidhinn?”

Thug mi sùil air Lachlainn agus e a’ coimhead air a’ gharbhlaich mun cuairt duinn, lom, corrach fo shoillse na gealaich. Thug mi ’n aire gu robh snodha beag gàire air aodann agus uamhar ’na ghiùlain.

“Seadh, fhearaibh,” ars esan, le moit a’ tighinn ’na ghuth. “Bithidh sinne mar a bha Mac Ghriogair. Bithidh ar leabaidh measg nan creag.”


[TD 431]

An Sgeilp Leabhraichean

An Dubh is an Gorm, le Iain Mac a’ Ghobhainn (Roinn nan Cananan Ceilteach Oilthigh Obair-Dheadhain. 10/-).

“Tha an samhradh ann ’s an t-adhar gorm. Chan eil an saoghal dubh an còmhnaidh. Cha bhiodh e nàdurrach.”

Gu bho chionn ghoirid cha robh sgeulachd ghoirid anns a’ Ghàidhlig. Bha gun teagamh sgeulachdan ann agus bha cuid dhiubh goirid, ach ’s math tha fhios nach e sin a tha mi ri ciallachadh. Bha iad sgrìobhte mar a dh’ innseadh bodach seanchas ris an teine, seanchas cho fada is cho toinnte ri siaman. Bha iad air an calcadh le gnathasan-cainnte airson “blas” a thoirt orra—dé bha coltach ri “phìob ’na phluic” neo “anail ’na uchd” gu sin a dhèanamh? Bheireadh so beagan de bhlas na ceothaidh orra, ach glé bheag de dhreach litreachais.

Chan ann le gnathasan-cainnte—neo <eng>clichés<gai>—a bheothaichear an sgeulachd-ghoirid an Gàidhlig, ach le rosg cruaidh glan nach bi an urra ri dad airson a bhrìgh is a bhòidhchead ach a neart fhéin. Chan ann le seanchasan-siamain a dh’ùraichear am modh-sgrìobhaidh so ach le bhith a’ cur shuidhichidhean fo chomhair an leughadair airson gum faic e dha fhéin gu dé tha ri tachairt. Chan e innseadh an t-seanchais a th’ aig an ùghdair ri dhèanamh, ach an gnìomhadh, an suidheachadh a thoirt beò do ’n leughadair.

Tha an sgeulachd-ghoirid fìor mhath gu toirt a-mach suidhichidhean anns a bheil daoine air an toirt còmhladh, agus am buntanas a tha eatorra a shealltainn, ri beothachadh, ri bàsachadh, neo gun ghluasad. ’Se so cridhe sgeulachdan-goirid Mhic a’ Ghobhainn. Ann am Bùrn is Aran tha Iain mu choinneamh a’ Ghearmailtich, an coigreach a’ coinneachadh a mhàthar, am balach air bialaibh athar, an duine dubh còmhla ris a’ chaillich—dithis is dithis air an toirt còmhladh, agus an leughadair ri faicinn dha fhéin—troimh rosg ghlan—gu dé tha ri tachairt.

Thàinig Bùrn is Aran a-mach o chionn trì bliadhna, agus a nis tha Mac a’ Ghobhainn air sgrìobhadh An Dubh is an Gorm, leabhar anns a bheil fichead sgeulachd-ghoirid ann an Gàidhlig. Chan eil duine


[TD 432]

[Sanasan]


[TD 433]

ris na chòrd a chiad leabhar nach fhaigh an tuilleadh tlachd ás an fhear ùr.

Ged a shaoileadh fear-leughaidh gu bheil na sgeulachdan-goirid so glé sgapte—falbh bho Adhamh gu Napóleon, bho Mhac an t-Srònaich gu Abraham—tha iad ann a seagh uile glé fhaisg do chéile. Chan eil e gu diofar dé an t-àm no an tìr anns an suidhich Mac a’ Ghobhainn an sgeulachd—an linn Eden neo ar linn fhìn, an Israeil neo an eileanan maola na Gàidhlig—’sann ri inntinn an duine a tha a ghnothaich. Seach gur ann, tha tìm, anns na sgeulachdan so—an àite a bhith ’na strianaig dhìrich—ri tionntadh ’s ri cur char-a-mhuiltein, toirt ceum air ais neo sinnteig air adhart. Chan eil cuimhne neo mac-meanmhainn ceanghailte ris an “an dràsda” ach ri falbh air ais ’s air adhart gun sgur.

Chì sinn san sgeulachd An cuan ’s na Faoileagan, Napóleon ’na shuidhe anns a’ chladach an Elba, ri coimhead ann an cop na mara blàr mór Waterloo a rithist, agus an t-sàmhchadas agus an dìomhanas ga chur ás a chiall. Nam biodh fiù aon duine aige a thuigeadh na chanadh e—bu mhath leis bruidhinn eadhoin ris an truaghan ud Wellington. Inntinn Napóleon.

Tha feadhainn as fheàrr de na sgeulachdan—mar Am Maor agus An Solus Ur—air a bhith ann an Gairm mu thràth, ach ’s math is fhiach iad a leughadh a rithist. Chan eil càil a sgrìobhas Mac a’ Ghobhainn nach lìrig an tuilleadh brìgh ás déidh an dara neo an trìtheamh leughaidh. Agus tha trì-deug de na sgeulachdan nach robh an clò roimhe.

An dùil a bheil ministear Gàidhlig ann a leughas Abraham is Isaac aon uair anns an eaglais an àite an t-Seann Tiomnaidh? “Chan eil mi a’ tuigsinn,” ars Abraham ris fhéin, “Carson a chaidh a thoirt dhomh?” Chaidh e air chrith le feirg.

Dh’ fhairich e sgian ’na phòcaid. Chaith e seachdain ga geurachadh. Neo Adhamh agus Eubha: “Tha mi ag iarraidh an ubhail,” ars ise. ’S sheall e rithe. Bha ainglean dorcha ’na sùilean, ’s thòisich e dol air chrith mar chraoibh an stoirm. Loisg e ann an teine a sùilean. Chunnaic e i a’ cur duilleagan nan craobhan timcheall oirre mar cheò ghorm timcheall na gréine.

Tha nimh eagalach anns A’ Chòmhradh, far a bheil ministear ri briseadh sìos balach òg a th’ air leabaidh a bhàis. Aig an deireadh chan eil air fhàgail ach an leabhar fuar dubh, nach blàthaich fiù teas na gréine. Tha alt anns an sgeulachd-ghoirid so cho math ’s a tha anns an leabhar. Tha i so glé cheanghailte ris An Dubh is an Gorm,


[TD 434]

an sgeulachd as fhaide a th’ anns an leabhar. Cha deach a leithid a sgrìobhadh ann an Gàidhlig chun a so. Chan eil innte ach litrichean. Trì litrichean deug a tha balach Gaidhealach ri cur dhachaidh ás an oilthigh—litrichean a tha sealltainn mar a tha e ri gluasad air falbh, le tìde, bho shean dhòighean na dachaidh, ifrinn is an dubh, agus ri faighinn sealladh air saoghal ùr, saoghal gorm. Tha an cuspair agus am modh-sgrìobhaidh an so ionmholta. Bithidh an cuspair dlùth ris gach duine a tha ri faicinn mar a tha saoghal nan eileanan ri caochladh. An òigridh ri tighinn a-mach ás an dubh do ’n ghorm.

Bu chòir danns a bhith anns an t-saoghal. Tha sin ceart, nach eil?
Bu chòir gorm a bhith anns an t-saoghal, ged a tha dubh ann cuideachd.
Bu chòir samhradh a bhith anns an t-saoghal a chùl air a’ gheamhradh.

Aig an deireadh, nuair a chaidh aige air briseadh nam bannan gu léir—am bann bho dheireadh, “dé chanadh daoine aig an tigh”—chan eil e an urra ri duine airson faicinn agus faireachdainn an t-saoghail:

Chan ann bho Homer no bho mhinistear ach bhuam fhìn is bho Fhionnghal—an litir so.
Bithibh beò, bithibh beò, chun an fhìor-dheiridh. Ur mac gaolach Coinneach.

Tha an cumadh ùr so ri dol air falbh bho ’n sgeulachd-ghoirid, agus ’sann a tha An Dubh is an Gorm mar sgeulachd, nas fhaisg air dòigh-sgrìobhaidh ás an tigeadh nobhal. An dùil? Ann an <eng>New Saltire<gai>, àireamh 7, tha an sgeulachd so air a leudachadh am Beurla fo ’n ainm <eng>The Black and the Red.<gai> Chan eil rùm an so gu sealltainn ris an dealachadh a tha eadar na dhà.

Ach bu mhath leam beagan a ràdh mu fheadhainn eile de na sgeulachdan. Tha aon neo dhà ann a b’fheàrr leam nach robh idir ann. Dé tha An Léine agus Sgrìobhadh air a’ Bhalla a’ dèanamh anns an taghadh so? Tha Jenkins is Marlowe ri toirt a char cus ás an leughadair—chan fhiach breab aig an deireadh, a tha dha do chur chun an toisich a rithist. Cha robh dorradas sam bith orm nuair a chaidh tigh a’ Bhan-Shoisgeulaiche ’na theine, oir bha i fhéin agus a seanchas car tinn. Thug Anns a’ Bhùrn toiseach <eng>Pincher Martin<gai> ’nam chuimhne, ach ’se sin fhéin uireas. ’N ann bho Golding a thainig Am Prìosanach cuideachd? Cha do thuig mi an fhàinne ghorm—càil ach gorm!—ach bha e rudeigin coltach ri <eng>Free Fall<gai>. Bithidh thu gàireachdainn ri so a Mhic a’ Ghobhainn mar a bha am peantair Aig a’ Chloich Chuimhne: ’S iomadh smuain a thug an luchd-sgrùdaidh ás an inntinnean


[TD 435]

airson sin a mhìneachadh do ’n t-sluagh (ma bha dragh air bith acasan) ach cha robh aon aca ceart. Rinn e gàire beag eile.

Chan fheumar gun iomradh a thoirt air Na h-Iùdhaich—sgeulachd thaitneach agus ghorm. Dùil aig na h-Iùdhaich gun robh iad ri faighinn a-mach ás a’ Ghearmailt ’s ri falbh gu Ameireagaidh neo Póland. Ann an tigh mór brèagha chuir iad dhiabh an aodach airson a nighe fhéin, ’s bha na boireannaich a’ sealltainn ri chéile air làr marbail, cuid le eu-dòchas is cuid le àrdan nuair a thàinig an gas. Ach dé mu dheidhinn na fir?

Tha so an dàrna leabhar sgeulachdan-goirid aig Mac a’ Ghobhainn, agus chan eil gin aig duine eile. Tha cunnart an cois so, ma leanas e, gu saoilear nach eil dòigh-sgrìobhaidh air sgeulachd-ghoirid ach mar a tha Mac a’ Ghobhainn ga sgrìobhadh. Tha An Dubh is an Gorm aonaranach leis fhéin, agus mar as motha a thig am follais de sgeulachdan-goirid a bhios eadar-dhealaichte ris, ’sann as taitnich a bhios e tilleadh air ais thuige a rithist. Leugh thus e; tha e sgaiteach.

FIONNLAGH MACLEOID.


Iul A’ Chrìosdaidh

Seo “Iùl a’ Chrìosdaidh” air tighinn a-mach ás ùr, agus chan eil teagamh nach bi fàilte roimhe am Barraidh agus Uibhist, am Mùideart agus an Eige agus an Arasaig agus anns gach àite sa’ Ghàidhealtachd far am bheil luchd-leanmhainn an t-Sean Chreidimh a’ còmhnaidh. Is fada on a bha feum air, oir chaidh trì fichead bliadhna ’s a dhà seachad o ’n deachaidh e chlò-bhualadh (airson an t-seachdamh turas) ann an Aintigeanais; agus dh’ fhàs leabhraichean cràbhach Caitligeach ann an Gàidhlig car gann air a’ cheann mu dheireadh.

[Sanas]


[TD 436]

[Sanas]


[TD 437]

Tha an clò-bhualadh seo air a leasachadh ’s air a mheudachadh: tha a nis 463 duilleagan ann an àite 372. Tha a nis Litrichean agus Soisgeulan nan Dòmhnach ’s nan Làithean Féille àraid air an cur ris, agus a nis nì e feum mar leabhar Aifhrinn a bharrachd air Leabhar Urnaigh.

Bha obair gu leòr aig an fheadhainn a bha timcheall air a’ ghnothach seo, gun teagamh, agus tha sinn fada ’nan comain. Tha an leabhar air a dheasachadh gu cùramach agus is glé bheag do mhearachdan bualaidh a gheibhear ann. Bu chòir “<eng>N. Alphonsus Liguori<gai>” a bhith ann an àite “<eng>Ligouri<gai>” (taobh v, 235), agus “Aonamh” an àite “Aonaibh” (taobh 430, 446).

’Se an aon rud a tha dhìth air an leabhar seo, ann am bharail fhéin, nach eil an Urnaigh ri Naomh Calum Chille, (a tha ann an “Lòchran an Anma”), no an Aifhreann aige, ann. Is olc an airigh sin, o’s e gràdh agus miadh air Naomh Calum Chille rud anns am bheil Caitligich agus Pròstanaich na Gàidhealtachd ag aontachadh ri chéile. Tha mi an dòchas gum faighear ann iad ma théid clò-bhualadh eile a dheanamh uair sam bith.

FEAR CHANAIDH.

[Sanasan]
