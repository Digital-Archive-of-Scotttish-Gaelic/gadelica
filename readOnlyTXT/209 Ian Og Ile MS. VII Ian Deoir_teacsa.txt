[DA 1]

IAN OG ILE
MS. VII, IAN DEOIR


[DA 2]

[Blank]

[DA 3]

IAN OG ILE
MS. VII, IAN DEOIR

EARRAN 1
BLAR TRAIGH
GHRUINNEARD

<eng>JOHN GRANT BOOKSELLERS LTD.
31 GEORGE IV BRIDGE, EDINBURGH
1950


[DA 4]

ERRATA.

For às reas as passim.
For à read á passim.
For ghnothnach read ghnothach. Page 10 line 17.
For Bitheabh read Bithibh. Page 12 line 28.
For Chaid read Chaidh. Page 20 line 19.<gai>

[DA 5]

Roimh-ràdh

A LEUGHADAIR, gheibh sibh ainm Ian Deòir anns an leabhar ainmeil sin, <eng>“Popular Tales of the West Highlands,” by J. F. Campbell<gai> (Ian Og Ile). Tha Caimbeul ag radh (I xv). <eng>“John Dewar, a labourer whom I never saw … has written and sent me many stories”<gai> agus a rithist (I lvii); <eng>“He is a workman employed by the Duke of Argyll. He tells me that he is self-educated.”<gai>

Chruinnich Ian moran sgeulachdan. Tha cuid dhiubh sin ann an leabhraichean a bh’ aig Ian Og. Air druim aon de na leabhraichean sin, tha e sgriobh-te <eng>“Dewar MS. Note-books, 1843-1872, Vol. VII.”<gai> Tha mi cur romham na sgeulachdan a tha ’s an leabhar sin a chlo-bhualadh mar a chuir Ian sios iad, gun mhoran ceartachaidh. Mur h-eil a’ Ghaidhlig aig Ian Gaidhlig nan daoine foghluimte, is i fior Ghaidhlig Earraghaidhealach a th’ innte.

Is coltach gu m feumadh Ian gu bitheanta bhi ’g radh, “Ma’s breug uam e, is breug thugam e,” ach cha d’ fheuch e am moll a ghlanadh às a’ chruinneachd. Cha’n eil am moll fein gu leir gun fheum.

AM FEAR-DEASACHAIDH.


[DA 6]

[Blank]

[TD 1]

Mac Gillean ’s Mac Dhomhnuill Muile ’s Ile

BHA MacDhòmhnuill Ile posta ri piuthar de Mhac Gillean Mhuile, gidheadh bha iad mach air a cheile mu dheibhinn fearann na Roinn-Ileich. Bha iad togail an daoine agus a’ cur bhlàr agus moran de ’n dà fhine air am marbhadh anns na cathaibh.

Fhuair an righ fios air mar bha a’ chuis a’ dol, agus chuir e teachdaire gu MacDhughaill Dhun-ollaidh agus gu Iarla Earraghael iad dhol gu Ile, iad thoirt Mac Dhòmhnuill Ile leo, ’s iad dol do Mhuile, agus iad a radh ri MacDhòmhnuill Ile agus ri Lachunn MacGillean Dhubhairt, iad a sgur de bhi cogadh agus a’ caitheamh sluaigh, air neo gu’n chuireadh an righ do’n ionnsuidh feachd bheireadh fo chìs iad le cheile.

Chaidh MacDhughaill’s Mac Chailean-mor do Ile. Thug iad MacDhòmhnuill Ile leo ’s chaidh iad do Mhuile, ’s dh’innis iad do Mhac Gillean Dhubhairt agus do Mhac Dhòmhnuill Ile teachdaireachd an righ, ’s dh’fhalbh iad dhachaidh.

Bha Mac Dhòmhnuill Ile ann am Muile, agus smaointich Mac Gillean Dhubhairt gu’m bu mhath an cothrom a chur ann am prìosan, agus a ghleidheadh ann gus gu’n tugadh suas dhàsan còir air dàrna leith an eilein Ilich, agus chuir Mac Gillean Mac Dhòmhnuill anns a’ phrìosan, agus thubhairt se ris, “mur do bheir

[TD 2]

thu dhomhsa còir le mionnan air dàrna leith Ile, cuiridh mi gu bàs thu, ’s bidhidh leith Ile agam an deigh do bhàis.” An deigh do Mhac Dhòmhnuill bhi tiom fhada anns a’ phrìosan, dh’aontaich e am fearann bha Mac Gillean ag agairt thoirt dha. Thubhairt e, “Is fhearr le duine a bheatha no a mhaoin, agus ciod an tairbhe ni maoin duine dha ma chailleas e a bheatha ris.” Agus thug Mac Gillean air Mac Dhòmhnuill a mhionnan a thabhairt, gu’n tugadh e suas do Mhac Gillean darna leith an eilean Ilich, agus thug Mac Gillean air MacDhòmhnuill Seumas a mhac fhàgail ann an Dubhairt mar bhraighdgill gu’n coimhlionadh e a ghealladh, agus fhuair Mac Dhòmhnuill cead dol dachaidh, agus dh’fhalbh e do Ile.

Tamall na dheigh sin, [dh fhàg Mac Gillean Raonul, brathair Mhic Dhòmhnuill na bhraighdgill aig Dubhairt, ’s thug e leis Seumas mac Mhic Dhòmhnuill, agus ciad d’ a dhaoine, ’s chaidh e gu Eilean Lochguirm an Ile, gu seilbh a ghabhail ann a fhearann ùr, ’s dh fhan e re tamull beag an sin. Chuir Mac Dhòmhnuill litir a’ cuireadh Mhic Gillean le cairdeas gu e thaghal air aig Muileann-dragh. Cha deach Mac Gillean ann. Chuir Mac Dhòmhnuill litir eile, ach cha deach McG. Chuir McD an treas litir. Chreid McG. gu’n robh McD da righre cairdeil, ’s chaidh e do Mhuileann-dragh]. Chuir Mac Dhòmhnuill litir chairdeil gu Mac Gillean ’g a chuireadh gu e theachd do Ile, a thaghal air Mac Dhòmhnuill an tigh Mhuileatra; ach cha do fhreagair Mac Gillean an litir. Chuir Mac Dhòmhnuill litir eile. Chuir Mac Gillean litir air ais nach robh e dol ann. Chuir

[TD 3]

Mac Dhòmhnuill an treas litir, a’ sàr-chuireadh Mhic-Gillean, gu e dhol gu Muileatra ann an Ile, a thaghal air Mac Dhòmhnuill air dòigh chairdeil, agus gu’n dèanadh iad suas cairdeas maireannach eatorra. Chuir Mac Gillean earbsa à litir gheallaidh Mhic Dhòmhnuill. Thog trì-fichead fear tagh-te de chloinn Ghillean ’s thug e leis Seumas mac-oighre MhicDhòmhnuill, agus chaidh e le a dhaoine do Ile a thaghal air Mac Dhòmhnuill.

Tra rainig iad Muileatra rinn Mac Dhomhnuill am beatha gu suilbhre. Chaidh an trì fichead fear agus Seumas oighre Mhic Dhòmhnuill maille riutha—chaidh Mac Ghillean e fein thoirt staigh do’n tigh mhor comhla ri Mac Dhòmhnuill, agus dòigh chur air biadh dheanamh deas gu cuirm dhoibh, agus an tiom bha Mac Ghillean anns an t-seomar ag òl, chuir Mac Dhòmhnuill a ghillean feadh Eilean Ile a thional nan Dòmhnullach. Chaidh biadh thabhairt do dhaoine Mhic Ghillean anns an t-sabhal, agus ghabh Mac Dhòmhnuill agus Mac Ghillean an dinnear comhla anns an tigh mhor, agus thoisich iad ri òl an deigh an dinneir, agus bha iad subhach comhla. Thainig dorchadh na h-oidhche, agus air do Bhaintighearna Mhic Dhòmhnuill sealladh thoirt mach throimh an uinneig, chunnaic i gu’n robh aireamh mhor de fhir Ile air tional am fagus do’n tigh. Ghabh i eagal gu’n robh beatha Lachuinn mhoir a brathair ann an cunnart. Sheall i air agus thubhairt i “tha aogasg air an oidhche so bhi doinionn, na m bu bhuachaille mi, bhithinn am fagus do ’m threud.” Ghabh Lachunn mor sanas de chainnt a pheathar ’s ghrad dh-eirich

[TD 4]

e. Thubhairt Mac Dhòmhnuill, “Stad gus an òl sinn deoch an doruis comhla.” Thubhairt Lachunn, “tha mi tuigsinn ciod an deoch doruis bu toigh leat, ach ma is e m’ fhuil-se air am bheil thu tì, bithidh tuille uime na tha thu smaoineach mu ’m faigh thu i,” ’s ghrad-dh’fhalbh e, ’s chaidh e do’n t-sabhal far an robh a dhaoine.

Tra bha tuaiream ceithir-chiad de na Dòmhnullaich air tional dh’ionnsuidh Mhic Dhòmhnuill, chaidh iad dh’ionnsuidh an t-sabhail far an robh Lachunn mor ’s a dhaoine. Sheas Mac Dhòmhnuill fa-chomhair dorus an t-sabhail ’s ghlaoidh e, “thig mach, a Mhic Ghillean; cha d’fhuair thu do dheoch cadail fhathast.” Thuig Mac Gillean nach b’ann mar charaid thainig Mac Dhòmhnuill, ’s ghlaoidh e “tha gu is leòir de dheoch agam car na h-oidhche so.” Gidheadh, dh’iarr ’s dh’iarr Mac Dhòmhnuill air e dh’éirich ’s dh éirich e, ’s thug e mac a pheathar leis na asgailt. Tra chaidh dorus an t-sabhail fhosgal bha Mac Dhòmhnuill fa-chomhair an doruis ’s a chlaidheamh tarruint ’aige. Dh’aslaich Seumas òg air son beatha brathair a mhathar, ’s chaidh sin a mhathadh dha, ’s thainig Lachunn ’s a dhaoine mach às an t-sabhal ach—’s—an dithis bu choireach ris na Domhnullaich bhi air am murtadh an Diùra. Chaidh teine chur ris an t-sabhal ’s iadsan a losgadh.

Thainig fios breige gu’n deach Raonull, brathair Aonghuis Dhòmhnullaich a mharbhadh ann am Muile, ’s chaidh ceithir fichead ’s ceithir de dhaoine Lachuinn Mhic Ghillean a chrochadh. Tra chaidh

[TD 5]

Lachunn mor thoirt mach gu bhi air a chrochadh, bha Mac Dhòmhnuill marcachd air greadhaire òg, gu bhi morchuiseach anns an lathair. Ruith an greadhaire air falbh. Thuit Mac Dhòmhnuill dheth ’s chaidh a chas a bhristeadh, ’s chaidh Lachunn chur ’s an toll-buth a-rithis gus am bitheadh cas Mhic Dhòmhnuill leighiste, ach mu’n robh sin, thainig fios o n righ Lachunn Mor a leigeadh dhachaidh. Fhuair Lachunn a chead ’s dh’ fhalbh e do Dhubhairt ann am Muile.

[Tha so sgriobhta ’s a’ Bheurla ann an ait eile san leabhar:—
<eng>L. McLean Duvart’s sister married Angus Macdonald of Islay in 1566.
1586 L. McL. rented the Rinn of Islay.
1598 McD. and McL. paid a fine to the King.
1598 the battle of Traigh Ghruinneard (5-8-1598)
1616 Islay taken from the Macdonalds]<gai>

[TD 6]

Blar Traigh Ghruinneaird

BHA p(iuthar) de Sheamus og Ile posta ri L(achann) Dhubhart agus b’e an Roinn Ileach an dubhairidh a bha Mac Gillean ri faodainn le nighean Mhic Dhomhnail: is e meud na Roinn Ilich:—Tha baile ris an abairear a’ Ghearrach ann an Sgireach Chillecomainn, ’s tha tobar fuarain ann an garradh-cail seann tigh na Gerraich, ’s tha sruthan a ruith às a dol do’n Earadheas, ’s stigh do Loch na Dàlach aig Port Sgioba (ris an abairear nis <eng>Port Charlotte<gai>) agus tha sruthan eile dol às a’ cheart tobar ’s a ruith a laimh na h-aird niar-thuath ’s do ’n mhuir aig Cilleciaran, agus is e na tha eadar an dà shruth sin ’s a’ mhuir am fearann ris an abairear an Roinn Ileach.

Bha fear a Chlann Aoidh na Sheanaghal aig Mac Dhomhnail, ’s b’e an Roinn Ileach a bha aige arson a sheirbhis, ’s bha Mac Dhomhnail dol chur Mhic Aoidh às an Roinn Ileach, dol thabhairt dha Cilldaltan na aite, agus bu le Mac Gillean an Roinn Ileach, ach cha do thagair Mac Gillean riamh seilbh air dubhairidh na baintighearna, a bha piuthar do Mhac Dhomhnail posda ri Mac Gillean.

Tra dh’fhàs Lachunn òg suas, chaidh e do Ile dh’fhaicinn Roinn Ileach, ’s dh’ionndrainn e nach robh port ann gu bàta thoirt gu tir. Thubhairt e ri Mac Dhomhnail, “bu olc rinn d’ athair air m’athair, àite thabhairt dha far nach robh lamhraig ann far an gabhadh bàta

[TD 7]

thoirt gu tir. Feumaidh tu aite thabhairt dhomhsa far am faigh mi mo bhàta thoirt gu tir.”

Thubhairt McDh, “Tabhair do bhata stigh do Loch-na-dàla, ’s gabh gu tir aig Port Sgioba. Tha lamhraig gle mhath ann.”

McL “Cha dean mi sin, ach gabhaidh mi Port-asgaig ’s feumaidh mi fhaotuinn.”

McD.: “Tha thu ag iarraidh tuille na gheibh thu: tha thu toileach fhaotuinn na tha eadar Port-asgaig ’s Lochnadala, s cha n fhaigh thu sin.”

McL. “Is ann ri sin a tha m’ fhiughair ’s bithidh e agam cuideachd”—’s mar sin dhealaich iad gun tighinn gu còrdadh.

Chuir iad batailt air Beinnbhigeir; chaidh an aghaidh Chlann Domhnuill. Chuir iad an ath-bhatailte aig aite ris an abairear Muladradh (Muilàradh). Chaidh Clann Ghillean gu leir ach Lachunn Mòr e fein a mharbhadh. Uair eile thainig Lachunn le ’dhaoine gu eileanan Lochaguirm. Chaidh sgrios thoirt air Clann Ghillean.

Bha tolman cruinn uaine fa-chomhair tigh-mòr Mhic Gillean Dhubhairt, ’s bha na nos tra bhitheadh Mac Gillean dol gu cath, gu n rachadh e mach anns a’ mhaduinn mu ’n blaiseadh e biadh, ’s gu n rachadh e deiseal trì chuairt air an tolman. Air a’ mhaduinn air an robh Lachunn Mòr dol chur blàr Thraigh Ghruinneairt thainig cailleach-fhiosachd stigh do thigh Lachuinn. Thubhairt i ris, “An do rinn thu mar a b’ abhaist do ’d shinnseara dheanamh?” Dh’fharraid Lachunn, “Ciod e sin?” “Dol

[TD 8]

mach anns a’ mhaduinn mu n blaiseadh tu biadh ’s dol mu’n cuairt an tulmain deiseal, trì uairean, ’s mur dean thu sin cha teid leat.” Thubhairt McL., “Mata, ma b’ abhaist doibhsan dol deiseal, theid mise trì chuairt na’n aghaidh.” ’S rinn e sin. Thubhairt a’ chailleach, “Tra ruigeas tu Ile, na cuir mach d’ acair aig Poll-nusaig, ’s na h-òl deoch à tobar Neil-neonaich, ’s na suidhich crann do bhrataich air Cnoc nan Aighean.” Gidheadh cha do ghabh Lachunn mor-shuim.

Tra rainig Lachunn Ile, cha robh toil aige dol air tir aig traigh Ghruinneard, air eagal ’s gu m faiceadh Mac Dhomhnail e, ’s gu’n cuireadh e bac air, ’s chaidh e gu tir aig Poll-nusdaig, ’s chuir e mach an acair ann. Chaidh e seach Ardneamh, ’s tra bha e air an t-slighe dh’ fhàs tart air, ’s thubhairt e, “tha iot ’orm; b’ fhearrd mi deoch.” Sheall na daoine n aird ’s sios, ’s chunna fear dhiubh tobar aig bun tulman beag uaine bha an sin, ’s thubhairt e, “tha an t-aon tobar is aillidh a chunnadar riamh an so.” Chaidh McL. ’s dh’ òl e deoch às, ’s an deigh dha an deoch òl, dh’ fharraid e, “C’ainm a ta air an aite so?” Bha fear an sin a bha eolach ann an Ile, ’s thubhairt e, “tha an so tobar Neil-neonaich.” “Agus c’ ainm a ta air an aite far an do chuir sinn mach an t-acair?” “Tha air an aite sinn Poll-a-nusdaig.” Thubhairt Lachunn “tha an sin dithis de ordughan na cailliche seachad.”

Chaidh iad air an aghart gu aite far an robh cnoc boidheach gaineamhachail a bha ann an sin. Thubhairt Lachunn, “suidhich crann na brataich air a’chnocan sin agus sgaoil mach a’

[TD 9]

bhratach.” Chaidh an crann a shathadh ann an talamh, ’s a’ bhratach a sgaoileadh mach, ’s fharraid Lachunn, “C’ ainm a ta air an aite so?” Thubhairt fear de na daoine, “is e ainm an aite so, Cnoc-nan-aighean.” Thubhairt Lachunn, “Tha a nis trì aiteachan na cailliche seachad.”

Shuidhich Mac Dhomhnail a bhratach aig iochdar Chorsabhal, air aite ris an abairear an Creagan, ’s theirte “Crannaig Mhic Dhomhnuil” ris an deigh sin.

Bha gille-glic a ’dol na theachdaire eadar an dà chamb, ’s a dh’ innseadh anns an darna an ni rachadh a ràdh anns a’ chamb eile. Bha an gille toileach an fhalachd a thogail oir is gu m faiceadh e cath, ’s tra rachadh e le sgeul o McL. gu McD., cha b’ e ’chainnt a thubhairt McL. a dh’ innseadh e do Mhac Dhomhnail, ’s tra chuireadh McD. e le teachdaireachd gu McL. cha b’ e na facail thubhairt McD. a dh’ innseadh e do McL. ’s thog e an fhalachd na bu mhiosa na bha i roimh. Dh’fhan an dà fhinne fa-chomhair a cheile re thrì laithean a striobh ri cordadh, ach le foill an teachdaire bha dol eadar iad, ghabh an dà fhinne fearg r’ a cheile, agus b’ e bh’ann gu’m b’ eigin gleachd.

Bha a thrì uibhir sluaigh aig McGillean is a bha aig McDhomhnail aig an am sin, ach bha fiughair aig McDhomhnail ri Raonul Dubh à Innis Eothain an Eirinn le bannal de fhir Innis Eothain an Eirinn, ’s bha fiughair aige ri fir à Cinntire, ’s fir à eilan Aruinn gu a chomhnadh, gidheadh cha robh iad air teachd air an aghart, as b’ eiginn do Mhic Dhomhnuil dol an aghaidh

[TD 10]

Mhic Gillean gun ach trian de’n aireamh sluaigh bh’ aig Mac Gillean.

Bha duine ro bheag, ris an abairteadh Dubh-sìth Mac Illesheaghanaich, ’s theireadh cuid Dubh-sleabha ris, ’s chaidh e dh’ ionnsuidh camb Mhic Gillean ’s dh’ iarr e guth de Mac Gillean fein. Chaidh L. McGillean far an robh e, ’s dh’ fharraid e “Ciod e do ghnothach riumsa?” Thubhairt Dubh-sìth, “airm ’s aodach gu dol leibh do’n chath.” Sheall McGillean air le tàir, ’s thubhairt e ris “ged bheireadh tu airm ’s aodach leat, cha tugainn-se aite dhuit measg mo dhaoine.” “Seagh, seagh,” arsa Dubh-sìth ’s e falbh. Chaidh Dubh-sìth ’s rainig e camb Mhic Dhomhnuil, ’s dh’ iarr e guth do McD. Chaidh McD. far an robh e, ’s thubhairt e “ciod e do ghnothnach riumsa?” “Airm ’s aodach, ma bheir sibh cuid duine dhomh.” Thubhairt McD. “Bheir mi aite duine dhuit, ’s b’ fhearr leam gu’n robh coig ceud de d’ leithid agam.” Thubhairt Dubh-sìth “Ma ta, ma dh’fhoghnas sibhse do chach uile, foghnaidh mise do Lachunn mòr.” Cha robh McD. toileach Lachunn bhi air a mharbhadh, ’s thubhairt e, “ah, dean na s urrainn thu air an t-sluagh, ach caomhain Lachunn fein.” Thubhairt Dubh-sìth, “chaidh am facal a radh”: thionndaidh e ’chul ri McD. ’s dh’ fhalbh e. Bha gunna aig Dubh-sìth ’s cha robh gunna eile aig a’ chath ach i fein, ’s chaidh Dubh-sìth am falach, ag iarraidh fath air L. McG. a mharbhadh o fhoill-fhalach.

Tra bha McD. togairt gu a dhaoine ghluasad chum a’ chath, thubhairt e ri a phiobaire, “seinn port ùr dhuinn, a phiobaire, port nach do sheinn thu riamh roimhe.” Sheall am

[TD 11]

piobaire mu’n cuairt dh’ fheuch am faiceadh e ni-eiginn a bheireadh fonn orain gu ’chuimhne, ’s chunnaic e a’ bhanarach aig Roinniche-ruadh a striobh ris a’ chrodh ’s na laoigh a thearbhadh o cheile, ’s iad an deigh faotuinn comhla, s grad-thainig duanag na chuimhne:—

“Oi-a-thò dheoghaill na laoigh
Oi-a-thò dheoghaill an t-al,
Oi-a-thò dheoghaill na laoigh,
A bhanarach chaomh, dheoghaill an t-al.”

agus is e “Piobaireachd Thraigh Ghruinneaird” theirte ris a’ phort sin rithist.

Chaidh an dà fheachd an coinneamh a cheile. B’ ann an cois na tragha a chaidh iad, a ’s choinnich iad aig aite ris an abaitreadh na dheigh sin, “Camag-a’-chath,” agus thòisich an dà fheachd air a cheile leis an saighdean trasd air bun na h-aibhne. Bha a’ mhaduinn air bhi ciùin gu sin, ach aig an am sin sheid gaoth laidir o’n Iar, is bha uisge trom leatha, a ’s striobh an dà fheachd cò dhiubh gheibheadh mu’n cuairt an uisg an toiseach gu a’ ghaoth fhaighinn nan cùl, gu cothrom a bhi leo, leis a’ ghaoth a’s an t-uisge bhi an aghaidh chaich, agus bha an tus aig na Muilich, ’s thòisich am blar garbh aig aite ris an abairear an Earasaid air crioch Bhaile-an-abuidh, a’s chaidh pilleadh thoirt air Clann Domhnuil.

Bha gobha ann an Ile do ’m b’ ainm Mac Eacharn, ’s thug Mac Gillean leis aon d’a mhic do ’m b’ ainm Domhnul, ’s bha Domhnul sin le Lachunn Mòr aig blàr Thraigh-ghruinneaird, agus bha mac eile de ’n ghobha do ’m b’ ainm

[TD 12]

Niall aig a’ bhlàr. Cha robh e ach òg tra chaidh Domhnul a bhrathair do Mhuile, ’s cha’n aithneadh Domhnul Nial. Choinnich an dà bhrathair aig lùb de’n abhainn, ’s ghleachd iad le tuadhan catha. Mu dheireadh bha ar le Nial gun aithnich e Domhnul, ’s thubhairt e:—

“Fhir dhuibh na ciabhaige ruaidhe,
Bu trom do bhuillean is bu luath iad:
Bhris thu liochdaid mo thuaidhe,
’S ged rinn thu sin, bu toigh leam buan thu.”

Thubhairt Domhnul, “bu toigh leat buan mi?” B’eadh.” “Ciod a thuige?” “Nach tu mac a’ ghobha Mac Eacharain an Ile?” “Is eagh.” “Mata, is mise Nial, am mac is òige.” An sin sgur an dà bhrathair de ’n ghleachd, shuidh iad ghabhail sgeul de cheile, a’s ghuil iad, ’s cha tug iad buille tuille ’s a chath.

Bha boglach aig cul Chlann Domhnuil, ’s chaidh moran de na Domhnullaich anns a’ bhoglach, ’s thainig droch sgrios orra, ’s b’e “Eiginneachan Chlann Domhnuil” theirte ris an aite sin a rithist, agus dìreach tra bha na Domhnullaich aig imfhios geilleadh, chuala iad sgal pioba tighinn chugad. Thuig Mac Dhomhnuil gu’m b’ iad fir Innis-eobhain bha tighinn gu a chobhar, ’s ghlaoidh e ri a dhaoine, “Bitheabh tapaidh, ghillean, is e so Raonull-dubh air teachd à Innis-eobhain an Eirinn gus nar cobhar.” Thainig Raonull-dubh air ceann fir Innis-eoghain, ’s b’ eiginn do Chlann Ghillean dol air an ais, is lean na Domhnullaich iad.

Bha fiughair ri fir Chinntire ’s Aruinn, ’s chuir MacGillean 16 fir fo cheannard gu fir

[TD 13]

Chinntire fhaireadh agus an cumail air an ais. Rainig iadsan aite braigh Leireabas agus stad iad ann an sin, agus gu iad fein a ghleidheadh o chadal, thoisich iad air cluich na gearr, ’s cha do rinn iad faire threibhdhireach. Bha fir Chinntire do air an aghart gun orra ach am feilebheag ’s an léintean, ’s rainig iad mullach Bhoirechill, ’s shuidh iad a’ chur orra an cuid osan, ’s chunnaic iad na Muilich gu h-iosal fopa, is iad ri cluich na gearrfhiadh, ach cha ’n fhac na Muilich iadsan, ’s lean iad air a’ chluich. Tra chuir fir Chinntire orra an osain, rinn iad cabhag, ’s ruith iad le leathad far an robh na Muilich agus rainig iad na Muilich gun fhios dhoibh, agus mharbh siad iad. Chaidh na Muilich adhlac anns an aite sin fein, agus b’ e “Torr-nam-Muileach” an t-ainm chaidh thoirt air an aite sin a rithist.

Bha fir Chinntire faotuinn sealladh air Traigh Ghruinneaird à far an robh iad, is chunnaic iad gu’n robh Clann Ghillean dol air ais, agus chaidh iad gu cur air thoiseach orra, ’s thainig iad air na Muilich am fagus do Chamag-na-gobhainn s strì iad ris a’ ghrunnd chruaidh a bhuidhinn aig Bruach-an-aoraidh. Bha fir Chinntire an tus agus fir Aruinn nan deigh a’ tighinn gus an Cruadhlach.

[Tra bha fir Aruinn dol gu blar Ghruinneaird, chaidh iad le ’m birlinnibh gu Port-na-h-abhuinn, aig beul Loch-an-dàla. Thug iad am birlinne gu tir. Bha fear de Chlann Fheaghuis ris an abairte Donachadh-nan-cuaran, chomhnuidh ann am baile ris an abairte Baile-nan-carn iar fearann Chlaid-bhaile, agus an deigh do na h-Arunaich am beagan airgiod

[TD 14]

bh’ aca chur am falach, rainig iad e, ’s thubhairt iad, “c’ait am bheil traigh Ghruinneaird?” Thubhairt Donachadh, “Tha aig cearn mu thuath Ile.” Bha e sean nach b’ urrainn da coiseachd, ach fhuair e each bàn a bh’ aige, ’s chaidh e leo gus an do leig e fhaicinn dhoibh larach a ’bhlar, ach cho do phill neach dhiubh tuille ghios nam bàtaichean, ’s luidh iad (na bàtaichean) an sin gus an do ghrod iad].

Thainig air na Muilich gu m b’eiginn doibh dol tre aite bog far an robh suil-chritheach, ’s bha na casan aca dol fada sios anns an làthaich, ’s iad a call an cuaran ann, ’s chaidh moran dhiubh a mharbhadh aig an aite sin, agus b’e “Eiginneachan Chlann Ghillean” an t-ainm chaidh thoirt air an aite sin a rithist. Tra chunnaic Lachunn Mor an cruaidh-chàs anns an robh a dhaoine, chaidh e fein aig tus a’ chath agus ghearr e bealach le a chlaidheamh throimh Chlann Dòmhnuill, ’s ghleidh e am bealach fosgailte gus an d’fhuair a dhaoine throimhe. Chaidh iad o sin gu braigh bhruach an Aoraidh. Bha fir Chinntire an sin dlù roimh Chlann Ghilleathan, ’s bha Clann Ghilleathan an droch staid dheth. Chaidh Lachunn Mòr e fein air tus a shluaigh, ’s ghearr e an sin a rithist le a chlaidheamh bealach throimh Chlann Dhòmhnuill ’s leig e a dhaoine mach throimh. Bha Dubh-sìth aig an aite sin le a ghunna, ’s e am falach ann an craoibh dòmhail Chaoruinn, agus tra fhuair Lachunn Mor am bealach a ghearradh throimh Chlann Dòmhnuill, chaidh throimh a ’bhealach gus an robh e aig an taobh mach dhiubh. Cho luath is a fhuair Dubh-sìth sealladh air Lachlunn, ghradh-stiuir e beul dois

[TD 15]

a ghunna ris, ’s leig se an urchair air, ’s bhuail am peilear Lachunn. Tra chaidh Lachunn Mor a leònadh, dh’fhalbh air aghart ’s a cheann ag amharc sios. Bha gille Lachuinn leonta le claidheamh, gidheadh bha a shùil air Lachunn, agus lean se e, ’s e tuaiream fichead slat na dheigh. Chaidh Lachunn Mor air aghart tuaiream air dà chiad slat ’s thuit e, agus cha b’ urrainn do a ghille dol na b’ fhaide, ’s leig se e-fein sios air a’ bhlàr.

Bha fear de na Dòmhnullaich a ghabh beachd air Lachunn, ’s a thug aire gun robh fàinne air a mheur, ’s lean se e gus am fàinne fhaotainn. Tra rainig e far an robh Lachunn, bha Lachunn marbh. Bheir e air làmh Lachuinn gus am fàinne thoirt bharr a mheur, ach bha meur Lachuinn air at cho mor leis a chlaidheamh ’s nach tigeadh am fàinne dheth ann. Chuir an Dòmhnullach làmh Lachuinn air car beag fraoich a bha an sin, ’s thog e an claidheamh gus an làmh a ghearradh bharr Lachuinn, oir is gu m faigheadh e am fàinne thoirt dheth air a shocair a rithist. Bha gille Mhic Ghilleathain gabhail beachd air, ’s tra bha an Dòmhnullach togail a chlaidheamh gus am buille thoirt, thug gille Mhic Ghilleathain togail air fein; chuir e saighead na bhogha; leig se air an Dòmhnullach i, s mharbh se e.

Tra thuit Lachunn Mor, sgaoil a dhaoine o cheile, s bha gach fear dhiubh cogadh mar gu ’m biodh gach fear air a làimh fein, ’s theirte “Goirtean Blar Mhic Ghilleathain” ris an aite far an deach crioch air a’ bhlàr. Theich na Muilich gu dol gu Pollnusdaig far an robh na bàtaichean, ach bha na fir-bhàiteachan cumail

[TD 16]

freiceadain, ’s tra thuig iad gu n robh Clann-Ghilleathain air an sgrios theich iad o ’n chladach leis na bàtaichean, agus tra chunnaic na Muilich gu ’n robh ’choltas orra gu ’m bitheadh iad air an sgrios, theich iad stigh do Eaglais Chille-naobh, an duil nach marbhtadh iad anns an Eaglais, ach bha iad air am mealladh. Dhruid na Domhnullaich dorsa na h-eaglais ’s chuir iad sop teine rithe. Bha cursa na gaoithe air atharrachadh aig an am, ’s shéid gaoth làidir o’n aird ’n ear-thuath, ’s cha b’ fhada gus an robh toll throimh thubha na h-eaglais. Bha aon fhear measg nam Muileach do ’m bu shloinne Mac Mhuirich. Bha e làidir luath, ’s streap e ’n aird gu mullach balla na h-eaglais; leum e leathad agus theich e. Ruaig buidheann de na Dòmhnullaich na dheigh. Theich esan gu Caol-naomhaidh, ach bha na bàtaichean air fagail air tir, ’s cha robh dòigh aig MacMhuirich air, ach theich e gus na tragha ’s thug oidhirp gu snàmh mach a dh’ionnsuidh eilean naomha. Leig fear de na Dòmhnullaich saighead na dheigh. Bhuail an t-saighead e anns a’ mhàs. Cha tug e oidhirp gus an t-saighead thoirt à ’mhàs ach shnàmh e gu clach mhòir ris an abairte ’Bhadag, bha mach anns a’ mhuir, ’s bha bad feamainn oirre bhiodh ’g a luasgadh leis an tonn. Sheas Mac Mhuirich air a ’Bhadaig, ’s thug e an t-saighead à a mhàs. Bha an traigh ann aig an àm, ’s dh’fhan Mac Mhuirich air a ’Bhadaig gus an do shaoil an toir gu n robh e bathaite ’s gu’n d’fhalbh iad, ’s an sin snàmh esan air ais gu tir. Dh’fhan am fear sin ri bheò an Ile. Phòs e ann, ’s bha sliochd aige, a’ s b’ iad “Clann

[TD 17]

Mhuirich na Badaig” theirte riutha. Bha ’n a ghnàth-fhacal an Ile ag ràdh “Cho math foighidinn ri fear na saighde.”

Chaidh na h-uile neach eile de na Muilich bha anns an Eaglais a losgadh.

Tra shaoil Clann Dòmhnuill gu n d’fhuair iad Clann Ghilleathain bh’ aig a’ bhlàr gu leir mharbha, bha iad a sgaoileadh o cheile, a ’s bha gach fear dol do dhachaidh fein. Bha aig Mac-an-t-sagairt Stoiseagh—Bhrathair Mhic an-t-sagairt Chorsabal—ri dol dachaidh deich mile tre mhonadh. Thainig e gu aite ’s chuala e gàire. Chaidh e ceum thar an rathaid gu ruig far an robh an gàire. Bha fear leònta an sin na luidh, a ’s dh’ fharraid Mac-an-t-sagairt, “ciod fath do ghàire, dhuine?” Thuirt am fear leonta, “Cha’n ann o ghuin a thainig an gàire, is ann a bha mi bruadar, gu n tainig fitheach a dh’itheadh mo mhionaich, ’s gu’n do rib e ’chasan nam chaolain ’s cha b’urrainn da leum,” ’s rinn agus thog Mac-an-t-sagairt MacGilleathain. Thug se dachaidh e, agus bha Mac Ghilleathain naoi miosan an tigh Mhic-an-t-sagairt.

Tra bha Mac-an-t-sagairt los dol dachaidh le Mac Ghilleathain, chaidh e do Chorsabal ’s dh’iarr e Niall, mac a bhrathar, gu dol leis do Mhuile, oir is gu ’m biodh aon earbsach aige leis. Fhuair e Niall leis, ’s thug e dithis de mhic fein leis. Chuir e Mac Ghilleathain do Mhuile, ach is ann bha na Muilich ro chaomhnail ris, ’s thainig dhachaidh rithis, ’s thuit na dheigh sin, b ’e beatha Chlann-an-t-sagairt do’ Mhuile.

[TD 18]

Bha a’ bhanaltrum leis an deach Lachunn Mòr altrum chomhnuidh anns an Roinn Ileach. Fhuair i fios gu’n deach Lachum Mòr a mharbhadh aig traigh Ghruinneaird, ’s chuir i roimpe gu n tiodhlaiceadh i e. Bha gille aice. Theirte “Donachadh Dubh-chasach” ris, do bhrigh gu’n robh fionna dubh a’ fàs air a chasaibh. Thug i air Donachadh Dubh-chasach an càrn chur air each a bh’aice, ’s chaidh iad gu Traigh Ghruinneaird a thogail corp Lachuinn Mhòir, gus a thoirt gu Cille-Chomain gu e bhi air a thiodhlacadh ann. Dh’fhalbh iad ’s rainig iad Traigh Ghruinneaird. Cha robh cobhan air bhith aca gu corp Lachuinn Mhoir chur ann no neach gus iad a chuideachadh gus an corp chur air a chàrn; ach chuir iad fein suas e, agus dh’fhalbh iad leis. Bha an aghasdar aicese, is i a’ treorachadh an eich, ’s bha Donachadh Dubh-chasach a’ freasdal do Mhac-Ghilleathain chumail ceart air a’ chàrn. Tra bha iad air an t-slighe, chaidh spàg a’ chùirn sios ann an easgaidh. Thug clab Lachuinn crathadh. Rinn Donachadh gàire. Phill muime Lachuinn far an robh an gille, ’s dh’fharraid i dheth, “ciod fath do ghàire?” Thubhairt esan, “Tha mar a ta clab Lachuinn Mhoir a’ crathadh tra theid spàg a’ chùirn thar torrain a ’s anns na h-easgaidh.” Chuir ise a làmh stigh fo a h-earasaid. Thug i mach biodag agus stog i anns a’ ghille i, agus mharbh si e. Chaidh an gille adhlac ann an sin, a ’s b’ e “Carn-donachaidh” theirte ris an aite sin a rithis.

Chaidh a’ bhean air a h-aghart gu Cille-chomain, leis an each agus an càrn, a’ giùlan

[TD 19]

corp Mhic-Ghilleathain, agus fhuair i an corp a thiodhlachadh stigh ann na Eaglais Chille-chomain, ’s chuir i leac-lighe air ’uachdar, agus dealbh Lachuinn Mhoir Mhic Ghilleathain, e fein is a chlaidheamh r’ a thaobh gearrte air an lic. B’ ann air stigh an h-eaglais bha uaigh Lachuinn Mhoir, gus gu’ n deach Eaglais ùr chur suas ann an linn Mhaighstear <eng>Alex Cameron<gai>, am fagus do’n bhliadhna 1840; chaidh uaigh Lachuinn Mhoir fhàgail aig taobh mach na h-Eaglais. Tha leac-lighe Lachuinn ri fhaicinn aig oiseann na h-aird an ear-thuath de ’n Eaglais.

<eng>From NEIL McANTAGART
(A Native of Islay),
Russell Street, Glasgow.<gai>

Bha dà bhrathair Dhubh-sìth an Tir-i. Cha robh iad toileach Dubh-sìth leigeadh leo, ach rachadh e ann do ’n aindeoin. Bheir fear diubh air. Leig e aon. Dh’fheuch fear eile, ’s leig e am fear sin, ’s thubhairt e, “theid mi ann nis ge ’b oil leibh e.”

Tra bha Mac Ghilleathain ’s Mac Domhnuil a’ deuchainn ri cordadh, chaidh fear na poideige baine comhla far an robh Mac Ghilleathain. Dh’ innis an teachdaire a ghnothach: thuirt McG, “abair ri McD, ma theid mise far am bheil e, gun toir mi bainne nùs a mhathar às a shròin.” Dh’ iarr Dubh-sìth airm ’s aodach. Dhiult Mac Ghilleathain e. Thuirt Dubh-sìth, “theid mi gu Mac Dhòmhnuill. Thuirt McG, “is e is mo feum ort.” Chaidh an teachdaire ’s Dubh-sìth ri

[TD 20]

taobh a cheile gu Mac Dhomhnuill. “Ciod do sgeul o Mhac Ghilleathain?” “Sgeul gu sìth.” Thuirt Dubh-sìth, “Nach innis thu mar a thubhairt e.” “Ciod a thubhairt e?” “Gu ’n tugadh e bainne nùs do mhathar às do shroìn.” “Ma ’s e sin mar a thubhairt, is eigin do bhrathair mo mhathar oilean a thoirt dhomh.”

Chaidh gille-ruith chur an coinneamh fhir Chinn-tire. Choinnich e iad aig Aird-mhoir far an tainig iad gu tìr leis na bàtaichean.

“Ciod do sgeul o thraigh Ghruinneairt?” sin far am bheil sinn a dol.” “Gheibh sibh fios mo sgeul tra bheireas sibh orm.” Ruaig iad. Bheir iad air aig Muilleanndragh. An sgeul—“Cha bhi Mac Dhomhnuill beò mu ’n ruig sibh Traigh Ghruinneaird, ’s tha buidheann de Chloinn Ghilleathain a’ freiceadan.”

Bha an t-Ollamh Ileach aig an Earasaid ag ceangal suas nan leonta. Chaidh Mac Dhòmhnuill fein thoirt d’ a ionnsuidh, ’s e guinte le moran shaighdean. Thubhairt e, “cha ruig thu leas buintinn rium: cha leighsear mi.” “Ma tha do chridhe ’s d’ eanchainn teàruinte, leighisidh mise thu.” Bha 16 luchd-fritheileaidh leis an Ollamh Ileach.

Tra chaidh an aghaidh Chloinn G., theich iad. Tra bha iad dol seach eaglais Chill-Naomh, chaidh iad stigh. Bha Clann Dhòmhnuill dol seachad. Mharbh fear de na bha ’s an eaglais fear dhiubh, ’s loisg Clann Dhòmhnuill an eaglais.

[TD 21]

RAONULL ARRUNNACH ’S SEUMAS MACDHOMHNUILL.

“Nach b’ fhada an cadal so, a Raonuill!”

“Nan gabhadh tusa do mhoch-thrà aig an Aoirinn Arrunnaich, ’s bhi agad ri tighinn an so gu dol sios, gun fiughir ri teachd nios, cha ’n eil fhios ’am am biodh tu an so na bu tràthaile na mi fein.”

Bha tri Raonuill ’s Aonghas Mac Alasdair à Aruinn. Tra bha an cath seachad bha Aonghas Arrunnach dol seach far an robh Lachunn Mor. Chunnaic e fàinne òir air meur Lachuinn. Bheir e air a mheur gu thoirt dheth. Thuirt gille Lachuinn, “cha deanadh tusa sin air an fhear sin mu ’n trà so an dé.” Sheall Aonghas ’s cha n fhaca e neach, ’s thug e ’sgian às ’osan ’s bheir e air a mheur gus a ghearradh dheth. Thug gille Lachuinn Mhoir togail air fein, ’s a bhogha na làimh. Chunnaic ball de Aonghas nach robh comhdaichte leis an luireach fo bhann ’fheile-bige. Thilg e saighead air ’s mharbh se e. Chaidh Aonghas a ghiùlan leis na trì Raonnuill gu mullach—ann an sealladh Aruinn, ’s thiodhlaic iad e an sin ’s chuir iad suas carn ris an abairear “Carn Aonghais.”

Bu Mhac a Phritheir bu fhear sgeith do Mhac Dhòmhnuill aig Traigh Ghruinneaird. Mu ’n deach e le McD., rinn ’athair ’s a mhathair cubhnant ris, nan rachadh an latha leis, gu ’n tugadh e duais do Mhac a Phrithear. Tra bha am blàr seachad, thuirt McD, “Iarr ’s gheibh thu.” “Cul ’s Seanfheoirlinn.” ’S fhuair e sin.

D. GILLEASBIE, Culabas.


[TD 22]

Roinn am breac beag Ile. Chaidh e stigh do Abhainn—aig ceann Loch na Dàla, suas do Loch Fhionnlagan, à sin gu Loch—agus do ’n mhuir aig Bun na h-abhainn taobh shuas Ard-na-h-uaigh.

Aobhar Traigh Ghruinneaird—Thug Mac Ghilleathain do Mhac Dhòmhnuill earrainn de Androm an Eirinn ’s bha Mac Dòmhnuill gu leith Ile thoirt do Mhac Ghilleathain ’n a eirig.

<eng>DUGALL MCNIVEAN, Carnbuie.<gai>
