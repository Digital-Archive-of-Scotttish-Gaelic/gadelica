[C 1]

LUS-CHRUN
a Griomasaigh

Mairi M NicGill Eathain

[C 2]

a CLUB LEABHAR publication

Chaidh Club Leabhar a chur air chois airson ughdaran Gaidhealach a tha sgriobhadh ann an Gaidhlig ’s ann am Beurla a chuideachd le leabhraichean a chlo bhualadh aig prisean cuimseach.

Bidh dà leabhar Gàidhlig is dhà Bheurla a’tighinn a mach gach bliadhna agus theid a’phrothaid a nithear air na leabhraichean Beurla a chur ri tuilleadh Gaidhlig a thoirt am follais.

Gheibhear tuilleadh fios agus liosta de leabhraichean tha tighinn a mach bho:-

Club Leabhar,
Tigh Obar Thairbh,
INBHIRNIS.

[C 3]

LUS-CHRUN A GRIOMASAIGH

Mairi M NicGill Eathain

[DA 1]

Lus Chrun a Griomasaidh

[DA 2]

Gu mo Màthair, Seonaidh, na nabaidhean
agus
na càirdean eile ann an Griomasaidh

[DA 3]

Lus Chrun a Griomasaidh
Sgeulachdan

Mairi M. Nic Gill-Eathain

Club Leabhar Limited
Tigh Obar Thairbh
Sraid na h-Eaglais
INBHIRNIS

[DA 4]

© MAIRI M. NIC GILL-EATHAIN 1970
SBN 902706 02 0

CLUB LEABHAR LTD., INBHIRNIS

Cover designed by Archie M. Fraser

Air a chlo-bhualadh
le Eccles, Printers
INBHIRNIS

[DA 6]

CLAR-INNSE

‘Gu dorcha mar tre ghloine’					1
Oidhche na stoirme						8
Dòmhnall fo ioma-cheist					15
Nàbaidhean ùra						22
An déidh móran làithean 					29
Am fògarrach							37
Aoigheachd							43
Bodach ‘Tigh-na-Mara’					50
’S beag a bha Dùil						58
An gealladh							63
An làmh neo-fhaicsinneach					70
A’ chaora chaillte						75
Ainglean gun fhios dhaibh					82
Aon dhiubh fhéin						88
Crùnadh a’ bhàird						96
An speuradair							102
An-fhois na h-òige						109
Tuiteamas Adhamh						117
Mór Nic Fhionnlaigh						121
Còrd trì-fhillte							128

[DA 7]

[Blank]

[DA 8]

ROIMH RADH

Bu mhath le Club Leabhar fìor thaing a thoirt do Chomhairle nan Leabhraichean Gàidhlig airson an cuideachadh airgid a thug iad seachad chum foillseachadh an leabhair seo. A bharrachd, tha Club Leabhar ’nan comain airson an tiodhlaic a thug iad dha chum “Maighstirean is Ministearan” a chur an clò. B’ e seo a’ cheud leabhar a chuir Club Leabhar a mach ann an Gàidhlig. ’S e an leabhar seo “Lus Chrùn á Griomsaidh” an dara foillseachadh aig a’ Chlub ann an Gàidhlig.

Tha an Club gu mór an comain Mgr. Donnchadh Mac Guaire airson “an làimh neo fhaicsinnich” aige ann a bhith deasachadh an dà leabhar seo. B’ fhialaidh is bu shaibhir e le ’ùine is ’fhoighidinn. Ma tha mearachdan air fhàgail ’s ann air a’ Chlub a thig an coire.

An cois gach ni bha an clò bhuaileadair. Feumaidh an Club taing a thoirt dhasan cuideachd. Bu mhór a ghnìomhachas is a dhìcheall.

[DA 9]

[Blank]

[TD 1]

“Gu dorcha mar tre ghloine”

“Có chuala riamh a leithid?” arsa Bean Eòghain Mhóir.

“An spiocaire grannda!” thubhairt Màiri Bheag, gu sgafanta.

“Nach e ’n trùilleach e! On is fheudar dhomh chur mar sin.”

’S e Bean Mhurchaidh Chìobair a labhair mu dheireadh, agus bha braisead neo-àbhaisteach ’na guth.

“Cha bu chàs ’s cha bu ghearain nam biodh marsanta eile anns an àite,” arsa Bean Eòghain, “Gu dearbha nam bitheadh, cha chuirinn-sa, air a h-aon, mo chas a stigh air dorus na bùth aige-san ri m’ mhaireann.”

“Nach e sin far a bheil a’ chùis-bhochdainn,” fhreagair Bean Mhurchaidh. “Tha làmh-an-uachdair aige oirnn.’ ’S math tha fhios aige nach eil bùth eile ann d’ an téid sinn a dhèanamh gnothaich. Gu fìrinneach tha aobhar againn a bhith ’g ionndrainn Chailein Ruaidh. ’S e fhéin nach robh mosach air cùl a’ chlar-malairt. Bròinein bochd!”

Thug Cailleach a’ Ghobha (màthair Màiri Bheag) giorstalachadh oirre fhéin anns a’ chathair mhóir far an robh i ’na suidhe a’ figheadh stocain.

“Ma tha, ’s iomadh latha a bha sibh a’ gearain air Cailean nuair a bha a’ bhùth aige. Ach mas fìor na tha sibh ag ràdh an nochd, ma bha e “dona ann ’s mios’ ás e!”

“Tha e furasda gu leòr dhuibhse a bhith bruidhinn mar sin, a Mhàthair,” arsa Màiri ’s i ’leasachadh an teine leis a’ chlobha, “ach chan eil dad a dh’ fhios agaibh mar a tha am fear Gallda ud.”

“Bithear daonnan trom air eun fuadain,” fhreagair a’ Chailleach. “Ach ciod a th’ agaibh an aghaidh an duine? An e nach eil e reic air prìs riaghailtich?”

[TD 2]

“Chan e sin idir e,” arsa Bean Eòghain, “chan e. Tha e onorach gu leòr. Chan urrainn dhomh ràdh gu bheil na prìsean ás an rathad. Ach tha e cho mosach! Nach eil cuimhn’ agaibh nuair a bhiodh Cailean bochd a’ tomhas rud dhuibh bheireadh an t-slige-thomhais sgailc ris a’ chlàr-malairt, oir bhiodh barrachd air an tomhas innte. Ach chan ann mar sin a tha ’m pìcear ud. Chunnaic mise e, le mo shùilean, a’ toirt gràinne no dhà siucair ás a’ phocan air mo bheulaibh on a chaidh snàthad na slige-thomhais leud na ròine seachad air an dà phùnnd …”

Gheàrr Bean Mhurchaidh a stigh gu grad:—

“Chan ann a’ cur casg ort — chunnaic mis’ e, latha eile, a’ gearradh sgealb bheag, bhìdeach bharr cnap càise agus an dearbh rud air tachairt! ’S mór a ghabhadh Cailean ’s a leithid sin a dhèanamh.”

Thàinig Màiri Bheag a stigh do’n t-seòmar ’s losaid aice air an robh cupannan tea, agus truinnsear do bhonnaich-mhilis. Thug i crathadh tàrcuiseach air a ceann.

“Tha mi fhìn a’ smaointeachadh gun toireadh e ’n craiceann bharr cuileig-bhuidhe leis cho sanntach ’s a tha e.”

Chuir a’ Chailleach sios an stocain ’s theannaich i a’ bheannag a bha mu guailleann.

“Ged tha, a bheil sibh a’ faicinn so? Chan eil an duine bochd ach air tòiseachadh ás ùr, agus feumaidh e bhith faiceallach, cuimir mu ghnothach. Tha a’ mharsantachd duilich a cumail a’ dol, agus feumaidh iadsan a tha ’n sàs innte a bhith glé chùramach ma tha iad ag iarraidh soirbheachadh. Chan urrainn dhaibh an cuid a thoirt seachad an asgaidh. Agus ma tha sibhse faighinn luach bhur cuid airgid chan eil aobhar agaibh a bhith gearain. Cha mhò is còir dhuibh a bhith ’n dùil gun reic an duine air challdachd.”

Thug Bean Eòghain balgam no dhà ás an tea mun do fhreagair i.

“An e fear ud? Ho Ho! Cha reic am fear ud air chall-

[TD 3]

dachd idir! Chan eagal dha! Braidein dubh! An cuala sibh an rud a tha e air a dhèanamh an dràsda?”

“Cha chuala,” fhreagair a’ Chailleach.

“Tha e coltach gu bheil e air fear-fàrdaich a ghabhail a stigh do’n tigh, chum an tuilleadh airgid a dhèanamh! Sin agaibh a nis! Dé chanas sibh ris a sin?”

Chrath a’ Chailleach a ceann.

“Cha chan mise dad, a Churstaidh, oir chan eil fhios agam air ni mu dhéidhinn a’ ghnothaich. Tha e air iarraidh oirnn’ gun a bhith toirt breith air ar co-chreutair.”

“Canaidh mise an rud a thubhairt mi o thoiseach,” arsa Màiri “Agus ’s e sin gu bheil e cho cruaidh ris an spor-gunna. Cha chreidinn a’ chaochladh air.”

“’S uamhasach cho crùbach ’s a tha e,” arsa Bean Mhurchaidh. “Feumaidh gu bheil cas ghoirt aige. Tha mi faicinn gum bi e air uairibh nas miosa na bhios e aig amannan eile.

Ghnog Mairi a ceann.

“Um … m … m — coltach ri geàdh air leth-chois.” arsa ise gu tàireil.

Rinn Bean Eòghain snòdh-gàire ’s sheall i timcheall air càch.

“Ged tha, a Mhàiri nan tigeadh e ’gad iarraidh ri d’ phòsadh chan eil fhios ’am nach gabhadh tu e glé luath!”

Rinn Mairi gnòsad tàrcuiseach ’s i sgioblachadh nan cupannan.

“Cha ghabhadh gu dearbh, an tachara odhar. Esan! Fear a choltais! Tha mi ’n dòchas nach bi de bhathais aigesan na théid a dh’iarraidh bean gu bràth.”

“Ciod a tha sibhse smaointeachadh?” dh’ fheòraich Bean Mhurchaidh, a’ tionndadh ris a’ Chaillich ’s a’ caogadh a sùil rithe.

“Ubh! ’S fhada on a chuala mi ‘Chailleach, an gabh thu ’n Righ? Cha ghabh o nach gabh e mi.’ Agus ’s dòcha gur h-ann mar sin a dh’éirich do Mhàiri ’s do’n mharsanta Ghallda.”

[TD 4]

Rinn a’ chuideachd uile gàire aon-ghuthach.

Is ann, mar a thuigeas sibh, ann an tigh Cailleach a’ Ghobha a ghabh an còmhradh so àite. ’S e feasgar Di-sathuirne a bh’ ann agus bha na mnathan a’ feitheamh a’ charbad-bathair aig Seumas Sanderson, am marsanta Gallda. Bha Bean Eoghain ’s Bean Mhurchaidh a’ fuireach pìos o’n rathad mhór, shios faisg air a’ chladach agus ’s e tigh na Caillich a b’ fhaisge dhaibh airson am marsanta a choinneachadh.

Nuair a dh’ eug Cailean Ruadh na Bùth, ann an deagh sheann aois, chaidh an gnothach aice a ghabhail le coigreach a thàinig a nuas á deas. Riamh o ghabh Seumas Sanderson a’ mharsantachd as làimh bhatar a’ gabhail beachd air o gach taobh. Agus cha robh am beachd sin uile gu léir fàbharach.

’Na choltas ’s e duine caol, glas-neulach a bh’ ann, coltach ri neach a chuir seachad a bheatha air a dhruideadh suas a measg leacan-cabhsair a’ bhaile mhóir. Bha e bacach, agus bha so a’ dùsgadh ceist a measg a nàbaidhean. “Saoil ciod a bha ceàrr air a chois? Saoil an robh i mar sud o rugadh e, no ’n e goirteachadh a rinn e?”

A thaobh na marsantachd thug e nithean ùra agus iongantach am follais. Nithean air nach cuala muinntir an Rudha-ghuirm guth riamh roimhe. Bha inneal-gearraidh aige airson na muic-fheòil — cha robh guth air sgian mhór Chailein! Bha ionad-reòdhta aige airson a bhith cumail iasg, uibhean, ìm ’s a leithid sin ùr, fionnar ri side teth. Ach saoilidh mi gur h-e ’n uidheam a bu mhotha a dh’ aobharaich de sheanachas an t-slige-thomais bhriagha, gheal a bh’ aige. Inneal mìorbhuileach le “rud air mar gum biodh cleoc, agus snàthad dhearg, no spòg, a’ comharrachadh a mach nam pùnnd ’s nan ùnnsachan.” Bha a’ bhùth cho glan ris an òr. Chan fhaodadh an smal bu lugha de dhusd tàmh an taobh a stigh de’n dorus. Bha e fhéin ’ga cumail glan agus bha Peigi Bhàn air a tuarasdalachadh aige airson an àite a sgùradh a mach a h-uile

[TD 5]

Di-sathuirne nuair a bhiodh e fhéin mun cuairt leis a’ charbad-bathair.

Bha móran còmhraidh ’ga dhèanamh mu’n mharsanta Ghallda, agus b’e beachd aon-ghuthach an Rudha-ghuirm gur h-e duine cruaidh, féineil a bh’ ann, nach dùraigeadh gnìomh math a dhèanamh ri neach eile. Agus nuair a thàinig coigreach a dh’ fhuireach còmhla ris bha sin na dhearbhadh cinnteach air an déigh a bha aige air an tuilleadh bunnachd a dhèanamh. Nach robh fhios gun robh an coigreach a’ pàigheadh airson na h-aoigheachd a bha am marsanta a’ toirt dha! Cha chumadh e air dhòigh sam bith eile e! Agus mar sin air adhart.

Chaidh na seachdainnean seachad ach fhathast bha an coigreach a’ fuireach ann an tigh Sheumais. Bha e coimhead tana, caithte nuair a thàinig e, ach cha b’fhada gus an do thòisich rughadh air tighinn ’na ghruaidh agus aodann gu léir air lionadh a mach gu dreachmhor. Bhiodh e gu tric ’na shuidhe muigh aig ceann an tighe a’ gabhail tlachd, agus a’ faotainn ùrachadh ann an gathan na gréine, agus ann an osag na gaoithe glain a bha tighinn a nuas o na beanntan. ’S iomadh uair a chithte e, cuideachd, a’ gabhail cuairt air an rathad no a’ dol ceum a mach ri iomall na mòintich.

Nuair a choinnicheadh e ri duine bha e càirdeil, fosgarra, ’s bhruidhneadh e air cuspair sam bith; ach nan dèanta oidhirp air a cheasnachadh dh’ fhàsadh e tosdach anns a’ mhionaid.

“Tha sibh a’ coimhead móran nas fheàrr ma bha sibh nuair a thàinig sibh an so,” theireadh cuideigin ris, a feuchainn ri naidheachdan a tharraing ás no ni-eigin fhaotainn a mach mu dhéidhinn.

“Tha mi faireachdainn móran nas fheàrr, taing do Ni math,” fhreagradh an duine gu modhail.

“A bheil dùil agaibh fuireach fada ’san Rudha-ghorm fhathast?”

“Chan eil fhios agam dé cho fad’ ’s a dh’ fhanas mi.”

[TD 6]

Dhèante nuair sin oidhirp eile:

“An robh sibh eòlach air Maighstir Sanderson roimhe?”

“Cha robh.” Agus leis na briathran sin thionndaidheadh e chùl agus bheireadh e ’n tigh air. Bha mar gum biodh mionnan air nach toireadh e seachad fiosrachadh sam bith.

Oidhche dhe na h-oidhcheannan, agus Eòghan Mór ’s Murchadh Cìobair a’ tighinn dhachaidh o iasgach chunnaic iad gun robh solus ann an tigh a’ mharsanta Ghallda na b’anmoiche na b’ àbhaist e bhith ann.

Stiùir Murchadh a chorrag air an uinneig.

“Nach e ’m fear so a tha fàda gun a dhol a chadal an nochd!” ars esan.

“’S dòcha gur h-ann a’ cunntais an airgid a tha e.” fhreagair Eòghan.

Ach cha b’ann mar sin a bha. Ann am meadhoin an ùrlair anns an t-seòmar-suidhe bha Seumas air a ghlùinean a’ lionadh bocsa mór, tomadach le goireasan ás a’ bhùth. Anns a’ chathair a b’ fheàrr a bha stigh bha an coigreach ’na shuidhe ’ga ghréidheadh fhéin ris an teine. Thall ann an oisean bha bagaichean air an ceangal suas; bha an coigreach a’ falbh dhachaidh anns a’ mhadainn, a’ gabhail a thuruis air a bhàt’-aisig thràth.

Bha deòir ’na shùilean ’s e labhairt gu dùrachdach ris an fhear eile.

“Chan eil fhios agamsa ciamar a bheir mi taing dhuibh airson bhur coibhneas. Chan eil briathran agam a chuireas mo bhuidheachas an géill mar bu mhath leam.”

Thog am marsanta a làmh.

“Uisd! Chan eil mi ’g iarraidh taing. Bha do chuideachd ’na thlachd dhomh agus bha mi faighinn riarachadh ann a bhith faicinn gun robh thu faotainn do shlàinte air ais.”

“Ged tha, chan urrainn dhomh faighinn seachad air na rinn sibh rium. Aoigheachd a thoirt dhomh o chionn shia seachdainnean ’s gun sgillinn a ghabhail air a shon!

[TD 7]

Agus am bocsa mór sin ’ga thoirt dhomh mar an ceudna. Ciamar a rinn sibh e?”

Shuidh Seumas aig an teine ’s chrom e sios leis a’ bhrod-griasaich ’na làimh.

“O chionn bhliadhnaichean air ais thachair droch sgiorradh dhomhsa air a leithid de dhòigh ’s gun robh mi air mo ghoirteachadh cho dona ’s gum b’éiginn dhomh ùine chaith anns an ospadal. Theagaisg an tubaist sin agus na dh’ fhuiling mi ’na chois móran de nithean dhomh, agus chuir mi romham gum feuchainn ri cuideachadh sam bith a bhiodh ’nam chomas a thoirt do neach eile a chailleadh a shlàinte. Rinn mi so aithnichte do m’ charaid, an Doctair Moireach, ’s gheall esan gun cuireadh e thugam duine sam bith a shaoileadh e d’am b’ urrainn dhomh feum a dhèanamh. ’S esan a thug dhomh an t-ainm agadsa. Chan eil teagamh nach cuir e feadhainn eile d’am ionnsaigh fhathast. A bharrachd air a sin tha mi feuchainn ri dhol a réir na Fìrinn a tha ’g ràdh “A’ mheud ’s gun do rinn sibh e do’n neach is lugha … rinn sibh dhomhsa e.”

Bha sàmhchair eatorra airson tiota ’s an sin thubhairt an coigreach.

“Tha eagal orm nach eil na nàbaidhean agaibh idir a’ tuigsinn cho trucanta, tròcaireach ’s a tha sibh. Chuala mi criomagan de chòmhradh … Tha iad de’n bheachd gur h-e duine cruaidh a th’ annaibh.”

Thog am marsanta a cheann, agus bha plathadh-gàire ’na shùilean a bha cruth-atharrachadh aodainn gu léir.

“Tha fhios agam!” ars’ esan, “Ach de ’n deifir. Anns an t-saoghal so chan eil sinn a’ faicinn ar co-chreutairean ach “gu dorch’ mar tre ghloine.”

[TD 8]

Oidhche na stoirme

Bha smuaintean dorcha a’ ruith a chéile troimh inntinn Mairead am feadh ’s a bha i’ coiseachd air a’ chas-cheum a bha treòrachadh a dh’ ionnsaigh an tighe anns an robh i còmhnaidh. Ach carson air an t-saoghal a thàinig i dh’ fhuireach do dh’ àite de’n t-seòrsa so, thubhairt i rìthe fhéin. Bha an Tom Uaine math gu leòr anns an t-samhradh, ach ’s a’ gheamhradh bu cho math dhi a bhith ann am prìosan Creag-nam-meann. Ach, air a shon sin, ciod eile an taobh a bheireadh i a h-aghaidh? Cha b’urrainn dhith fuireach an Lunnainn as déidh mar a thachair.

Is e boireannach bòidheach a bh’innte ged a bha an cuaillean donn a’ tòiseachadh air glasadh aig na ciabhagan. Cha robh, uile gu léir, dreach na slàinte air a gnùis. Bha a h-aodann geal, agus thuigeadh neach gu luath gur ann ’s a’ bhaile mhór a fhuair i a h-àrach. A bharrachd air a sin bha rudeigin de chruas ’na h-aghaidh agus bha e furasda aithneachadh gun do dh’fhiosraich i a cuibhrionn fhéin de thrioblaidean an t-saoghail chaochlaidich so. Bha i mu dheich bliadhna-fichead de dh’aois.

Ghreas i sios an rathad, agus thug i sùil air na speuran a bha air fàs neulach. Bha an àird an ear air dhath an òmair, agus sgàilean dubha a’ siubhal thairis air an iarmailt. Bha a’ ghruaim a bha air aghaidh nàduir a’ co-fhreagairt ris a’ mhi-ghean a bha laighe air a spiorad, smuainich i.

Deich bliadhna air ais bha Mairead ’na caileig eadar-dhealaichte. Bha càirdeas is beòthalachd ’na nàdur, agus bha i air a meas na bu bhòidhche na aon de co-aoisean. Cha robh aig a pàrantan ach i fhéin agus cha robh dìth no easbhaidh riamh oirre. Ann am baile mór Lunnainn,

[TD 9]

far an robh iad a’ fuireach, bha fleasgaich òga an tòir oirre, ach bha i air a làmh ’s a gealladh a thoirt do Artair, an gille a bha an ath-dhorus.

Thogadh iad ri taobh a chéile, agus mar a dh’ fhàs iad suas neartaich an spéis d’a chéile. Cha leigear a leas an dràsda innse a liuthad uair a bhòidich e nach fhaigheadh aon eile air uachdar an t-saoghail àite Mairead ’na chridhe. Cha robh cleith no falach eatorra agus cha robh ’na bheachd ach na bha ceart agus uasal. Cha mhò thàinig riamh ás a bheul ach a’ chainnt a bu taitniche.

Bha latha na bainnse air a shuidheachadh nuair a thàinig litir á Canada o bhràthair-màthar Artair ag iarraidh air a dhol a null d’a ionnsaigh, a chum a chuideachach ’na obair, agus gum fàgadh e ’chuid airgid aige. (Cha b’e sin am beag oir bha saibhreas mór aige, agus cha robh bean no teaghlach aige fhéin). Gabhaidh e creidsinn gum b’fheàrr le Artair fuireach, ach cha d’fhuair e fois o chàirdean. Bha bràthair-a-mhàthar aosda; ann am beagan ùine bhiodh e dhachaidh a rithist agus bhiodh each ni gu math. Mar sin reusonaich iad uile, agus mu dheireadh dh’fhàs e fhéin deònach falbh.

Thàinig ám an dealachaidh agus dh’fhalbh Artair. Anns a’ cheud dol a mach bha litrichean a’ tighinn gu math tric ach fhàs iad tearc agus mu dheireadh sguir iad buileach. Ri ùine ’s ann a thàinig fios gun do phòs e fhéin agus Ban-Amerigeanach, agus on a dh’ eug bràthair-a-mhàthar, gun robh iad a’ dol a thighinn a chur suas an dachaidh ann an Lunnainn.

Thòisich slàinte Mairead ri sioladh, agus cha b’urrainn dhith fuireach ’sa’ bhaile mhór na b’fhaide. Aig an ám sin thachair gun do chaochail a seanair ann an Alba, agus dh’ fhàg e airgead aice agus tigh bòidheach — ach aonaranach — anns an Tom Uaine. Bha an t-àite so mar dhìdean do Mhairead. Cha robh nàbaidhean faisg oirre. Bha am baile beag a b’fhaisge cóig mile air falbh. Is ann ’sa bhaile sin a bha ’m prìosan ris an canadh iad Creag-nam-

[TD 10]

meann, agus is iomadh uair ’san dol seachad a sheall i suas air an togalach àrd ud le oillt. Is ann a’ tighinn dhachaidh ás a’ bhaile bha i air an fheasgar so.

Ràinig i ’n tigh ’s sheall i timcheall le mi-thoileachadh. Bha an t-aol air balla an tighe air fàs robach agus bha sgrìoban air a’ pheant air an dorus ’s air a’ gheata. Bha pìos mór de bhalla a’ ghàraidh ’na shineadh ris an talamh. Dh’ fheumadh i cuideigin fhaighinn a shealladh ris na cùisean sin, smuainich i.

Dìreach nuair a bha i cur na h-iuchrach anns a’ ghlais bhris an stoirm a bha bagradh fad an latha. Dh’fhosgail tuil-dhorsan an athair. Shéid a’ ghaoth bhuaireasach a bha siubhal air carbad ciar nan neul agus thòisich teann-chogadh eadar na dùilean.

Bha Mairead air fàs cleachte ri stoirmean agus mar sin cha b’ àbhaist gealtachd a bhith oirre, ach, air an oidhche so, a thuilleadh air an doinnein a bha muigh, bha neo-fhoisneachd àraidh ri mhothachadh anns an tigh fhéin. Is ann a chanadh i gun robh ni air choreigin, nach b’ urrainn dhith thuigsinn, ag itealaich os a cionn. Mar a bha na meanbh-chuileagan a chunnaic i os cionn na h-aibhne air an rathad dhachaidh.

Chuir i air an solus agus tharraing i na cùirteinean. Cha robh i fada a’ cur air teine math de chonnadh a bha aice air a stòradh anns a’ chitsin. An uair a dhìrich i ’druim, laigh a sùil air cairt mhór ann an céis airgid a bha crochte os cionn an teine. Is e earann de’n Fhìrinn a bha sgrìobhte air a’ chairt sin: “Aisigidh mi dhuibh na bliadhnaichean a dh’ith an lòcust.” Thàinig fiamh fanaideach air a gnùis oir is fhada o sguir ise chreidsinn na Fìrinn, ach bha a’ chairt air a’ bhalla nuair a thàinig i do’n tigh, agus cha bu toil leatha a tilgeadh a mach.

Shuidh i anns a’ chathair mhóir ri taobh an teine ag amharc air na lasraichean. Bha neo-fhoisneachd a’ sìor bhuadhachadh oirre agus bha i air a glasadh leis an smuain gun robh neacheigin a’ dlùthachadh ris an tigh. Cha

[TD 11]

b’urrainn dhith fuireach ’na suidhe. Dh’éirich i, ag amharc gu mion-mhothachail mun cuairt dhith, agus aig an dearbh mhionaid sin thàinig gnogadh cruaidh chun an doruis. An toiseach chaidh i ann an seòrsa de bhreislich ach thàinig faireachadh do-mhìneachaidh thuice; choisich i tarsainn an ùrlair agus dh’fhosgail i ’n dorus. Bha duine àrd ’na sheasamh an sin; an t-uisge a’ sruthadh ’na lóin bheaga sios bharr aodaich. Bha currachd molach air; còta fada dorcha agus crios mu ’mheadhoin. An e an dorchadas a b’aobhar no an robh e, gun teagamh, a’ coimhead borb, buaireasach?

Chuir e dheth a churrachd. “Feasgar math dhuit.” ars’ esan. Bha a ghuth neo-bhinn. Airson mionaid dh’fhàilnich a comas-cainnt, ach an ceann tiota fhreagair i “Feasgar math. Am faod mi fheòrach ciod a tha thu ’g iarraidh an so?”

Fhreagair an guth garg: “Biadh ’us fasgadh mas e do thoil e.” “Có thu, co-dhiubh?” dh’ fhaighneachd i.

“Astaraiche air an do rug an dorchadas agus an stoirm.” thubhairt e gu goirid. Thug Mairead crathadh oirre fhéin.” Thig a stigh.” ars’ ise. Dh’iarr i air suidhe, agus thilg e e fhéin anns a’ chathair mhóir a dh’fhàg i. Shìn e mach a làmhan a dh’ ionnsaigh an teine. A’ togail a chinn chunnaic e a’ chairt a bha os cionn an teine agus thug e grad-leum ás. Sheall e air falbh, ach cha b’fhada gus ’na thill a shùilean chun na cairt a rithist.

Chaidh Mairead sios do’n chitsin a dh’ullachadh lòin dhi fhéin ’s do’n duine. Cha robh móran sannt aice-se air biadh oir bha i fhathast ann am breislich, ach smaointich i gum b’fheàrr dhith cumail a’ dol. Thill i nuas do’n t-seòmar suidhe ’s dh’uidheamaich i ’m bòrd, aig an aon ám a’ gabhail beachd air an fhear-céilidh annasach a thàinig thuice ás an stoirm. Bhiodh e mu thimcheall a h-aois fhéin. Bliadhna no dhà na bu shine, ’s dòcha.

Coltas calma air, agus cha robh e gun eireachdas àraidh, cuideachd, a dh’ aindeoin a ghairge. Bha faireachadh

[TD 12]

aice gum faca i an t-aodann roimhe. Ach càite? Có bh’ ann? Bhuail grad-chlisgeadh i ach shabaidich i ’na aghaidh. B’fheàrr dhith cumail ciùin, air a h-uile cor. “Tha am biadh deiseil. Thig a nall chun a’ bhùird.” dh’iarr i, a’ toirt a mach cathair dha ’s a’ suidhe aig a’ bhòrd i fhéin.

“Móran taing.” Ghabh chathair ’s shuidh e sios.

“A bheil eagal agad romham?” dh’fheòraich e gu h-ealamh, a shùilean dubha a’ sgrùdadh a h-aodainn le ro-aire. Neo-sgàthach on leth-a-mach, fhreagair i, “Chan eil.” Rinn e gàire fanaideach. “Bha dùil agam gun robh e fasanta do bhoireannaich a dhol an laigse nuair a chitheadh iad ùmaidh mar a tha mise. A bheil thu idir a’ cur luach air do bheatha?”

“Aig an ám so chan eil mo bheatha cho fìor thlachdmhor ’s gun leig mi leas móran luach a chur oirre.” thubhairt i. Ach bha crith anns an làimh a bha cumail a’ chupa.

Thàinig taiseachadh air aodann cruaidh a’ choigrich. Thuit sàmhchair eatorra, agus chùm Mairead a sùilean air a’ bhòrd. Mu dheireadh labhair e rithist agus cha robh a ghuth cho neo-bhinn ’s a bha e. “Chan ann do’n àite so a bhuineas tusa?”

“Ciamar a rinn thu sin a mach?” dh’ fhoighneachd i.

“Bha e furasda gu leòr. Chan eil fonn nam beann air do chainnt.”

“Is ann an Lunnainn a chaith mi a’ chuid a bu mhotha de m’ bheatha,” dh’ innis i dha, “Ach ’s e so m’ionad-tàimh an dràsda.”

“A bheil an t-àite so a’ còrdadh riut?”

“Tha sìth ’us sàmhchair ann. Chan eil nàbaidhean faisg orm. Cha bhi duine tadhal orm …”

“Gus an nochd!” bhris e stigh gu h-ealamh.

Dh’ éirich iad o’n bhòrd. “Taing dhuit airson do choibhneis,” ars’ an duine. Bha a’ ghairge air falbh ás aodann agus ’na àite bha sgìos mór ’ga thaisbeanadh fhéin. Sheall i air ’s e ’na sheasamh air a’ bhratùrlar air beulaibh an teine, agus mar bhàrcadh nan tonn as déidh

[TD 13]

gailleann dh’fhairich i roinn mhór de ’n eagal a bha oirre a’ sioladh sios agus truas a’ gabhail àite. “Tha fhios gu bheil thu sgìth,” thubhairt i, “Suidh sios agus gabh fois.” An sin chaidh i do’n chitsin leis na soithichean.

Nuair a thill i air ais bha an duine ’na shuidhe anns a’ chathair mhóir ’s a shuilean suidhichte air a’ chairt a bha air a’ bhalla. Sheall e air Mairead ’s sheall e rithist air a’ chairt.

Labhair e, agus bha ni-eigin de dhòchas ùr ’na ghuth: “Tha an t-ám agam innse dhuit mum dhéidhinn fhéin. Is e Daibhidh Robastan is ainm dhomh …” Sheall e oirre gu geur. Sheas Mairead far an robh i agus dh’ fhosgail i ’sùilean gu farsaing. Cha mhór nach do ghlaodh i mach. Mar gum bitheadh e leughadh a smuain thubhairt e; “Chuala tu ’n t-ainm roimhe so?”

Chaidh a h-inntinn air ais. Bha cuimhne aice nis air. Bha a dhealbh anns na pàipearan o chionn beagan is dà bhliadhna, agus droch chùnntas air a thoirt air. Duine cunnartach, bha iad ag ràdh. Duine a thug ionnsaigh gharbh air beatha neach eile. Chaidh gaoir fhuar troimpe ach dh’ fhuirich i sàmhach.

Thòisich e: “Chan eil còir agam mo thrioblaidean a’ leagadh ort, ach bha thu cho coibhneil rium, agus bu mhath leam gun cluinneadh tu an fhìrinn. Cha robh mise ciontach de na chuireadh as mo leth. Bha mi fhìn ’s Eilidh, an nighean aig Sir Raibeart Cunningham a’ dol a phòsadh. Cha robh a h-athair air mo shon, ’s chan fhuilingeadh e ’s an tigh mi. Bha e smaointeachadh gum faodadh Eilidh dèanamh na b’fheàrr air a son fhéin.”

“Ach bha fear eile tighinn air tòir Eilidh ’s gun fhios aig duin’ air. Aon oidhche ghlac a h-athair e anns an t-seòmar leabhraichean. Bhuail e ’n duine ’s dùil aige gur h-e mise bha aige. Thionndaidh am fear eile air, bha sabaid eatorra, ’s fhuaradh Sir Raibeart a rithist air a leòn gu dona. Bha an duine eile air teicheadh, ach chunncas mise tràth air an oidhche faisg air an tigh, agus chaidh mo ribeadh a stigh anns a’ ghnothach. Cha robh fianuis-

[TD 14]

ean ann a thigeadh a mach air mo thaobh, ’s b’e deireadh na cùise gun do chuir mi seachad an dà bhliadhna mu dheireadh ann am prìosan Chreag-nam-meann. Fhuair mi saor an diugh, agus chuir mi romham beatha ùr a shireadh anns a’ bhaile mhór. Chuir mi romham, mar an ceudna, gun dèanainn dioghaltas air an fheadhainn a thug orm na fulangasan ud, ach tha na faclan a tha air a’ chairt a tha agad crochte air smuaintean ùra a dhùsgadh annam. Tha mi creidsinn gum bi na bliadhnaichean a dh’ith an lòcust air an aiseag air ais. Agus tha rudeigin ag innse dhomh gu bheil fhios agadsa, thu fhéin, ciod a tha ann am fulangas.”

Thuit sàmhchair a rithist agus dh’éisd iad le chéile ris an doinnein a bha ag ulfhartaich a nuas an gleann, a’ rànaich troimh mheanglain na seann chraoibh ghiubhais, agus fa-dheòidh a’ gleamhraich ri céis na h-uinneig.

Dh’éirich Daibhidh. “A rithist taing dhuit airson do choibhneis. Am faod mi aon fhàbhar eile iarraidh? Am faod mi cadal anns a’ bhothaig a tha agad aig ceann an tighe? Bithidh mi air togail orm mus éirich thu ’sa’ mhadainn.” “Bithidh sin ceart gu leòr.” fhreagair Mairead. Thug e crathadh air a làimh. “Beannachd leat. Ma bhitheas mi beò thig mi air ais.” Dh’ fhosgail e ’n dorus agus dh’fhalbh e mach do’n dorchadas agus do’n stoirm.


Bha brat dorcha na h-oidhche air sgaoileadh anns an òg-mhadainn air bristeadh air an t-saoghal nuair a dhùisg Mairead. Bha gathan na gréine a’ deàrrsadh a stigh do’n t-seòmar aice mar gum b’ann le gealladh tarblaich air sìth as déidh a’ ghailleinn. Dh’éirich i gu cabhagach agus thug i sùil a mach. Chunnaic i gun robh na beàrnan a bha anns a’ ghàradh air an càradh, agus gun robh làn bocsa de fhiodh air a ghearradh airson connaidh. Bha Daibhidh Robastan air falbh, ach thog a cridhe gu h-obann oir bha rudeigin ag innse dhith gun tigeadh an latha anns an tilleadh e rithist d’a h-ionnsaigh.

[TD 15]

Domhnall fo ioma-cheist

Bha móran aig Dòmhnall ri dhèanamh a’ mhadainn ud, oir bha ’athair ’s a mhàthair air falbh o’n tigh agus bha esan air fhàgail an urra ris an spréidh. Dh’fheumadh e coimhead air na h-eich, an crodh a chur a mach dha’n mhòintich, agus na mucan a bhiadhadh. Bha móran air inntinn Dhòmhnaill mar an ceudna, agus ’s e sin fàth mo sgeòil.

Aig an ám so bha e fhéin agus ‘Oscar’ an cù dubh a’ leigeadh an anail ’s iad air tighinn a stigh o’n bheinn an déidh a bhith toirt shùil air na caoraich. ’Na sheasamh ’s ’uchd air a’ gheata ’s bileag fheòir eadar a bhilean, bha Dòmhnall a’ coimhead iomagaineach.

Leig an cù a thaice ri glùin a’ ghille, ’s chrom e ’s shlìob e ’n ceann sleamhainn, dubh.

“’S e gnothach a th’ ann, Oscair, a bhalaich.” arsa esan.

Sheall Oscar suas mar gum biodh e ’g aontachadh leis ’na bhriathran, agus dhùin e ’shùilean ’s tharraing e anail fhada. ’S ann a shaoileadh tu gun robh esan, e fhéin, air a bhruthadh ’s air a chumail sios le cùraman na beatha a bha làthair.

’S ann mar sin a fhuair Alasdair iad an ceann tiota. B’e Alasdair mac tuathanach an Achaidh-mhóir, agus bha e bliadhna na dhà na bu shine na Dòmhnall. Chan e gun robh a h-aon ro shean. Bha Dòmhnall air a’ bhliadhna-thar-fhichead fhàgail as a dhéidh o chionn seachdainn.

“’S e madainn bhriagha a th’ ann,” ars’ Alasdair ’s e leigeadh a thaic air a’ gheata ri taobh a charaid.

Ghnog Dòmhnall a cheann, gun a’ bhileag fheòir a thoirt ás a bheul.

“Uh-huh,” ars’ esan.

“Chan eil thu ’coimhead air do dhòigh!”

[TD 16]

“Umphm … m … uill …”

“Dé tha ceàrr ort? A bheil thu faireachdainn tinn?”

“Chan eil.” Chuir Dòmhnall a’ bhileag fheóir a mach ás a bheul agus shuath e ’bheul le cùl a làimhe.

“’S dé th’ ort, ma thà? A bheil an déideadh ort a rithist? Bu chòr dhuit an fhiacail ghrannda sin a tharraing.”

“Thu fhéin ’s do dhéideadh.” arsa Dòmhnall gu neo-aoigheil.

“Cha leig thu leas an ceann a thoirt dhiom,” fhreagair Alasdair a’ togail frioghan air. “Tha rudeigin ceàrr ort — tha sin soilleir gu leòr. Ach mar a bheil thu ’g iarraidh duine ’nad’ chuideachd théid mise ’s fàgaidh mi thu.”

Dhìrich e e fhéin ’s rinn e airson coiseachd air falbh.

“Fuirich, mionaid!” Chuir Dòmhnall a chùl ris a’ gheata ’s rug e air a’ bhata ’ga sgailceadh an dràsda ’s a rithist ris an talamh.

“Alasdair,” ars’ esan mu dheireadh, “A bheil fhios agad gu bheil an cù sin cho glic ri iomadach duine?”

Sheall a chompanach gu frionasach air.

“Seadh? A bheil thu ’g innse dhomh? Agus có an duine, no na daoine a tha thu ciallachadh? No ’s dòcha gur h-ann a’ labhairt air do shon fhéin a tha thu!”

Thug am fear eile sùil dhorcha air ach cha d’ thug e freagradh do’n ionnsaigh sin.

An ceann greis thubhairt e.

“Thà, air m’ onair! Tha Oscar cho glic ’s gu bheil mi smaointeachadh gu bheil e tuigsinn gu math nuair a bhios rud a’ cur dragh orm. Mar a tha ’n dràsda.”

“’S dé idir a tha cur dragh ort? Mar a bheil thu faireachdainn tinneas no mar a bheil an déideadh ort chan eil fhios agamsa gu dé bhiodh ceàrr ort … Mar …”

Gheàrr Dòmhnall a stigh gu goirid:

“Thu fhéin ’s do thinneas ’s do dhéideadh! Na bi bruidhinn riumsa air na rudan sin. Tha e torr nas miosa na sin.”

[TD 17]

Dh’ fhosgail Alasdair a dhà shùil ghorm gu farsainn.

“A bhròinein bhochd; Dé air an t-saoghal a tha ann?”

“Chan inns’ thu orm e?”

“Chan inns — ri m’ mhaireann!”

“Uill, Alasdair …” Sheall Dòmhnall timcheall gus dèanamh cinnteach nach robh duine ’g éisdeachd. “Uill, so agad dhuit e. Tha mi ann an gaol.” Bha a ghuth sòluimte mar gum b’e naidheachd bàis a bha e ’g innse.

Rinn Alasdair fead ’s thug e sgailc air a shliasaid le ’làimh.

“Gu sealladh … ’S e droch ghalair a th’ort. Có ’n té?”

Sheall Dòmhnall suas do’n adhar. Thromaich an iomagain air ’aodann.

“Sin agad far a bheil an tubaist a’ tighinn a stigh. Tha dithis dhuibh ann!”

“Gléidh sinn! Dh’ fhoghnadh aon té! ’S e seòrsa de ‘Bhluebeard’ a tha annad, feumaidh e bhith.”

Agus rinn e gàire fanaideach.

Sheall Dòmhnall sios air a bhrògan ’s chrath e cheann gu tiamhaidh.

“Chan e aobhar ghàireachdainn a tha ann, idir. Tha’n gnothach a’ dèanamh dragh dhomhsa — dragh mór”

Thug Alasdair sùil gheur air a chompanach. Ceart gu leòr bha an iomacheist anns an robh e a’ cur thairis air mar sgàil. Sguir e’ ghàireachdainn. ’S ann a bha truas aige ri’ charaid.

“’S dòcha gun do gheall thu ’n dithis aca a phòsadh — an e sin e?”

Spreadh Domhnall mar fhùdar-gunna.

“Nach ann agad a tha barail an amadain orm. Cha do rinn mi dad de’n t-seòrsa. ’S mi nach do rinn. Ach so agad an rud a tha ceàrr. Chan eil fhios a’m có aca té is fheàrr leam! Chan urrainn dhomh m’ inntinn a dhèanamh suas.”

Rinn e osna ’s sheall e suas do’n adhar a rithist. Thug

[TD 18]

e nuair sin sgailc dha’n gheata leis a’ bhata ’s thug Oscar leum ás ’s rinn e tathunn.

“Có iad; an dithis sin, a Dhòmhnaill? An aithne dhomh iad?”

“Chan aithne dhuitse idir iad. ’S e Mórag a tha air an dara té agus Seonag air an té eile.”

“A bheil iad bòidheach?”

“Tha.”

“Seadh? Agus a bheil thu smaointeachadh am bi iad sgairteil gu obair? Feumaidh bean tuathanaich a bhith easgaidh.”

“Tha iad math gu obair cuideachd.”

Cha robh fhios aig Alasdair ciod tuilleadh a dh’fheòraicheadh e. Cha mhotha na sin a bha cus eòlais aige air na subhailcean a bu chòir a bhith air boireannach mus dèanamh duine roghainn dhith. Nam b’e bò a bhatar a’ dol a thaghadh dhèanamh e rudeigin! Bha deagh shùil aige airson na spréidhe, agus deagh bhreithneachadh, ach na boireannaich …

Bha e coimhead a null air an iodhlainn, a’ meòrachadh. Thòisich dà chirc ri sabaid anns an t-sitig. Chuir so smuain shònraichte ’na inntinn.

“A bheil na boireannaich agad crosda, Dhòmhnaill?”

“Chan eil,” fhreagair Dòmhnall gu feargach, “Agus na can na boireannaich agad — chan eil e laghach.”

“D’eile chanas mi?” dh’fheòraich Alasdair gu beag-nàrach, “Nach e na boireannaich agad a th’annta? No bhios annta — co-dhiubh, té dhiubh.”

“Tha e neònach; an toiseach ’s e Mórag a b’fheàrr leam. Bha i tighinn eadar mi ’s a h-uile rud. Bha mi smaointeachadh oirre nam dhùisg ’s a’ bruadar oirre ’nam chadal. Ach chunnaic mi Seonag, agus a nis … Chan eil fhios agam. Tha airgead aig Seonag — aig a h-athair, co-dhiubh.”

“’S fìor dhroch rud a th’ ann a dhol a phòsadh airson airgid.” ars’ Alasdair, ’s coltas glic air.

“Có tha dol a phòsadh airson airgid?” dh’ fheòraich

[TD 19]

am fear eile gu garg.

“Chan eil fhios a’m fhìn. Ach nach eil thu air a ràdh rium gur h-i Mórag a b’ fheàrr leat gus am faca tu Seonag, agus leis an aon anail nach eil thu ’g innse dhomh gu bheil airgead aig Seonaig?”

Sheall Dòmhnall gu gnuath-shùileach air a chompanach.

“Bha dùil agam gun robh thu ’nad’ charaid dhomh. Bha thu ’g ràdh gun dèanadh tu rud sam bith air mo shon, ach gu dearbh chan eil thu dèanamh cuideachadh dhomh an dràsda. ’S ann a tha thu a’ cur mo chinn ’na bhreislich nas motha na bha e riamh.”

Thog Alasdair uilinn bharr a’ gheata.

“Ceart gu leòr! Tha mise falbh dhachaidh.”

“Stad! Fuirich!”

Thill an gille eile ’s sheas iad socair, sàmhach car greise.

Mu dheireadh thubhairt Alasdair:

“Innsidh mi dhuit, a Dhòmhnaill. Nach leig thu leam an dithis nighean fhaicinn? Bithidh e nuair sin nas fhasa dhomh comhairle thoirt ort mu dhéidhinn có aca a thaghas tu. Dé tha thu ’g ràdh?”

Thug Dòmhnall sgrìob air a bhus, a’ meòrachadh gu domhainn.

“Uh-huh — nach fhaod thu sin. Càite ’m faic thu iad, saoil?”

“Faigh thusa dòigh air choireigin air fios a chur thuca le chéile iad a thighinn sràid a nall rathad a’ Mhuilinn Mhóir feasgar Di-ciadain. Coinnich thusa an sin iad ’s c‎ùm a’ còmhradh iad, greis. Gabhaidh mi fhìn sgrìob an rathad a bhios sibh, ’s cha leig mi orm nach e ’n t-amas a bhios ann. Chì mi na h-ìgheanan ’s bithidh e furasda gu leòr dhomh innse dhuit có aca té, a réir mo barail, as fheàrr a fhreagras ort. ’N dèan sin an gnothach?”

“Math da-rìreamh!” fhreagair a charaid.

Thàinig feasgar Di-ciadain ’s ghabh Morag ’us Seonag cuairt a nall chun a’ Mhuilinn Mhóir, far an do choinnich

[TD 20]

Dòmhnall iad. Cha b’fhada gus an do thachair Alasdair riutha. Bha am feasgar briagha, grianach, agus ghabh iad uile ceum a null thar a’ mhonaidh. Bha Alasdair ag amharc glé thric air Seonaig ’s a’ cumail dlùth dhith, agus feumar aideachadh gur h-ann rithe bha e còmhradh fad’ na h-ùine. Dhealaich an ceathrar aca fa dheòidh, le móran spéis air gach taobh.

A’ coiseachd dhachaidh còmhla anns an anamoch dh’ fhoighneachd Dòmhnall:

“Seadh, a nis — ciod i do bharail? Dé ’chomhairle bheir thu orm? Có aca tha thu smaointeachadh is fheàrr a fhreagras orm?”

Bha Alasdair a’ dol troimh ’smuaintean. Thog e ’cheann gu ciontach ’s rughadh ’na ghruaidh.

“Dé? O!, seadh … Uill … ’S e Mórag a tha mi smaointeachadh a bu chòir dhuit a roghnachadh. ’S i, gu dearbh. Pòs Mórag! Agus ’s fheàrr dhuit bruidhinn rithe cho luath ’s a ghabhas dèanamh air eagal gun caill thu i.”

“Ged thà, tha Seonag …”

“Na gabh gnothach rithe. ’S dòcha … ’S dòcha nach biodh sibh còirdte.” Chrath e ’cheann. “Chan i ach Mórag. Sin mo chomhairle dhuit. Oidhche mhath leat.”

Seachdain na dhà as déidh sin choinnich Dòmhnall ’us Alasdair a rithist. Bha Dòmhnall ’na sheasamh anns an iodhlainn a’ coimhead na gréine a’ dol fodha. Bha ’aodann a’ deàlradh le aoibhneas. Ghabh Alasdair a null far an robh e.

“Seadh, a bhalaich, an do ghabh thu mo chomhairle?”

“Ghabh! Tha mi dol a cheannach fàinne-geallaidh do Mhóraig ’s bithidh sinn a’ pòsadh uaireigin.”

Shìn Alasdair a mach a làmh.

“Buaidh ’us piseach leibh!” Sheall e air an fhear eile air fhiaradh.

“Tha Seonag glé laghach, cuideachd.”

Cha tig i ’n uisge na stiùrach do Mhóraig,” fhreagair a charaid.

[TD 21]

Thàinig sgàil air aodann. “Ach tha mi ’n dòchas nach bi i smaointeachadh gur h-ann a’ dèanamh tàire oirre bha mi nuair a thagh mi Mórag. Tha fhios agad, thug mi mach i uair no dhà nuair nach robh mi cinnteach …”

“’S ann ’s an Innis-ghlais a tha Seonag a’ fuireach, nach d’ thubhairt thu?” dh’ fheòraich Alasdair, gu h-obann.

“’S ann; carson?”

“Chan eil fhios a’m nach fhaicinn an nochd fhathast i. ’S dòcha, cuideachd, gur h-aithne dhomh fear a fhreagras oirre nas fheàrr na thusa.”

Leis na faclan sin gheàrr e cruidh-leum tarsainn gàradh na h-iodhlainn, ged a bha ’n geata fosgailte. Bha beul Dhòmhnaill fosgailte, mar an ceudna, a’ coimhead as a dhéidh.

[TD 22]

Nabaidhean ure

Sud am fuaim oillteil ud a rithist! Chuir Màiri-Anna a corragan ’na cluasan nuair a chual’ i ’n càr a’ tighinn. Cha chuala duin’ air an t-saoghal riamh leithid an t-seòrsa ràin a bha aige nuair a bhiodh e ’na dheann a nuas an rathad. Gun ghuth idir air a’ bhurral ana-cneasda a leigeadh e ás nuair a stadadh e dìreach mu choinneamh an tighe aice-se. Thàinig cruas neo-àbhaisteach air aodann na seann mhnatha agus dhùin i ’n dorus le garbh-bhuille.

Riamh on a thàinig an dithis ud do’n tigh tarsainn na sràide bha an t-sìth ’s an t-sàmhchair aice air am milleadh. Cha robh fhios aice de ’n seòrsa chreutairean a bha annta!

Bha iad òg, agus cha robh fada on a phòs iad. Bha iad le chéile a’ dol a mach a dh’ obair a h-uile latha, agus nuair nach biodh iad ag obair bhiodh iad a’ siubhal anns an t-seann chàr bheag, dhearg ud, no a’ cluichd ‘radio’ no ‘record-player’ — no rudeigin! Sgreadail ghrannda nach robh airidh air an ainm ‘ceòl.’ Uair no dhà chunnaic Màiri-Anna an duine òg ’na shuidhe aig an uinneig fhosgailte agus srann aige air cluichd ‘guitar.’

A thaobh coltas an duine cha b’urrainn dhith gun criothnachadh le anntlachd a h-uile h-uair a chitheadh i e. Bha falt fada, donn air, cha mhór nach robh a’ ruighinn sios gu a ghuallann, agus feusag dhe’n aon dath! Bhiodh briogais chumhann air agus brògan biorach nach biodh am barrachd ’s a bhith glan, gu tric.

Is ann car de’n aon seòrsa gné a bha a bhean. Boireannach beag, caol, glas, le falt stiallach, dubh — a cheart cho dubh ri ite na ròcais. Cha robh Màiri-Anna cinnteach nach fhaodadh gur h-ann air a dhath a bha e — có rachadh an urras! Bha fiamh gorm dheth co-dhiubh, nach robh idir coltach ri bhith mar a dh’fhàg an Cruithear e!

[TD 23]

Bha eagal a beatha air Màiri-Anna gun tigeadh oirre gnothach sam bith a dhèanamh ris a’ chàraid so. Cha do bhruidhinn duine dhe na nàbaidhean riutha fhathast ach Bean Mhic-Ille-dhuinn, an té bha ’n ath dhorus riutha. Ach, gun teagamh bha ise ’ga putadh fhéin a stigh air a h-uile duine! Agus a rithist a’ falbh a chraobh-sgaoileadh gach ni a gheibheadh i mach mun timcheall. Nuair a chitheadh Màiri-Anna i sios an t-sràid ’s gothadh innte gu h-aghaidh cha b’urrainn dhith gun a bhith smaointeachadh cho coltach ’s a bha i ri cù-luirg, a’ falbh ’s a shròn ris an talamh.

Chuir an t-sean bhean air an solus agus nuair a bha i dol a tharraing nan cùirteanan có chunnaic i a nuas chun an doruis ach an dearbh thé air an robh i smaointeachadh — Bean Mhic-Ille-dhuinn.

“Tha mi duilich dragh a chur oirbh,” ars’ ise nuair a thàinig i stigh, “Ach dhi-chuimhnich mi siùcar fhaighinn an diugh anns a’ bhùth. Saoil an toir sibh dhomh làn cupa an iasad?”

Chaidh Màiri-Anna null dha’n phreasa. Bha i eòlach gu leòr air na h-iasadan sin, oir bha aon dhiubh air a sparradh fa comhair uair ’san t-seachdain co-dhiubh!

Nuair a thill i nuas bha an té eile air suidhe thall ri taobh a’ bhùird far am faigheadh i sealladh math sios do’n chitsin. Bha a sùilean beaga, biorach, siubhal gu luain o rud gu rud anns an t-seòmar-suidhe. Mu dheireadh dh’ fhoisnich iad air aodann Màiri-Anna.

“Chunnaic mi ’n duine ud an ath dhorus a’ tighinn dhachaidh. ’S ann air a tha ’n droch coltas — am meabain mosach.”

Stad i feuch ciod a’ bhuaidh a bhiodh aig a briathran air a ban-nàbaidh. Cha do fhreagair Màiri-Anna idir. Bha i pasgadh suas an t-siùcair ann am bìdeig phàipear.

Thòisich Bean Mhic-Ille-dhuinn a rithist:

“S e Tòny an t-ainm a tha air agus ’s e Jackie an t-ainm a tha air a bhean. Smaointich! Ainm gille bhig!”

[TD 24]

“Seadh, gu dearbh? Cha d’thubhairt Màiri-Anna an corr, ged a bha sannt aice air gu leòr a ràdh! B’ aithne dhith an té eile ro mhath airson a h-inntinn a leigeadh rithe.

Dh’ éirich am boireannach eile.

“Uill, tha mi falbh an dràsda. Gabh mo chomhairle ’s cùm do dhorsan glaiste. Gu h-àraidh a’ bhothag bheag a tha agad anns a’ chùl an sud — chunnaic mi ’n duine grannda ud a’ toirt sùil gheur oirre ’s cinnteach gun còrdadh e ris fhaighinn a mach ciod a tha agad innte. Chan eil mi creidsinn nach e droch isean a th’ann!”

Bha e suas ri ochd uairean an oidhche sin nuair a sheirm an glag, agus mar nach fhòghnadh sin thugadh slaic no dhà dha’n dorus a thug air Màiri-Anna cliseadh.

Nuair a dh’ fhosgail i ’n dorus bha Tòny ’na sheasamh an sin.

“Gabhaibh mo leisgeil,” arsa esan. “Thàinig mi dh’ iarraidh fàbhair oirbh. Am faod mi ’n càr a chur a stigh do’n bhothaig agaibh airson beagan sheachdainnean? Tha mi fhìn a’ sàbhaladh suas airgid airson ‘garage’ bheag fhaighinn — té dhe’n t-seòrsa a chuireas mi fhìn suas ann an ùine ghoirid. Chan eil àite agam dha’n chàr, agus tha ’n t-sìde air fàs cho fliuch.”

Bha Màiri-Anna ann an imcheist. Cha robh coltas an duine òig a’ còrdadh rithe, agus a bharrachd air a sin shaoil leatha gu robh a ghiùlan ladarna, beadaidh ri neach a bu shine na e fhéin. ’S ann de’ n fhior sheann stoc a bha ise, agus cha robh co-mhothachadh idir, idir aice ris a’ ghinealach òg. Bha i cluinntinn a leithid mun timcheall. An troimhe-chéile a bhiodh iad a’ dèanamh ’sa’ bhaile. Peasanachd, ainneart, làmhachas-làidir. Mort ’us goid, maille ri droch bheusan eile. Ach, an déidh sin, ’s e boireannach coibhneil, blàth-chridheach a bha innte nach do dhiùlt cabhair a bhiodh ’na comas do neach riamh. Air dhòigh air choireigin cha b’urrainn dhith an t-iarrtas a dhiùltadh. Bha a’ bhothag falamh; cha robh ise ’ga h-uis-

[TD 25]

neachadh airson aobhar sam bith, co-dhiubh. Agus, cuideachd, bha stiall bheag de rag-mhuinealachd ’na nàdur, agus cha robh i ’g iarraidh a’ chomhairle a thug Bean Mhic-Ille-dhuinn dhith a ghabhail! Sheulaich sin a’ chùis.

Ghnog i ’ceann gu mathasach.

“Bithidh sin ceart gu leòr,” arsa ise. “Faodaidh tu an càr a chur a stigh do’n bhothaig uair sam bith a thogras tu.”

Las aodann an duine òig suas.

“O, taing dhuibh, tha mi fada ’nar comain.”

Thionndaidh e a’ dol a dh’fhalbh.

“Fuirich mionaid! On a chunnaic mi thu am faod mi iarraidh ort an rud ud — an ‘ràdio’ no ge b’e ciod an rud a bhios tu cluichd air an oidhche a chur sios beagan nas ìsle. Tha e ’gam bhòdhradh, gu sònraichte nuair a bhios e air anmoch agaibh.”

“O, tha mi duilich gun robh e cur dragh oirbh. ’S dòcha nach toigh leibhse ceòl?”

“Ceòl! ’S toigh leam ceòl gun teagamh, ach chan e ceòl a tha an sud idir. ’S fhada sin bhuaithe.”

Rinn Tòny gàire. “Feuchaidh sinn ri chumail sios an déidh so air chor ’s nach bi e cur dragh oirbh. Oidhche mhath leibh.”

Bha Màiri-Anna sgìth agus chaidh i laighe tràth. Ach ged a chuir i dheth an solus cho luath ’s a chaidh i do’n leabaidh bha i fada gun tuiteam ’na cadal. Shaoil leatha nach robh i ach tuiteam seachad nuair a dhùisg i le clisgeadh ’s mothachadh aice gun robh cuideigin anns an t-seòmar. Ach bha fhios nach robh, smaointich i; có bhiodh ann, co-dhiubh? Anns an nàbachd shàmhaich mhodhail ud cha chualas guth riamh air braide no ni dhe’n t-seòrsa sin. ’S e a mac-meanmna a bh’ann, thubhairt ì rithe fhéin, agus thionndaidh i chun an taoibh eile, a h-aghaidh air a’ bhalla.

Bha gach ni tosdach airson greis, ach cha b’fhada gus an cual’ i seòrsa de thartar fann an àiteigin, agus shaoil

[TD 26]

leatha gum faca i soills mar gum biodh leus-dealain an taobh a muigh dhe’n uinneig. An turus so dh’éirich i air a h-uilinn, ach cha do chuir i air an solus idir. Chual’ i am fuaim a rithist mar gum biodh rudeigin a’ sgrìobadh air an fhiodh. Aha, smaointich i, ’s fheudar gun robh luch na radan air cùl a’ chailbh-fhiodh ’san t-seòmar; dh’fheumadh i puinnsean a chur sios a màireach.

Bha i dol ’ga socrachadh fhéin nuair a chual’ i fuaim eile — fuaim nach gabhadh mearachd dèanamh mu thimcheall. Bha cas-cheuman fàilidh anns an t-seòmar, agus bha cumadh faileasach a’ crùbadh eadar i ’s an uinneag. Chaidh gaoir troimpe. Chuimhnich i air na h-iomraidhean a chual’ i air seann daoine ’s seann mhnathan ann an tighean leotha fhéin ’ga mort. ’S iongantach mur a robh a h-uair air tighinn!

Gu h-obann thòisich tuasaid anns an t-seòmar ’s chual’ i guth ag ràdh:

“Cuiribh air an solus!”

Leis an t-soilleireachd chunnaic i gun robh dithis dhaoine a’ gleachd thall fo’n uinneig fhosgailte. Bha Tòny air fear dhiubh ach cha do dh’aithnich i am fear eile oir bha bréid dubh a’ còmhdach pàirt d’ a aghaidh.

Chaidh smuaintean aithghearr troimh inntinn Màiri-Anna a dh’ aindeoin a’ chunnart anns an robh i. Tòny … Bha Bean Mhic-Ille-dhuinn ceart an déidh a h-uile rud. Tòny … air bristeadh a stigh, e fhéin ’s fear eile. Cha robh anns an fhàbhar a bha e ’g iarraidh ach leisgeul a chum ’s gum faiceadh e suidheachadh an tighe ’s gum meòraicheadh e ciamar a ghabhadh an t-euchd duatharach a dhèanamh. ’S cinnteach gum marbhadh e fhéin ’s a chompanach i air a’ mhionaid. Dhùin i’ sùilean …

Mar air astar fada air falbh chuala i ’n guth aig Tòny ag ràdh gu neo-thruacanta:

“Leig ás an t-uaireadair sin anns a’ mhionaid! Agus am baga!”

An sin thuit i seachad ann am paiseanadh agus cha

[TD 27]

chuala i ’n corr.

Nuair a thàinig i thuice fhéin bha gach ni socair, sàmhach anns an t-seòmar. Bha Tòny air an dara taobh dhe’n leabaidh aice agus a bhean òg air an taobh eile.

Airson mionaid cha b’urrainn dhith cuimhneachadh ciod a thachair.

“Dé … Dé tha ceàrr?” dh’fheòraich i.

Dh’ éirich an nighean ’s chrom i thairis air an t-sean bhean.

“Tha sibh ceart gu leòr a nis,” thubhairt i. “Na biodh cùram oirbh; fanaidh mise còmhla ruibh an nochd ma thogras sibh.”

Cha robh cùisean fhathast soilleir do Mhàiri-Anna.

“Ciod a tha sibh le chéile a’ dèanamh an so?”

’S e Tòny a fhreagair.

“Uill, mar a tha fhios agaibh, tha sinne glé fhada gun a dhol a laighe a h-uile h-oidhche. Bha sin feumail an nochd! Dìreach nuair a bha sinn a’ dol sios do’n t-seòmar-cadail mhothaich mise gun robh seapaire ag èaladh mu aghaidh an tighe agaibh. ’S fheudar gun do dhi-chuimhnich sibh uinneag an t-seòmair a dhèanamh diongmhalta agus fhuair e stigh oirre. Thàinig mise as a dhéidh; leum mi air a mhuin ’s thug mi fùchdadh air nach di-chuimhnich e ann an cabhaig. Bha e dol a dhèanamh ás leis an uaireadair òir agaibh agus leis a’ bhaga sin air a’ bhòrd-sgeadachaidh. Ach thug mi air an leigeadh ás, agus cha do thàr e dad a thoirt leis.”

Dh’ éirich Jackie sios do’n chitsin agus thill i le cupa de bhainne teth.

“Siubhadaibh,” ars’ ise ri Màiri-Anna. “Olaibh so agus nì e feum dhuibh.”

Thug Màiri-Anna balgam no dha ás a’ bhainne ’s chuir i sios an cupa air a’ phreasa bheag ri taobh na leapadh.

“Chan eil fhios ’m ciamar a bheir mi taing dhuibh airson na rinn sibh rium an nochd …”

[TD 28]

Thog Tòny a làmh ’s shiab e air falbh a còmhradh.

“Rinn sibh fhéin gnìomh math ruinne nuair a thug sibh cead dhomhsa an càr a chuir dha’n bhothaig agaibh. Ach feumaidh mi ’ur fàgail an dràsda ’s a dhol a chadal. Tha agam ri bhith aig m’obair tràth am màireach. Bithidh sibh sàbhailte gu leòr tuilleadh ach fanaidh Jackie còmhla ruibh. Feasgar am màireach, ma thogras sibh bheir mi fhìn sùil air na h-uinneagan agaibh gun fhios nach b’fheàirrde iad an tuilleadh dìon a chur oirre. ’S dòcha gum fairich sibh nas teàruinnte ma bhios sin air a dhéanamh.

Sheall Màiri-Anna as a dhéidh.

“Bithidh mise toilichte d’ fhaicinn uair sam bith,” arsa ise agus bha i ’ga chiallachadh.

Anns a’ mhadainn mun do dh’fhalbh Jackie chuir an t-sean bhean pasgan notaichean ’na làimh.

Chrath an nighean a ceann ’s shìn i am pasgan air ais.

“Taing dhuibh ach cha ghabh mi …”

Gu daingean, neo-ghluasadach, chàirich Màiri-Anna an t-airgead ann an dòrn na h-ighinn. Rinn i gàire sunndach.

“Chan ann leatsa tha e! ’S ann a tha mise ’ga chur mar thiodhlac gu Tòny airson a’ gharage ùr fhaighinn. An déidh a h-uile rud, nach do shàbhail e mo bheatha an raoir?”

[TD 29]

An deidh moran laithean

“A nis, Iain feuch gum bi thu ’nad’ ghille math! Cùm ri taobh an rathaid-mhóir ’s feuch nach tuit thu. Thoir do cheart aire nach streap thu gu bàrr a’ ghàraidh. Gabh dìreach romhad gu tigh Granaidh ’s cuimhnich gun tig thu dhachaidh mun tig an oidhche.”

Bha Iain beag a’ dol a choimhead air a sheanmhair, agus b’e so an earail a bha ’mhàthair (Bean Chalum Phost) a’ toirt air nuair a bha e dol a mach an dorus. Bha deagh fhios aice gun robh Iain — mar an corr dhe ’sheòrsa — furasda thoirt a thaobh. Nan tachradh Eòghan ris ’s ann aig sealbh a bha fios càite ’n stadadh iad! Bha e cho math leotha a dhol a dh’ iasgach chun an Locha Mhóir a muigh ’sa’ bheinn.

Ghnog Iain a cheann, chuir e suas ’aodann beag chum ’s gum pògadh a mhàthair e, agus dh’ fhalbh e ’na throtan.

Bu toil le Iain a bhith dol do thigh Granaidh. Bhiodh bonnaich-mhilis ’us aran-cridhe aice daonnan air a choinneamh. Gun ghuth idir air a’ chanastair mhór lan mhìlsean a bha aice air an sgeilp os cionn an teine. Bhiodh uighean ’us aran-coirce ’s ìm blasda Gàidhealach aice cuideachd, ach cha robh Iain cho fìor dhéidheil air na rudan sin. Ged a bhiodh Granaidh a’ cumail a mach gum feumadh e’n ithe chum ’s gum fàsadh e mór.

B’aithne dha an rathad gu math, oir cha b’e so a’ cheud uair a chaidh e ’thigh a sheanmhair leis fhéin. Bha an rathad cho dìreach ri saighead chun an tighe, ach ’s ann glé ainneamh a chumas gille beag dìreach roimhe! Agus bha Iain mar a bha ’n corr! Stadadh e uaireannan air an fhàil a’ buain dhìtheinean, no chromadh e sios do’n dìg a’ buain shealbhagan. No ’s dòcha gun dìreadh e suas air

[TD 30]

barr a’ ghàraidh ’s gun suidheadh e greis an sin.

Ged thà, an diugh, chuir e roimhe gun gabhadh e comhairle a mhàthar; gun cumadh e dìreach air adhart gun dàil a dhèanamh a’ sùgradh ri ni no ri neach.

Ach cha deach e fada nuair a thàinig am buaireadh. Agus mar is tric a thachair dhuinn uile gu léir, air slighe charach na beatha so, thàinig e ann an riochd dealan dé! Fear mór, briagha, cuideachd! Chunnaic e na dathan òir ’us uaine ’us liath anns na sgiathan aige. Ghlac e ’anail … Oooh … Nam faigheadh e greim air … Bha fear no dhà dhiubh aig Eòghan ann an crogan-silidh a stigh, ach cha robh gin aca cho mór no cho briagha ris an fhear so!

Thòisich an dealan-dé ri itealaich timcheall air ’aodann. Leum e as a dhéidh, ach cha do ghlac e e. Thàinig e rithist faisg air ’aodann mar gum biodh e fanaid air. Dh’ itealaich e nuair sin seachad air bàrr a’ ghàraidh agus stad e air bad fraoich a bha air an taobh thall. Gun smuain air dad eile dhìrich Iain an gàradh ’s leum e chun an taoibh eile. Ach ge b’e ciod a thachair, an àite dha bualadh gu dòigheil air a chasan air taobh thall a’ ghàraidh ’s ann a bhuail e air a dhruim-dìreach ’s air a mhàs anns a’ chlaise-phuill. Agus bha a’ chlaise làn uisge.

Gu tùrsach thog e e féin suas; fliuch, salach, ’s thòisich e ri smeurach ris a’ ghàradh a rithist gus faighinn air ais chun an rathaid. Cha robh sgeul air an dealan-dé.

Iain bochd! Bha e air a chòmhdach le poll ’s le eabar, agus na bu mhiosa na sin thòisich a choguis air! Cha do ghabh e comhairle a mhàthar, ar déidh gealltainn dhith gum biodh e ’na ghille math ’us eile. Ciod a chanadh i ris? Ciod a chanadh Granaidh? Bhiodh iad ’ga chàineadh — cha mhór nach robh e cinnteach. Chanadh iad nach b’urrainn dhaibh earbsa chuir ann tuilleadh.

Cha robh fhios aige co-dhiubh chumadh e air no thilleadh e dhachaidh. Shuidh e air fàil an rathaid. Cha mhór nach do thòisich e ri carireadh, ach chuimhnich e gun d’

[TD 31]

thubhairt ’athair ris uair ’s e air a ghlùin a ghearradh nach biodh a’ caoineadh ach nigheanan beaga agus boireannaich.

Gu tiamhaidh, tromh sheall e timcheall air, sios ’us suas an rathad. Cha robh neach am fradharc. Ach stad ort! Bhà! Bha cuideigin a’ tighinn ’na chòmhdail.

“Iain! Dé tha thu dèanamh an sin? Dé tha ceàrr?”

Gu diùid, nàrach, sheall e suas do’n aodann bheòthail, aighearach a bha os a chionn. ’S e Beataidh, aig an robh a’ bhùth-mhilsean ri taobh an tigh-sgoile a bh’ann, agus bha Iain glé eòlach oirre. Bhiodh e tadhal oirre gu tric, gu h-àraidh a h-uile Di-sathuirne nuair a bhiodh tasdan aige dha fhéin airson an rud a thogradh e ’dhèanamh ris.

Chuir i ’gàirdein timcheall air.

“Dé tha ceàrr, Iain, a ghaoil? Nach inns, thu dhomh.”

Bha an guth cho coibhneil, cho truasail ’s gun dh’fhosgail iad tuil-dhorsan nan deur aig Iain. Ghuil e gu frasach, ’aodann an taice ri uchd Beataidh.

“Thuit mi … Shalaich mi m’ aodach … Gheibh mi mo chàineadh …” ars’ esan eadar na h-ospagan.

“Càite ’n robh thu dol?”

“Bha mi dol a thigh Granaidh.”

“Siubhad, siubhad, ma tha, na bi caoineadh idir. Thugainn còmhla riumsa ’s cuiridh sinn air dòigh thu mun téid thu null do thigh Granaidh. Thugainn! Dhomh do làmh.”

Ann an ùine ghoirid bha Iain air an t-aodach fliuch a chuir dheth ’s e air a shuaineadh ann am plaide air beulaibh an teine, gus am biodh aodach fhéin tioram.

’B fhada o dh’ fhàgadh Beataidh ’na banntraich. Bha Màrtainn an aon mhac a bh’ aice air aois ochd-bliadhna-deug a ruighinn ’s air falbh o’n dachaidh o chionn beagan sheachdainnean. Bha e ’g obair ann an Glaschu. Bha i ’ga ionndrainn, agus nuair a chunnaic i ’m balach beag anns a’ chàs ud ri taobh an rathaid chaidh a cridhe coibhneil a mach d’a ionnsaigh. “Coltach ri rud a dhèanamh Màrtainn agam fhìn,” smaointich i nuair a dh’inns e mar

[TD 32]

a thachair an tubaist.

Bha a’ chlann uile measail air Beataidh. Le a h-aodann cridheil, a gàire easgaidh agus a dòigh choibhneil ’s fhad o bhuanaich i an cridheachan gu léir. ’S iomadh bìdeag mhath ‘toffee’ a thug i seachad gun sgillin. Cha b’ann le làimh mhosaich a bhiodh Beataidh a’ tomhas na mìlsean idir.

Thuit Iain beag ’na chadal ri blàths’ an teine, agus nuair a dhùisg e bha Beataidh air a bheulaibh le cupa tea agus pìos mór, tiugh ’s rud math air. Dé cho math ’s a chòrd an tea ud ris, agus nuair a ghabh e i fhuair e sgonn ‘toffee.’ Cha b’fhada gus an robh ’aodach tioram, glan, agus chaidh e sios do’n t-seòmar ’s chuir e uime air ais e.

Cha robh tigh a sheanmhair fada o thigh Beataidh, agus ràinig e fa dheòidh gun an corr tubaist a thachairt. Chuir e seachad a’ chuid eile dhe’n latha còmhla ri Granaidh gu toilichte. Thill e dhachaidh anns a’ chiaradh agus leth-chrun briagha, ‎‎‏ùr, aige ’na phòcaid.


Chaidh na bliadhnaichean seachad — fichead dhiubh. Thàinig caochlaidhean air an Lianaig bhàin, am frìth-bhaile anns an robh dachaidh Iain. Bha Calum Post ’s a bhean beò fathast anns an t-seann dachaidh. Bha Granaidh paisgte suas anns an fhois air nach tig briseadh, thall anns a’ Chlachan. Bha a’ bhùth-mhilsean aig Beataidh a nis aig sean-mhaighdean chaol, dhùr, Ghallda ’s Beataidh fhéin shios mu dheas còmhla ri Màrtainn. Cha robh Beataidh riamh suas ri sgrìobhadh ’s mar sin cha robhar a’ faotainn guth oirre.

Agus Iain beag? Choisinn Iain cliù ’us urram dha fhéin ann an sgoil ’s an Colaisde, agus bha bha e ’na dhotair ann an Glaschu. Cha robh e fhathast pòsda ach bha e ri ràdh gun robh caileag eireachdail ann … ach … “Falbh thusa” … mar a chanadh seann bhan-charaid a bha

[TD 33]

agam nach eil beò ’n diugh, nuair nach biodh i airson rùn-diomhair fhoillseachadh!

’S e feasgar fuar, aognaidh a bh’ann, toiseach a’ gheamhraidh. Bha am ‘ward’ mór anns an Tigh-eiridinn an Iar an Glaschu trang mar a b’àbhaist. Bha an ceò tiugh a bha cuartachadh a’ bhaile o chionn mhìos air móran de thinneas aobharachadh. Fuachdan, fiabhruis, agus galair-uchd. Bha feadhainn dhe na bha air am bualadh leis na h-eucailean sin air an toirt a stigh do’n Tigh-eiridinn.

’Na measg bha seann bhean nach robh idir fileanta anns a’ Bheurla. Ged a bha Beurla aice a bha soilleir nach robh i cleachdte rithe, agus cha bu toil leatha a bhith ’ga bruidhinn. Bha i fulang le fìor dhroch fhuachd anns an uchd, agus bha i lapach, anmhainn gu leòr, ach b’e beachd an luchd-sgil gun robh rudeigin ’ga cumail gun tighinn air adhart mar bu chòir dhith. Bha iad de’n bheachd nach robh i dèanamh spàirn mhór sam bith chum faighinn na b’fheàrr. Airson aon rud, bha e coltach gun robh ’n cianalas no rudeigin de’n t-seòrsa sin oirre, oir ghlac a bhan-altrum uair no dha a’ caoineadh i.

Chual’ Iain — oir bha e aig an ám ud anns an Tigh-eiridinn an Iar — pronnagan de chòmhradh mun t-seana bhean. Chaidh e stigh do’n ‘wàrd’ mhór feuch am faiceadh e i. Thug a’ bhanaltrum a dh’ ionnsaigh na leapa e.

Bha e dèanamh aithne gun chuimhne air an aodann phreasach a bha gu tosdach air a’ chluasaig. Bha i ’na cadal. Sheas Iain gu socair ’ga coimhead, a’ meòrachadh ’s greim aige air a smeig le ’làimh. Ach saoil …? Gu grad dh’fhosgail na sùilean móra, gorma. Ah … Cha robh teagamh ann a nis. Cha robh caochladh air na sùilean coibhneil ud!

“A Bheataidh!”

Thàinig lasair anns na sùilean ’s thòisich fiamh a’ ghàire air cliuchd gu h-anmhainn timcheall air na bilean bàna. Le ’lamh làidir, fhionnar air a cuisle ’s an té eile a’ glacadh na làimh dheis aice dh’ fheòraich Iain:

[TD 34]

“A Bheataidh, a bheil sibh ’gam aithneachadh?”

“Chan eil, a ghràidhein — có th’ ann?”

“Oh, Bheataidh, ma tha is sibh a bha eòlach orm, aon uair anns an Lianaig Bhàin. ’S mise Iain beag Chalum Post.”

Ghlac an t-sean bhean a làmh ’na dà làimh phlùcaich féin.

“O,” ars’ ise gu h-aoibhneach, “Bha dùil agam nuair a chuala mi cainnt bhlasda bhinn na Gàidhealtachd gur h-ann air dùsgadh shuas an Glòir a bha mi. Bithidh mi sona a nis a’ dol a dh’ionnsaigh a’ bhàis.”

Rinn Iain gàire aotrom.

“Na bithibh ’gar mealladh féin! Chan eil sibh a’ dol a bhàsachadh! Chan eil cùram dhuibh. Tha sibh a’ dol a dh’ fhaotainn nas fheàrr, agus na bithibh a’ smaointeachadh aon uair gu bheil mise dol ’gar leigeadh ás mo shealladh tuilleadh.”

“Tha thu ’nad dhuine mór, urramach a nis, Iain.”

“Coma leibh dheth sin. Is mi, fhathast, an gille beag a thog sibh as a’ chlàbar agus a thiormaich ’s a ghlan sibh an latha ud a thuit mi a’ dol a thigh Granaidh. Bheil cuimhn’ agaibh?”

Thàinig tachadh ’na ghuth ’s gu fìrinneach cha b’aobhar-nàire sin dha.

“A nis, a Bheataidh,” ars’ esan, “Chan fhaod mise fuireach maille ruibh nas fhaide air eagal gun sàraich mi sibh. Ach chì mi anns a mhadainn sibh. Aon fhacal — càite bheil Màrtainn?”

“Tha e ann an Sasuinn an dràsda — chuir an obair anns a bheil e, sios an sin e airson mìos. Chan eil e toilichte an Glaschu, Iain, ’s air mo shon-sa cha bhi mise toilichte an àite sam bith ach anns an Lianaig bhàin. Ach ciod a ghabhas dèanamh? Bha Màrtainn a’ feuchainn ri tigh fhaotainn ann le bìdeag fhearainn ’s gun tilleadhmaid ann. Ach cha ghabh e dèanamh; chan eil cosnadh ann dha-san.”

[TD 35]

Rinn an t-sean bhean osna. Chuir Iain a mach a làmh ’s slìob e a ceann gu caoin.

“Dèanadh sibhse air bhur socair! Chì sinn ciod a ghabhas dèanamh. Co-dhiubh chan eil math dhomh fuireach nas fhaide. Feuchaibhse ri cadal a nis.”

Cha deach Beataidh na bu mhiosa. Thòisich i, mean air mhean, ri tighinn air adhart, agus cha robh an ùine cho fìor fhada gus an robh i ullamh airson an tigh-eiridinn fhàgail. Bha Iain cho math ri ’ghealladh. Chùm e shùil oirre fad na h-ùine.

An latha mun deach i dhachaidh thàinig e far an robh i ’s litir ’na làimh. Shuidh e air a’ chathair ri ’taobh ’s thòisich e ri bruidhinn ’na dhòigh chàirdeil. Mu dheireadh tharraing e h-aire dh’ ionnsaigh na litreach.

“Nach robh sibh ag innse dhomh gun còrdadh e gu math ribh féin ’s ri Màrtainn tilleadh air ais do’n Lianaig bhàin?”

“Bha, a ghràidhein, ach chan fhaod sin a bhith.”

Rinn e gàire aoibhneach.

“Sin far a bheil sibh ceàrr! An robh fhios agaibh gun robh iad a’ togail tigh-ceìirde mór anns an Lianaig bhàin airson obair a’ chlò Ghàidhealaich?”

“Cha chuala mi guth air.”

“Ma tha, thà! Ged a tha greis o nach robh mise and bha mi ’g éisdeachd ris a h-uile naidheachd a bha ri chluinntinn mun àite. Agus nuair a chuala mi mun tigh-ceàirde so thòisich mi ri ceasnachadh. Bha fhios agam gun toireadh an t-innleachd ùr so cosnadh do’n àite, agus smaointich mi air Màrtainn — agus oirbhse. Nis, so an ni a tha mi ’g iarraidh thuige! Tha iad ag iarraidh fear-amhairc-thairis anns an obair ud (’s e aon de mhuinntir an àite as fheàrr leotha) agus có bu fhreagarraiche na Màrtainn? Tha tigh ’ga ullachadh dha’n duine a ghabhas an obair os làimh. Dé bhur barail am biodh Martainn deònach?”

Bha sùilean Beataidh a’ deàrrsadh le aoibhneas.

[TD 36]

“O! cha bu ruith leis ach leum.”

“An do thill e á Sasuinn?”

“Tha e tilleadh an diugh ’s bithidh e ’n so an nochd fhathast — ’s dòcha gum faic thu e.”

“Chì gu cinnteach. Agus mo làmh-sa dhuibhse nach fhada gus am bi sibh a’ dèanamh suas bhur ciste-turuis agus a’ togail oirbh air ais dha’n Lianaig bhàin. Thig mi fhín air chéilidh oirbh an sin nuair a thig saor-làithean an t-samhraidh timcheall a rithist.”

[TD 37]

Am fogarrach

Thilg Eachann Beag fàd mòna air an teine agus dh’ éirich na sradagan suas an simileir gu cridheil.

“Sin thu, laochainn,” ars’ athair, “Tha’n oidhche fuar, agus tha feum air teine math. Nach cluinn sibh fead na gaoithe! Cha bu mhath leam a bhith ’n àite na caorach glaise air cliathaich na Beinne Móire an nochd.

Thug an t-seana bhean giorstalachadh oirre fhéin ’sa’ chathair mhóir far an robh i ’na suidhe ri taobh a’ ghealbhain a’ sniomh shnàth le cuigeill. “Tha fuaim na gaoithe agus sgriach àrd nam faoileag a’ toirt ’nam chuimhne an oidhche a rinneadh am bàthadh anns an t-Srom Dhubh — ach gun deònaicheadh am Freasdal nach tachair a leithid sin de thubaist an nochd.”

Thug Bean-an-tighe clisgeadh aisde. “O, Mhathair-chéile, na bithibh a’ bruidhinn mar sin. Tha an Srom Dubh air a dhèanamh sàbhailte gu leòr do bhàtaichean a nis. Agus co-dhiubh, tha fhios nach bi duine muigh ri leithid so do dh’aimsir.”

Sheall an t-seana bhean gu geur oirre. “Cha bhi, ’s dòcha — air a’ mhuir. Ach ma dh’fhaoite gu bheil fear-turuis air faondradh air a’ Mhòintich Mhóir an nochd. Cumaibh-se fàd air an teine, agus dileag ’sa’ choire.”

Ach ciod an dà-shealladh do-mhìneachadh a gheibhear daonnan air siubhal na muinntir aosda? A bheil na sùilean sin a tha faicinn sòluimteachd na sìorruidheachd rompa air am fiosrachadh le seallaidhean nach eil idir ri ’m faicinn leis an fheadhainn aig a bheil fhathast ceangal làidir ris an t-saoghal a tha’n làthair? Có aige tha fhios.

Is e còmhlan da-rìreamh tlachdmhor a bha timcheall an teine an tigh Eòghan a’ Mhaoir an oidhche stoirmeil ud. An t-seana bhean, le gruag cho geal ris a’ chanach fo

[TD 38]

churrachd dubh, ’s a h-aghaidh chiùin air an do dheachd ceithir fichead bliadhna agus cruas an t-saoghail so iomadh preas. Ged a bha a làmhan meallach, plucach leis an alt-ghalair bha iad clis leis a’ chuigeill agus chan fhaicte ’na tàmh i uair sam bith. Fear an tighe; duine àrd, lughmhor ’s coltas na slàinte air a ghnùis agus coltas a’ chruaidh-chosnaidh air a dhà dhòrn. Bha Bean-an-tighe air ais ’s air adhart ri iomadh gnìomhachas banail. ’B fhurasda aithneachadh air an fhàrdaich gun robh ise dèanadach, dìcheallach, oir ged nach robh an tigh mór no greadhnach bha e cho glan ris an òr. Bha a h-uile pige soithich air an dreasair a’ deàrrsadh mar chriostal, agus brat de ghainmhich ghil air an ùrlar a bha air ùr-sguabadh mus do lasadh an lampa. Bha guth na mnatha ciùin, agus bha sin, mar an ceudna, a’ taisbeanadh gu soilleir de’n seòrsa gnè de’n robh i.

Timcheall an t-seòmair ri sùgradh neo-chiontach bha an triùir chloinne — Peigi, aois shia-bliadhna-deug; Curstaidh, ceithir-deug, agus Eachann Beag, a bha nis air suidhe sios gu stòlda aig casan ’athar air dà fhàd mhòna, a’ snaidheadh pios maide a bha e ’n dùil a bha tighinn gu cumadh bàta! Cha robh Eachann ach seachd bliadhna.

Dachaidh thoilichte da-rìreamh. Dachaidh anns an robh caidreamh gràdhach agus aoibhneas neo-lochdach. Ach, mo chreach, bha beàrna anns an teaghlach. Ceithir bliadhna, air ais theich Raghall, am mac bu shine o’n dachaidh air a’ gharbh mheadhoin-oidhche, a’ fàgail bileag phàipear as a dhéidh ag innse gun robh e falbh gu muir. Bha fhios aige nach robh ’s nach biodh cead ’athar aige anns a’ chùis so, agus ’s e sin a thug air an ceum gòrach, eas-umhail a ghabhail. Cha robh e ach cóig bliadhna deug aig an ám, agus riamh o’n oidhche dhòlasaich ud cha chualas iomradh air. B’e barail Eòghan fhéin nach robh ’mhac na b’fhaide ann an tìr nam beò, ach cha robh a mhàthair no a bhean ag aontachadh leis a sin idir. Cha robhar a’ toirt móran guth air Raghall (bha an cridheachan ro làn

[TD 39]

airson sin) ach uair no dhà anns na ceithir bliadhna ud chualas an t-seana bhean ag ràdh gum faiceadh i fhathast e, agus gun tigeadh an latha anns an leanadh e a’ chuid a bha talmhaidh dhith do chladh beag a’ Chlachain thall air an Lianaig Bhàin. Riamh o’n oidhche thug e cùl ris an dachaidh cha leigeadh Bean-an-tighe leotha an dorus a ghlasadh no an teine a smàladh (cha robh fhios aice fhéin carson ’s dòcha) ach bhatar a’ gabhail a comhairle co-dhiubh.

Bha an oidhche gabhail seachad agus gu cinnteach cha b’ann ’na b’fheàrr a bha ’n t-sìde dol. Bha frasan fiadhaich uisge ann; an dràsda ’s a rithist chluinnte guth bagarrach an tàirneanaich agus bha dealanaich a’ boillsgeadh gun fhios. ’Na shuidhe làimh ri solus na lampa bha Eòghan trang a’ fitheadh sunnag mhurain do Fhear an Achaidh Mhóir, oir bu ghnàth leis a bhith cosnadh airgid le bhith dèanamh rudan de’n t-seòrsa sin a bharrachd air obair an fhearainn ’s na coille. Bu taitneach a bhith ’ga fhaicinn oir bha e ealanta air an obair agus bha i fàs gu luath fo ’mheòirean.

Dh’éirich Bean-an-tighe. “Tha an t-ám agam-sa lite na suipearach a dhèanamh,” thubhairt i, “Agus sibhse, chloinn-nighean, nach faigh sibh am bòrd air dòigh agus fìach an tarraing sibh nas dlùithe do’n teine e.” “Dèanaibh sin,” arsa Eòghan, “Agus théid mise agus tilgidh mi sguaban arbhair chun na spréidhe.”

Las e lainndeir mór a bha crochte air tarann shios aig an dorus-a-muigh, agus an sin chaidh e mach, a’ cromadh a chinn ris a’ ghaoith sgairteil a choinnich air an stairsnich e.

Am feadh a bha Bean-an-tighe crom air an teine ag ullachadh na suipearach chuala an fheadhainn òga glag thall mun dorus. Bha dùil aca ’n toiseach gur h-e ’n athair a thill a steach ach cha b’fhada gus na dh’ aithnich iad nach b’e. Ge b’e có bh’ann sheas e anns an dorus ag amharc o dhuine gu duine.

[TD 40]

“A Mhàthair,” arsa Peigi gu diùid, “Tha coigreach aig an dorus.” Thionndaidh Bean-an-tighe. “Thigibh a nuas,” thubhairt i gu coibhneil. Ach cha do ghluais an duine, agus cha robh iad faisg gu leòr air gus fhaicinn gu robh ’shùilean trom le deòir.

Bha an t-seana bhean a’ norradaich ri taobh an teine ach a nis bha i ’na glan-dùisg agus a shùilean suidhichte gu dùrachdach air an fhear a thàinig a stigh. “O, Cheit,” ars’ ise ri Bean-an-tighe, “A bheil thu ’ga aithneachadh idir?”

Thàinig seòrsa de fhannachadh air Bean-an-tighe agus leig i tacsa ris an dreasair. Ach cha b’fhada gus an robh gàirdein a’ choigrich timcheall oirre agus a deòir (cha b’e deuraibh bròin ach braonadh solasach ann an taingealachd do Dhia) a’ sileadh gu frasach. Chaidh Raghall (oir is esan a bh’ ann) an uair sin a null far an robh ’sheanmhair agus airson mionaid bha am falt tana geal agus an cuaillean tiugh donn ag amaladh ’na cheile.

“Taing do’n Tighearna gun tàinig thu dhachaidh,” arsa ’n t-seana bhean. “Bha mi riamh ag ùrnuigh air do shon, agus is math a thubhairt mi gum faicinn fhathast thu, agus gun càireadh tu am fòd uaine thairis orm anns a’ Chlachan ud shuas.” Chrom an gille ’cheann gun aon fhacal, ach dhùin na meuran òga, làidir gu daingean timcheall air an làimh sheargte.

Thàinig Eòghan a stigh. Chuir e ás an lainndeir agus chroch e air an tarann e. Thionndaidh e ris a’ chuideachd a bha mun teine. “Có tha ’n so?” Stad na briathran air a bhilean le iongnadh, a’ faicinn an duine òig air an robh h-uile coltas gun robh e pògadh na cloinn-nighean! Dhìrich Raghall a dhruim, agus ghabh e null le làimh sinnte mach. “Tha mi air tighinn dhachaidh, athair,” thubhairt e gu sìmplidh, “An toir sibh maitheanas dhomh airson m’ eas-ùmhlachd?”

Chòmhdaich Eòghan còir a shùilean airson tiota, agus ghluais a bhilean. “Bha mo mhac so caillte agus fhuaradh

[TD 41]

e. Taing dhuit, a Dhé.” “A mhic,” ars’ esan ri Raghall, “Is fhada o’n latha sin a thug mise maitheanas dhuit, agus tha thu di-bheathte dhachaidh. Ach,” thubhairt e ’s e tionndadh ri càch, “Tha fhios gu bheil e fuar, fliuch agus acrach. Faighibh biadh deas agus nì sinn ar còmhradh a rithist.”

Nuair a fhuair am fear-turuis gabhail aige le biadh ’us blàths rinn e dhaibh eachdraidh na cuairt fhada, charraidich a thug e o’n dachaidh.

“Ghabh mi ’n t-aithreachas beagan ùine an déidh dhomh an tigh fhàgail ach cha dùraiginn tilleadh. Cha robh mi ’nam choigreach do fhuachd ’s do acras mus do ràinig mi baile Ghlaschu, air an do chuir mi m’aghaidh. Choinnich mi gille òg anns a’ bhaile a bha miannachadh a dhol gu muir mar a bha mi féin, agus gun dàil chur anns a’ chùis chaidh sinn sios gu àite-seòlaidh nan luingeas. Bha aon bhàta mór gu sònraichte a ghlas ar ’n aire ’s a dhùisg smuaintean dàna, gaisgeil ’nar n-inntinnean. Bha i mar gum biodh i dol a sheòladh anns a’ mhionaid, làn-uidheamaichte le brataichean a’ crathadh anns an t-soirbheas. Bha seòladairean shuas anns na cruinn ’s a muigh air na slatan-siùil. Chaidh sinn air bòrd, agus mus d’ thàinig a’ mhadainn fhuair mise mi fhìn air aghaidh a’ chuain mhóir, Cha robh mi fada a’ faotainn a mach gun robh mi nis a measg feadhainn a bha glé ao-coltach ri muinntir an teaghlaich ghràdhaich a dh’fhàg mi aig an tigh. Bha an sgiobair ’na dhuine colgarra, aingidh, agus pàirt de’n chriùtha mar an ceudna. Airson a’ cheud uair ’nam bheatha chuala mi cainnt ana-cneasda air a sailleadh le mionnan. Cha di-chuimhnich mi a’ chiad mhadainn ud fhad ’s a bhios mi beò. Bha na speuran neulach, aognaidh, mar gum biodh iad a’ co-fhreagairt do m’ shuidheachadh muladach. Cha robh an cuan mór a bha ’gar cuartachadh air gach taobh idir cho tarraingeach ’nar sùilean ’s a b’ àbhaist dha bhith. Chuimhnich mi air mo mhàthair ’s air na pàisdean neo-chiontach aig an tigh, agus ged is nàr ri innse e shuidh

[TD 42]

mi air pìos de sheann anart-siùil agus ghuil mi gu goirt.”

Chòmhdaich a mhàthair a shùilean. “O, Raghaill,” ars’ ise, “Na inns an corr dhuinn.” “Innsidh,” fhreagair am balach, “Is còir gun cluinn sibh an fhìrinn agus is dòcha gum bi e na leasan do m’ bhràthair beag nuair a thig e fhéin gu ìre. Tha e uile seachad a nis. Bha mi fhìn ’s Ruairidh, an gille eile, ’nar targaidean do mhichneasdachd an sgiobair, agus cha mhór nach do dh’ fhàs sinn cearta coma de ’r beatha. Cha robh e, mar sin, na driod-fhortan mór leinn nuair a chaidh ar glacadh le long-spuinnidh Fhrangach ’s ar toirt ’nar prìosanaich. Thugadh do’n Fhraing sinn agus chaidh ar cur fo chuing an sin. Feumaidh mi aideachadh nach d’rinneadh droch dhiol sam bith oirnn. Ach ’s e ’m prìosan a bha ann air a shon sin, agus chan e smuain thaitneach a bh’ ann a bhith fo cheangsal aig nàimhdean. Gus an sgeul a ghiorrachadh fhuair sinn teicheadh ás mu dheireadh, agus le iomadh strìth ’us diachainn thàr sinn do’n Olaind far am b’ éiginn dhuinn fuireach greis ag obair aig tuathanach gus gun cosnamaid de dh’ airgead na phàigheadh am faradh a nall do Bhreatunn. Thug sinn iomadh latha air an turus, eadar muir ’us tir ’s cha b’ann uile gu léir gun ghàbhadh ach chuir mise romham gun ruiginn an dachaidh fa dheòidh, agus tha mi ’n so.”

Bha an teaghlach uile (seadh, eadhoin an t-seana bhean) ag éisdeachd le iongnadh ris an eachdraidh. Airson greis bha a h-uile duine sàmhach. ’S e Eòghan a labhair an toiseach. “Uill, a mhic, dh’fhàg thu ’n dachaidh ’nad bhalach ach tha mi faicinn gun tug iomadh latha trioblaideach an leanabas ás do ghruaidh. Cha chreid mi, air a shon sin, gun d’thug iad an t-ionracas ás do chridhe. A Bhean, thoir a nuas dhomh an Leabhar, agus togamaid laoidh an anmoich le buidheachas ’nar cridheachan airson na shealbhaich sinn de mhaitheas air an oidhche so.”

[TD 43]

Aoigheachd

Bha Eachann air a dhà ghlùin anns a’ ghàradh-chàil ’s sgrìob aige air a bhus ’s air a chiabhaig ghris-fhionn an dràsda ’s a rithist. ’S e am feasgar a bh’ann agus bha a’ mheanbh-chuileag gu math draghail.

Cha b’ann ag ùrnuigh a bha Eachann idir — an dràsda co-dhiubh. ’S ann a bha e spìonadh na luibhean grannda, gun fheum a bha an impis an tuirneip agus am mùiran-buidhe* a thachdadh. Agus, on a bha e seachad air na tri-fichead bliadhna ’s ann air a ghlùinean a b’ fhasa dha an obair sin a chur air adhart.

Bha pàirt dhe’ smuaintean air an rud a bha e dèanamh agus an corr dhiubh air an litir a fhuair e a’ mhadainn ud. Chuir an litir dragh air; agus iomagain nach b’urrainn dha chur air chùl ge b’e ciod a dhèanadh e.

O chionn ùine air ais fhuair e airgead-iasaid o’n Bhanc; airgead a bha làn-dhùil aige a bhiodh pàighte fada roimhe so. Ach cha deach cùisean mar bu mhath leis. Cha d’ fhuair e ’phrìs air an spréidh a bha e ’n dùil a gheibheadh e aig a’ mhargadh; bha inneal ùr no dha aige ri cheannach airson an fhearainn; bha a h-uile rud cho daor. Mur biodh tu ’nad’ éiginn cha mhór gum b’urrainn dhuit dad a cheannach, smaointich e. Cha robh aige fhéin ’s aig Màiread a nis ach am ‘pension,’ agus sin ’ga fheitheamh gu feumach aig toiseach na seachdain.

Ciod a dhèanadh e chum an t-airgead a phàigheadh? Cha robh e riamh ’na bheatha ann am fìachan; cha robh an smal a bu lugha riamh air a cheadachadh an còir ainm fhéin no ainm duine a bhuineadh dha agus bha sin a’ fàgail a’ ghnothaich na bu chudthromaiche. ’S e tàmailt ’us aobhar-nàire a bha ann fiachan a bhith air ’s gun ni aige leis an dioladh e.

[TD 44]

’S ann air sgàth a bhràthair, Iain, a chuideachadh nuair a chaidh am fearann aige mhilleadh leis an tuil ’s a chaill e ’n spréidh a dh’iarr e ’n t-airgead ud o’n Bhanc. Cha robh e riamh air fhaotainn air a shon fhéin. Chaochail Iain, ’s dh’ eug a bhean beagan mìosan as a dhéidh (Bha e ri ràdh nach b’fheàrrd’ iad riamh an driod-fortain a thàinig ’nan rathad ri linn an tuil ud). Mar sin cha b’urrainn dùil a bhith aig Eachann ri chuid fhéin air ais, oir cha do dh’ fhàg Iain duine teaghlaich.

Troimh a h-uile rud a bh’ ann bha Màiread air a bhith cho foidhidneachd. Màiread! smaointich e oirre le tlachd. Bha e ’n dòchas gun robh i faotainn ùrachadh ann an cho-chomunn Sheonaidh ’s na mnatha shios an Dud-éideann, far an deach i airson beagan làithean. B’e Seonaidh an aon ghille a bh’ aca, agus bha e air thigheadas ’s a’ bhaile-mhór o chionn bliadhna na dhà. Bhiodh Màiread seachdain còmhla riutha agus bhiodh Eachann ’na aonar ’san tigh fhad ’s a bhiodh i air falbh.

Thug e sgrìob air aodann a rithist.

“Marbhphaisg air na meanbh-chuileagan sin.”

Chuir an guth a thàinig gu h-obann o thaobh eile an rathaid grabadh air na smuaintean aige. Sheas e ’s an gràpa beag aige ’na làimh agus sheall e mun cuairt.

Bha gille, mu aois chòig-bliadhna-deug ’na sheasamh a’ coimhead air o’n taobh thall.

Rud-eigin frionasach eadar a’ mheanbh-chuileag ’s a h-uile ni eile, bha guth Eachainn caran grad.

“Dé tha thu dèanamh an so?”

“Nan toireadh sibh dhomh balgam tea ’s rud beag air choir-eigin ri itheadh — mas e bhur toil e.”

Sheall Eachann a rithist air a’ ghille ’s cha do chòrd an rud a chunnaic e ris ro mhath. Aodann robach, falt fada gun chìreadh, aodach làn duslaich; uile gu léir coltas salach, gun dòigh.

“Dé tha ceàrr? Cha bu chòir dha d’leithid-sa a bhith falbh mar chù gun mhaighstir air feadh an àite ag iarr-

[TD 45]

aidh bìdh. Cò ás a thàinig thu, co-dhiubh?”

Thuit sprochd air aodann a’ ghille. Thiondaidh e chùlaibh ’s thòisich e ri coiseachd air falbh gun aon fhacal. Chuimhnich Eachann air Seonaidh nuair a bha e mu aois a’ bhalaich so. Ge b’e ciod a bha ceàrr no ciod a bha e air a dhèanamh bha e ’na mhac do chuideigin. ’S dòcha gun robh athair ’s a mhàthair fo iomagain mu dhéidhinn.

Thug Eachann ceum air adhart.

“Haoi,” ghlaodh e, “Till an so! Trobhad!”

Stad an gille ’s thill e air ais. Sheall e suas. Bha mulad, eu-dòchas, eagal, ’na aodann tana, bàn.

“Thugainn a stigh,” ars’ Eachann, “Agus nì mi biadh dhuit.”

Chaidh e do’n chitsin ’s chuir e spreadhan air an teine.

“Tha a’ bhean air falbh an dràsda ’s chan eil mise ro mhath air còcaireachd — ach nì mi’n gnothach! Bruichidh mi uighean ’us muic-fheòil co-dhiubh!”

Rinn e gàire. Rinn an gille gàire beag, cuideachd, agus dh’ fhalbh pàirt de’n teannachadh ’s de’n eu-dòchas ás aodann.

“O, tapaidh leibh,” ars’ esan. Bha e soilleir gun robh e sgìth, claoidhte, còmhla ri bhith acrach.

Shuidh iad aig a’ bhòrd.

“Dé ’n t-ainm a th’ ort?” dh’ fheòraich Eachann.

“Seumas — Seumas Benton.”

Ruith Eachann a mheuran troimh a dhosan.

“Benton? … Càite, nis, an cuala mise iomradh air an ainm sin o chionn ghoirid?”

Bha a shùilean geur a’ sgrùdadh aodann a’ ghille ’s mhothaich e gun do dh’ éirich an fhuil ’na ghruaidh, ’s gun do sheall e rathad eile.

“’S có ’n taobh a tha thu dol mar so, a bhalaich?”

“Chan eil fhios agam.”

“Càite bheil dùil agad cadal an nochd?”

“Fo chraoibh ’s dòcha no ann am bàthaich — no ’n aite eigin. Mar a rinn mi ’n raoir.”

[TD 46]

Thug Eachann sùil a rithist air. Bha e cho robach ach … Rinn e suas inntinn gu luath.

“Faodaidh tu fuireach an so, mar thogras tu.”

Thàinig lasair ann an sùilean Sheumais.

“O, taing … tapaidh leibh.”

“Ceart ma thà. Tha sin air a shuidheachadh. Nuair a ghabhas tu do bhiadh ’s dòcha gum b’fheàrr dhuit thu fhéin a nigheadh.” Stiùir e chorrag air dorus tarsainn an trannsa o’n chitsin.

“Sud agad an seòmar-ionnlaid. Agus faodaidh tu dhol dha’n leabaidh ma thoileacheas tu, nuair a nigheas tu thu fhéin. Tha thu sgìth.”

Nuair a thàinig Seumas a nuas an staidhr’ an ath mhadainn ’s gann gun do dh’aithnich Eachann e. Bha e cho briagha ’s cho glan. Bha fhalt air a nigheadh ’s fiamh òr-bhuidh dheth nach robh idir faicseannach an dé. Bha aodann na b’fhallainne a’ coimhead. Air dhòigh àraidh thàinig e steach air Eachann nach e gille cumanta a bha ’n so idir.

Nuair a shuidh iad aig am braiceas dh’ fheòraich e:

“A Sheumais, cha do dh’ inns, thu idir dhomh an raoir có ’n taobh a bha thu dol. No ciod a dh’ fhàg air faondradh thu. An e teicheadh o d’ dhachaidh a rinn thu?”

Chrom an gille a cheann.

“’S e.”

“Seadh? ’S càite bheil an dachaidh agad?”

“Ann an Dail-an-eòrna.”

“O! Stad ort. Tha mi cuimhneachadh a nis! An tusa an gille aig Caiptin Benton anns an Tigh-mhór?”

“Is mi.”

Thàinig a h-uile ni air ais gu Eachann a nis. Chual’ e air an t-seachdain a chaidh seachad iomradh air a dhèanamh air an ‘radio’ air a’ ghille aig Caiptin Benton, Fear Tigh-mór Dhail-an-eòrna, a dh’ fhalbh o’n dachaidh ’s air nach robh sgial thall no bhos. Bha tagradh air a dhèanamh ri neach sam bith d’ am b’ aithne dad mu dhéid-

[TD 47]

hinn, no a chitheadh e, los a chur gu athair a bha fo iomagain mhóir d’ a thaobh.

“Feumaidh tu tilleadh dhachaidh, a ghràidhein.”

“Cha leig an t-eagal leam.”

“Carson? Tha d’athair ’s do mhàthair fo uallach mu d’ dhéidhinn.”

“Ged tha, ma tha fhios aca …”

Bha guth Eachainn caomh, truasail.

“Ciod a tha cur eagal ort? Nach inns’ thu dhomh.”

Dh’fhan an gille sàmhach.

“Siubhad, inns’ dhomh. Có aige tha fhios nach fhaod nu fhìn ’s tu fhéin an gnothach a réiteach a mach eadruinn.”

“Uill, so mar a bha. Tha Dail-an-eòrna cho sàmhach, socair. Chan eil dad a’ tachairt ann. Cha robh mi faighinn companas a dhèanamh ri gillean eile. Dh’fhàs mi cho sgìth dheth uile … Theich mi do’n bhaile aon oidhche … Cha robh mi eòlach air dòighean a’ bhaile … Thuit mi ’n lùib gràisg a bha air càr a ghoid. Dh’ fhalbh sinn anns a’ chàr astar fada ach ghabh mise ’n t-aithreachas ’s bhris mi air falbh o chàch aig a’ bhaile bheag mus ruig sibh an t-àite so. Chan eil fhios agam de’n t-ainm a tha air … Bha ’m Polas as ar déidh … Sin an t-aobhar nach leig an t-eagal leam a dhol dhachaidh … Bithidh m’athair cho feargach.”

Gu teabadach,* imcheisteach thàinig na faclan a mach. Ghnog Eachann a cheann gu tuigseach, truasail.

“’S dé nì thu, ma tha?”

“Chan eil fhios a’m.”

Bha an t-eudòchas air ais ’na aodann a rithist.

“Siubhad, siubhad, na bi cho dubhach! Fanaidh tu còmhla rium fhìn an nochd fhathast, agus an sin chì sinn ciod a ghabhas dèanamh. A bheil thu dol do’n sgoil?”

“Tha na saor-làithean ann an dràsda.”

“O … Tha, gun teagamh. Cha do chuimhnich mi.”

Chuir Eachann ’us Seumas seachad a’ mhadainn sin

[TD 48]

anns a’ ghàradh. Bha tlachd anabarrach aig a’ ghille anns na lusan a bha fàs, agus is iomadh ceist a dh’fhoighneachd e mun timcheall. A dh’ aindeoin nan uallaichean a bha air an dithis aca chaidh a’ mhadainn seachad gu tlachdmhor.

Am feasgar sin rinn Eachann a rathad a dh’ ionnsaigh a’ bhocsa dheirg ri taobh oifis a’ phuist, agus bhruidhinn e ri Caiptin Benton air am fòn. Dh’inns’ e dha gun robh a mhac sàbhailte anns an tighe aige-san. Thubhairt an Caiptin gun tigeadh e fhéin ’s a bhean ’ga iarraidh leis a’ chàr an oidhche sin. Bha iad cho taingeil gun robh e sàbhailte ’s cho togarrach air fhaicinn ’s nach b’urrainn dhaibh fuireach gu madainn.

Bha i fàs anmoch agus Eachann ’us Seumas a’ norradaich aig an teine nuair a chualas fuaim càr a’ stad aig a’ gheata. Mar gum biodh e ag aithneachadh an fhuaim, gheàrr an gille cruidh-leum o’n chathair. Bha a ghruaidh bàn. Dh’ éirich Eachann ’s chuir e a làmh air a ghualainn.

“Tha a h-uile dad ceart gu leòr,” ars’ esan ’s dh’fhalbh e sios a dh’fhosgladh an doruis.

Mun do ruith móran mhionaidean bha Seumas ann an glacan a phàrantan — aon mu seach dhiubh. Nuair a bha iad a’ falbh rug an Caiptin gu teann air làimh air Eachann.

“Tha mi fo mhór fhiachaibh dhuibh airson na rinn sibh ris a’ ghille. Móran taing dhuibh an dràsda. Bithidh sibh a’ cluinntinn bhuam o chionn ghoirid.”

“Na bithibh a’ toirt taing sam bith dhomhsa,” arsa Eachann gu simplidh, “Thug e toileachadh dhomh am balach a bhith còmhla rium, agus bithidh mi ’ga ionndrainn an nochd.”

“Thig sinn a choimhead oirbh fhathast,” arsa Caiptin Benton, “Ma cheadaicheas sibh dhuinn.”

“’S e bhur bheatha,” fhreagair Eachann.

Dà mhadainn an déidh sin chuir am post a stigh litir fhada air bocsa na litrichean aig Eachann.

[TD 49]

Cha robh fhios aige dé chanadh e! Nuair a dh’ fhosgail e ’n litir thuit bileag de phàipear uaine mach aisde. Sgriobhadh-geallaidh* airson ceud not! Ceangailte ris bha litir o Chaiptin Benton:

“Tha mi ’n dòchas nach gabh sibh dona an tiodhlac bheag so a tha mi cur d’ ar n-ionnsaigh. Fhad ’s a bhios sinn beò cha dhì-chuimhnich mi fhìn ’s mo bhean bhur coibhneas ri ar mac. Tha sinn uile-chinnteach gun do shàbhail sibh, le bhur gnìomh coibhneil, a bheatha. Chan eil fhios ciod a bha air tachairt mur biodh gun tug sibh aoigheachd dha ’n oidhche ud. ’S e tha ann an coibhneas ach ni nach ceannaich airgead, ach an déidh sin, bithidh sinn nas toilichte ma ghabhas sibh an cuimhneachan so.”

Tharraing Eachann anail fhada.

“Uill!” thubhairt e, “Ceud not” An dearbh shuim a bha dhith orm airson a’ Bhanc a phàidheadh! Mìorbhail, gu fìrinneach. Agus cha robh ’n corr ann nach do thill mi ’n gille air falbh o’n dorus! Dé chanas Màiread?”

[TD 50]

Bodach “Tigh-na-Mara”

“Is e gnothach duilich a th’ ann gun teagamh,” arsa Mór, Banntrach Uilleam, ’s i ’g éiridh o’n bhòrd. “Ach a réir mo bheachd féin cha chòir do neach air bith géilleadh do dhuilgheadas na beatha so mar a tha an duine truagh sin a’ dèanamh.”

Chuir i na soitheachean an dara taobh, agus thòisich i air bruidhinn a rithist “Tha cuimhne agam nuair a dh’ eug d’athair bha mi ’n dùil gun robh ’n saoghal air tuiteam na sprùileach mum’ cheann. Ach dé ach ’s ann a dh’ fhàs bean a’ bhancair tinn agus b’fheudar dhomh làmh-chuideachaidh a thoirt dhith anns an dachaidh. Cha robh, mar sin, ùine agam gus a bhith meòrachadh air mo chor brònach féin.” Sheall Seonag gu gaolach air a màthair. Is math a bha fhios aicese air cho gràdhaichte ’s a bha am fear nach maireann agus cho aonaranach ’s a bha ’màthair as aonais, eadhoin gus a nis.

Bha an dithis aca a’ crìochnachadh am biadh-maidne, agus bha Seonag an déidh iomradh a thoirt air an duine a bha air tighinn a dh’fhuireach do “Thigh-na-mara” — an t-seann dachaidh aig na Frisealaich. A réir coltais bha an duine so cuairtichte le dìomhaireachd, ach a mhàin gun robh fhios aig an t-sluagh gun robh a bhean marbh o chionn bliadhna, agus gun robh a chridhe-san briste. Bha e nis air e fhéin ’s a bhròn adhlachadh (’s ann mar sin a bha daoine ’ga chur) ann an uaigneas “Tigh-na-mara.” Cha robh duine ’san àite a chunnaic e on a thàinig e ’s cha mhotha na sin a bha e dol do’n eaglais. Ach fàgaidh sinn an dràsda e ’s thig sinn d’a ionnsaigh a rithist.

Dh’ eug Uilleam Mac Neacail nuair nach robh Seonag ach ceithir bliadhna, agus is iomadh latha doirbh a bha aig Móir o’n ám ud. Ach bha cùl-taic aice ’na banntrachas

[TD 51]

nach robh faicsinneach do’n t-saoghal. Bha i ’g earbsa a h-uile chùisean ri Dia ’s ’ga chur roimpe anns gach ceum. Stéidhich i fìrinnean móra an t-soisgeil an inntinn Seonaig glé thràth agus bha, a nis, an dithis aca air an gleidheadh leis an t-sìth nach toir an saoghal seachad agus nach urrainn an saoghal a thoirt air falbh. Bha creideamh simplidh (ach làidir) aca bha iad a’ nochdadh sin ’nan oibre am measg an co-chreutairean.

Dh’fhalbh Seonag ’na ruith a mach an geata ’s sheas i aig an àite far am biodh i coinneachadh ’na h-uigheam-ghiùlain a bhiodh ’ga toirt a stigh do’n bhaile, far an robh i ’g obair ann an oifis luchd-lagha. Bha i glé thrang anns a’ mhadainn ach an déidh biadh a’ mheadhoin-latha bha gnothaichean car sàmhach, agus am feadh a bha i cur litrichean an òrdugh anns an ainm-chlàr fhuair i i fhéin a rithist a’ smaointeachadh air an duine annasach a bha fuireach an “Tigh-na-mara.”

A thaobh ’s nach robh duine ’ga fhaicinn bhatar air tighinn a dh’ionnsaigh co-dhùnadh gur h-e seann duine bh’ann, agus ’s e sin a bha tarraing smuaintean Seonaig cho tric thuige, oir bha i ’na ball de’n chuideachd-riaghlaidh a chuireadh air chois anns an Dail-bhàn airson leas sheann daoine ’s dhaoine mi-fhortanach. Bha a’ chuideachd air dinneir mhór a chruth-shuidheachadh do na seann daoine, agus bha Seonag a’ cluichd ris an smuain gum bu chòir dhaibh am fear a bha’n “Tigh-na-mara” iarraidh chun na dinneir sin. Bhithte cur litrichean a dh’ ionnsaigh na muinntir a bhiodh a’ faotainn cuireadh, o chionn beagan lathaichean.

A nis tionndaidhidh sinn an rathad a tha an coigreach fhéin. Có ás a thàinig e no ciod i ’eachdraidh mus d’thàinig e, cha chuala muinntir an Dail-bhàin, ach gun robh e air a bhruthadh cho mór le bròn a thaobh bàs ’na mnatha. Bha móran bheachdan air an toirt seachad mu thimcheall a choltais. Bha cuid ann a rachadh cho fada ’s gun canadh iad gum facas a muigh anns a’ ghàradh e ’s gur

[TD 52]

h-e bodach gnùgach a bh’ann le falt rioblach gun chìreadh, agus feusag fhada gheal. Bha cuid eile cumail a mach gun robh cas mhaide air ’s gur h-e sin a b’aobhar nach robh e nochdadh a mach am fianuis dhaoine! Ach ’s ann mar sin a tha — an rud nach bi fhios aig an t-saoghal air, dealbhaidh iad fhéin agus nì iad suas e.

Thàinig an stuth aige seachdain no dhà mus d’thàinig e fhéin. Bha móran de àirneis bhriagha aige, agus (’s e sin a bha Phàdruig, an cairtear ag ràdh) dusain de bhocsaichean leabhraichean. Cha chualas riamh a leithid anns an Dail-bhàn, ’S e ministear no maighstir-sgoile a bh’ ann air an dreuchd a leigeadh dheth! No, ’s dòcha, aon de na lasgairean gun chosnadh ud a bhiodh a sgrìobhadh leabhraichean! Mar sin labhair an Dail-bàn gu h-aon-ghuthach.

Thàinig a’ bhean-tighe aige nuairsin, a dh’fhaotainn chùisean air dòigh, agus mu dheireadh thàinig e fhéin ann an carbad mór, cumhachdach, ’s deàrrsadh lainnearach ás a chithte astar mór air falbh.

Cha robh a’ bhean-tighe a’ measgachadh ri daoine eile na bu mhotha, ach bhithte ’ga faicinn anns na bùthan agus aig na carbadan-bathair a bha dol timcheall. Ge b’e ciamar a bha cùisean eile, cha robh e eu-coltach nach robh airgead gu leòr aig bodach “Tigh-na-mara.”

Bha Banntrach Uilleam agus Seonag ’nan suidhe air gach taobh dha’n teine aon fheasgar; Seonag a’ sgrìobhadh na litrichean-cuiridh a bha dol a dh’ionnsaigh nan seann daoine, agus a màthair, mar a b’àbhaist, a’ figheadh.

“A bheil sibh a’ dol a chur litir a dh’ionnsaigh bodach “Tigh-na-Mara?” dh’fheòraich a màthair le gàire.

“Uill, chan eil fhios a’m …” fhreagair Seonag, a’ cagnadh ceann a’ phinn (cleas a bhiodh aice nuair a bhiodh i fo throm-smuain) “’S ann a tha mi ’n dùil gur feàrr dhomh a dhol chun an tighe aige agus an cuireadh a thoirt dha gu pearsanta. Mur toil leis tighinn cha bhi aige ach diùltadh. Ged nach aithne dhomh e tha truas agam ris agus bu mhath leam fhaicinn a’ measgachadh ri muinntir

[TD 53]

an àite.”

“Ma ghabhas e toirt a mach às an t-slige ’s tusa ais dòcha sin a dhèanamh.” arsa ’màthair gu caomhail.

An ath latha thàinig Seonag bharr na h-uidheam-ghiùlain a bha ’ga toirt dhachaidh ás a’ bhaile faisg air “Tigh-na-mara” agus ghabh i suas an rathad a dh’ionnsaigh an tighe. Mar a tha an t-ainm a’ leigeadh ris, bha e faisg air a’ mhuir, agus bha Seonag a’ faireachdainn sradagan de chobhar-sàile a’ bualadh air a h-aodann. Bha an t-àile gaoithe a bh’ann fuar, agus boinneagan uisge sileadh.

Sheall i timcheall oirre. Bha coltas crìonaidh is caitheamh ás air gach ni. Am preasarnach a b’àbhaist a bhith cho bòidheach air a dhol a dholaidh. An dorus-mór ’s na h-uinneagan glé fheumach air còta peant. Uile gu léir, bha cùisean glé ao-coltach ris mar a bha iad nuair a bha Seumas Friseal a’ fuireach ’san tigh.

B’ fheudar dhith an glag meirgeach a sheirm dà uair. Mu dheireadh dh’fhosgladh an dorus cho ealamh ’s gun d’thug i leum aisde. Sheall i suas. Bha a’ bhean-tighe ’na teann mu’ cluasan, agus a dà shùil a cheart cho luath ri rionnag-reodhaidh.

“Seadh?” thubhairt am boireannach ann an guth fuar. Bha misneach Seonaig a’ sioladh ás fo sgrùdadh nan sùilean biorach ud, ach thubhairt i gu diùid; “A bheil Maighstir Stiùbhart aig an tigh? Tha mi airson fhaicinn mas e bhur toil e.”

“Chan eil e stigh. ’S ged a bhiodh chan eil a ’g iarraidh duine fhaicinn.” “O, tha mi duilich,” arsa Seonag. “Carson a bha thu ’g iarraidh fhaicinn?” Thàinig a’ cheist mar gum biodh urchair á gunna. Shluig Seonag ni air choireigin a bha ’g éirigh ’na h-amhaich, agus thòisich i: “Tha dùil againn … ’S e sin … Tha dinneir gus a bhith againn do na seann daoine ’s tha toil againn cuireadh a thoirt do Mhaighstir Stiùbhart on a tha e ’na sheann duine agus ’na choigreach anns an àite.” Thàinig snodh-gàire air aodann na bean-tighe, ach mus d’fhuair i diog a ràdh

[TD 54]

chualas gliong air a’ gheata agus thàinig duine òg le sùrdag a nall far an robh iad. “Carson a tha sibh ’nar seasamh an sin anns an fhuachd?” dh’fhoigneachd e. “Nach tig sibh a stigh.” thubhairt e ri Seonag. Bha a’ bhean-tighe mar gum biodh i dol a chur an aghaidh so, ach rinn esan gluasad le làimh agus chaidh iad a steach. Bha Seonag taingeil gu leòr, oir bha a fiaclan a’ toirt snag leis an fhuachd.

Threòraich an duin’ òg i do sheòmar briagha air a dheagh-bhlàthachadh le teine mór guail. Bha leabhar-lann tomadach a’ toirt a mach aon taobh dhe’n t-seòmar, agus bha bòrd-sgriobhaidh le pàipearan sgaoilte air, faisg air an teine. Thug i ’n aire gun robh dealbh boireannach òg, maiseach ann an céis airgid air a’ bhòrd. Gu cinnteach bha an greadhnachas a bha stigh a’ toirt a’ bhreug do’n t-seargadh a bha air taobh a muigh an tighe.

Bha Seonag a’ gabhail a stigh na nithean sin agus, an dràsda ’sa rithist, shealladh i air an duine fhéin. ’S fheudar gur h-e fear-dàimh do’n bhodach a bh’ann, smaointich i. Thàinig a’ bhean-tighe stigh. “Dèan cupa tea dhuinn a Pheigi, mas e do thoil e.” ars’ an duine.

An uair a chaidh i mach thubhairt e ri Seonaig: “Chan ann tric a bhitheas luchd-tadhail a’ tighinn chun an tighe so. ’S dòcha gun robh gnothach agad?” “Bha. Bha toil agam bruidhinn ri Maighstir Stiùbhart.” “Seadh? Am faod mi fheòrach ciod an gnothach a bha agad ris?” “Faodaidh gu dearbh,” fhreagair Seonag. Bha e na b’fhasa dhi bruidhinn ris an duine na bha e labhairt ris a’ bhean-tighe. “Tha cuideachd-riaghlaidh againn an so a tha gabhail sùim de chor nan seann daoine. Tha dinneir gu bhith againn dhaibh gu goirid, agus bha sinn airson gum biodh cuireadh sònraichte air a thoirt do Mhaighstir Stiùbhart on a tha e ’na choigreach anns an àite.”

“A bheil thu smaointeachadh gu bheil Maighstir Stiùbhart — an seann duine bochd! — a’ cur feum sònraichte air dinneir?” dh’ fheòraich an duine le plathadh-

[TD 55]

gàire ’na shùilean. Dh’éirich rughadh ann an aodann Seonaig. “Chan eil, gu dearbh,” fhreagair i. “Na togaibh ceàrr mi. ’S e th’anns an dinneir so ach rud a chuireadh air chois a chum ’s gum biodh na seann daoine a th’anns an àite a’ tighinn còmhla ’s a’ faotainn tlachd ann an cuideachd a chéile. Tha feadhainn aca, ’s dòcha, nach bi faicinn móran de luchd-tadhail ’nan dachaidhean. Ma thig Maighstir Stiùbhart maille ruinn tha fhios agam gun còrd am feasgar ris.”

“Ciamar a tha thu cho cinnteach gun còrd e ris?”

“Uill, tha fhios agam gu bheil e aonaranach an so, gun chomunn a sheòrsa fhéin.”

“’S dòcha.” fhreagair an duine òg le osna ’s chaidh a shùilean a chum na deilbh a bha air a’ bhòrd.

Thàinig a’ bhean-tighe a stigh leis an tea agus chuir i air am beulaibh i. “A bheil sibh a’ cur feum air ni sam bith eile mus fhalbh mi, a Mhaighstir Stiùbhart?” dh’fhoighneachd i. “Chan eil taing dhuit.” fhreagair esan.

Theab Seonag bhochd tuiteam seachad ann am paiseanadh! ’S ann ris a’ “bhodach” a bha i air a bhith bruidhinn fad na h-ùine! Ciod idir a shaoileadh e dhith? Thionndaidh Iain Stiùbhart rithe: “Uill? ’S mise am fear a bha thu ’g iarraidh fhaicinn. A bheil iongnadh ort? No an d’fhuair thu mealladh-dùil?”

Cha robh fhios aice co-dhiubh a thòisicheadh i ri gàireachdinn no ri caoineadh. “Tha mi duilich dragh a chur oirbh.” thubhairt i mu dheireadh.

“Cha leig thu leas a bhith duilich. Feumaidh mi ràdh gun do chòrd a’ chùis gu gasda rium. Is fhada o nach d’fhuair mi tlachd ann an ni air bith. Tha mi air a bhith fada gu leòr a’ sireadh uaigneas ’s a’ seachnadh dhaoine. ’S dòcha gun cuala tu gun do dh’eug a’ bhean agam o chionn bliadhna. Bha mi faireachdainn gun do chaill mi a h-uile ni nuair a chaill mi ise.”

Labhair Seonag, agus bha a dànachd fhéin a’ cur iongnadh oirre: “Cha do chaill sibh na h-uile nithean idir, ma

[TD 56]

cheadaicheas sibh dhomh sin a ràdh. Faodaidh gu bheil beatha fhada romhaibh fhathast, agus tha an t-Uile chumhachdach comasach air comhfhurtachd a thoirt dhuibh.”

“Carson a tha am bàs a’ gearradh sios nam flùran is briagha, agus anns a bheil sinn a’ gabhail tlachd? Bha sinne cho toilichte còmhla agus ag oidhirpeachadh air Dia chur romhainn ’nar beatha. Ach thàinig am buanaiche agus cha do chaomhainn e. Ged a tha bliadhna air a dhol seachad on a thuit a’ bhuille, bha gach ni anns an dachaidh ’ga toirt ’na mo chuimhne air dhòigh cho cràiteach ’s nach b’urrainn mi fuireach ’san t-seann dachaidh na b’fhaide. On a tha mi ’n dràsda ’n sàs ann an rannsachadh àraidh a thaobh eòlas-nàduir ghabh mi an tigh so agus tha mi faotainn air adhart leis an obair gu math. Tha Peigi, a’ bhean-tighe, co-mhothachail rium anns gach ni. Ged a shaoileas neach nach eil èolach oirre gu bheil i colgorra, faodaidh mise gu fìrinneach a ràdh gu bheil i dhiubh-san d’an goirear salann na talmhain.’ B’àbhaist dhomh-sa a bhith frithealadh na h-eaglais gu dìleas ach a nis …” Rinn e gluasad eu-dòchasach le làmhan.

“O,” arsa Seonag ’s a sùilean a’ lìonadh, “Ge b’e ciod a thàrlas na caillibh bhur dòchas ann an Dia oir cha tréig Esan neach a chuireas muinghinn ann.” Leis na facail sin dh’ éirich i gus falbh. Ràinig Iain Stiùbhart an dorus leatha. “Eisd rium,” ars’ esan mus do dhealaich iad, “Bha thu ullamh gu coibhneas a dhèanamh rium nuair a bha tha ’n dùil gur h-e seann bhodach crosda a bha annam. Ged nach ann mar sin a tha ’chùis, saoil a bheil e cus dhomh iarraidh ort a bhith ’nad bhana-charaid dhomh gun fhios nach co-phàirtich thu rium an creideamh simplidh a tha agad fhéin?”


Chan ann an aon latha a thàinig an t-atharrachadh ach thàinig e fa dheòidh. Fhuair Iain Stiùbhart air ais na

[TD 57]

subhailcean a chaill e. Ri ùine dh’abaich an càirdeas a bha eadar e fhéin ’s Seonag gu ni eile a bu doimhe, ’s tha iad an diugh pòsda ’s a’ dèanamh deagh obair anns an t-saoghal. Agus chun an latha ’n diugh chan urrainn dhaibh gun a bhith ri fealla-dhà neo-chiontach nuair a chuimhnicheas iad air a’ “bhodach” a bha ann an “Tigh-na-mara.”

[TD 58]

’S beag a bha Duil

B’ aighearach cridhe Iseabail am feadh ’s a bha i ’g ullachadh an tigh airson fleadhan tràthail an áma bha nis a’ teannadh dlùth. Bhiodh an Nollaig so da rìreamh sònraichte, smaointich i gu toilichte.

B’e so an dara Nollaig a chuir i fhéin ’s Coinneach — seachad anns an t-seann tigh alainn ud — an tigh a bha aig athair ’us màthair Choinnich — ach an uiridh cha deach gnothaichean air aghaidh mar bu mhath leatha. Bha Coinneach cho sean-fhasanta, agus b’ fheudar dhith gach cùis a chuir an òrdugh mar a dh’iarr esan. (Air sgàth na sìthe, thubhairt i rithe fhéin).

Bha an tigh mór, rùmail, ach bha am mullach rudeigin ìosal, ’s e air uidheamachadh le sailthean daraich. Bha an taobh a stigh uile gu léir air a chuir air dòigh le cailbh-fhiodh, gnàthaichte anns an t-seann dòigh. Cha robh guth air peant no air paipear-balla. Bha an darach-buidhe ’na làn-abachd a’ cur maise air a h-uile seòmar.

Cha robh Iseabail ag iarraidh dreach ùr sam bith a thoirt air an tigh ach bha fhios aice ciamar a bu chòir dhith a sgeadachadh le buill-mhaise fhreagarrach airson an ám shòlasaich a bha tighinn, agus chuir i roimpe sin a dhèanamh. Nuair a bha ’n tigh aig na seann daoine ’s ann a bha e coltach ri coille, aig ám na Nollaige le mean-glain uaine, smaointich i gu tarcuiseach.

Bha Gilleasbuig agus Flòraidh — athair ’us màthair Choinnich — air tighinn air adhart ann am bliadhnaichean nuair a rugadh am balach, agus (ann am beachd Iseabail) is e sin a dh’ fhàg gun robh Coinneach cho sean-fhasanta. Agus cho rag-mhuinealach ’s cho fad’ air ais ’na bheachdan!

Is ann an tigh beag shios aig ceann eile a’ bhaile a bha

[TD 59]

an t-seann chàraid a’ fuireach a nis, agus bha Iseabail taingeil airson sin. Mur biodh sin ’s dòcha gum faiseadh i tuilleadh is tric iad! Ach bha Coinneach a’ smaointeachadh gum bu chòir dhaibh a phàrantan a thoirt chun an tighe na bu trice agus gu h-àraidh gum biodh e freagarrach iad a bhith còmhla riutha aig a’ chuirm a bhiodh aca Oidhche Nollaige. Ach bha beachdan eadar-dhealaichte aig Iseabail. Air a shon sin cha do dh’inns’ i do Choinneach fhathast na dealbhan-inntinn a bha i dèanamh. Cha robh de mhisnich aice.

Bha Ealasaid ’us Ruiseart, á Glaschu, air an cuireadh aice airson seachdain, agus a bharrachd air a sin, bannal de dhaoine òga air an iarraidh chun na cuirme. Os cionn nan dealbhan air a’ bhalla bha pìosan beaga de chuileann ’s de dh’iadh-shlat agus bha i dol a chur sreath de sholuis ioma-dhathach suas, air chor ’s gum biodh gach òirleach de’n t-seòmar a’ boillsgeadh le dealradh nach fhacas riamh anns an tigh on a thogadh an toiseach e. Cha robh dùil aice eadhoin gual a losgadh ’s an teine oidhche na cuirme; ’s ann a bha sgonnan-giuthais aice air an lorg airson an aobhair. Cha robh àite air bith aig an t-seann chàraid anns na dealbhan a bha i suidheachadh.

Sheall i timcheall an tighe gu riaraichte. Bha e snog, gun teagamh le rionnagan airgid, bideagan de mheanglain uaine ’s dearcan scàrlaid orra air an ceangal le ribein e an dearga. Dh’fhosgail i ’n dorus mór a bha treòrachadh chun na staidhre. Bha brat-ùrlar briagha, dearg air an staidhre dharaich. Uile gu léir bha an seann tigh mar gum biodh e feitheamh gus di-bheatha a thoirt do dhaoine. Cuid de dhaoine, co-dhiubh!

Air dòigh bha i faireachdainn ciontach a thaobh nan seann daoine — ach ciamar a b’urrainn dhith cuireadh a thoirt dhaibh? Cha chòrdadh comunn Ealasaid ’us Rusieart riutha. Agus, co-dhiubh, nach robh làn-chòir aice-se air a companaich fhéin a bhith aice?

Ach bha aon “chuileag anns an ola-ungaidh.” Cha

[TD 60]

robh i cinnteach ciamar a rachadh dhith leis a’ chòcaireachd. Gu h-àraidh leis a’ bhonnach Nollaige. ’S e màthair Choinnich a b’ àbhaist a bhith ’ga stiùireadh anns na nithean sin. Cha robh i fhéin ro mhath air an obair idir, agus mu dhéidhinn Ealasaid, cha dèanadh ise car de sheòrsa sam bith, nan gabhadh e seachnadh. Ach suidhe le bior-tombaca eadar a meuran!

B’fheàrr leatha gun b’urrainn dhith misneachd a ghabhail gus innse do Choinneach nach robh dùil aice a phàrantan iarraidh chun na cuirme am bliadhna. Las sradag de fheirg innte. Bu chòir dha fhéin a thuigsinn gun robh iad tuilleadh ais sean-ghnàthach. Bhiodh nàire oirre nan coinnicheadh iad ris na càirdean spaideil a bha tighinn ’ga h-ionnsaigh Oidhche Nollaig. Gu h-àraidh nan tòisicheadh iad air seinn laoidhean mar a rinn iad an uiridh.

A nis, am feadh ’s a bha Iseabail a’ meòrachadh ciamar a bhristeadh i an naigheachd do Choinneach bha na seann daoine a’ gabhail iongnadh nach robh iad a’ faotainn a’ chuiridh àbhaistich chun na cuirme. Bha iad a’ smaointeachadh nam biodh atharrachadh sam bith am beachd an fheadhainn òga gun robh iad air innse dhaibh roimhe so.

Thàinig madainn Latha Nollaig ach cha d’thàinig an cuireadh. Bha baga beag aig Flòraidh air ullachadh le nithean a bha dùil aice a thoirt leatha airson na h-oidhche, maille ris na gibhtean a cheannaich iad do Choinneach ’s do Iseabail. Bha ’n uair a’ dol seachad ’s cha robh guth a’ tighinn. Sheall Flòraidh air Gilleasbuig agus sheall esan air ais oirre. Cha robh iad a’ tuigsinn ciod a bha ceàrr. Mu dheireadh labhair Flòraidh, “’S dòcha nach cuir iad guth thugainn; ’s dòcha gur h-ann a thig Coinneach ’gar n-iarraidh leis a’ charbad nuair a bhios am feasgar ann.” “’S dòcha.” fhreagair Gilleasbuig gu teagmhach. “Co-dhiubh,” arsa Floraidh, “S fheàrr dhomh teine math a chumail air, ’s gun fhios am bi sinn a’ falbh idir.” Leis a sin chaidh i sios do’n chùlaist a dh’iarraidh tuilleadh guail.

[TD 61]

Aig an dearbh ám so bha Iseabail, ’na tigh fhéin, air crìoch a chur air gach ullachadh a bha ri dèanamh ’s bha dùil aice Ealasaid ’s ri Ruiseart mionaid sam bith. Ach bha i fhathast gun innse do Choinneach nach do chuir i ’n cuireadh àbhaisteach gu ’phàrantan. Bha i shuas an staidhre ann am fear de na seòmraichean-leapa nuair a thàinig Coinneach a stigh ’s ghlaodh e o bhonn na staidhre, “Iseabail, nach neònach nach eil m’athair ’s mo mhàthair a’ tighinn? ’S fheàrr dhomh ruith sios ’gan iarraidh air eagal gun d’thàinig moille sam bith ’nan rathad.” Ach cha d’fhuair Iseabail cothrom a fhreagairt. Gun rabhadh sam bith dh’fhairich i an seòmar a’ dol mun cuairt, agus thuit i ’na glag air an ùrlar ann an laigse.

Thàinig Coinneach a nuas ’na ruith ’s thog e do’n leabaidh i.

An sin chaidh e chun a’ fòn ’s chuir e fios air an doctair. An uair sin leum e ’m broinn a’ charbad ’s dh’fhalbh e dh’ iarraidh ’athar ’s a mhàthar.

Dhùisg Iseabail o’n fhannachadh a thàinig oirre ach thuit i ’na cadal air ball leis an sgìths. Nuair a dhùisg i bha am feasgar a’ ciaradh agus a mathair-chéile ’na suidhe ri taobh na leapa. Chronaich an t-seann bhean gu caomhail i airson i fhéin a shàrachadh cho mór leis an ullachadh an aodann Iseabail, agus cha do fhreagair i idir.

Am feadh ’s a bha iad a’ bruidhinn thàinig Coinneach a stigh agus dh’inns’ e gun robh Ealasaid air a bhith fònadh ’s nach robh i fhéin ’s Ruiseart a’ tighinn idir. Bha iad air an inntinn atharrachadh agus bha iad a’ dol a dh’ àiteigin eile. Thubhairt e mar an ceudna gun do chuir e fiosan a dh’ ionnsaigh nan aoidhean eile a bha ri tighinn, agus nach robh iadsan a’ tighinn na bu mhotha. Sheall an t-seann bhean gu gaolach air Iseabail. “Tha mi duilich,” ars’ ise “gu bheil thu faighinn a leithid de bhriseadh-dùil an déidh gach saothair a rinn thu.”

Chuir e iongnadh air Iseabail cho toilichte ’s a bha i faireachdainn a dh’ aindeoin mar a thachair. Bha na seann

[TD 62]

daoine a’ nochdadh an gràidh ’s an cùram dhith, agus bhòidich i gun sealladh ise, mar an ceudna, barrachd coibhneis ’us iochd dhaibh-san anns an ám a bha ri teachd. Agus chuir i roimpe nach biodh fhios aca gu bràth cho faisg ’s a chaidh i air an Nollaig aca a mhilleadh tre fhéinealachd agus mhór-chuis.

[TD 63]

An gealladh

B’s ‘cnag na cùise’ o thoiseach nach robh còir aig Seònaid an duine ud a phòsadh. Co-dhiubh, ’s e sin a bha muinntir a’ Chàrn-bhuidhe ag ràdh, agus cha bhiodh iad ceàrr uair sam bith!

Bha Fearachar Bàn suas am bliadhnaichean nuair a phòs e fhéin ’s Seònaid. “Aonadh a’ Chéitein ris an Dùdlachd” ’s e theireadh na nàbaidhean ris a phòsadh aca. Bha Fearachar air a bhith cho fada ’na sheann fhleasgach a’ fuireach ’na aonar ’s nach robh e furasda do neach eile a bhith réidh ris.

Anns na bliadhnaichean a lean an déidh dhaibh pòsadh bhiodh Seònaid gu tric a’ smaointeachadh air làithean a saorsa le aithreachas airson gun do leig i seachad iad. Ciod idir a thug oirre duine cho aosda; cho cruaidh; cho spiocach, a phòsadh, co-dhiubh, chanadh i rithe fhéin. Ach air a shon sin bha ’n t-ám ud cho duilich dhith. Bha a h-athair ’s a màthair air bàsachadh ’s bha a bràthair a’ dol a thoirt bean òg do’n dachaidh. Cha bhiodh ise di-bheathte còmhla riutha, ’s dòcha. Ach bha aobhar eile ann cuideachd. Bha Eanruig Gordon air an Càrn-buidhe fhàgail ’s air a dhol a null do dh’Ameriga, a’ toirt leis cridhe Seònaid bhochd, agus bha i airson a nochadh dha fhéin ’s do’n t-saoghal nach robh i caoidh air a shon no ’ga meas féin “mar mhnaoi air a tréigsinn ’s fo àmhgar ’na spiorad.” Mar sin, ann an seòrsa de spiorad dìoghaltais phòs i Fearchar Bàn agus bha (mar a their na seann daoine) “an latha ’n diugh aice air a shon.”

Cha b’fhada an déidh a’ phòsaidh gus an do thòisich aimhreit eadar a’ chàraid. Dh’ éireadh eas-aonachd eatorra gu tric mu dhéidhinn rud beag, suarach. Thòisich Fearachar air gearain gu robh Seònaid a’ cosg cus airgid.

[TD 64]

Bha i faighinn àirneis ùr do’n tigh; bha i ’g iarraidh ath-leasachadh a dhèanamh air; seòmar-ionnlaid a chur ann; solus an dealain fhaotainn ’s nithean de’n t-seòrsa sin. Cha robh Fearachar airson nan gnothaichean sin idir, idir. “’S math gun dèanadh an tigh an gnothach mar a tha e,” theireadh e gu crosda.

Cha robh teaghlach aca. Bha Seònaid duilich airson sin aig ámannan. Nan robh pàisde beag a stigh bhiodh cùisean eadar-dhealaichte. Ach air uairibh eile theireadh i gun robh e cho math nach robh.

Thòisich Fearachar ri dhol sios ’na shlàinte, mean air mhean, agus ann an ùine gun a bhith fada thugadh chun na leapa e. Bha a bhean ’ga fhrithealadh gu cùramach ’s a’ giùlan leis gu foighidneach, oir ged a dh’fhàg na bliadhnaichean rudeigin goirid ’san nàdur i, bha i ’na boireannach truasail, toinisgeil, nach dùraigeadh neach air bith no eadhoin ainmhidh fhaicinn a’ fulang. Cha d’ thug an doctair dòchas sam bith dhi a thaobh Fhearachair — a réir choltais bha a làithean air an àireamh. Ach a dh’ aindeoin tinneis bha e fhathast cho trògmhaileach, iargalta ’s a bha e riamh.

’S e feasgar briagha samhraidh a bh’ ann, agus bha e ’na shìneadh ’san leabaidh a’ coimhead a mach air an uinneig fhosgailte. Bha an crodh a’ dol seachad gu socair. Shuas, àrd anns an iarmailt bha uiseag a’ ceilearadh gu binn; an ceòl mar gum biodh e dòrtadh a mach o’n sgòrnan bheag.

Thàinig Seònaid a stigh do’n t-seòmar.

“A bheil thu nas fheàrr, Fhearachair?”

“Chan eil.” fhreagair e gu danarra, “Agus cha bhi. ’S math a tha fhios agad air a sin. ’S cinnteach gu bheil thu taingeil gu leòr gur h-ann mar sin a tha ’n gnothach. Cha bhi ionndrainn sam bith agad orm.”

Thòisich Seònaid air caoineadh.

“Na can sin idir, Fhearachair. Bithidh mi ’gad ionndrainn.”

[TD 65]

“Umph! Tha e furasda gu leòr sin a ràdh. Tha mi làn-chreidsinn gum pòs thu fear eile ma fàs an t-anart buidhe orm anns a’ Chlachan ud thall.”

“O Fhearachair,” ars’ ise, air ceann a foighidinn, “Chan eil e ceart dhuit a bhith bruidhinn mar sin. Cha phòsadh! Cha phòsadh! Cha smaointichinn air a leithid de rud.”

Bha a shùil oirre.

“Nach smaointicheadh? ’S tusa a dhèanadh sin.”

Chrath i ceann, a’ sior chaoineadh.

“Cha dèanadh! Cha dèanadh!”

Thàinig fiamh-gaire seòlta air.

“Uill, ma tha geall dhomh nach pòs thu fear eile cho fad ’s a bhios feur a’ fàs air an uaigh agansa. Geall sin dhomh.”

“Tha mi gealltainn,” fhreagair i gu neo-mhothachail gun a bhith toirt móran aire do na briathran a bha i ’g ràdh. (Mar a tha mi ’g innse dhuibh bha i aig ceann a fulangais). Leis na faclan, dh’amais dhi a sùilean a thogail ris an uinneig. Stad ceilearadh na h-uiseig ’s thuit an t-eun beag chun an làir, marbh. Chaidh gaoir fhuar troimpe. Dh’éirich i, a’ dol a mach ás an t-seòmar.

Chuir Fearachar bacadh oirre.

“Trobhad so!” Cuir fios ’s a’ mhionaid chun an Stiùbhartaich — thigeadh e an so cho luath ’s a ghabhas dèanamh chum gun cuirear air dòigh cùisean.”

B’e Maighstir Stiùbhart am fear-lagha a bha gabhail suim de’n tiomnadh aig Fearachar.

A’ dol dhachaidh an déidh gnothaichean a chuir an òrdugh, bha am fear-lagha a’ meòrachadh air an déligeadh a bha aige ris an fhear a bha tinn. (Bha stiùireadh sònrichte aige air a thoir seachad mun tiodhlacadh aige, nuair a thigeadh an t-ám).

“Ach carson air an t-saoghal a dh’iarr e gum biodh an sgrath a rachadh air an uaigh aige air a gearradh anns an Raonaidh Mhóir? Feur a dh’fhàsas gu math a h-uile

[TD 66]

bliadhna, thubhairt e. Mar gun dèanadh sin feum sam bith dha-san, an duine truagh.”

Mìos as a dhéidh sin bha Fearachar Bàn air a chruinneachadh a chum a shinnseir. Cha chuala duine riamh mun àithne thug e seachad a thaobh na h-uaigh, ach bha e cur iongantas air gach neach carson a thugadh sgrathan ás an Raonaidh Mhóir gus an uaigh a chòmhdach. Bha e neònach gu cinnteach, bha iad ag ràdh.

Co-dhiubh, bha an uaigh air a deagh chumail agus am feur air a fhrithealadh gu math. Dh’fhàg Fearachar suim airgid aig a’ mhaor-eaglais chum ’s gum biodh sin air a dhèanamh.

Chaidh tri bliadhna seachad. A dh’ aindeoin na nithean a choinnich rithe ’na beatha bha Seònaid fhathast ’na boireannach maiseach. Cha robh aon ròine de’n ghlas ’na falt briagha donn, agus bha a sùilean cho deàrrsach ’s a bha iad riamh. Bha an rughadh glan, fallainn, ’na gruaidh a bha ann nuair a bha i ’na h-ighinn òig. Tha e coltach gun robh fear no dithis ’ga h-iarraidh ri pòsadh, ach chan éisdeadh i ri h-aon aca.

“Fhuair i ’diol dha’n phòsadh,” theireadh cuid.

“Tha i cur barrachd luach air an saorsa nis na bha i roimhe.” ’S e sin a chanadh feadhainn eile. Ge b’e ciamar a bha sin, bha Seònaid a’ fuireach singillte.

Thill Eanruig Gòrdon a nall á Ameriga. Cha robh bean na eile aige, agus bha so a’ toirt misneach dha na boireannaich òga a bha ’san àite. Bha Eanruig ’na dhuine mór, eireachdail, agus a bharrachd air a sin cha robh e falamh! Thòisicheadh ri ’iasgach ach a réir choltais cha robh am biadhmeallaidh a bh’ air na dubhain éifeachdach. No cha robh cabhag sam bith air Eanruig a chum a staid atharrachadh.

Aon latha ’s Seònaid air a bhith anns a’ mhargadh có thachair rithe ach Eanruig. Choisich e dhachaidh còmhla rithe, agus ann an tiota bheòthaich an t-sradag a bha eatorra mus do dh’fhalbh esan agus mus do phòs ise.

[TD 67]

Thòisich iad air a chéile fhaicinn gu math tric, agus gu nàdurra thòisich na cailleachan ’s feadhainn nach robh ’nan cailleachan idir air còmhradh mun déidhinn.

“Tha i ro sheann air a shon.” Theireadh te ’n sud ’s an so.

“Banntrach!” chanadh cuideigin eile, “Chan eil ciall aige. Gheibheadh Eanruig té sam bith a dh’iarradh e — fear a choltais!”

“Seadh ’s fear a sporain!” theireadh aon dhe na bodaich gu geurchuiseach.

Mar a bha na seachdainnean a’ dol seachad bha an spéis a bha aig Seònaid ’s aig Eanruig d’ a chéile a’ sìor mheudachadh. Bha Seònaid sona aig an ám ud. B’ fheàrr leatha nach rachadh na làithean séimh, òr-bhuidh, seachad idir. Ach, chan eil Uine a’ foisneachadh — tha a h-uile ni a’ gluasad air adhart gu crìoch àraid.

Chuir Eanruig a’ cheist rithe aon fheasgar ’s iad seasamh aig a’ chraoibh-ròis air taobh stigh a’ ghàraidh.

“Am pòs thu mi, a Sheònaid?”

Ghlac i h-anail gu h-aighearr. Thàinig an rud cho ealamh oirre. Thionndaidh i ris agus chrath i ceann; a sùilean tiamhaidh.

“Cha phòs, Eanruig. Tha mi cur luach mór air do chàirdeas; air an dàimh a tha eadrainn, ach chan urrainn dhomh do phòsadh.”

Leis na briathran sin theich i air falbh uaithe, agus ruith i stigh. An oidhche sin bha cluasag Seònaid fliuch le deòir.

Sheas Eanruig fada ag amharc as a déidh. Dé bha ceàrr? Bheireadh e’ mhionnan gun robh ’cheart uiread aice mu dhéidhinn ’s a bha aige-san mu déidhinn-se. Thionndaidh e air a shàil. Cha robh e dol a thoirt suas! ’S e nach robh! ’S dòcha nach do thagh e ám fàbharach airson a’ cheist a chur. Co-dhiubh, cha robh e dol a chall Seònaid an dara h-uair. Chlòimhtich e ’ghuaillean agus dh’fhalbh e mach an geata.

[TD 68]

An ath sealladh a chì sinn air Seònaid ’s ann a’ coiseachd a nuas an t-sràid anns a’ bhaile a b’fhaisge do’n Chàrn-bhuidhe, far am biodh i dol dha na bùthan an dràsda ’s a rithist. Bha a ceum màirnealach, gun sgoinn ’s i dol troimh’ smuaintean. Bha coltas cùilteach oirre, mar gum biodh i ’g iarraidh an t-sùil a sheachnadh.

Ghabh i nuas a’ phriomh-shràid, a’ coimhead an taobh ud ’s an taobh ud eile. Chaidh i stigh do’n ‘Cho-operative’ ’na ruith ’s thàinig i mach as a’ cheart cho luath. Sheall i ann an uinneig bùth an fhuineadair, ach cha deach i stigh ged a bha bonnaich ’us nithean deagh-bhlasd’ eile air an sgaoileadh a mach gu buaireanta fa comhair. Thill i suas taobh a “Cho-operative” a rithist ach cha deach i stigh an turus sin idir. Fad na h-ùine bha a sùilean luaineach a’ siubhal a sud ’s an so, mar gum biodh iad a’ forbhais ’s a’ sireadh rud air choireigin.

Mu dheireadh sheas i, agus le rùn suidhichte choisich i null gu bùth bheag eadar “Woolworths” agus “Boots.” Os cionn na bùth so bha na h-ainmean “Forsythe agus MacNeacail” agus ann an litrichean beaga fodha sin bha sgrìobhte; “Gheibh sibh a h-uile ni airson an fhearainn an so.”

Le ceum daingean chaidh i stigh. Bha pocain bheaga de shiol fhlùraichean ’us lusan eile air a’ chlàr-malairt, agus pasgain eile de bhuntàta, uinneinean ’s a leithid sin air feadh na bùth. Bha botail de stuth eile air na sgeilpichean.

Cha robh duine anns a’ bhuth nuair a chaidh i stigh. Bha Maighstir Forsythe a’ gabhail cupa tea anns a’ chùl. Thàinig e nuas anns a’ mhionaid ’s chuir e fàilte oirre. Chan eil rian nach do chuir e umhail air an diomhaireachd, an neònachas a bha timcheall oirre.

“Ciod a nì mi air bhur son?” dh’fheòraich e gu modhail.

Chuir i làmh ’na baga ’s thug i mach an sporan.

“An toir sibh dhomh rud a bheir air feur seargadh chum

[TD 69]

’s nach fhàs e gu bràth tuilleadh,” ars’ ise gu neo-ghluasadach.


A nis, bha an duine a dh’inns’ dhomhsa an sgeul so (o chionn fada ’n t-saoghail) a’ cumail a mach gur h-e ’n fhìrinn a bha innte. Chan eil fhios agamsa. Ach co-dhiubh, mas breug i ’s breug thugam i!

[TD 70]

An lamh neo-fhaicsinneach

Bha an duine broinneagach, bacach; a sheann chòta ’na shròicean agus a chasan sgìth, lan bhuiligeanan, oir bha e air astar mór a chuir as a dhéidh an latha ud. Cha bhiodh e fada gun toirt thairis buileach smaointich e gu h-eu-dòchasach, agus an sin …?

Thug e sùil suas air na speuran a bha dorcha, luchdaichte. Cha b’fhada gus an tigeadh an t-uisge mór, ’s gun àite-fasgaidh am fradharc. Dh’ fheuch e ri cheum a ghreasad ach cha b’urrainn dha. Bha a chasan cho goirt; na builigeanan air a shàilean ’ga ghlacadh gu h-uamhasach.

Sheas e ’s dh’éisd e. An robh e cluinntinn bruidhinn dhaoine? Sheall e ’n taobh ud ’s an taobh ud eile. Cha robh dad ri fhaicinn no ri chluinntinn. ’S fheudar gur h-e guilbneach a chual’ e anns an fhraoch. Chuimhnich e air faclan a chual’ e anns an eaglais o chionn móran bhliadhnaichean. B’ iad na briathran “. . . . An uair … a dh’ éireas e suas aig guth an eòin …” ’S iomadh uair a bha e ’na cheist air ciod a bu chiall do na briathran sin, ach a nis bha e smaointeachadh gun robh e ’gan tuigsinn … Bha eadhoin “Guth an eòin” a’ cur eagal air leis cho gealtach ’s a bha e air fàs; an gaiseadh a bha air tighinn ’na bhuadhan; cho ciontach ’s a bha e ’ga fhaighinn fhéin …

Smaointich e air làithean òige. Na làithean toilichte ud nuair a bha e dol do’n sgoil. B’e an aon mhac a bha aig a phàrantan agus fhuair e dheagh thogail. Ach bha gràdh athar ’s a mhàthar neo-ghlic oir cha do smachdaich iad e mar bu chòir ’na òige. Fhuair e chead fhéin, ’s cha robh ni a dh’ iarradh e nach robh e faotainn. Fhuair e deagh fhòghlum; fhuair e obair mhath; ach fhathast cha robh

[TD 71]

e riaraichte. Bha e an tòir air nighean eireachdail, a gheall a phòsadh; ach cha robh sin ’ga chumail air ais o’n t-sealladh àrd ghòrach a bha aige. Dh’fheumadh esan ni air choireigin a bharrachd air na bha aig daoine eile! Dh’ fheumadh e nithean ùra ’us annasach fheuchainn.

Fa dheòidh, thòisich e air ruigheachd a mach airson nithean toirmeasgte. Deòch làidir; greadhnachas; toilinntinnean teagmhach; beirteas mór air a dhèanamh ann an ùine ghoirid. Cha robh foighidin aige; mar ‘Chaisean’ ann an ‘Turus a Chriosdaidh’ dh’fheumadh e a nithean maithe fhaighinn anns a’ bhad.

Thòisich an trioblaid so uile, smaointich e, an oidhche a dhiùlt e dhol do’n eaglais còmhla ri Seonaig, ’s a ròghnaich e dhol do’n tigh-òil còmhla ri companach a bha aige aig an obair. ’S e coinneamh-sheachdain a bha ’san eaglais a bha Seonag a’ frithealadh, agus bha fear-teagaisg ainmeil a’ searmonachadh. A thuilleadh air a sin bha gluasadan de athbheothachadh spioradail anns an àite, agus bha Seonag air tighinn fo bhuaidh a’ bheothachaidh sin. Ach cha robh esan ag iarraidh gnothach a bhith aige ri ni dhe’n t-seòrsa, agus mu dheireadh dhealaich e fhéin ’s Seonag.

Chaidh cùisean air adhart agus cha b’ann gu math. An so thàinig oidhche uamhasach ’na eachdraidh — an oidhche a ghoid e suim mhór airgid ás an oifìs anns an robh e ’g obair, agus a theich e o’n dachaidh. Chaidh e ‘sios am bruthach’ gu luath an déidh sin, gus mu dheireadh an do ghlacadh ann an cron e agus chaidh a chàradh anns a’ phrìosan. Is ann air teicheadh ás a’ phrìosan a bha e nis, agus bha e air a bhith coiseachd thar monadh, sliabh ’us frith-rathad gun lasachadh o chionn dà latha.

Gu h-aithghearr thàinig lasair ’na shùilean agus tharraing e osna thaingeil. Bha bothag bheag, iarainn beagan astair air thoiseach — àite fasgaidh a bha aig feadhainn a bha gearradh coille, ’s dòcha.

Sheall e stigh do’n bhothaig. Cha robh duine innte ’s

[TD 72]

nuair a chunnaic e sin chaidh e stigh.

“Feumaidh mi m’anail a leigeadh,” thubhairt e ris fhéin. “Shaoilinn gum bithinn sàbhailte gu leòr a nis. Tha mi air suas ri deich mile fichead a chuir eadar mi agus am prìosan.”

Thug e sùil timcheall feuch an robh greim de bhiadh ri fhaicinn.

Bha seòrsa de bheingidh thall fo’n uinneig agus chaidh e ’na shìneadh oirre airson greis. Thòisich an t-uisge air sileadh.

Thog e seann bhoineid a bha air tuiteam fo’n bheingidh ’s chuir e mu’ cheann i. An sin dh’fhalbh e mach do’n fhuachd ’s do’n uisge. Mun ám so bha am feasgar air ciaradh ’s na soluis air an lasadh.

Choisich e sios an rathad-mór ’s na h-uinneagan laiste suas gu boillsgeach. Bha fuaim seinn a’ tighinn o’n aitreabh so. Dh’ éisd e. An sin dh’fheuch e ri coiseachd air falbh ach bha e, mar gum biodh, air a thàirngneadh ris a’ bhad anns an robh e ’na sheasamh. Cha robh dol ás aige; b’éiginn dha éisdeachd a rithist. Chaidh an seann salm tiamhaidh, stàtail, a dh’ ionnsaigh a chridhe …

“. . . . Oir tascuis riamh cha d’rinn air bochd,
’S nior ghabh e gràin d’a leòn.”

Dh’ éirich na deòir ’na shùilean ’s tharraing e osna.

“Nam b’urrainn dhomh na briathran ud a chreidsinn,” thubhairt e ris fhéin ann an guth briste.

Thug e ionnsaigh eile air falbh ach bha an cumhachd diomhair ud ’ga chumail ’na sheasamh far an robh e ’s a thaice ris a’ bhalla. Sguir an t-seinn ’s thòisich an searmon. Bha guth sgairteil aig an fhear a bha teagasg ’s bha a h-uile facal a’ ruigheachd air-san a bha ’g éisdeachd.

“… An ti a thig ’gam ionnsaigh-sa cha tilg mi air chor air bith a mach e …”

A stigh anns an eaglais — anns a’ chùbaid — bha uallach mór air a leagadh air cridhe a’ mhinisteir. Bha fhios aige gun tugadh dha an teachdaireachd shònraichte ud

[TD 73]

airson neach sònraichte. Bha e ’g amharc o dhuine gu duine dhe’n choimhthional, ach ma bha na briathran a’ drùdhadh air duine aca cha robh iad ’ga leigeadh fhaicinn. ’S ann a bha iad a’ toirt na bu lugha de dh’ aire na b’ àbhaist dhaibh. Ach fhathast bha an impidh chudthromach ud air a chuir air, agus chum e air adhart a’ teagasg gus an robh e fada seachad air an ám b’ àbhaist dha sgur. Bha e sàraichte nuair a shuidh e, neart air traoghadh bhuaithe; seadh, ann am briathran na Fìrinn mar gum biodh “cumhachd air a dhol a mach ás.”

Agus a muigh bha am fògarrach bochd ’na sheasamh, na deòir a’ taomadh sios air a ghruaidhean, agus a cheann crom ann an ùrnaigh aithreachail.

Nuair a mhothaich e gun robh e faisg air ám sgaoileadh na h-eaglais choisich e air falbh. Ach bha ’inntinn air a dèanamh suas. Rachadh e dh’ionnsaigh an tighe a bha ri taobh na h-eaglais (’s dòcha gur h-e tigh a’ mhinisteir a bha ann) agus dh’iarradh e seòladh spioradail.

Chaidh e suas an rathad-grinneil chun an doruis-mhóir agus sheirm e ’n glag. Cha do chuir e iongnadh sam bith air nuair a chunnaic e gur h-e am ministeir fhéin a thàinig chun an doruis.

Labhair e gu luath mun tréigeadh a mhisneach e.

“Is mise Raibeart Marlowe. Tha mi air teicheadh ás a’ phrìosan. Bha mi muigh aig dorus na h-eaglais nuair a bha sibh a’ searmonachadh, agus rinn bhur briathran làrach air m’ anam. Dh’iarrainn na faclan beannaichte ud a chreidsinn. An cuidich sibhse mi?”

Rug a ministeir gu teann air làimh air.

“Thig a stigh,” arsa esan.

Cha do leig am ministeir leis móran a ràdh gus an d’ fhuair e a dheagh bhiadh agus an do rinn e gharadh.

An sin dh’ inns’ Raibeart sgeul a bheatha gun ni sam bith a chleith, no còmhdach a chuir air a lochdan. Nuair a thog e ainm Seonaig ’s a dh’ inns e mun sgaradh bhrònach a thàinig air an dàimh a bha eatorra stad am minis-

[TD 74]

teir e.

“Aon mhionaid,” arsa esan “Seonag Ghrannd, an d’ thubhairt thu?”

“’S e sin an t-ainm.”

“Tha ni iongantach agam ri innse dhuit, ma tha,” thubhairt am ministeir.

“Tha Seonag ag obair anns a’ bhaile so agus chuala mi i bruidhinn ort uair no dhà. Agus faodaidh mi so innse dhuit mar an ceudna. Cha do dhiochuimhnich i riamh thu agus ’s e sin an t-aobhar nach do phòs i o chionn fada. ’S math is aithne dhomhsa i, agus dh’ inns i dhomh beagan mu dhéidhinn a’ chuid a chaidh seachad de a beatha.”

Rinn iad móran còmhraidh an déidh sin, ach ’s e na briathran mu dheireadh a thubhairt am ministeir ri Raibeart:

“’S e mo chomhairle-sa dhuit gum fuirich thu còmhla ruinn fhìn an nochd, agus an sin gun till thu air ais do’n phrìosan gus am bi ’n ùine agad suas. Bithidh mise ’nam charaid dhuit mar as fhèarr is urrainn mi, agus leigidh mi fhaicinn do Sheonaig gum faca mi thu. Bithidh d’athair ’s do mhàthair ro thoilichte naidheachd fhaighinn ort mar an ceudna. Tha Seonag ’gam faicinn gu tric, tha e coltach.”

Dh’ éirich Raibeart ’na sheasamh ’s sheall e air a’ mhinisteir gu dìreach anns an aodann.

“Móran taing dhuibh airson gach seòladh spioradail ’us aimsireil a thug sibh dhomh an nochd. O’n oidhche so a mach, le cuideachadh an Uile-chumhachdaich bithidh mo bheatha eadar-dhealaichte. Feuchaidh mi ri bhith airidh air gràdh ’us earbsa Seonaig fhathast.”

“Gun toireadh Dia dhuit a shìth bheannaichte fhéin,” fhreagair am ministeir gu sòluimte.

A rithist, a’ bruidhinn air a’ chùis ri a bhean chuir e’n gnothach gu h-iomlan anns na briathran so:

“Bha Raibeart Marlowe air a stiùireadh an oidhche ud le Làimh neo-fhaicsinneach.”

[TD 75]

A’ chaora chaillte

Is e duine aonaranach a bha ann an Aoghnas Bàn, an cìobair aig Tuathanach Mór Chnoc-nan-sgrath. Duine a bha air fàs sean roimh ’n ám — ma dh’fhaodas mi chur mar sin — oir dhéilig an saoghal gu cruaidh ris. Bha iad ann a theireadh gur h-e duine dùr, neo-thruacanta a bha ann, oir bha aodann fada; bhiodh a bheul daonnan dùinte gu teann, agus bha sin a’ treòrachadh feadhainn a dh’ionnsaigh a’ bheachd a dh’ainmich mi.

Ach cha b’ann mar sin a bha ’chùis idir. Bha Aoghnas sàmhach, faiceallach ’na ghiùlan airson dà aobhar. An toiseach ’s e duine diùid a bh’ann, agus a rithist, dh’fhòghlum e anns an t-seagh a b’àirde nach e saor-làithean aotrom a bh’anns a’ bheatha so idir, ach ùine airson am feumadh gach duine cunntas a thoirt air a’ cheann mu dheireadh. Mar sin bha daoine ann am bitheantas a’ toirt breith cheàrr air, ach ’s e an t-aideachadh a bha aig gach neach ri dhèanamh gun robh e cho dìreach ri saighead ’na ghnothaichean gu léir. Is e so an teist a thug a mhaighstir air: “Tha Aoghnas mar aon de na seann Chùmhnantaich air tilleadh air ais do’n linn so. Agus b’fheàrr gun robh barrachd de ’sheòrsa ann.”

Co-dhiubh, ge b’e air bith dé am beachd a bha aig an t-saoghal air, bha cridhe blàth, truasail aig Aoghnas, agus bha e nochdadh sin a nuair a bhiodh e measg nan caorach ’s nan uan beaga anns a’ bheinn. Is iomadh creutair lapach a dh’eiridinn e gu inbhe agus neart, agus is iomadh beathach bochd d’an d’thug a làmhan làidir cuideachadh.

Bha e colbhneil anns an dachaidh agus ’na dhuine toilichte (mar a bha esan a’ tomhas toileachadh) gus an d’ thàinig an doilgheas mór ’na rathad nuair a thug am bàs bhuaithe, ann an aon seachdain, a bhean agus dithis

[TD 76]

de’n teaghlach. Cha robh e riamh tuilleadh mar a bha e. Is e Beataidh òg an aon bhall de’n teaghlach a bh’air a caomhnadh. Bha i ochd-bliadhna-deug a dh’aois, bòidheach, agus spiorad nam baobhan-siùbhlach ’na fuil — ’s dòcha dìleab o’ sinnsearachd.

Nuair a dh’ eug a màthair bha i ’g obair ann an Glaschu, ach, mar a bha nàdurra, thug i suas a h-obair agus thàinig i dhachaidh a choimhead as déidh a h-athar.

Bha tigh beag a’ chiobair air seòrsa de chlaon-bruthach uaine aig bonn Beinn-na-ranaich, fada o thighean còmhnaidh eile. Bhiodh Beataidh air a fàgail leatha fhéin a h-uile latha fhad ’s a bhiodh a h-athair ’sa’ bheinn, agus air an oidhche ged a bhiodh e stigh còmhla rithe cha mhór nach robh i cheart cho aonaranach. Aig na h-ámannan sin bhiodh Aoghnas ’na shuidhe aig an teine; a phìob-thombaca air fàs fuar eadar a bhilean, ’s e tighinn beò air seann chuimhneachain air an fheadhainn a dh’fhalbh, gun ghuth aige oirre-se. Cha robh e ciallachadh a bhith mi-choibhneil — ’s e nach robh — ach cha robh e tuigsinn nach eil an òige mar tha ’n aois. Bha esan riaraichte gu leòr le bhith cumail coinneamh ris na mairbh ann am bruadair, agus cha robh e gabhail a stigh gur h-e tha ’n òige ag iarraidh ach am beò, agus co-chomunn an seòrsa fhéin.

B’e ‘Dìleas’ an cù-chaorach an aon chompanach a bha aig Beataidh. Is iomadh cleasachd a bha aca le chéile am measg an fhraoich, agus is iomadh oidhche a bha a chomunn mireagach ’na chomhfhurtachd dhith. Bha an t-ám ud duilich do Bheataidh, agus bu tric a shil a deòir shuas ’na seòmar beag fhéin ’s i smaointeachadh gun robh cridhe a h-athar air adhlacadh ri taobh chàich, agus nach robh spéis aige tuilleadh dhise.

Thàinig atharrachadh air Beataidh. Thòisich a snuadh ri seargadh, agus dh’fhalbh am beòthalas ás a ceum. Mhothaich daoine eile dha sin mus d’ thug a h-athair an aire dha. Aon latha ’s iad a muigh air a’ bheinn bhruidhinn Fear Chnoc-nan-sgrath ris a’ chìobair mun chùis.

[TD 77]

“Aoghnais,” ars’ esan, “Ciod a th’air tighinn air an nighinn agad? Tha i coimhead mar gum biodh a cridhe briste.” Thionndaidh an cìobair agus sheall e null thar slinnean na beinne a dh’ ionnsaigh an tighe aige fhéin. “Tha Beataidh ceart gu leòr,” fhreagair e, “Ach tha fhios gu bheil i ’g ionndrainn chàich.” “Chan eil teagamh,” fhreagair a mhaighstir gu coibhneil, “’S e buille uamhasach a bh’ann dhise agus dhuit-se.”Agus thionndaidh e ’n còmhradh gu rud-eigin eile.

An oidhche sin ’s iad ’nan suidhe aig an teine sheall Aoghnas na bu trice na b’àbhaist dha air Beataidh. Bha i dol bhuaithe gu cinnteach. Bhuail smuain phiantail a h-athair. Ciod nan goideadh a nàmhaid dheireannach ise mar a ghoid e càch. Cha b’urrainn dha smaointeachadh air a’ chùis na b’fhaide. Dh’éirich e ’s thug e thuige an Leabhar ’s ghabh iad an t-aoradh. Nuair a bha e dol a chadal chrom e ’s thug e pòg do Bheataidh — ni neo-àbhaisteach.

Thàinig an samhradh agus bha beinn agus sliabh air an éideadh gu glòrmhor le purpuir ’us uaine. Aon latha bha Beataidh ’na suidhe aig an dorus ag éisdeachd ri ceòlraidh bhinn nan speur. Bha a’ ghaoth blàth. Bha fàile feàra-dhris ’us lus a’ chraois air an iomchair d’a h-ionnsaigh o thaobh na h-aibhne. Os astar a b’fhaide na sin chuala i pong-chiuil na cuthaige. Bha a h-uile ni a’ mealltainn saorsa — ach ise, smaointich i gu brònach.

Bha a h-athair air falbh aig féill nan uan. Bhiodh an oidhche ann mus tilleadh e. Gu h-obann dh’ éirich i ’s chaidh i suas do a seòmar fhéin. Chuir i uimpe aodach na Sàbaid, agus an sin dh’ fhosgail i ciste mhór a bha ’s an t-seòmar ’s thug i mach sporan. Bha deich notaichean ’us beagan thasdan ann. Chuir i ’n sporan ’na pòca ’s shuidh i sios. Chuala i glaodh na cuthaige a rithist mar gum biodh i ’g iarraidh oirre cabhag a dhèanamh.

An oidhche sin thàinig an cìobair dhachaidh gu tigh dorcha. Bha an teine air a dhol ás o chionn fada. Cha

[TD 78]

robh sgial air Beataidh. Dh’éigh e oirre ach cha robh freagradh ann. Las e maidse ach chaidh e ás ’na meòirean. Ach fa dheòidh fhuair e lampa agus las e i. Nuair a bha e cur na lampa air a’ bhòrd laigh a shùil air bileag phàipear. Le crith ’na làimh thog e e agus leugh e na briathran a bha sgrìobhte. Bha Beataidh air falbh! Cha robh i tilleadh tuilleadh. Bha i cho sgìth d’a h-aonaranachd. B’e sin na briathan a bha spleuchadh suas air o’n bhideig phàipear. Thàinig na deòir ’na shùilean, dhùin e dhòrn gu teann timcheall air a’ bhileig agus shuidh e sios gu trom anns an t-suidheachan mhór aige fhéin.

Airson ùine shuidh e mar neach a bha air a bhuadhan a chall. An sin dh’ éirich e agus, le ‘Dìleas’ aig a shàilean, chaidh e suas gu Tigh Chnoc-nan-sgrath. Bha a mhaighstir ’san t-seòmar-suidhe nuair a chaidh e stigh. Sheall e suas le iongnadh. “A bheil dad ceàrr Aoghnais?” dh’ fheòraich e.

Shìn an cìobair dha litir Beataidh. Chuir a mhaighstir air na speuclairean agus leugh e i. “Gu sealladh Ni-math oirnn.” thubhairt e gu cudthromach. Bha ceann Aoghnais crom ’s e cleasachd gu mi-fhoiseil leis a’ churrachd a bha aige ’na làimh. “Is e mo choire fhéin a bh’ann,” ars’ esan. “Is e nighean mhath a bh’ innte ach cha do smuainich mise riamh air cho aonaranach ’s a bha i. Chan eil an òige mar a tha ’n aois.” Thàinig tachdadh ’na ghuth agus ruith na deòir sios air aodann preasach.

“Siubhad, siubhad, tog ort,” arsa Fear Chnoc-nan-sgrath. “Cuiridh mi geall gum bi i air ais agad anns a’ mhadainn.” “B’ fheàrr leam gum b’urrainn dhomh chreidsinn gu bheil sibh ceart,” fhreagair an cìobair. “Uill,” thubhairt a mhaighstir. “Cha ghabh dad dèanamh an nochd tuilleadh. Fuirich gu madainn, agus mur till i nì sinn nas urrainn sinn airson a lorg.”

Thàinig a’ mhadainn ach cha d’thàinig Beataidh. Rinn Fear Chnoc-nan-sgath gach rannsachadh a ghabhadh dèanamh, ach cha d’fhuair e lorg oirre fhéin no air duine

[TD 79]

chunnaic a dubh no’ dath.

Chaidh na seachdainnean seachad; chaidh na mìosan seachad agus thàinig an geamhradh. Ged a bha ’chridhe trom bha Aoghnas còir a’ frithealadh nan caorach gu h-onorach mar bu ghnàth leis.

Aon mhadainn bha coltas an t-sneachda oirre agus ghreas an cìobair agus ‘Dìleas’ a mach a chum ’s gun toireadh iad na caoraich a nuas a dh’ionnsaigh an àite-fasgaidh aig bonn na beinne. Cha robh iad air a dhol fada nuair a thòisich na ceud lòineagan de’n t-sneachda air tuiteam.

Ruith ‘Dìleas’ air thoisich oir ’s e cù glic a bh’ann, agus bha e tuigsinn gun robh an sneachda a’ ciallachadh call do’n treud. Sheas e an uair sin ag amharc air a mhaighstir, Nuair a rinn Aoghnas fead dh’fhalbh e mar a’ ghaoth agus an ceann greis nochd feadhainn de’n treud timcheall gualainn na beinne. Chunnaic sùil gheur a’ chìobair nach robh ach mu leth nan caorach ann agus rinn e fead a rithist. Dh’ aithnich ‘Dìleas’ gun robh tuilleadh de’n treud ri lorg agus dh’fhalbh e ’na dheann.

Dh’fhuirich Aoghnas far an robh e agus an ceann beagan ùine thàinig treud eile am fradharc. Chunntais an cìobair iad — ceithir fichead. Bha sia eile dhìth air fhathast. Chuir e ‘Dìleas’ air falbh a rithist. Dh’ iomain e fhéin an treud roimhe air a shocair a dh’ ionnsaigh a’ chrò agus dh’ fhosgail e ’n geata. Thàinig an cù le tuilleadh chaorach. Threòraich Aoghnas a stigh iad, ’gan cunntais aig an aon ám. Bha aon air chall. Sheall e timcheall air an treud le sùilean iomagaineach agus thubhairt e, mar gum biodh e bruidhinn ris fhéin: “Tha aon air chall fhathast — té bheag, coltach ri Beataidh.” Dhùin e dorus a’ chrò agus dh’ fhalbh e fhéin ’s an cù suas a’ bheinn. Dh’ oibrich iad timcheall na beinne agus suas an cùl aice. Mu dheireadh thall fhuair iad a’ chaora chaillte air a glacadh gu teann eadar dà chreig bhioraich. Gu faiceallach dh’ fhuasgail an cìobair i; dh’ iomain ‘Dileas’ sios a’ bheinn

[TD 80]

i ’s fhuaradh a stiùireadh do’n chrò còmhla ri càch.

Cha robh Beataidh aig ám sam bith fada o inntinn Aoghnais, ach thug an tachartas beag ud fa chomhair a shùilean i na bu treise na bha i fhathast. Bha e faireachadh mar gum biodh ceangal eadar Beataidh agus a’ chaora chaillte. Agus bha e smuaineachadh mar a fhuair e fhéin ’s ‘Dìleas’ a’ chaora, gum faigheadh iad Beataidh nam fiachadh iad ris.

Mu dheireadh dh’ oibrich a’ chùis cho làidir air agus gun deach e far an robh ’mhaighstir ’s dh’ iarr e seachdain dha fhéin ’s e ’dol a dh’fhalbh air turus. Thug Fear Chnoc-nan-sgrath sin dha agus an ath mhadainn bha Aoghnas Bàn ri fhaicinn anns an trean a’ dol sios gu deas, agus ‘Dìleas’ aige air ròp-stiùiridh ri ’thaobh.

Is e samhla neo-àbhaisteach a bha ri fhaicinn a’ siubhal sràidean dumhail Ghlaschu fad chòig latha agus a’ cheart uiread sin a dh’ oidhcheannan. Faodaidh sinn a chreidsinn gum biodh an fheadhain’ Ghallda a’ dèanamh culaidh-mhagaidh dheth, le dheise thiugh chlò, a churrachd breac, agus a chù ri ’thaobh. Ach bha sin glé shuarach aig Aoghnas. Thàinig e fhéin ’s ‘Dìleas’ do’n bhaile fiach an lorgadh iad Beataidh, agus cha robh iad a’ dol a dh’ fhàgail clach gun tionndadh.

Is iomadh mìle a choisich an cìobair ’s na làithean ud. Bhiodh e bruidhinn ri maoir-shithe ’s ri luchd-faire a’ bhaile fiach am faca iad Beataidh. Dh’ éisdeadh iad gu modhail, ’s fhreagradh iad gu coibhneil, ach chrathadh iad an ceann aig an aon ám.

Anns an tigh anns an robh e fuireach shuidh an seann duine sios gu sgìtheil ’s ‘Dìleas’ aig a chasan. “Theid sinn dhachaidh am màireach,” thubhairt e ris a’ chù. “Cha robh uan beag riamh air chall air Beinn-na-ranaich nach d’fhuair mi fhìn ’s tu fhéin — ach ’s e tha ’sa’ bhaile mhór ach rud eile.”

Latha fuar, grianach anns an Earrach thill Aoghnas dhachaidh o’n bheinn. Nuair a dh’ fhosgail e ’n dorus

[TD 81]

bha an litir far an do dh’fhàg am post i o chionn dà uair air ais. Thog e ’n litir. Thàinig luathas air a chridhe agus sgleò air a léirsinn oir ’s e sgrìobhadh Beataidh a bha oirre.

’S e litir mhór, fhada a bh’ innte — lan gràidh agus aithreachais. Is ann á Sasainn a bha i sgrìobhadh ’s dh’inns i gach ni a thachair dhith on a dh’fhàg i ’n dachaidh ’san t-samhradh. Bha i ann an obair mhath ’s bha i air eòlas a chuir air daoine coibhneil ach — bha ’n cianalas oirre. Bha i ’g ionndrainn a h-athar agus an tighe bhig aig bonn Beinn-na-ranaich. Am faodadh i tilleadh dhachaidh agus fiachainn ri dèanamh suas airson cho an-iochdmhor ’s a dhéilig i ri h-athair nuair a thréig i e?

Cha b’e Aoghnas Bàn am fear a chuireadh an aghaidh glaodh o chridhe aithreachail. Dh’ éirich e gu grad ’s thug e thuige peann ’us pàipear. Thug e sùil air a’ chleoc. ’S e ’n diugh an latha a bhiodh oifis a’ phuist a’ dùnadh tràth ach gheibheadh e air falbh an litir nan dèanadh e cabhag.

Cha robh e ’na fhear-sgrìobhaidh deas, ach air a shon sin, cha d’thugadh riamh a leithid de chuireadh blàth ’s do dhith-bheatha seachad ’s a fhuair Beataidh anns an litir ud, agus nuair a bha i crìochnaichte leugh an seann duine a rithist i agus chuir e na briathran so rithe:— “Bithidh mi fhìn ’s ‘Dìleas’ a’ gabhail fadachd gus an ruig thu. Na cùm fada feitheamh sinn.”

[TD 82]

Ainglean gun fhios dhaibh

Tha an tuathanas ris an canar an Druim-riabhach ann an àite glé aonaranach. Chan eil e ro fhaisg air rathad air an siubhail carbad-ola no uidheam air bith de’n t-seòrsa sin. Chan eil. A’ briseadh o’n phriomh-rathad tha frith-rathad a’ gabhail a null thar dhà no trì mhìltean de mhòintich; an uair sin tha e cromadh sios do lag bhòidheach, uaine. Anns an lag sin chì sibh tigh mór, geal, agus bà-thigh, stàbull agus sobhal faisg air. Is e sin, ma tha tuathanas an Druim-riabhaich, agus is e an Torr-gorm am baile is fhaisge dha.

Aite aonaranach gun teagamh! Aite a chanadh duine a bhiodh air leth freagarrach nam biodh ònaran ann air cùl a chuir ri strìth an t-saoghail mhóir a muigh. Agus, mar a nì àiteachan de’n t-seòrsa sin, dh’ oibrich e gus an do chuir e seun orra-san a bha fuireach ann air chor ’s gun do dhùisg inntinn an ònarain annta agus gun d’ thàinig i gu ìre ann an tomhas.

Is ann aig Tòmas Mac Fhearghuis agus aig Anna a phiuthar, a bha an tuathanas. Rinn an t-àite greim air Tomas nuair a bha e ’na bhalach beag, oir ’s e duine a bh’ann aig an robh nàdur sàmhach, tiamhaidh, a bha faighinn barrachd tlachd ’na smuaintean fhéin na ann an comunn dhaoine eile.

Aig an ám mum bheil mi a’ dèanamh sgeul bha Tòmas mu thrì fichead bliadhna dh’aois; a chnàimh-slinnean air fas rudeigin crom, agus ’fhalt air glasadh. Is e fear-fearainn dìcheallach a bh’ann agus le dìcheall thàinig soirbheachadh.

Dh’ fhuirich Anna riamh còmhla ri’ bràthair on a dh’eug am pàrantan, agus ma bha beagan àr-a-mach ’na cridhe’ thaobh a beatha cha chuala duin’ eile e. Bha aon ni cinn-

[TD 83]

teach, co dhiubh. Bha daonnan gu leòr aice ri dhèanamh, agus mar sin cha robh móran ùine ann airson a bhith caoidh ni air bith a chaidh seachad oirre. Bha ise dà bhliadhna na b’òige na Tòmas. Boireannach beag, sgiobalta, le aodann coibhneil, sùilean geura, gorma, agus falt dearg-ruadh a bha nis air fas breac-liath.

Aig an ám bha treabhaiche, banachaig, agus caileag-chitsin ann an seirbhis an Druim-riabhaich, agus ged a bha bliadhnaichean air a dhol seachad on a chaidh am fasdadh, cha robh iomradh aca air an t-àite fhàgail. Ach ’s dòcha gun robh aobharan sònraichte airson sin. Anns a’ cheud àite, bha Tòmas agus Anna math do’n luchd-muinntir, agus a rithist, bha dithis dhiubh air an ceud òige fhàgail as an déidh ’s air fàs cho suidhichte ’s nach iarradh iad carachadh. Bha an treabhaiche seachad air dà-fhichead agus cha robh a’ bhanachaig ro òg na bu mhotha. Cha robh Morag, a’ chaileag-chitsin, gun teagamh, ach mu ochd-bliadhna deug. Bha an triùir sin — seadh agus Tòmas mar an ceudna! — air an riadhladh ’s air an cumail air dòigh le Anna agus gun fhios aca air!

Bha e air aithris am measg dhaoine nach e duine tabhartach (bho chuid de sheallaidhean) a bha ann an Tòmas idir — gun robh e gléidhteach air an sgillinn ’s nach bu mhath leis dealachadh rithe. Tha e coltach gun robh sin gu h-àraidh faicsinneach nuair a bhiodh airgead sam bith ’ga chruinneachadh anns an àite. Bha e ri ràdh mur biodh aig an tigh ach Tòmas nuair a thigte dh’iarraidh airgid gum faigheadh an luchd-tionail cead falbh mar a thàinig iad! Ach nuair a bhiodh Anna stigh bha a’ chùis eadar-dhealaichte.

Aon latha thàinig Tormod Bàn, an gille òg aig an robh oifis a’ phuist agus bùtha-leabhraichean anns an Torr-ghorm, a dh’iarraidh airgid airson tionail sònraichte bhatar a’ dèanamh do bhuidheann shoisgealach ann an Africa. (’S e Tormod mar an ceudna bhiodh a’ cruinneachadh airgead na h-eaglais). “Siuthad, a Thòmais,” ars’ Anna. “Cuir

[TD 84]

fhéin do làmh ’na d’ sporan an turus so.”

Rinn Tòmas gnòsad. “Chan eil mi creidsinn anns a ’chruinneachadh-airgid so gun lasachadh,” fhreagair e. “’S e th’anns an diadhachd rud bhuineas do’n chridhe, chan ann do’n sporan.”

“Faodaidh sin a bhith,” freagair a phiuthar. “Ach ma bhuadhaicheas an diadhachd air a’ chridhe beanaidh i ris an sporan mar an ceudna!”

“Chan aithne dhuit dad mu dhéidhinn.” fhreagair Tòmas gu dùr.

Co-dhiubh, thug Anna an t-airgead do Thormod, ach mus do dh’fhalbh e bha beagan còmhraidh eatorra anns a’ chitsin nach cuala duine, agus nuair a dhealaich iad bha coltas air an dithis aca gun robh cluaintearachd air choireigin aca os làimh!

A nis cha bu mhath leam gun saoileadh sibh gur h-e duine frionasach, mi-choibhneil a bha ann an Tòmas. Cha b’e idir. B’ fhada sin uaithe. ’S e bh’ann duine cneasda, cràbhach — duine a bha coimhead na Sàbaid gu cùramach ’s a’ cumail aoradh-teaghlaich moch ’us anmoch. A’ cheart cho luath ’s a bhuaileadh an cleoc mór naoi uairean dhèanadh e a rathad do’n chitsin far an robh, ann an oisean faisg air an teine, suidheachan fiodha ’ga fheitheamh. Agus an treabhaiche, a’ bhanachaig ’s a’ chaileag-chitsin ’nan suidhe ’nan sreath air beingidh. An sin gheibheadh Anna an Leabhar a mach ás a’ phreasa ’s thòisicheadh an t-aoradh.

Cha robh duine ann an Alba a bu déigheile air seinn nan Salm na Tòmas, ged nach robh cluas-chiùil no fonn aige. Ach cha robh sin ’ga bhacadh — thogadh e ’ghuth leis an t-seòrsa bh’aige! Agus bu tric a chualas e ’g ràdh gun toireadh e rud sam bith nan tigeadh duine no dithis do dheagh luchd-seinn aig ám an aoraidh. Gu h-àraidh air an oidhche nuair a bhiodh barrachd ùine ann.

Mar sin tuigidh sibh nach e duine ana-Criosdail a bha ann ged nach bu toil leis luchd-tionail airgid! Ni eile;

[TD 85]

bha e teagmhach mun h-uile coigreach air an tigeadh e tarsainn, ag amharc orra gu h-amhrasach, agus ’gan seachnadh nan gabhadh sin dèanamh. Cha robh e creidsinn gum faodadh ni math sam bith tighinn ás na bailtean móra. “Finneachan! Cinnich!” chanadh e, a’ crathadh a chinn. “Chuireadh iad a’ bhideag annad mus sealladh tu thugad no bhuat.”

Bha na rudan sin a’ dèanamh dragh d’ a phiuthair ach ’nan aobhar fealla-dhà do mhuinntir eile. “O, uill,” chanadh iad le deagh-ghean, “Chan eil duine sam bith gun a choire fhéin air.” Agus gu fìrinneach is fìor sin.


Is e feasgar fuar a bh’ann, faisg air a’ bhliadhn’-ùir. Fad’ na madainn bha an t-adhar trom ’s neòil dhumhail a’ ruagadh a chéile. Bha a’ ghaoth nimheil ’s fàileadh sneachda innte. Leis an fheasgar thàinig an cabhadh agus mus do ruith uair de thìde bha an dùthaich uile còmhdaichte le brat tiugh, geal. Ach ’s a’ chitsin anns an Druim-riabhach agus ’s an t-seòmar-suidhe — far an robh am maighstir trang a’ dèanamh suas chunntasan — bha gach ni blàth, comhfhurtail.

Dìreach nuair a bha spògan an uaireadair mhóir aig leth-uair an déidh a h-ochd chualas gnogadh aig an dorus-chùil. Dh’éirich Anna sios agus dh’fhosgail i e ’s aig an aon ám thàinig oiteag ghaoithe ’s shìob i cuairteag shneachda a stigh do’n trannsa. Nochd Tormod Bàn agus dithis eile mach ás na sgàilean dorcha ’s iad còmhdaichte le sneachda. “Am faod sinn tighinn a stigh?” dh’fheòraich Tormod. “Faodaidh gu dearbh,” fhreagair Anna. “Chan oidhche so airson a bhith muigh.”

Threòraich i na fir do’n chitsin agus chuir iad dhiubh an còtaichean. “Is e dithis choigreach a tha’n so,” arsa Tormod. “Thàinig iad a stigh do’n bhùth feasgar, a dh’ fhoighneachd airson àite-fuirich. Smaointich mi gur dòcha

[TD 86]

gun toireadh sibh dhaibh àite airson na h-oidhche.” “Bheir gu cinnteach,” thubhairt Anna. “Cia tionndaidhinn-sa ainmhidh air falbh o’n dorus an nochd gu luath air duine.”

Dh’fhalbh i nuairsin sios do’n t-seòmar far an robh Tòmas ’s dh’ inns’ i a naidheachd dha. “Dithis choigreach, tha thu ’g ràdh!” arsa Tòmas. “Có ás a thàinig iad, no ciod a chuir air an astar so iad ri leithid so de shìde? Carson a leig thu stigh iad? Nach dèanadh iad an gnothach ’s an t-sobhal ma dh’fheumas iad fuireach? ’S cinnteach nach eil annta ach Cinnich Ghallda co-dhiubh!” “Leig mi stigh iad, agus a stigh bithidh iad.” fhreagair Anna gu neo-ghluasadach. “A bheil cuimhne agad càite bheilear ag iarraidh aoigheachd a thoirt do choigrich, oir thug cuid eile aoigheachd do ainglean gun fhios dhaibh?” Rinn Tòmas gnòsad. “Ainglean! Is dòcha leam gur h-ann de’n t-seòrsa eile tha iad. Chan eil guth ri ràdh mur bi sinn air ar mort ’s na leapaichean mus tig a’ mhadainn. Ach biodh e mar a thogras tu. Thoir dhaibh an suipeir agus an uair sin gabhaidh sinn an Leabhar mar is àbhaist.”

Chaidh an t-suipeir ullachadh anns a’ chitsin, agus chruinnich iad timcheall a’ bhùird. Ghluais na coigrich iad fhéin gu modhail ’s ghabh iad pàirt de’n chonaltradh a bha dol, gu tuigseach. Bha Morag ag amharc orra le sùilean lan iongnaidh, ag òl a steach na bha iad ag ràdh, oir bha iad a’ bruidhinn mu na bailtean móra nach fhaca ise riamh, ach mun do leugh i.

An sin ghabh iad àiteachan-suidhe mun teine, agus an ceann beagan mhionaidean chualas fear an tighe a’ tighinn. Thàinig e stigh; dh’ fhàiltich e Tormod Bàn ’s na coigrich anns a’ Bheurla ann am beagan fhaclan, agus shuidh e ’na àite fhéin anns an oisein ri taobh an teine.

Am feadh ’s a bha e glanadh an speuclair shealladh e ’n dràsda ’s a rithist gu mi-earbsach air na coigrich. Fhuair Anna an Leabhar agus thug i dha e. Sheall e gu dìreach air na fir agus labhair e anns a’ Bheurla: “Chan eil fhios agam a bheil sibhse cleachdte ri aoradh teagh-

[TD 87]

laich, ach mur cuala sibh riamh roimhe e cluinnidh an nochd.”

Dh’fhosgail e ’n Leabhar ’s air dha an Salm a leughadh thòisich e air seinn gu neo-sgàthach; Anna ’s an treabhaiche ’s a’ bhanachaig ’ga chuideachadh ’nan dòigh fhéin. An sin thachair ni iongantach. Aig an dara h-earrainn sheall na coigrich air a’ chéile agus thog iad an guth mar an ceudna ann am binneas nach cualas riamh a leithid. Agus ann an Gàidhlig fhallainn!

Leis an iongnadh a ghabh iad sguir Tòmas agus càch, ach chùm na coigrich rompa. Cha deach am fonn tiamhaidh, flathail riamh a sheinn cho eireachdail ann an éisdeachd Thòmais, agus bha e ’na shuidhe ’s a shùilean fosgailte gu farsainn, mar neach air a chruth-atharrachadh. Bha iongnadh, irioslachd agus urram sgrìobhte ann an clàr-aodaìnn. Nuair a bha ’n t-aoradh seachad thuit sòluimteachd air a’ chuideachd uile.

Dh’ éirich Tomas gun aon fhacal, ’s chaidh e air ais do’n t-seòmar-suidhe. Chaidh a phiuthar sios as a dhéidh an ceann greis. “An cuala tu leithid sud riamh, Anna?” dh’fhoighneachd e ann an guth critheannach. “Bha e iongantach, gun teagamh,” fhreagair a phiuthar. “Iongantach!” thubhairt esan, “Bha e neamhaidh. Chan e rud cumanta a bh’ann gun tigeadh a leithid sud de luchd-tadhail chun an doruis againn nuair a bha sinn a’ dol a ghabhail an aoraidh. ’S e fìosrcachadh o na h-àrdaibh a bh’ann. Faic gum bi a h-uile comhfhurtachd aca an nochd. Agus … éisd … an do dh’fhalbh Tormod Bàn?” “Cha do dh’fhalbh.” ars’ Anna. “Can ris gum bi mi toilichte fhaicinn an ath uair a bhios e ’g iarraidh airgid.”

Chaidh Anna mach ás an t-seòmar le fiamh gàire air a bilean ’s cha robh duine air an t-saoghal nach canadh gun robh i priobadh a sùil ri ni no ri neach air choireigin! Agus nuair a chaidh e mach thubhairt Tomas ann an guth beag ris fhéin: “Bha i ceart an déidh a h-uile rud … ‘Ainglean gun fhios dhaibh’”.

[TD 88]

Aon dhiubh fhein

Ged is e sluagh coibhneil a tha ann am muinntir an Dail-uaine, agus ged a tha iad còir, ri coigrich, gidheadh chan eil iad ’gan gabhail a steach a dh’ ionnsaigh an cridheachan gus am faigh iad a h-uile cothrom air beachd math a ghabhail air cliù ’us beusan a leithid sin de dhaoine. Agus ma thig coigreach a chòmhnaidh do’n àite ’s dòcha gum bi e iomadh bliadhna tuineachadh ann mus bi e air a chunntais mar “aon dhiubh fhéin.” Ma bhitheas gu bràth!

Is e coigreach a bha ann an Philip Mac-an-Rothaich. Có ás a bha e no ciod an eachdraidh a bha aige mus d’thàinig e cha robhar a’ faighinn a mach, ged a bha móran cnuasachaidh air a dhèanamh mu’ thimcheall. Is ann aig Curstaidh Nic Leòid a bha e fuireach mar fhear-fàrdaich, ach cha robh fhios aice-se air ni mu dhéidhinn na bu mhotha na bha aig duin’ eile. Cha b’urrainn dhith dad a ràdh ach gun do choisich e dh’ ionnsaigh an doruis aice, ’s gun do dh’fheòraich e am faigheadh e àite-fuirich ’na tigh. Cha b’àbhaist do Churstaidh a bhith cumail aoighean idir, ach mar a thubhairt i fhéin ri Bean an Tàillear “Bha e coimhead cho uasal ’s cho sìobhalta ’s nach dùraiginn a dhiùltadh.”

Seachdain as déidh sin thàinig Philip do’n Dail-uaine le uile ionmhas saoghalta ’na chois. Cha robh sin mór, tha e coltach! Dh’ inns’ Rob MacNeacail, a thug na goireasan-siubhail aige a nuas o’n treàn nach robh aige ach ciste mhór loma-làn leabhraichean, agus baga beag le chuid aodaich.

Bha feadhainn anns an Dail-uaine a fhuair cothrom air na bha anns a’ chistidh fhaicinn, oir bha i cho mór ’s nach faigheadh i stigh air an dorus aig Curstaidh. B’ fheu-

[TD 89]

dar mar sin a fosgladh anns a’ ghàradh a bh’air beulaibh an tighe. Bha iadsan a bha ’gabhail an rathaid a’ stad greis ag amharc air na bha ’n sud de leabhraichean. Chan fhacas riamh uiread dhiubh anns an Dail-uaine roimhe.

Bha iad gu sònraichte ’nan iongnadh do Churstaidh fhéin.

“Seadh, gu dearbh,” thubhairt i ri Pàdruig a’ Mhuilleir nuair a bha i ceannach goireasan na seachdain’ anns a’ bhùth aige, Di-sathuirne. “Seadh, sud agaibh dìreach mar a bhà. Thàinig e le ciste mhór leabhraichean ach cha mhò gu bheil aige de dh’ aodach ach na tha mu dhruim. Ach leabhraichean!” Agus thog i suas a làmhan le iongantas. “Tha mise ’g innse dhuitse nach fhaca mi riamh a leithid. ’S e ’n seòmar beag cùil a thug mi dha — am fear a tha coimhead sios chun na mara — air dhòigh air choireigin bha mi smaointeachadh gun còrdadh am fear sin ris. Tha e cho làn aige leis na leabhraichean ’s gur gann a gheibh mise gluasad ann nuair a théid mi stigh ’ga ghlanadh.”

Thog Pàdruig am punnd siùcair bharr na slige-thomhais mun do labhair e.

“Saoil a bheil dreuchd sam bith aige?”

Chrath Curstaidh a ceann.

“Sin agad rud nach eil fhios agam.”

“Feumaidh gu bheil beò-shlaint air choireigin aige. Tha mi ’n dòchas gum pàigh e thusa, co-dhiubh.”

“O, tha, chuid sin dheth sàbhailte gu leòr. Nuair a chunnaic e an seòmar an toiseach chòrd e cho math ris ’s gun tug e dhomh màl shia mìosan anns a’ bhad.

Dh’fhosgail Pàdruig a shùilean gu farsainn.

“’S e fhìrinn a th’ agam,” arsa Curstaidh, “Chàirich e ’n t-airgead air ceann a’ bhùird dhomh gun an corr a bhith mu dhéidhinn.”

“Tha mi ’n dòchas gum mair a’ chùis mar sin, ma thà.” fhreagair Pàdruig le fonn teaghmach ’na ghuth.

[TD 90]

Bha diomhaireachd àraidh timcheall air Philip Mac-an-Rothaich, agus bha sin a’ dùsgadh ioma-cheist ann an inntinnean dhaoine d’a thaobh. Bha e ’ga chumail fhéin air leth. Cha robh e dèanamh oidhirp sam bith air eòlas a chur air muinntir an àite, agus ’s e ’n co-dhùnadh gus an d’ thàinig daoine gun robh e àrdanach, mórchuiseach — mur a robh na bu mhiosa! Nuair a bhiodh e coiseachd sios an rathad, domhainn ’na smuaintean, bhiodh barrachd air aon phaidhir shùilean ’ga choimhead, agus chluinnte an cagar air cùl nan cùirteanan.

“Sud agaibh e — an coigreach aig Curstaidh.”

Ach ghabh esan a rathad aonaranach féin gun suim aige gun robh sùil an t-sluaigh air.

’S e duine òg a bh’ ann — mu chóig-deug-thar-fichead de bhliadhnaichean a dh’ aois. Bha e àrd, fearail, le falt donn ’s bathais rìoghail air nach robh fiù aon phreas fhathast — bha i cho mìn, séimh ’s a bha i o chionn fichead bliadhna. Ged a bha ’ghruaidhean car beag glas cha robh coltas dìth slàinte air. Uile gu léir, bu duine e a bha tlachdmhor ri amharc air oir bha inbhe àraid ri mhothachadh timcheall air.

Ann an àite far an robh a h-uile duine an sàs ann an obair chruaidh mar a bha obair fearainn ’us iasgach, bha cleachdaidhean a’ choigrich annasach da-rìreamh. Cha b’fhiosrach neach gun robh e ri obair sam bith, oir mar a bha Curstaidh ag ràdh cha robh e ach a’ sgrìobhadh ’s a’ meòrachadh ’na sheòmar, agus am beachd muinntir an Dail uaine cha robh h-aon dhe na gnìomharan sin airidh air an ainm “obair.” Ach cha robh coltas gun robh dìth airgid air, agus cha mhotha na sin a bha e spìocach mu’ thimcheall.

Air latha sam bith dhe’n t-seachdain fhad ’s a bhiodh an t-sìde gu math chìthte e a muigh anns a’ choille no shuas air cliathaich Beinn-a-chàrnain. No ’s dòcha gluasad gu sàmhach air feadh an aonaich a’ gabhail beachd air na h-eòin ’s air na neadan aca. No shios aig a’ chladach

[TD 91]

a’ dol timcheall air Creag-an-fhithich. Bu tric anns a’ gheamhradh a bha e ri fhaicinn ann an gàradh Curstaidh a’ toirt biadh dha’n na h-eòin bheaga, agus a’ feadaireachd riutha le pongan-ciùìl cho coltach ris a’ cheilearadh aca fhéin ’s nach robh eagal fo’n ghréin aca roimhe.

“Chan eil dol-a-mach an duine ud nàdurra. Chan eil an duine ud dhe’n t-saoghal so.” ’S e sin a chanadh Curstaidh ’ga choimhead troimh ’n uinneig.

A nis tha iad anns a h-uile h-àite a bhios a’ toirt breith a réir gnùis ’us coltais, agus chan eil an Dail-uaine gun a chuibhreann fhéin dhe’n t-seòrsa dhaoine bhios ris an obair sin.

Bha an giùlan ’s na cleachdaidhean aig Philip a’ tighinn fo sgrùdadh nach robh air uairean fàbharach no coibhneil.

Nuair a chruinnicheadh na fir còmhla air chéilidh ann an tigh Mhic a’ Mhaoir bhiodh buille thall ’s a bhos aca, agus a measg chuspairean-seanachais eile thogte ’n t-ainm aig a’ choigreach.

“Cha chreid mi gu bheil ann ach duine gun fheum,” arsa Padruig gu tarcuiseach.

“Chan e duine th’ ann idir ach pàisde ann an aodach duine.”

B’e so beachd Mhic a’ Mhaoir.

Thog Alasdair Bàn a cheann thall ’san oisean.

“Coma leibh, ged tha’ ’s mór am fòghlum a tha aige. Thachair e riumsa air cliathaich Beinn-a-chàrnain an latha roimhe, agus bha còmhradh eadrainn. Tha e gu math deas-chainteach. Dh’inns’ e dhomh nithean mu na h-eòin ’s mu na flùraichean air nach robh dad de fhios agam.”

Thug Mac a’ Mhaoir tulgadh ás ’ga shocrachadh fhéin air a’ chathair.

“Dé ’s fheàrrde duine sam bith an seòrsa fòghlum sin? Cha chuir e greim no balgam ’na bheul ri ’mhaireann.”

“Ciod a chuir an so e, co-dhiubh?” thubhairt Pàdruig.

[TD 92]

“Cha rachainn an urras nach e duine a th’ ann a rinn ceannairc air choireigin, agus a tha teicheadh o chruas an lagha. Cha smaointicheadh iad air coimhead air a shon an so, ’s dòcha.”

Thug Seonaidh Alasdair a phìob-thombaca ás a bheul ’s chuimsich e smugaid do theis-meadhoin na grìosaich. (Chan fhaicte Seonaidh uair sam bith gun a phìob-thombaca aige ’na phluic).

“Chunnaic mise e ’n oidhche roimhe — an oidhche bha ’n stoirm-thàirneanach ann. Cha chreid mi nach e oidhche Di-ar-daoine a bh’ ann. Bha e ’na sheasamh aig bonn Creag-an-fhithich, agus nuair a thàinig mi air, bheirinn mo mhionnan gun robh smùid aige air bruidhinn ris fhéin. Chuir e uamhas orm!”

“A bheil thu fhéin ag ràdh?” ghlaodh Alasdair Bàn, ’s a dhà shùil fosgailte.

“Seallaibh sin a nis,” thubhairt Pàdruig agus Mac a’ Mhaoir am beul a chéile.

“Tha Curstaidh ag ràdh gur tric leis an oidhche chaithris,” arsa Pàdruig, “Tha e coltach gum bi e fada gun a dhol a chadal a h-uile h-oidhche, ach air uairean eile chan eil e dol do’n leabaidh idir.”

“Droch chomharradh. Feumaidh gu bheil a choguis a’ cur dragh air,” arsa Seonaidh. “Ciod eile ach inntinn euslainteach, ghalaireach a bhiodh aig neach sam bith a bhiodh aig bonn Creag an Fhithich ri leithid de shìde ’s a bha ann oidhche Di-ar-daoin so chaidh. Cuiribh-se beachd air an rud a tha mise ’g ràdh ruibh — chan eil an duin’ ud idir cho neo-chiontach ’s a tha e coimhead o’n leth-a-mach.”

’S fheudar innse gur h-e sgeir mhór, dhuaichnidh, air cladach an Dail-uaine a tha an Creag an Fhithich. Aognaidh, borb, aimrid, tha i mar uil-bheist mhi-chùmte ag éirigh ás a’ chuan, agus is iomadh sgeul duatharach a tha ri aithris mu ’timcheall. Bu lìonmhor na gnìomharan ana-cneasda air an robh i ’na fianuis shàmhaich anns na lài-

[TD 93]

thean a dh’ fhalbh, nuair a bha longan-spuinnidh* (1) ’us cuiltearan-mara* (2) cho dian-ghnàthach mu chòrsa chorrach na Gàidhealtachd.

Bha, mar sin, mar a chanas sinn, “droch ainm” aig Creag an Fhithich agus bha muinntir a’ bhaile glé choma a bhith timcheall oirre nuair a thuiteadh an t-anmoch. Ach bhiodh caorich gu tric a’ dol g’a h-ionnsaigh, agus ’s cinnteach gur h-ann air an tòir a bha Seonaidh nuair a chunnaic e Philip Mac-an-Rothaich anns an ionad uaigneach ud.

Bhiodh an cuan mór a bha ’g iathadh mu chladach an Dail-uaine foistinneach gu leòr anns an t-samhradh, ach air uairean eile bhiodh na sumainnean bagarrach a’ cur clisgeadh air muinntir an àite cho eòlach ’s gun robh iad orra.

An dara geamhradh a bha Philip Mac-an-Rothaich anns an Dail-uaine thachair gun robh ’n aimsir anabarrach fiadhaich. Bha a’ ghaoth làidir a’ sgiùrsadh ’s a’ cuipeadh na mara air ais ’s air adhart air chor ’s gun robh na garbh-thonnan shios aig Creagan Fhithich mar chuairt-shlugain*’ eadhoin nuair a thàinig ciùine.

Aon fheasgar bha Philip a’ gabhail na cuairt àbhaistich a null mu’n chladach nuair a chual’ e ràn a thug air stad gu h-ealamh. Sheas e agus an ceann tiota chual’ e ’n ràn a rithist. Dh’ aithnich e gur h-e glaodh pàisde a bh’ann, agus bha h-uile coltas gun robh e ann an cruaidh-chàs. Ruith e cho luath ’s a dhèanadh e gu taobh na fairge. Bha balach beag a muigh air a’ mhuir, a’ gleachd gu cruaidh ris na garbh-thonnan a bha ’ga iomain a mach air a’ bhras-shruth dha’n chuan mhór.

Cha do dh’ éisd e ’n corr. A’ tilgeadh dheth a chòta, thug e cruidhleum ás a mach dha na tonnan luasganach, a’ snàmh gu cabhagach le buillean sgairteil. Bha a’ mhuir na caoiribh geala an déidh na stoirme, agus bha an sruth làidir, ach bhuanaich e air adhart. Mun ám so bha duine no dithis air tighinn a nuas chun a’ chladaich agus bha

[TD 94]

iadsan ag ràdh, a rithist, nach robh dùil aca gum faiceadh iad ’aghaidh tuilleadh ann an tìr nam beò. Sguir an ràn claoidhte, agus chunnacas am pàisde air fleòdradh a mach timcheall a’ chinn-tìre. Chòmhdaich an fheadhainn a bha aig a’ chladach an sùilean. Bha a’ chùis eu-dòchasach.

Nuair a bha dùil aca gu robh gach ni caillte chual’ iad glaodh fann, agus nuair a sheall iad a mach a dh’ionnsaigh na mara mhothaich iad gun robh mìorbhail air tachairt. Bha Philip air greim a dhèanamh air a’ ghille. Thog gach aon aca iollach-bhrosnachaidh ’s chuir sin spionnadh ùr ann an gàirdean an fhir a bha nis a’ feuchainn ri snàmh air ais gu tir leis a’ phàisde. Bha an cudthrom a bha e ’giulan ’ga bhacadh, ach gu fortanach dh’ amais gun do thionndaidh an sruth, agus rinn sin feum mór dha. Ann an ùine gun a bhith ro fhada ràinig e Creag an Fhithich agus ghrad ruith càch sios ’na chòmhdhail. Bha e faisg air toirt thairis nuair a shlaod na làmhan easgaidh ud e fhéin ’s am pàisde a dh’ ionnsaigh teàrainteachd na sgeire.

Bha an tigh aig Curstaidh glé thrang an oidhche ud. Cha robh duine, òg no sean, mun cuairt nach d’ thàinig a choimhead air Philip, ’s a thoirt crathadh-lamh dha airson an euchd a rinn e. Chruinnich iad timcheall air; Pàdruig, Alasdair Bàn, Mac a’ Mhaoir, agus a’ riochdachadh mnathan an àite bha Bean Sheonaidh Alasdair agus Bean an Tàillear.

Latha no dhà an déidh sin bha an diomhaireachd a bha co-cheangailte ris a’ choigreach air a réiteach nuair a thàinig an leabhar a bha e sgrìobhadh a mach o’n chlo-bhualadair. Leabhar tomadach mu dhéidhinn obair nàduir cleachdaidhean nan eun ’s nan ainmhidhean, ainmean fhlùraichean ’us lusan eile. Leabhar ionnsaichte, luach-mhor, a choisinn àite urramach ann an litreachas an t-saoghail. Agus nuair a bha moladh ’us cliù ’gan torradh air ceann an ùghdair cha robh duine dhe’ chàirdean uasal anns a’ bhaile mhór d’ am buineadh e cho moiteil ás ri

[TD 95]

muinntir an Dail-uaine. Cha robh Philip Mac-an-Rothaich ’na choigreach ’na b’fhaide; bha e nis air a mheas mar “aon dhiubh fhéin.”

[TD 96]

Crunadh a’ bhaird

’S e oidhche Di-luain a bh’ann, agus bha Uisdean, Coinneach, is Fionnlagh air chéilidh air a’ Ghobha anns a’ cheàrdaich aige.

Bha Mòd mór a’ Chomuinn Ghàidhealaich a’ tòiseachadh ann an Glaschu Di-màirt, agus bha muinntir a’ Ghlinne glé mhoiteil, oir bha ’n t-àite gus a bhith air a dheagh riochdachadh aig na co-fharpuisean. Bha dhà no tri sheinneadairean a’ falbh uapa, agus còisir òg na sgoile. Agus a bharrachd air a sin bha Coinneach air fios fhaotainn o Rùnaire a’ Chomuinn gun robhar ’ga iarraidh aig a’ Chuirm-chiùil aig crìochnachadh a’ Mhòid oidhche Di-haoine, agus e air prìomh urram a’ Mhòid a chosnadh — ’s e sin Crùn Na Bàrdachd. Bhiodh iad ’ga chrùnadh mar Bhàrd na bliadhna aig crioch a’ Mhòid.

Bha seòrsa de sgeilp fhiodh no de bheingidh a null fo’n uinneig anns a’ cheàrdaich, agus bha na gillean ’nan suidhe oirre. ’Na shuidhe air an innean ’s a chasan tarsainn air a chéile bha an Gobha fhéin ’s e gearradh an tombaca gu faiceallach.

Chan urrainn dhomh gun stad mionaid an so! Bu toil leam fhìn a bhith faicinn a’ Ghobha a’ gearradh an tombaca ’s ’ga chur dha’n phìob. Rachach e cho cùramach timcheall air. Ghearradh e h-uile mìr dheth, cha mhór cho tana ri ceàrnag phàipear, agus dhèanadh e nuairsin seòrsa de thaosnadh air eadar a bhoisean (co dhiubh ’s ann mar sin a bha e ’coimhead, dhomh-sa) agus chuireadh e dha’n phìob e. An déidh sin a dhèanamh chrathadh e a làmhan gu faiceallach os cionn an teine, a’ sadail dhiubh dusd an tombaca.

Nuair a bha pìob a’ Ghobha air a lìonadh ’s i tarraing cho math ri simileir sam bith, thionndaidh e ri Coinneach.

[TD 97]

“A bheil fhios agad ciod a nì thu nuair a ghairmeas iad ort airson a dhol suas chun an àrd-urlair ’gad chrùnadh, oidhche Di-haoine?”

“Tha, glé mhath,” fhreagair Coinneach, “Chunnaic mi air an telebhisean e ’nuiridh.”

“Ged thà, tha iad ag innse dhomh-sa nach eil e cho furasda idir ’s a tha e coimhead. Tha cùram sònraichte aig na h-urrachan móra mu’n dòigh anns an coisich am Bàrd a dh’ ionnsaigh na cathrach far am bithear ’ga chrùnadh, agus tha móralachd àraidh air iarraidh anns an dòigh anns an còir dha’n Bhàrd an trusgan purpuir a ghiùlan. Cha dèan rud sam bith an gnothach idir, a bhalaich.”

“Tha e furasda gu leòr,” fhreagair Coinneach le guth neo-chùramach, gidheadh le sgàil de dh’ iomagain ’na ghnùis.

“Nach bochd nach robh dòigh againn air ‘rehearsal’ a dhèanamh an so,” ars’ Uisdean, a’ coimhead timcheall air.

“An dearbh rud a bha mi fhìn a’ smaointeachadh,” arsa Fionnlagh.

“Ceart gu leòr ma tha,” thuirt an Gobha ag éiridh bharr an innean, “Nach fhaodar sin a dhèanamh. ’S dòcha gun dèan e cuideachadh le Coinneach Socair!” Chaidh e null gu oisean ’s fhuair e seann chòta fada dubh.

“So, a Choinnich cuir sud mu d’ ghuailleann ’s leig ort gur h-e trusgan a’ Bhàird a th’ ann.”

Las Coinneach.

“Mas ann a feuchainn ri cuis-bhùird a dhèanamh …”

Thog an Gobha a làmh.

“Air do shocair, ’ille! Chan ann, gu fìrineach. ’S ann a tha sinne feuchainn ri cuideachadh a dhèanamh leat. Nach bu mhath dhuit fhios a bhith agad ciamar a ghluaiseas tu nuair a thig an t-ám.”

Chuir Coinneach an còta mu’ ghuailleann.

“Seadh? An dèan sud an gnothach?”

[TD 98]

Sheall an Gobha gu h-eagnaidh air. Thug e prìne-banaltram ás a phòcaid.

“So; dùin suas mu d’ bhroilleach e,” ars’ esan “’S ann ’s a’ bhroilleach air an taobh chlì — mar sud — a bhios am bràisde Ceilteach. Fhionnlaigh — ceangal thusa suas an còta mu’ bhroilleach leis a’ phrine.”

Nuair a bha Coinneach air a snaim suas sheall an Gobha rithist air.

“Seadh; seadh. A nis, seas shios aig an dorus, agus nuair a thogas Uisdean a làmh coisich a stigh air do shocair — air do shocair, cuimhnich — chun an innein.

Nuair a thug Uisdean seachad an comharradh choisich Coinneach a stigh gu fàilidh, mar gum biodh e tomhas gach ceum. Sheas e aig an innean gu stòlda.

Chrath an Gobha a cheann.

“Cha dèan sud an gnothach idir! Bha thu coiseachd math gu leòr, ach cha robh thu cho stàtail ’s bu chòir dhuit. ’S chan eil thu ’giùlan an trusgain cho rìoghail ’s bu chòir dhuit. ’S chan eil thu ’giùlan an trusgain cho rìoghail ’s bu mhath leamsa fhaicinn. Cha chòir gum bi trusgan na Bàrdachd air a chuir air duine mar gum biodh còta-bàn caillich. Cùm thu fhéin dìreach ’s cùm suas do cheann! Feuch fhathast.”

Chaidh Coinneach troimh na gluasadan a rithist, ag amharc suas do mhullach an tighe an turus so.

“Bha sud na b’fheàrr, saoil nach robh?” arsa Uisdean ’us Fionnlagh còmhla.

“Bh … à … à,” fhreagair an Gobha gu slaodach, “Ach na bi coimhead suas do mhullach an tighe idir, a Choinnich. Coimhead dìreach romhad — coimhead air bàrr a’ bhalla far a bheil na ceanglaichean a’ snaim ris a’ bhalla. Ma bhios tu coimhead suas dha’n mhullach anns an Talla mhór an Glaschu ’s dòcha gum buail thu do chas ann an rudeigin ’s càite ’n stad thu nuairsin?”

“Air an ùrlar, ’s cinnteach!” arsa Fionnlagh, le gàire neo-urramach.

[TD 99]

Chuir Coinneach a làmh suas gu grad a’ dol a dh’ fhuasgladh dheth a chòta.

“Chan eil sibh ach a’ dèanamh culaidh-mhagaidh dhiom,” arsa esan, “Agus tha mi dìreach a’ falbh dhachaidh.”

Sheas an Gobha anns an rathad air.

“Air do shocair! Air do shocair! Chan eil duine ’n so a’ magadh ort. Na bi cho grad. Siubhad, a nis — dèan sud a rithist.”

Choisich Coinneach a nall o’n dorus chun an inneain mar a rinn e roimhe.

“Gasda, gasda,” arsa Fionnlagh.

“Cha robh na gasda,” arsa ’n Gobha le gnòsad, “Cùm do làmhan socair — na bi idir ’gan tulgadh a null mar gum biodh duine bhiodh a’ froiseadh arbhair. Feuch fhathast.”

“Tha sin nas fheàrr a nis,” ars’ an Gobha nuair a ràinig Coinneach an t-innean an treas uair, “Uisdean, seall fo’n bheingidh feuch am faic thu mios bheag a thug mi stigh le uisge. A bheil i ann? Sin agad i! A bheil i tioram?”

“Dé tha thu dol a dhèanamh leis a’ mhéis?” dh’ fheòraich Coinneach gu h-amhrasach.

“Gheibh thu sin a mach an ceart uair,” fhreagair am fear eile ’s e toirt suathadh air taobh a stigh na méise le luideig.

“So, a nis,” Shìn e’ mhios do Fhionnlagh.

“Canaidh sinn gur h-e ’mhios Crùn na Bàrdachd. Fhionnlaigh, nuair a thig Coinneach a nuas chun an innein a rithist cuiridh tu’ mhios mu’ cheann agus canaidh tu na faclan a bhios Ceann-suidhe a’ Chomuinn a’ cleachdadh nuair a bhios e crùnadh a’ Bhàird. Sgioblaich thu fhéin, a Choinnich ’s cùm suas do cheann. Deiseil?”

Ghluais Coinneach gu stàtail, stòlda a nuas o’n dorus ’s .sheas e aig an innean, a shùilean a’ coimhead dìreach roimhe dh’ ionnsaidh bàrr a’ bhalla, agus a bhilean dùinte

[TD 100]

teann air muin a’ chéile.

Thog Fionnlagh a’ mhios.

“Feuch nach bris thu i,” dh’ earalaich Uisdean fo ’anail.

Chàirich Fionnlagh a’ mhios air ceann Choinnich. Thog e ’ghuth:

“Coinneach Robastan,” arsa esan, gu sòluimte, “Am Bàrd air a bheil an Comunn Gaidhealach a’ cur sàr-urram a’ Mhòid.”

“Fìor mhath; fìor mhath;” arsa an Gobha, “Ma bhios tu cho math sin oidhche Di-haoine nì thu ’n gnothach.”


Bha Talla an Naoimh Aindreas loma-làn; na suidheachain gu h-ìosal agus na lobhtaichean gu h-àrd a’ cur thairis le fir, mnathan ’us clann. Bha cuid dhiubh le éideadh cumanta ach a’ chuid mhor air an sgeadachadh gu riochdail leis a’ bhreacan Ghàidhealach. Cuideachd eireachdail! Sealladh nach di-chuimhnich neach ri mhaireann ma chì e aon uair e!

Shuas air an àrd-ùrlar bha na h-urrachan móra ’s na Còisirean. Chun na làimhe deise bha cathair dharaich le gràbhladh briagha, air a suidheachadh; a’ chathair anns am biodh am Bàrd a’ suidhe airson a’ chrunaidh. Làimh ri Fear-na-Cathrach bha Ban-tighearna nan Eilean ’na suidhe, rìomhach le sìoda ’s seudan lainnireach. ’S ise a bhiodh a’ toirt seachad nan duaisean. Ann am meadhoin an àrd-ùrlair, air beulaibh na cuideachd bha bòrd leis na cuachan, sgiathan ’us cupannan airgid a bhatar a’ toirt seachad mar dhuaisean. Deàlradh ás a h-uile ni! An dràsda ’s a rithist thigeadh lasair bhrisg mar dhealanach ’s chluinnte brag beag; bha dealbhadair a’ phàipear-naigheachd air glasaireachd a dhèanamh!

’Na sheasamh aig dorus-taoibh anns an trannsa air éideadh gu speisealta leis an trusgan phurpuir, an lìnigeadh

[TD 101]

òr-bhuidh air a cheangal air ais ri ’ghualainn leis a’ bhràisde Cheilteach, bha Coinneach. Gille àrd, briagha, agus b’ òirdheirc an dealbh a bha e dèanamh. Dìreach, stàtail, prionnsail, cha b’urrainn eadhoin dha’n Ghobha fhéin coire fhaighinn dha an nochd!

Mar gum biodh e tighinn thar astar fada, chual’ e guth Fhir-na-Cathrach ag ràdh:—

“’S e ’n ath ni air a’ phrògram Crùnadh a’ Bhàird.”

Thàinig fallus air. Thug cuideigin putadh beag dha. Sheall e timcheall air. Thug cuideigin putadh beag dha air adhart … Dh’ éirich an sluagh ’nan seasamh ’s thòisich na còisirean móra ri seinn na h-Athchuinge …

Thug Fionnlagh ’us Uisdean a nall an transistear an oidhch’ ud do cheàrdach a’ Ghobha. Chòrd an leth-uair o’n Mhòd gu math riutha, ach ’s e b’fheàrr leotha gu léir a’ mhionaid a thàinig briathran glan, blasda Ceannsuidhe a’ Chomuinn Ghàidhealach troimh ’n bhocsa leis na faclan cudthromach:

“Coinneach Robasatan; am Bàrd air a bheil an Comunn Gàidhealach a’ cur sàr-urram a’ Mhòid.”

Sheall an triùir aca air a’ chéile, agus airson tiota cha b’urrainn dhaibh diog a ràdh. Cha robh h-aon aca bog na lapach ’nan inntinnean; cha robh iad furasda ’n gluasad ’nan aignidhean, ach an déidh sin, aig a’ mhionaid ud bha an sùilean trom le deòir.

[TD 102]

An speuradair

Sheall Catriona a mach air an uinneig le iomagain air a h-aghaidh. Nach bu neònach nach robh Murchadh a’ tighinn dhachaidh! Bha an oidhche dorcha le coltas silidh, ach bha soluis na h-acarsaid air taobh thall a’ bhàigh a’ priobadh mar shreath dhaoimean air an càradh air sìoda dubh.

Chuir Catriona air an coire agus dh’ uidheamaich i bòrd na suipearach. Ach ciod idir a bha cumail a bràthar cho fada an nochd? Bha an làn ám aige bhith air ais, agus gu h-àraidh nuair a bha aige ri éirigh gu moch ’s a’ mhadainn airson an trèan thràth a ghlacadh.

Sheall i rithist a mach air an uinneig, suas àrd os cionn soluis na h-acarsaid, suas gu Sgùr an t-Sùlaire far an robh solus boillsgeach a’ bioradh na doillearachd. B’e sud tigh Thearlaich Mhoireasdain, agus an sin bha e fuireach ’na aonar os cionn na mara, agus air leth o’n bhaile bheag iasgaich a bha laighe cho bòidheach timcheall a’ bhàigh. Am Bàgh Mór — a bha cho coirbte le sruth ’us gaoth anns a’ gheamhradh, agus cho fìor àlainn ’san t-samhradh, nuair a bhiodh gach mìr dheth daithte bàn-dhearg le neòineinean-cladaich.

Thionndaidh i air falbh agus thug i crathadh beag oirre fhéin. Bliadhnaichean air ais bha gealladh-pòsaidh eadar i fhéin agus Tearlach, ach thàinig rudeigin ’san rathad agus chaidh an gnothach a bhristeadh. Thòisich Tearlach air a dhol a thaobh le droch companaich agus cha b’ urrainn comunn sam bith a bhith aig Catriona ris an t-seòrsa sin oir ’s e nighean bheusach fhaiceallach a bha innte. Ach a nuas troimh na bliadhnaichean fhuair i mach nach robh e furasda dhi Tearlach a dhiochuimhneachadh, agus cha d’ fhuair neach eile riamh àite ’na cridhe.

[TD 103]

Airson Thearlaich, dhùin esan e fhéin air falbh o sheann chàirdean anns an tigh ud shuas àrd air na stùcan os cionn na mara.

Bha suidheachadh an tighe aonaranach gu dearbh. Bha rathad-mór a’ ceangal ri priomh-shràid a’ bhaile ’s a’ dol mu thimcheall na stùcan a dh’ ionnsaigh cùl an tighe. Air beulaibh an tighe bha ceuman, mar gum biodh, air an gearradh ann an aghaidh na creige a’ treòrachadh o Sgùr an t-Sùlaire dh’ ionnsaigh na tràghad. Mar sin gheibheadh duine ceum aithghearr tarsainn na tràghad do’n bhaile nuair nach bitheadh am muir-làn a stigh. Air an oidhche bu tric le Tearlach a bhith cur seachad móran ùine ’na shuidhe air na ceuman cloiche sin le gloin’-amharc a’ rannsachadh nan nèamhad oir bha déigh mhóir aige air speuradaireachd, riamh o bha e ’na bhalach anns an àrd-sgoil.

Chuala Catriona ceum airsneulach air a’ ghrinneal agus an ceann tiota thàinig Murchadh a stigh do’n chitsin. ’S e duine mór, deas a bha ann, le falt donn air an robh fiamh òr-bhuidhe le sàl ’us grian, agus sùilean gorma a bha cleachde ri dùr-amharc thar astaran fada air muir ’us tìr. ’S e iasgair a bha ann, ach o chionn beagan mhìosan shuidhich e inntinn air a dhol do’n ministrealachd. Coltach ri feadhainn eile o chionn fada, chuala e Guth ag iarraidh air na lìn fhàgail agus a bhith ’na ’iasgair air daoine.” Bha e falbh sios do Ghlaschu anns a’ mhadainn airson tòiseachadh air cùrsa an fhòghluim.

Shuidh e anns a’ chathair mhóir ri taobh an teine agus shlaod e dheth na bòtainnean. Bha e coimhead sgìth, trominntinneach. Sheall Catriona air gu dùrachdach. Shuidh iad aig a’ bhòrd, ach bha e soilleir gun robh rudeigin ceàrr air Murchadh.

Phut e air falbh uaithe an cupa agus an truinnsear.

“A Chatriona,” thubhairt e gu h-obann, “chan urrainn dhomh falbh am màireach.” Ghabh a phiuthar seòrsa de chlisgeadh. “O, Mhurchaidh, ciod a tha thu ciallachadh?”

[TD 104]

dh’ fhoighneachd i le guth critheannach. “Chan eil mi freagarrach airson dreuchd cho cudthromach,” fhreagair e. “Agus a bharrachd air a sin, chan eil fhios agam ciamar a dh’ fhàgas mi thusa ’nad aonar an seo.”

“Na cuireadh sin cùram ort, co-dhiubh,” thubhairt i gu ciùin. “Chan eagal dhomhsa.” Bha Murchadh sàmhach greis ag amharc do’n teine. An sin thubhairt e: “Stad gus an cluinn thu ’s tuigidh tu ciod a tha mi ciallachadh. Smuainich mi nochd fhéin mar a b’ àbhaist cùisean a bhith eadar thu fhéin ’s Tearlach, is bha e cur dragh orm mar a tha e ’ga mhilleadh fhéin leis na companaich anacneasda a tha nis aige. ’S dòcha gun can thu rium nach robh gnothach agam a leithid a dhèanamh, ach co-dhiubh …

“Seadh?” dh’ fheòraich i fo h-anail.

“Co dhiubh chaidh mi suas a choimhead air a dh’ fheuchainn ri facal comhairle a thoirt air, ach …”

“Seadh, a Mhurchaidh?” thubhairt Catriona a rithist.

“Uill, faodaidh mi ràdha gun do sheall e’n dorus dhomh. Thubhairt e rium gun robh esan riaraichte gu leòr le chompanaich, leis an speuradaireachd ris an robh e cur seachad ’ùine ’s nach robh e ’g iarraidh a’ chorr.”

Sheall Catriona gu bàigheil air a bràthair. “Rinn thusa do dhìcheall anns a’ chùis, agus mar sin chan eil mi faicinn gun leig thu leas a bhith cho mi-mhisneachail.” Chrath e a cheann gu teagmhach. “Nach eil thu faicinn? Ciamar a tha thu’n dùil a stiùireas no dh’ earalaicheas mise coigrich nuair nach b’ urrainn dhomh cobhair a thoirt do neach air an robh mi eòlach o chionn fada.”

Bha a ghuth muladach agus aoguis fo smuairean. “Cha dèan e’n gnothach, idir, a Chatriona. Thug an ni a thachair an nochd sealladh dhomh air cho mi-fhreagarrach ’s a tha mi airson na h-obrach ud. Cuiridh mi fios air falbh anns a’ mhadainn nach urrainn dhomh a dhol air adhart.”

Chaidh iad a laighe. Dh’ éirich a’ ghaoth gu làidir agus bha an t-uisge a’ frasadh a nuas gu trom. An dràsda ’s

[TD 105]

a rithist bheireadh a’ chuair-ghaoth crathadh air an tigh cho taiceil ’s gun robh e. Cha b’ àbhaist do’n stoirm Catriona a chumail ’na dùisg, ach an oidhche seo cha robh i faighinn norradh cadail. Murchadh agus Tearlach! Bha iad le chéile air a h-aire. Ciod a ghabhadh dèanamh a chum cùisean a réiteach a mach? Bhuail an cleoc trì uairean ’s a’ mhadainn. Cha b’ urrainn dhith an gnothach a ghiùlan na b’ fhaide, agus dh’ éirich i a dhèanamh cupa tea. Sheall i mach troimh uinneig an t-seomair. Le uamhas chunnaic i gun robh an solus air fhathast shuas ann an tigh Thearlaich. Ach ciod idir a bha ceàrr? Ruith i gu dorus seòmair a bràthar agus ghnog i. Dh’ éirich esan gu grad agus dh’ fhosgail e’n dorus. “Dé tha ceàrr?” dh’ fhoighneachd e. “Tha an solus air ann an tigh Thearlaìch — ni neo-àbhaisteach. Tha e nis trì uairean ’s a’ mhadainn. ’S fheudar gun robh an solus air fad na h-oidhche.”

“’S dòcha gu bheil Tearlach a muigh leis a’ ghloin’-amharc a’ coimhead nan rionnagan,” arsa Murchadh.

“Tha an deàrrsach uisge ann agus chan eil rionnag ri fhaicinn,” fhreagair a phiuthar.

“Feumaidh sinn a dhol suas feuch dé tha ceàrr.”

Bheachdaich Murchadh airson mionaid no dhà. Cha robh fhios aige ro mhath ciod a b’ fheàrr a dhèanamh. Bu bhochd nach robh fón aig Tearlach anns an tigh. Cha b’e ni aotrom a bh’ ann idir a dhol a ghnogadh aig dorus duine aig trì uairean ’s a’ mhadainn agus gu h-àraidh an dèidh mar a thachair air an fheasgar.

Chunnaic Catriona gun robh a bràthair fo imcheist mu’n chùis. “Greas ort, a Mhurchaidh,” ars’ ise. “Nach eil fhios gu bheil rud-eigin ceàrr. Cha bhiodh Tearlach idir air a chois a dh’ ionnsaigh an ám seo, agus cha mhotha bhiodh e mach air an dorus ri leithid seo de shìde. Feumar rudeigin a dhèanamh anns a’ mhionaid.”

“Ceart gu leòr, mata. Ma tha thu smaoineachadh gur còir dhomh a dhol suas chun an tighe, nach fhaod mi

[TD 106]

sin a dhèanamh.”

“Cuiridh mise orm m’ aodach agus thig mi còmhla riut.”

Ghluais iad gu cabhagach troimh an t-sràid dhorcha, fhliuch, suas gu Sgùr an t-Sùlaire. Bha a’ ghaoth a’ sìor shéideadh agus bha am muir-làn a’ tighinn a stigh. Mar sin cha robh e comasach dhaibh a dhol tarsainn na tràghad.

Nuair a ràinig iad an tigh, fhuair iad an solus a’ deàlradh agus an dorus fosgailte. Cha robh sgeul air Teàrlach ’s nuair a ghlaodh iad air, cha robh freagadh ann. Bha an teine air a dhol ás o chionn fada. Bha ’ghloin-amharc thall anns an uinneig agus leabhar fosgailte ri taobh. Ge b’ e càite ’n robh e cha robh coltas gun robh dùil aige, nuair a chaidh e mach, a bhith fada air falbh.

Shuidhich geilt air Catriona agus cha robh e ’n comas dhi facal a ràdh. Thog Murchadh leis an dòrn-leus bharr a’ bhùird. “Fuirich thus’ a stigh,” thubhairt e. “agus théid mise mach ’s bheir mi sùil feuch am faic mi e.”

Thuig i nach ruigeadh i leas tòiseachadh ri argumaid agus shuidh i sios a’ feitheamh. Ach cha b’ urrainn dhi fois a ghabhail. Chuir i dhith a còta, agus an sin fhuair i maidean ’us gual agus thòisich i air beòthachadh an teine. Ann am beagan ùine bha craoslach de theine briagha air agus an seòmar a’ blàthachadh suas. Ach fhathast bha Catriona air chrith leis an fhuachd, oir bha i iomagaineach mu’n fhear a bha air chall. Ciod a dh’ fhaodadh tachairt ri Murchadh air a chuairt a muigh? Nam biodh Tearlach air chothrom tighinn dhachaidh, chan fhanadh e muigh ri leithid seo de dhroch aimsir, reusonaich i gu h-eu-dòchasach. Chaidh na mionaidean seachad. Bha eadhoin buille a’ chleoc mhóir thall anns an oisean a’ dèanamh dragh dhith, agus bha sgriach àrd na gaoithe, ar leatha, a’ seinn callaidh-bhròin ’na cluais.

Bha i feuchainn ri cogadh ris na smuaintean muladach a bha tighinn a stigh oirre ach bha iad a’ buadhachadh

[TD 107]

oirre. Saoil am faiceadh i Tearlach tuilleadh airson innse dha gun robh i duilich gun deach iad a mach air a chéile? Gun robh i duilich airson cho crosda ’s a bha i ris nuair a chunnaic i mu dheireadh e. ’S dòcha nam biodh barrachd foighidinn air a bhith aice gun robh gach ni air a bhith gu math. Thàinig tachdach ’na broilleach ’s thàinig na deòir mar thuil ’s cha ghabhadh iad casg …

Thuit éibhleag ás an teine le trasd ’s thug i leum aisde. Thiormaich i a sùilean ’s dh’ éirich i agus dh’ fhosgail i ’n dorus. Cha robh ni ri chluinntinn ach fead na gaoithe agus braonadh dian an uisge. O, thus’ tha leughadh, ma bha thu riamh ’nad aonar a’ feitheamh le cudthrom iomagaineach air do chridhe, tuigidh tu ciod a chaidh i roimhe anns na mionaidean ud ’s gun timcheall oirre ach na siantan an-iochdmhor.

Gu h-obann chuala i ceum trom a’ teannadh dlùth, mar cheum neach ag giùlan eallach. Gun suim aice do’n ghaoith, a bha spìonadh a h-analach uaipe, ruith i sios an rathad beag chun a’ gheata. Nochd Murchadh anns an dorchadas agus Tearlach aige tarsainn air a ghualainn.

“A Chatriona, carson a tha thu muigh?” Chrath i ’ceann. “Cha b’ urrainn dhomh fuireach a stigh,” ars’ ise le plosg. O Mhurchaidh, a bheil e …”? Cha b’ urrainn dhi an corr a ràdh. “Bithidh e ceart gu leòr,” fhreagair Murchadh. “Ach tha e air a ghoirteachadh. Ruith thusa air thoiseach ’s dèan deoch theth, ’s théid mise dh’ iarraidh an doctair.”

Fhuaireadh a stigh e ’s chuir iad ’na shìneadh air cluasagan e air suidheachan fada a bha faisg air an teine. An sin dh’ fhalbh Murchadh. Rinn Catriona deiseil deoch agus nuair a dh’ fhosgail e shùilean thug i dha i. “Ciamar a tha thu nis, a Thearlaich?”

Thàinig fiamh fann gàire air aghaidh. “Tha mi nas fheàrr taing dhuitsa ’s do Mhurchadh airson tighinn air mo thòir.”

“Ciamar a thachair e?”

[TD 108]

“Chuala mi fuaim a muigh agus chaidh mi mach a dh’ fhaicinn dé bh’ ann. Shleamhnaich mo chas air bad feamainn aig mullach nan ceuman cloiche ud shios agus thuit mi gu bonn na creige. Chan eil fhios agam dé fhad’s a bha mi ann ach nuair a thàinig mo chuimhne air ais cha b’ urrainn dhomh gluasad.”

Dh’ fhàs gruaidhean Catriona bàn. “O, Theàrlaich, nam biodh tu air a bhith leth-uair eile aig bonn na creige bha am muir-làn air do chuartachadh ’s bha thu air do bhàthadh.”

“Bha gu cinnteach. Cha robh dùil agam gun tigeadh neach sam bith an rathad ’gam theasruiginn. Ach thàinig Murchadh ’s shàbhail e mo bheatha. Tha bliadhnaichean o nach do rinn mise ùrnaigh, ach rinn mi ùrnaigh an nochd agus gu dearbh fhuair i éisdeachd. Bha cothrom agam smaointeachadh air iomadh n ’nam shìneadh an siud agus bithidh mo bheatha eadar-dhealaichte o so a mach. ’S e ’m Freasdal fhéin a chuir an rathad thusa agus Murchadh. Na fàg mi tuilleadh a Chatriona.”

Rinn i gàire aoibhneach agus dh’ éirich i chun an doruis oir chual’ i fuaim coiseachd Mhurchaidh agus an doctair a’ tighinn chun an tighe. “An uair a dh’ fhàsas tu gu math, a Thearlaich, bithidh mise feitheamh,” fhreagair i gu simplidh.

[TD 109]

An-fhois na h-oige

A’ tighinn a stigh an dorus stad Anna, bean Sheonaidh, le ceum aithghearr. Bha a h-aodann draghail a’ coimhead. A mach ás an tigh bha fuaim ciùil a’ tighinn — ceòl aighearach — an rud ris an can “clann an latha ’n diugh” mar a theireadh Iseabail Lachlainn, “pop music.”

Chaidh Anna stigh do’n chitsin. Bha Sìne, an nighean aice, aois naoi-bliadhna-deug a’ nigheadh na soitheachean ’s ’g éisdeachd ris an ‘radio’ aig an aon ám. Thionndaidh Anna sios an ceòl. Bha Seonaidh cho fada an aghaidh na raoiceil gun bhun, gun bhàrr ud. Agus bha i ’ga fhaicinn a’ tighinn tarsainn na raoine chun an tighe.

Dh’aithnich Sìne nach robh a màthair airson a’ chiùil, agus chuir i dheth, buileach, e.

“Tha mi air na soitheachean a chrìochnachadh,” ars’ ise. “Agus bha mi ’g éisdeachd ris an ‘radio’ airson mionaid.”

Ghnog a màthair a ceann, gun aon fhacal.

Sheall an nighean a mach air an uinneig thairis air na raointean bòidheach, uaine. Cha robh ise faicinn bòichead sam bith annta.

“Tha mi fhìn air fàs sgìth dhe’n àite shàmhach so,” ars’ ise, “B’fheàrr leam gum faodainn falbh do’n bhaile mhór mar a tha nigheanan eile ’dèanamh.”

Gun teagamh cha robh anns an Druim-uaine ach frith-bhaile beag anns nach robh móran a thàlaidheadh an inntinn òg. Prasgan de thighean beaga le bìdeag ghàraidh air am beulaibh. Tighean beaga, bòidheach, air an gealachadh le aol, ’s sgleàt dhearg oirre. Eaglais ’us tigh-sgoile, bùtha-bìdh ’us butha-bùidsear. Sin uile e.

’S e àite briagha, fallainn a bh’anns an Druim-uaine, ach dé math a bha ’n sin? Cha robh an òigridh ag iarr-

[TD 110]

aidh fuireach ann. Bha e cho sàmhach. Cha robh sùgradh gu leòr ann. Dealbhan ’us dannsaichean. Cha robh bùthan móra ann, no idir talla anns an coinnicheadh an òigridh nuair a bhiodh obair an latha seachad. Bha na nithean sin ag aobharachadh mi-thaitneas a measg na muinntir a bha ’g éirigh suas, agus nuair a gheibheadh iad an iteag chan fhanadh iad air chor sam bith.

Bha Anna ’us Seonaidh ’nam buill de’n eaglais bhig anns a’ ghleann, agus gu fìrinneach bha an caithe-beatha a réir an aideachaidh. Bhiodh iad fhéin ’s Sìne ri ’m faotainn ’nan suidheachain anns an eaglais a h-uile Latha Sàbaid agus anns a’ choinneamh-sheachdain. Bha iad taingeil nach robh Sìne, fhathast, a’ taisbeanadh na h-an-fhios a bha comharrachadh a mach a’ chuid mhór de’n ghinealach d’ am buineadh i. Gu ruige so bha i air a bhith riaraichte leis a’ bheatha chiùin, shéimh a bha aca anns an dachaidh.

Ach o chionn latha no dhà bha rudeigin eadar-dhealaichte timcheall oirre; am faodadh e bhith gur h-e an neo-fhoisneachd, am mi-shuaimhneas a bha buaireadh chàich a bha air greim a dhèanamh oirre-se mar an ceudna? Cha robh fhios aig a màthair ro mhath ciamar a dhéiligeadh i ris an rud a bh’ ann.

Thòisich Sìne ri bruidhinn a rithist:

“Nach leig sibh leam a dhol a dh’ obair do’n Bhail-an-iar — tha mi faicinn anns a’ phàipear gu bheil àite falamh ann an oifis an sin. Chòrdadh e rium gu math. Dh’ fhaodainn a dhol ann leis a’ bhus a h-uile madainn ’s tilleadh air an aon dòigh feasgar.”

Sheall a màthair oirre gu neo-chinnteach.

“Chan eil fhios a’m. Chì sinn de chanas d’athair. Agus dé mu dhéidhinn Eideard Wilson? Ma théid thu do’n Bhail-an-iar chan fhaic thu cho tric e.”

B’e Eideard mac a’ bhùidsear anns an Druim-uaine, agus bha dàimh shònraichte eadar e fhéin ’s Sìne riamh o bha iad ’nam pàisdean. Nuair a bha iad a’ dol do’n

[TD 111]

sgoil bha iad do-dhealaichte. Chan eil fhios nach e sin bu choireach gun robh Sìne fàs car sgìth dheth nis.

Thàinig Seonaidh a stigh. Thòisich e air innse ni air choireigin a chual’ e aig feadhainn a bha stigh anns a’ gharage aig’ ag iarraidh ola a’ mhadainn ud. Ach cha robh inntinn Anna air an rud a bha e ’g radh. Cha b’fhada gus an d’fhuair i caochladh a thoirt anns an t-seanachas.

“Tha Sìne ag ràdh gu bheil i miannachadh a dhol a dh’ obair dh’an Bhail-an-iar,” arsa ise.

Sheall Seonaidh air an nighinn seachad air a’ chupa tea a bha e ’g òl.

“Dé chuir sin ’nad cheann?” dh’ fheòraich e. “Nach eil gu leòr agad ri dhèanamh aig an tigh an dràsda?”

Dh’ éirich na deòir an sùilean Sìne.

“Tha h-uile ni cho sàmhach an so. Chan eil dad ùr a’ tachairt ann uair sam bith. Tha mi cho sgìth dheth. Cha do dh’ fhuirich sibh féin aig an tigh nuair a bha sibh òg. Nach eil sibh tric ag innse dhuinn mu na h-àiteachean annasach a chunnaic sibh nuair a bha sibh aig muir?”

Bha Seonaidh sàmhach car greise.

“Bha sin eadar-dhealaichte,” fhreagair e gu socair, “Nuair a bha mise ’s mo sheòrsa òg dh’ fheumamaid falbh astar fada o’n dachaidh a chosnadh ar lòin. Cha dèanadh ni sam bith eile ’n gnothach. Ach chan e sin dhuitse e. Air a shon sin ma tha thu suidhichte air a dhol a dh’ obair do’n bhaile cha chùm mise ás thu. Chan eil fhios a’m an còrd am baile mór riut cho math ’s a tha thu ’n dùil. ’S dòcha gum fàs thu sgìth dheth bhith dol air ais ’s air adhart air a’ bhus a h-uile latha.”

Ach co-dhiubh, thòisich Seonag air obair ann an oifis anns a’ Bhail-an-iar. Mar a thubhairt a h-athair cha b’ fhada gus an do dh’ fhàs i sgìth siubhail air ais ’s air adhart, agus aon fheasgar thubhairt i ri ’pàrantan gun robh i dol a dh’ fhaighinn àite-fuirich faisg air an obair, ’s nach biodh i ach a’ tighinn dhachaidh deireadh na seach-

[TD 112]

dain.

Cha do chòrd so ri Seonaidh no ri Anna, ach ciod a dhèanadh iad dheth? ’S e càraid ghlic a bha annta, agus bha fhios aca nach dèanadh e ’n gnothach dhaibh a dhol ro fhada ’n aghaidh na h-ighinn. Co-dhiubh fhad ’s a bhiodh cùisean riaghailteach, agus fhathast, bha h-uile coltas gun robh. A bharrachd air a sin bha iad le chéile ag earbsa as an Tighearna, agus ag iarraidh stiùireadh air dhaibh fhéin ’s do Shìne.

Cha do dh’ inns’ Sìne idir dhaibh mu Uilleam, an gille ris an do choinnich i anns a’ bhaile, agus d’ an robh tlachd aice. Bha fhios aice nach biodh iad toilichte as a’ chompanas a bha eadar e agus ise, oir cha robh Uilleam, ged a bha e ’na ghille laghach, cridheil, a’ toirt dubhar air dorus eaglais sam bith. Cha robh guth tuilleadh aig Sìne air Eideart! Bha Eideart bochd a nis cho sean, mi-bhlasda dhi ris an aran a chaidh fhuine air an t-seachdain a chaidh seachad!

Thàinig atharrachadh oirre. Bha i roimhe so saor, furanach, neo-mhillte le cleachdaidhean an t-saoghail. Dh’ fhàs i dùr, cleithteach, a’ falach a h-uile gluasad a dhèanadh i … Thòisich i air cur stuthan air a h-aodann ’s air a h-ìongnan. Bha na nithean sin a’ dèanamh dragh mór d’a pàrantan ach cha d’thubhairt iad móran rithe. Thug iad comhairle ghlic oirre ’s an sin dh’fhàg iad an gnothach ann an làmhan an Tì is àirde.

Aon Di-sathuirne thàinig i dhachaidh ’s briogais oirre. Co bha ’na suidhe ag òl tea còmhla ri ’mathair ach Iseabail Lachlainn air an d’ thug mi iomradh beag aig toiseach na sgeul. Is ann de’n fhìor shean stoc a bha Iseabail agus cha robh i tuigsinn “clann an latha ’n diugh” (mun d’ thubhairt i fhéin) idir. Bha i saor, aon-fhillte, neo-choireach, agus bhithte gu tric a’ fealla-dha oirre ’s gun i fhéin a’ tuigsinn sin.

Thòisich Sìne air tea a lìonadh dhi fhéin, a’ gearradh shùrdagan air feadh an ùrlair ’s fonn aice air aon dhe

[TD 113]

na “pop songs” a tha cho cumanta a measg òigridh an latha ’n diugh. Bha Iseabail a’ coimhead oirre ’s ag éisdeachd rithe gu neo-chiontach. Thug i cinnicneadh oirre fhéin.

“Tha fhios gu bheil na briogaisean sin blàth, a Shìne,” ars’ ise. Thionndaidh i ri Anna. “Nach e té dhiubh bhiodh math ’n àm cur a’ bhuntàta?”

“Bu chòir dhiubh té fhaighinn, Iseabail,” arsa Sìne le gàire.

Chrath Iseabail a ceann gu teaghmach.

“Bhiodh eagal orm gun spreadhadh i nan tachradh dhomh cromadh ann an cabhaig.” fhreagair i gu h-ionraic.

Rinn Sìne lachlann mór gàire fanaideach.

“Uisd, a Shine,” ars’ a màthair, “Càit’ eil am modh? ’S on a tha mi aige ’s fheudar dhomh so a ràdh riut. Cha leig thu leas moit sam bith a bhith ort airson an éididh a tha ort, no airson na nithean eile a tha thu ’g ionnsachadh ’sa’ bhaile mhór.”

Thionndaidh an nighean gu ladarna.

“Chan eil sibhse ’g ionnsachadh rud sam bith.” ars ise, “Tha sibh uile cho marbh an so — cho sean-fhasanta ri fàd-mòna. Cha bhithinn fhìn beò ’san àite so tuilleadh.”

“Clann an latha ’n diugh!” ars’ Iseabail.

“Seadh, gu dearbh, Iseabail,” ars’ Anna, “Ginealach fiar agus crosda mar a tha ’n Fhìrinn ag radh. ’S e latha dorcha rug oirnn’ fhìn ’s air ar cloinn — ach nach deach sin uile innse leis na fàidhean o shean?”

Ghnog Iseabail a ceann, ’s i turraman a null ’s a nall.

“Chaidh gu fìrinneach! Nach d’thubhairt Coinneach Odhar fhéin gum fàsadh daoine cho lapach fhathast ’s gum feumadh ceathrair dhaoine a dhol a bhuain na h-aona chuiseig.

Rinn Sìne srannartaich sgeigeil ’s thug a màthair sùil mhi-chiatach oirre.

[TD 114]

“Chan e Coinneach Odhar a bha mi ciallachadh idir, Iseabail,” ars’ ise, “Ach co-dhiubh …”

An ath Dhi-sathuirne dh’inns’ Sìne d’ a pàrantan mu dhéidhinn Uilleam ’s dh’ fheòraich i dhaibh am faodadh i a thoirt dhachaidh leatha chum ’s gun faiceadh iad e.

Thàinig Uilleam agus chòrd e gu math ri Seonaidh ’s ri Anna; ’s e sin chòrd a dhòighean coibhneil, càirdeil riutha — ged a bha am falt aige glé fhada, ’s e air éideadh leis a’ bhriogais chumhann ’s an t-seachaid leathar a bha cho bitheanta air gillean òga. Cha rachadh e do’n eaglais idir còmhla riutha Latha na Sàbaid, agus cha mhotha na sin a chaidh Sìne.

Bha creideamh Anna a’ fàs lag, ged nach aidicheadh i e … Bha i air a bhith ’g ùrnaigh cho fada airson gun tigeadh atharrachadh air Sìne; gun tilleadh i air ais a chum na seann chleachaidhean ’s gun leigeadh i seachad innleachdan a’ bhaile mhóir.

Nuair a dh’ fhosgail an Colaisde anns an Damhair chaidh Uilleam air ais do Ghlaschu, oir bha e ’g ionnsachadh a bhith ’na mhaighstir-sgoile. Bha Sìne ’ga ionndrainn gu mór, agus ge b’e ciod an t-aobhar cha do sgrìobh e idir thuice ’s cha mhotha chuala i guth air fad mhìosan. Tùrsach, neo-ùibhneach, thug i suas a h-obair ’s thill i dhachaidh do’n Druim-uaine. Air a spéis a chall do sholuis dhealrach agus do iorghaill a’ bhaile, cha robh i ’g iarraidh a nis ach sàmhchair ’us comhfhurtachd na dachaidh air an robh i dèanamh tàire roimhe so.

Chualas gun robh Eideard Wilson, a bha dìleas dhi cho fada, air fàs sgith dhe’n aonaranachas, ’s air dèanamh suas ri màldaig bhòidhich a bha ’g obair anns a’ bhùth aig ’athair. Cha robh dùil aig Sìne gun tréigeadh Eìdeard i ge b’e ciod a dhèanadh i, agus cha robh aice a nis ach an fhìrinn — gun robh i fhéin air a tréigsinn araon le Uilleam agus le Eideard. Cha robh dad air fhàgail dhi tuilleadh, smaointich i gu brònach.

Thriall na mìosan gun ni sònraichte thachairt. Oidhche

[TD 115]

Nollaig bha Sìne stigh leatha fhéin, oir bha h-athair ’s a màthair air a dhol a choimhead air nàbaidh a bha tinn.

Sheall i air a’ chleoc. Cha robh e ach ochd uairean fhathast! Nach e ’n ùine a bha slaodach a’ dol seachad! Smaointich i gun dèanadh i cupa tea dhi fhéin le pìos de’n bhonnach-Nollaig a rinn a màthair. Cha robh i ach air an coire chuir air nuair a chual’ i gnogadh cabhagach aig an dorus. Ach có idir a bhiodh ann?”

Nuair a dh’ fhosgail i ’n dorus bha Uilleam ’na sheasamh air an stairsich. Uilleam, ’s ’aodann a’ dealradh le aoibhneas nach fhaca i riamh roimhe air. Shìn e dha làimh d’ a h-ionnsaigh.

“Cha b’urrainn dhomh fuireach air falbh, a Shìne,” thubhairt e, “Agus thàinig mi ’gad ionnsaigh cho luath ’s a bha mi cinnteach … a iomadh ni a bha duatharach dhomh. B’éiginn dhomh nithean a shabaideachadh a mach air mo shon fhéin, agus dh’ ionnsaich mi móran on a chunnaic mi thu.”

“Thig a stigh, Uilleam,” ars’ ise gu ciùin.

A rithist, nuair a bha iad ’nan suidhe gu comhfhurtail aig an teine dh’fheòraich i:

“Ciod iad na nithean a dh’ ionnsaich thu, ma dh’ fhaodas mi cheist a chur ort?”

“Uill, beagan an déidh dhomh a dhol do Ghlaschu bhàsaich an gille a bha ’na dhlùth-chompanach agam le bàs aithghearr. Dhùisg sin smuaintean sòluimte ’nam inntinn, oir bha mi ’g ràdh rium fhìn gur dòcha gur mise an ath aon chun an tigeadh an gairm ud. Dh’oibrich an smuain sin air chor ’s nach b’urrainn dhomh cumail orm ’san t-seann dòigh. Dh’fhalbh na seann chleachdaidhean gu tur — chan eil tlachd agam annta … Ciod a tha thu ’g ràdh, a Shìne? An téid mi fhin ’s tu fhéin do’n eaglais an ath Latha Sàbaid?”

Chuir e ’ghàirdein timcheall oirre.

Ge b’e ciod a their neach eile tha mi fhìn a’ creidsinn gu bheil mionaidean de’n t-seòrsa sin naomh agus sòl-

[TD 116]

uimte. Tarraingidh sinn mar sin brat na diomhaireachd air a’ chàraid ’s fàgaidh sinn iad. Is leòr a ràdh gun robh cridhe Sìne aig fois mu dheireadh.

[TD 117]

Tuiteamas Adhamh

Bu bhòidheach gathan na gréine a’ tighinn troimh ’n uinneig ’s ag òradh taobh a stigh an tighe am feadh a bha Adhamh agus Mórag Chamshron ’nan suidhe aig bòrd a’ bhracais.

A rithist, bhiodh Mórag trang a’ glanadh an tighe ’s ’ga ullachadh, oir ’s ann an diugh a bha Maighstir Struthers an soisgeulaiche Gallda a’ dol a chumail coinneamh anns an dachaidh.

’S e eilean briagha a bha ann an Tormore, ach cha robh eaglais idir ann, no fear-teagaisg suidhichte, agus mar thoradh air a sin bha an luchd-àiteachaidh mar a tha ’n Fhìrinn ’ga chur “o’n talamh, talmhaidh agus a’ labhairt air mhodh talmhaidh.”

Chuir Adamh bhuaithe an cupa agus an truinnsear agus dh’ éirich e o’n bhòrd. Fhuair e ’churrachd clò, agus, ’ga sparradh gu daingean mu ’cheann cràsgach, liath, chaidh e mach. Choisich e null chun an stàbuill. Dh’fheumadh “Tom” an t-each donn dòrnan de shìol-coirce fhaighinn mun rachadh e mach.

Gu grad chuir Mórag a ceann a mach air an dorus agus ghlaodh i:

“Adhamh, nach fheàrr dhuit an crodh a chur a mach dha’n mhòintich mus dèan thu dad eile. Bithidh iad a mach ás an rathad an sin, agus cha bhith ’n corr dragh dhiubh.”

“Seadh, ma thà.”

Thionnaidh Adhamh a cheum gu h-umhail air falbh o’n stàbull agus stiùir e air a’ bhàthaich. (Bha e ri ràdh a measg dhaoine gur h-i Mórag a bha riaghladh cùisean an fhearainn cho math ri gnothaichean an tighe. Ach thatar trom air na boireannaich co-dhiubh. Nach coma!)

Anns a’ bhàthaich dh’fhuasgail Adhamh na taodan

[TD 118]

bharr amhaichean nan trì mairt, agus air an socair chaidh iad a mach. ‘Blàrag,’ ‘Daisy,’ ‘Streaky’ — beathaichean briagha, agus bha fìor mhoit ann an sùilean Adhamh ’gan coimhead a’ dol sios an ùdraid ’nan sreath.

’S e dìg dhomhainn, mu dhà throigh air leud a bha na chomharracrìche eadar e fhéin’ agus a nàbaidh, Seumas Dhonnachaidh. Bha ‘Streaky’ car rag-mhuinealach dhith fhìn agus ’s ann a leum i tarsainn na dige nall gu fearann Sheumais. Dh’ fheuch Adhamh ri ’mealladh air ais, ag éigheach dhi le briathran miodalach, ach cha do rinn sin feum. Thog e ’ghuth ann am bagradh ach ’s ann gun stàth. Dh’ eigh e air ‘Rover’ ach cha robh sgial air a’ chù thall no bhos.

Thug e ceum air adhart chun na dìge, aig an aon ám a’ coimhead a null rathad an tighe feuch am faiceadh e coltas a’ choin. ’S ann a nuair sin a thachair an tubaist! Chaidh rudeigin an sàs ann an osann a’ bhriogais, agus thuit e ’n comhair a chinn dha’n dìg.

A’ gnòsadaich gu crosda ris fhéin, dh’ éirich e, a’ suathadh a làmhan salach anns an fheur fhada. Aig an ám so thàinig ‘Rover’ ’na dheann agus chaidh a’ bhò ’thilleadh, ’s a stiùireadh còmhla ri càch chun a’ gheata mhóir, iarainn a bha dealachadh na mòintich o’n fhearainn.

Air an rathad dhachaidh choinnich Adhamh Seumas Dhonnchaidh ’s dh’ inns’ e dha mar a thachair. Nochd Seumas co-fhaireachadh freagarrach ri ’nàbaidh.

Am feasgar sin bha an tigh aig Adhamh an impis a bhith làn nuair a chruinnich na nàbaidhean airson na coinneimh. Bha iad uile ’n làthair — Ruairidh Aoghnais ’s a bhean; Tòmas Peutan ’s a bhean; Banntrach a’ chìobair agus Seumas Dhonnchaidh. (Cha robh Seumas cho fortanach ’s gun robh bean aige!).

Bha an tigh cho glan ’s gun robh lainnir ás a h-uile mìr dheth. Ged is e an samhradh a bh’ ann bha teine mòna air. ’S dòcha gum biodh am feasgar fuar, agus cha robh Mórag ag iarraidh gum biodh na h-aoighean mi-

[TD 119]

chomfhurtail air dhòigh sam bith.

Thall anns an oisean bha am bòrd air uidheamachadh le bhréid bhriagha, ghil, agus a’ chathair a b’fheàrr a bha stigh air a cuir ri ’thaobh. ’S ann an sin a bhiodh Maighstir Struthers. Bha an coimthional ’nan suidhe air a’ bheingidh ’nan sreath, gu ciatach, cubhaidh, a’ labhairt ri chéile le guthan iosal, stòllda. Anns a’ chathair shònraichte aige fhéin bha Adhamh ’na shuidhe, a phìob-thombaca eadar a bhilean.

Thog Mórag a guth:

“Cuir bhuat a’ phìob sin, a dhuine! Tha Maighstir Struthers a’ tighinn.”

Thàinig am fear-teagaisg a stigh. Dh’ fhàiltich Mórag e gu pongail, ’s gabh i ’n ad ’s an còta aige ás a làimh ’s chuir i sios do’n t-seòmar iad.

B’e tuiteamas an duine ann an gàradh Eden an cuspair a ghabh e airson an t-searmoin. Thòisich e:

“Cha leig mise leas a bhith leudachadh air tuiteam Adhamh. Tha fhios againn uile gun do thuit e, agus ciamar a thuit e. An dràsda gabhaidh sinn beachd air na h-uile lionmhor a shruth a mach o’n tuiteam sin.”

Thug e seachad searmon beòthail, sgairteil, agus dh’ éisd na daoine gu furachail, eadhoin ged a bha blas na Beurla air a’ Ghàidhlig aig an t-soisgeulaiche. Nuair a sgaoil a’ choinneamh thug Adhamh ’us Mórag cuireadh do Sheumas Dhonnchaidh fuireachd ri shuipeir còmhla riutha.

Cha b’e bean-tighe bhreun no spìocach a bha ann am Móraig, agus bha sin air fhoillseachadh leis na seòrsachan a bha air a’ bhòrd aice. As déidh na suipeir shuidh na fir aig an teine, an casan sinnte mach gu comhfhurtail ris a’ bhlàths.

“Siubhad, a Sheumais, las do phìob! Cha leig thu leas cabhag a bhith ort dhachaidh — chan eil duine romhad a chàineas tu ged a bhiodh tu anmoch,” ars’ Adhamh a tarraing na pìoba aige fhéin a mach ás a phòcaid ’s a’

[TD 120]

cur maidse rithe. Rinn Seumas an ni ceudna, agus shocraich iad iad fhéin, a’ ceòthadh gu suaimhneach.

Mu dheireadh labhair Adhamh:

“A dhuine, Sheumais, nach ann an sud a bha ’n searmon sgairteil? An cuala tu dad riamh a bha cho math ris?”

“Uh-huh.” Thug Seumas a phìob ás a bheul. “Bha e math. Math da-rìreamh! Ach fhaic thu … Tha aon rud a’ cur iongantas orm … Chan eil fhios a’m idir ciamar …”

Stad e.

“Seadh? Dé?” dh’ fheòraich Adhamh.

“Chan eil fhios a’m idir ciamar a chual’ e cho luath gun do thuit thu fhéin anns an dig ’sa ’mhadainn an diugh … Nach ann air a sin a bha e bruidhinn?”

[TD 121]

Mor Nic Fhionnlaigh

’S e boireannach math a bha ann am Mór Nic-Fhionnlaigh. Bha spéis ’us urram aig a h-uile neach di, agus cha b’ann gun aobhar. Cha b’ann de ghnàth-mhuinntir Fhlodaidh a bha i idir; is ann a thàinig i dh’ fhuireach chun an eilein bharr na mór-thir. Ach rinn i i fhéin ris an àite ’s ris an t-sluagh ann an ùine cho goirid ’s air dhòigh cho sònraichte ’s gun robhar ag amharc oirre mar dhùthchalaiche.* (1)

’Na coltas ’s e boireannach briagha a bh’ innte. Ard, stàtail, fallainn, le craiceann glan ’us sùilean deàrrsach, gorm, bha beòthalachd ’na giùlan ’s ’na gluasadan. Bha i mu ochd-deug-air-fhichead de bhliadhnaichean nuair a thàinig i do Fhlodaidh, agus bhiodh e gu tric ’na iongnadh air daoine carson nach do phòs i. ’S e ban-fhuaighealaiche* (2) a bh’innte agus bha i dèanamh deagh bheò-shlaint dhi fhéin, oir bha i dìcheallach, onorach, ag obair tràth agus anmoch. Bha a piuthar pòsda shios an Sasuinn, le aon bhalach beag.

Tràth air an Earrach an déidh dhi tighinn do Fhlodaidh bhris tinneas gabhaltach a mach a measg nan daoine. An sud ’s an so dh’ fhàs neach tinn, agus, mo thruaighe, thadhail am Buanaiche Gnù leis a’ chrran-sgathaidh aig dorus no dhà anns a’ choimhearsnachd. Is ann aig an ám sin a choisinn Mór cridheachan a nàbaidhean. A cheart cho luath ’s a chluinneadh i gun robh a’ phlàigh ud air tòiseachadh ann an tigh, ghrad thairgeadh i tighinn a dhèanamh cuideachadh leis an teaghlach, agus bha i air a faotainn gu tric a’ toirt seachad comhfhurtachd ann an tigh a’ bhròin. ’S e mìorbhail a bh’ ann nach do ghéill i fhèin do’n ghalair bhuadhach ud ach air a shon sin chan eil fhios nach robh dìon

[TD 122]

oirre nach robh follaiseach do’n t-sùil nàdurra.

Bha i suas ri dà bhliadhna a’ fuireach anns an eilean nuair a thuit a’ bhuille chràiteach a thug caochladh air cùrsa a beatha, agus faodar a ràdh, camadh air a crannchur. Chaidh a piuthar agus an duine a mharbhadh a’ dol a stigh do Lunnainn leis a’ chàr aca. Thàinig fios gu Móir; dh’ fhalbh i air ball sios do Shasuinn, agus nuair a thill i bha Coinneach beag, an gille aig a piuthar, còmhla rithe.

Le ’aodann socair, fhalt bachlach, dualach, agus a choltas neochiontach shaoileadh duine gur h-e fìor aingeal a bh’ anns a’ ghille. Bha e rud beag diùid an toiseach, ach cha b’fhada gus an do dh’ fhalbh sin, agus an d’ thàinig, mun d’thubhairt na seann daoine, “na bha gu h-iosal am follais.” Dh’ fhàs e mi-mhodhail. Bha e fuaimneach, tartarach, àrd-labhrach, nuair a dh’ iarrte air a bhith sàmhach. Bhiodh Mór a’ gabhail a lethsgeil mar a b’fheàrr a b’urrainn dhith, agus a’ feuchainn ri smachdachadh, ach cha robh sin furasda.

Nuair a chaidh Coinneach dha’n sgoil cha b’ann na b’fheàrr a chaidh cùisean. Bha dùil aig daoine nuair a mheasgaicheadh e ri balaich eile gun cailleadh e trian de’n ghleadhraich fhéineil a bha fuaighte ris, ach cha b’ann mar sin a bha, idir. Bha mar a chanar, “stiall” de rud nach robh ceart anns an nàdur aige, agus a réir coltais, cha ghabhadh e toirt ás.

“Chan eil fhios a’m de’n seòrsa creutair a th’ ann,” ars’ Alasdair Ruadh ri ’nàbaidh, Seonaidh Post.

“Chan eil na agam-sa,” fhreagair Seonaidh. “Ach gu fìrinneach tha mi duilich airson piuthar-a-mhàthar.”

“Mur do mheall mo bharail mi tha dìol aice ri dhèanamh leis. Bithidh beag an asgaidh aice dhe’n trusdar mu faigh i bharr a làmhan e.” B’e so beachd Alasdair.

Co-dhiubh thriall na bliadhnaichean gus an robh Coinneach deiseil anns an sgoil, agus a’ dol a thòiseachadh air cùrsa fòghluim anns a’ cholaisde. Bha piuthar-a-mhàthar

[TD 123]

airson a h-uile cothrom a thoirt dha.

An oidhche mun do dh’ fhalbh e thug i comhairle ghlic, ghaolach air, agus bha i fada gun chadal an oidhche sin ’s i ’g ùrnaigh air a shon.

Aig a’ chidhe anns a’ mhadainn bha Mór ’na seasamh a’ coimhead an déidh a’ bhat-aisig mhóir a bha nis air faighinn fo h-uidheam ’s a bha mach an caolas cumhann le Coinneach air bòrd. An déidh dha’n iùbhraich ghasda a dhol á fianuis timcheall Sgeir a chàrnain, thionndaidh i gu falbh dhachaidh, na deòir ’na sùilean ’s reachd ’na h-amhaich.

Cha robh i fada gun litir fhaighinn bhuaithe. Leugh i rithist ’s a rithist i. Litir ghealltanach. Bha Coinneach toilichte. Bha Glaschu a’ còrdadh ris gu math. Dh’ iarr e air piuthar-a-mhàthar gun a bhith fo iomagain mu dhéidhinn; gheibheadh e air adhart gun teagamh.

Bha na trì bliadhna a lean, an déidh sin duilich do Mhóir. B’ éiginn dhi tòiseachadh air caonadh airgid, oir bha i cur, cha mhór, a h-uile sgillin a bha i dèanamh gu Coinneach.

“Feumaidh an còta so bliadhna eile a dhèanamh dhomh,” theireadh i rithe fhéin. “Agus feumaidh mi mo bhrògan ruadh a chur chun a’ ghriasaiche a rithist — chan urrainn dhomh paidhear ùr fhaighinn mar a bha dùil agam.” Air uairean eile. “Chan urrainn dhomh a dhol gu ‘van’ a’ bhùidsear an diugh. Nì mi ’n gnothach le uighean air mo dhinneir.”

Gun teagamh bha bocsa-airgid aice shuas ’na seòmar-leapa, ach bha ’n t-airgead sin air a chuir air leth airson an ám anns nach biodh i air chothrom cosnadh a dhèanamh. Cha robh math dhi beantail dha.

Cha robh Coinneach a nis a’ sgrìobhadh ach glé ainneamh, agus bha sin ’ga goirteachadh gu mór. Agus, nuair a sgrìobhadh e, bha i tuigsinn, le bhith “leughadh eadar na sreathan” gun robh e air tòiseachadh ri sealltamn sios oirre-se ’s air an eilean bheag anns an robh i

[TD 124]

còmhnaidh. Bha ’m baile mór cho greadhnach; bha e cho seasgair; cho trang leis gach seòrsa toileachas-inntinn. Bha companaich uailleil aige; cha robh ùine aige, uair sam bith, airson tighinn dhachaidh. Dh’fheumadh e dhol còmhla ri chompanaich leòmach; bha iad ’ga chuireadh còmhla riutha dh’ ionnsaigh an dachaidhean fhéin cho tric, ach cha b’fhiù leis-san duine dhiubh a thoirt dhachaidh do Fhlodaidh. Bha’n t-àite cho fada air ais ’na shùilean!

Thàinig atharrachadh air Móir. Dh’ fhàs i tana, bàn airsneulach. Dh’ fhalbh an deàrrsadh ás a sùilean. Aon latha nuair a chaidh Bean Alasdair Ruaidh a stigh do’n tigh aice fhuair i ’na sineadh air an ùrlar i, a falt air tuiteam a nuas air a guallainn agus a bilean gorm, teann. Bha cnead aice gun lasachadh. Mar gu mothaicheadh i gun robh neach ’na còir tharraing i ospag agus dh’ fhosgail i sùilean.

“Druthag uisge,” arsa ise gu fann.

An uair a dh’ òl i ’n deoch fhuair i beagan neart.

“Tha mi dol a lìonadh botul-teth dhuit ’s théid thu ’nad shìneadh ’s an leabaidh gus am faigh mi ’n doctair.”

Thàinig rughadh anmhuinn ’na gruaidh.

“Chan eil feum agam air an doctair …”

Thog an té eile a làmh, gu luath.

“A nis! Tha an làn-ám agad an doctair fhaicinn. ’S fhada o bha còir agad a bhith air a dhol thuige. Na can an corr. Chan éisd mi!”

Chrath an doctair a cheann nuair a chunnaic e Mór ’s cheasnaich e gu mionaideach i.

“Feumaidh sibh tuilleadh fois a ghabhail, agus feumaidh sibh a bhith math dhuibh fhéin. Gabhaibh bhur biadh gu riaghailteach a h-uile latha. Cuiridh mise botal thugaibh a chuidicheas sibh, ach feumaidh sibhse bhur cuid fhéin a dhèanamh. Bithidh Bean Alasdair an so a’ cumail sùil a nall oirbh’ nach bi?”

“Bithidh, gu dearbh,” fhreagair Bean Alasdair. “Is

[TD 125]

math is airidh i air rud a dhèanamh rithe.”

An ceann beagan sheachdainnean bha Mór, a réir choltais, air a h-aiseag air ais gu a slàinte àbhaistich. Thug an doctair stuth dhi a rinn feum dhi, agus bha na nàbaidhean anabarrach coibhneil rithe. Bha feòil, iasg sitheann ’us lusan-gàraidh a’ tighinn da h-ionnsaigh o gach taobh. Bha ’n doctair air a bhith bruidhinn ri Bean Alasdair Ruaidh ann an uaigneas.

“Tha inas fheàrr,” ars’ esan. “Nì i ’n gnothach a nis — le faiceall. Ach cha toil leam a ràdh ciod a dh’fhaodadh tachairt nan tigeadh ni aithghearr sam bith ’na rathad. Ni a chuireadh dragh oirre. Droch naidheachd, no leithid sin.”

Thàinig fios o Choinneach gum biodh e dhachaidh aig an Nollaig ’s gum fanadh e aig an tigh gu toiseach na Bliadhn’-ùire. Chuir so spionnadh nuadh ann am Móir. Bha i ’g amharc air adhart a latha ’s a dh’ oidhche ris an ám.

Mu dheireadh thàinig an latha mór, agus còmhla ris thàinig Coinneach. Cha b’urrainn piuthar-a-mhàthar a sùilean a chumail dheth! Na barail-se bha e air a dhol ’na dhuine; neartmhor, fearail. Ach bha muinntir an eilein a’ faicinn rud ’na ghnùis nach robh còrdadh riutha, ’s a’ cluinntinn pong air choireigin ’na chòmhradh nach robh ri ’n càil. Cha sealladh e dìreach ’s an dà shùil air duine sam bith, agus nuair a bhruidhneadh e ri sheann nàbaidhean ’s ann gu tàrcuiseach, mar neach a bha ’ga mheas fhéin fada os an cionn.

“Cuiribh beachd air mo bhriathran — ’s e droch isean a tha ’n sud,” arsa Seonaidh Post.

“Cha tig ás a’ phoit ach an toit a bhios innte” fhreagair Alasdair Ruadh.

Feasgar àraid eadar Nollaig ’us Bliadhn-ùr chaidh Mór a null a choimhead air Bean Alasdair a bha air a cumail a stigh le droch fhuachd. Dh’fhàg i Coinneach ’na shuidhe aig an teine a’ sgrìobhadh litrichean.

[TD 126]

Chòrd an céilidh rithe gu math, agus ar leatha, am feadh a bha i ’na suidhe an tigh Alasdair Ruaidh gun robh cupan a sòlais a nis làn! Bha i ’ga faireachdainn fhéin a measg a càirdean; muinntir a bha ’ga gràdhachadh ’s aig an robh cùram dhith, Agus nuair a rachadh i dhachaidh an nochd, smaointich i, cha b’ann gu tigh gun solus gun teine, oir bhiodh Coinneach a stigh roimpe!

Ach cha b’ann mar sin a bhà. Air m’ fhacal cha toigh leam a’ chuid so dhe’n sgeul, ach feumar a dhol air adhart leatha chun na crìche agus an fhìrinn innse.

Nuair a ràinig Mòr an Drochaid Bheag chunnaic i gun robh an tigh gun leus soluis ann. Ghreas i a ceum. Ciod idir a bha ceàrr? Càite ’n robh Coinneach. Bha h-anail na h-uchd agus slaic aig a cridhe nuair a ràinig i ’n dorus.

Aon uair ’s gun d’fhuair i stigh sheas i mionaid, a làmh suas gu a broilleach. Chuir i air an solus. Cha robh ri fhaicinn ach mi-riaghailt. Bha bonn an dreasair fosgailte; bha am preasa-daraich fosgailte, bha coltas gun robhar a’ rannsachadh air feadh an tighe airson rudeigin. Ach ciod? Cha b’fhada gus an d’fhuair i fios. Bhuail a cas ann an rudeigin air beulaibh an teine, ’s sheall i sios. Bha am bocsa-airgid aice ’na spealgan fo na casan, agus na bha ’na bhroinn air a spuinneadh. Sheall i sios do’n trannsa. Cha robh sgial air a’ chòta no air an ad aig Coinneach. Chaidh gaoir fhuar troimh a colainn gu léir, ’s dh’ fhairich i an lùths a falbh ás a glùinean …

’S e feasgar Latha na Bliadhn-ùire a bh’ ann. Shuas an staidhre ’na seòmar bha Mór anns an leabaidh far an robh i air a bhith on a thacair an tubaist àmhgharach.

’S ann lapach a bha i, a’ sìor shioladh air falbh, ach bha h-inntinn soilleir fhathast. Bha Bean Alasdair Ruaidh ’na suidhe ri taobh ’na leapa, ’s greim aice air a làimh.

Dh’ fhosgail i a sùilean.

“Dé ’n uair a tha e, Churstaidh?”

“Tha e faisg air ceithir uairean, a Mhór, a ghaoil.”

[TD 127]

“Tha’ ghrian a’ dol fodha … Cha bhi … e fada … tuileadh … Saoil am bi?”

“Cha bhi.” Bha crith ann an guth Bean Alasdair, agus thug i fàsgadh air làmh a ban-charaid. Bha i feuchainn ri cumail oirre fhéin ach cha robh e furasda.

“Tha mi toilichte gur h-ann mar so a tha, a Churstaidh … Bha mi fàs … cho … ’s an t-saoghal … Na bi caoineadh idir … Tha dòchas agam … gu bheil mi … ullaichte … airson falbh …”

Shèolaidh an guth air falbh gu claoidhte; tharraing i anail fhada, agus cha do ghluais i tuilleadh.

[TD 128]

Cord tri-fhillte

Sheall Ceit a null air a’ bhàgh. Chòrdadh e rithe a dhol sios gu oir na mara. Cha robh fhios aice ciod idir a chuir an t-iarrtas so air a siubhal an dràsda. Gus an fhìrinn innse cha robh fhios aice ciod a chuir a nuas do’n àite so i co-dhiubh. Nuair a chaidh Dùghall a bhàthadh anns an dearbh bhàgh so o chionn trì bliadhna bhòidich i nach fhaiceadh an Cleit uaine gu bràth tuilleadh i.

Nuair a thachair an tubaist ’s a dh’ fhàgadh leatha fhéin i chaidh i dh’fhuireach còmhla ri piuthair, Màiri, anns a’ bhaile mhór agus bha iad glé mhath dheth an sin; iad le chéile ag obair ’s deagh dhachaidh aca, ach cha robh Ceit toilichte. Bha an-fhois àraid air greim a dhèanamh oirre. Thàinig brosnachadh ’na h-inntinn gus a dhol air ais do’n Chleit uaine — do’n tigh bheag bhòidheach a b’àbhaist a bhith aice fhéin ’s aig Dùghall nuair a phòs iad an toiseach. Ged is iomadh uair a thubhairt i rithe fhéin nach b’urrainn dhi ri maireann, uiread is amharc air an tigh no air a’ bhàgh, bha i mar gum biodh i air a stuigeadh le cumhachd air choireigin gus tilleadh air ais.

Bha daoine a’ falbh ’s a’ tighinn os cionn a’ bhàigh ’s sios chun na mara ach cha robh i ’gam faicinn no gabhail suim sam bith dhiubh. Bha a h-inntinn air ais anns na làithean a dh’ fhalbh. Dùghall. A’ bheatha a bha aca anns a’ Chleit uaine mun d’thàinig an driod-fhortan a thilg fodha anns an dubh-aigean i.

Thàinig dithis bhalach, mu dhusan bliadhna dh’ aois a nuas o’n chladach. Bha iad a còmhradh ri chéile ’s a’ gàireachdainn mu rudeigin. Bha am falt aca fliuch, a’ deàrrsadh anns a’ ghréin. Mar gum biodh iad air a bhith muigh air a’ mhuir. Thuit neul dorcha de shearbhadas air a h-anam trom, oir chuimhnich i gur h-ann a’ sàbhaladh

[TD 129]

balach beag a chaill Dùghall a bheatha anns a’ bhàgh so. Bha am balach air a bhith grunnachadh ann an linne dhomhain ’s thug am muir bharr a chasan e. Bha e ann an cunnart a bhith air a sguabadh a mach do’n chuan mhór nuair a shnàmh Dùghall d’a ionnsaigh. Thàinig laige air am feadh a bha e snàmh (cha robh fhios an e tinneas-cridhe no ciod) agus bhàthadh e. Thàinig geòla bheag an rathad agus chaidh an gille a shàbhaladh.

’S e aon de nithean diomhair na beatha so a bha anns a’ chùis. Carson no ciamar a thachair a leithid sud do Dhùghall? ’S e snàmhaiche neartmhor a bh’ ann; duine àrd, làidir, fearail. Cha shaoileadh neach gu bràth gun robh gaiseadh sam bith ann. Ach sud mar a thachair, agus cha robh uair a smuainicheadh Ceit air a’ chùis nach robh i mothachail air feirg ’us àr-a-mach ’na cridhe an aghaidh an Uile-chumhachdaich airson an riaghlaidh so. Fearg ’us àr-a-mach a bha cur eagal oirre leis mar a bhuadhaich iad air a h-inntinn ’s mar a mheasgaich iad leis a’ bhròn air nach d’thàinig lùghdachadh ré nan trì bliadhna fada, falamh.

Bha Seòras, caraid Dhùghaill, coibhneil rithe anns na làithean duilich ud. A cheart cho coibhneil ’s a bhiodh a bràthair nam biodh bràthair aice. Ghabh e air fhéin an t-adhlacadh ’s a leithid sin. Chùm e’ shùil air Ceit fad na h-ùine agus is esan a chaidh sios còmhla rithe do’n bhaile mhór far an do libhrig e sàbhailt do a piuthair i. Riamh o’n uair sin bha i cluinntinn bhuaithe air uairean; litrichean tuigseach, toinisgeil, ’s ni air choireigin ag amalachadh troimh na briathran a bha foillseachadh gun robh greim aig an sgrìobhaiche air rud nach buineadh idir do’n t-saoghal dhiombuan so.

Bha fhios aice gun robh Seòras na fhear-dreuchd anns an Eaglais ’s gun robh e dèanamh móran airson chloinne, sheann daoine agus dhaoine bochda. ’S ann de mhuinntir a’ Chleit uaine a bha e agus ’s e bha treòrachadh na seinn anns an eaglais bhig ud shios faisg air a’ chladach. Chit-

[TD 130]

headh i an stiopull aice o’n àite ’n robh i ’na seasamh.

Nan robh an creideamh a bha aig Seòras aice fhéin, smaointich i, ’s dòcha nach robh an searbhadas ’s an fhearg so air tàrmachadh ’na h-anam.

Ged a bha seachdain on a thàinig Ceit chan fhaca i Seòrsa fhathast, agus on a bha i air a bhith smaointeachadh air — ann an co-cheangal ris na làithean a dh’ fhalbh — ’s ann a thug i leum aisde nuair a chunnaic i e tighinn ’na coinneamh timcheall a’ bhearraidh os cionn na mara.

Rug e air làimh oirre gu teann, dùrachdach.

“Ciamar a thà thu, Cheit?”

“Tha gu math, taing dhuit, a Sheorais. Tha mi ’n dòchas gu bheil thu fhéin air dòigh?”

Rinn e gàire ceanalta.

“Tha, gu dòigheil, a Cheit. Gus an fhìrinn innse dhuit cha mhór nach ann a bhios mi smaointeachadh uaireanan nach eil ùine agam air a bhith air a’ chaochladh! Tha mi air mo chumail a’ dol — ach ’s math sin!”

Bha tuilleadh seanachais eatorra agus mu dheireadh thubhairt Seòras:

“Feumaidh mi falbh a nis, a Cheit, ach bha mi smaointeachadh …”

“Seadh?”

“S dòcha gum faic mi anns an eaglais thu, madainn na Sàbaid?”

Stad Ceit. Cha robh dùil aice … Ach air a shon sin carson nach rachadh … Chuireadh e seachad greis dhe’n ùine dhith … an ùine a bha laighe air a làmhan cho mór, agus gu sònraichte Latha na Sàbaid. Bha Seòras air a bhith cho math dhi, agus sin ann an dòigh cho ciallach ’s cho glic. Cho grinn ’na dhéiligeadh rithe. Nan toireadh e toileachadh sam bith dha nach fhaodadh i dhol do’n eaglais? Bha i ann an ioma-chomhairle airson mionaid, ach mu dheireadh thubhairt i:

“Ceart! Bithidh mi anns an eaglais Latha na Sàbaid ma

[TD 131]

bhios a h-uile n gu math.”

Agus an sin dhealaich iad.

Air ais ’na h-aonar anns an tigh ghabh Ceit an t-aithreachas. Carson air an t-saoghal mhór a gheall i dhol do’n eaglais? Cha robh i ’g iarraidh coinneachadh ri muinntir a’ bhaile no companas sam bith a dhèanamh riutha. Cha robh i’ g iarraidh duine ’na còir. ’S ann a dhùisg ni sònraichte ’na h-inntinn an aghaidh Sheòrais. Bha e gabhail cus dànadais air an eòlas a bha eatorra. Dh’ fheumadh i a mhi-mhisneachadh anns na nithean ud, an déidh so. ’S cinnteach gum feumadh i dhol do’n eaglais mar a gheall i, ach b’e cheud uair agus an uair mu dheireadh e!

Nam faigheadh muinntir a’ Chleit-uaine a stigh aon uair oirre cha bhiodh fois tuilleadh aice. Bhiodh cuireadh ’ga thoirt dhi an sud ’s an so, agus bhiodh daoine tighinn do’n tigh a choimhead oirre. Bhiodh iad a’ briseadh a stigh a h-uaigneachd. Chrath i ceann gu gramail. Cha dèanadh e ’n gnothach idir. O so a mach bha a slighe anns an t-saoghal gus a bhith aonaranach; cha robh i tuilleadh a’ dol a phàirteachadh a beatha ri neach eile. Chaidh a goirteachadh aon uair mar thà, ann an lorg a bhith gràdhachadh neach — cha tachradh e tuilleadh. Dhèanadh i cinnteach as a sin.

Thàinig madainn na Sàbaid. Chaidh Ceit do’n eaglais. Cho luath ’s a bha ’n t-seirbhis seachad rinn i air a’ gheata ’s air an rathad mhór ’na deann. Cha robh i dol a bhruidhinn ri duine sam bith.

Chuala i guth ag éigheach dhi agus nuair a thionndaidh i chunnaic i Seòras agus gille beag a’ coiseachd a nuas còmhla, as a déidh.

“Fuirich, mas e do thoil e, Cheit. Cha chùm mi fada thu. Tha mi airson gun coinnich thu fhéin ’s Freadaidh a chéile.”

Ghlac i h-anail. Freadaidh … An gille a bha Dùghall ag oidhirpeachadh air a shàbhaladh nuair a chaidh a

[TD 132]

bhàthadh. An gille air sgàth an robh ise cho aonaranach ’na beatha a nis! Dh’ fhàs a h-aodann bàn. Cha robh i ’g iarraidh an gille a choinneachadh — bhioth a leithid sin de chòdhail fada ro chràiteach dhi! Duine sam bith, bean no pàisde sam bith — ach Freadaidh! Nach e Seòras a bha gun tuigse! Nach ann aige a bha bhathais! Nach e bha cruaidh-chridheach! Bha fhios aige glé mhath ciod a bhuaidh a bhiodh aig a leithid sin de choinneachadh oirre. Mar a dh’ fhosgladh e na lotan a bha cho duilich an slànachadh co-dhiubh. Gun aon fhacal ri Seòras na ris a’ ghille thionndaidh i air falbh, agus cha mhór nach do ruith i sios an rathad agus gun i faicinn glé mhath càite ’n robh i a’ dol.

Feasgar Di-luain thadhail Seòras oirre. An déidh beagan seanachais mu nithean cumanta thubhairt Ceit gu grad:

“Chan eil mi dol a dh’ iarraidh ort mo leth s geil a ghabhail airson mar a rinn mi aig an eaglais an dé. Dh’ fhuiling mi móran nuair a bhàthadh Dùghall — bu chòir dhuit sin a thuigsinn. Chuir mi romham nach iarrainn gu bràth tachairt ris a’ ghille a bha ’na aobhar air an tubaist. Cha do dh’ atharraich mi m’ inntinn idir, a Sheòrais — cuimhnich air a sin.”

“Tha mi duilich, a Cheit,” fhreagair Seòras gu séimh. “Ach chan eil anns a’ Chleit-uaine ach baile beag, agus ma tha thusa a’ dol a dh’ fhuireach ann tha fhios gun coinnich thu fhéin agus Freadaidh luath no mall. Freadaidh bochd; chan eil athair no mhàthair beò ’s tha e fuireach shuas ann an Tigh-dìlleachdan. Chan eil an corr àite aige …”

Thog i làmh a’ cur stad air.

“Tha fios agad a nis mar a tha mi faireachdainn mu’n chùis! Chan eil mi ’g iarraidh coinneachadh ris a’ ghille. No, airson sin, ri duine sam bith eile anns an àite so! Chan eil mi ’g iarraidh ach fois ’us sàmhchair ’nam dhachaidh fhìn. Cha leig thusa leas a bhith feuchainn ri truas

[TD 133]

a dhùsgadh annam ri Freadaidh na ri neach eile; tha gu leòr agam le mo thrioblaidean fhìn. Agus a nis a Sheòrais, feumaidh mi iarraidh ort falbh.”

An uair a dhùin an dorus as a dhéidh thàinig seòrsa de chuairt oirre. Dh’ fhairich i falmhachd uamhasach. Cha tigeadh Seòras na còir tuilleadh an déidh mar a bhruidhinn i ris! Shuidh i sios ri taobh an teine agus, gun rabhadh sam bith, thòisich i air caoineadh gu goirt — ospagan trom, sàraichte a dh’ fhàg lag, claoidhte i.

Nuair a chiùinich i thòisich i air meòrachadh. Bha i fada, fada ceàrr anns an t-sealladh a bha aice air gnothaichean. Dhéilig i gu neo-ghrinn ’s gu neo-bhàigheil ri Seòras, a deagh charaid, agus ris a’ ghille. Bha i claon, crùpte anns an nàdur. Chan e sud an seòrsa dòigh anns an iarradh Dùghall oirre amharc air cùisean, nam biodh e beò. Bha esan cho carthannach, tròcaireach. Chan iarradh e neach, beag no mór, a ghoirteachadh. Gu h-aithghearr thiormaich i sùilean. Dh’ fheumadh i dhol an déidh Sheòrais agus maitheanas iarraidh air.

Nigh i h-aodann agus chuir i uimpe a còta.

Dìreach an uair a bha i dùnadh a’ gheata thug i ’n aire gun robh gille beag a nuas an rathad ’na coinneamh. Stad e ’s sheall e oirre gu diùid.

Sheall ise gu dùrachdach air-san. Bha e caol, luirgneach; aodann bàn, tana ’s breacadh-seunain air. ’S esan a bha ann a rithist — Freadaidh!

Chuir i mach a làmh d’ a ionnsaigh. Ciamar a thòisicheadh i air bruidhinn ris? Ciamar a dh’ iarradh i maitheanas air airson a liuthad smuain mhi-choibhneil a dh’ altram i d’ a thaobh, agus cho mi-thaitneach ’s a nochd i i fhéin dha an dé aig an eaglais?

Chuir an gille a làmh ’na làimh-se. Thàinig rughadh ’na ghruaidh.

“Bha mi tighinn a choimhead oirbh,” ars’ esan. “Bha mi dol a dh’ innse dhuibh cho duilich ’s a tha mi airson …”

Stad e gu grad.

[TD 134]

“Seadh? Airson dé?” dh’ fheòraich Ceit air a socair ’s greim aice fhathast air a làimh.

“Dh’ innis iad dhomh mar a dh’ éirich do’n duine agaibh air mo thàilleamh-sa, nuair a bha mi grunnachadh a muigh an siud.”

Stiùir e chorrag air a’ chuan, aig an aon ám a’ sluigeadh cnap ’na amhaich. Thàinig na deòir ’na shùilean.

“Thugainn a stigh còmhla rium,” arsa Ceit, ’ga threòrachadh a stigh air a’ gheata.

Shuidh Freadaidh anns a’ chathair mhóir ri taobh an teine, agus cha b’ fhada gus an robh iad a’ còmhradh ri chéile gu saor, nàdurra, mar gum b’ aithne dhaibh a chéile o chionn fada. Chuir Ceit air an coire.

Nuair a bha e air tòiseachadh air gaoirich chualas gnogadh aig an dorus. Bha Seòras ’na sheasamh air an àird-bhuinn.

“Gabh mo lethsgeil, a Cheit. Dh’ fhàg mi pasgan phàipearan an so nuair a bha mi stigh, roimhe. An toir thu dhomh iad, mas e do thoil e?”

“Thig a stigh, a Sheòrais,” ars’ ise. “Tha cuid-eigin an so a bhios toilichte d’fhaicinn!”

’S gann gun creideadh Seòras a shùilean nuair a chunnaic e Freadaidh ’na shuidhe gu dòigheil anns a’ chathair mhóir. Cha b’urrainn dha gun smaointeachadh cho dachaidhail ’sa bha e coimhead an sin! Cha do dh’ fhaighneachd e dad ach mhothaich e gun robh ceum Ceit na b’aotroime; gun robh an t-eu-dòchas air falbh ás a gnùis — agus bha e taingeil.

Shuidh e sios gu toilichte.

“Tha mi fhìn agus Freadaidh a’ dol a ghabhail ar tea a Sheòrais. Gabhaidh tusa do thea còmhla ruinn, tha mi’n dòchas?”

Gu cinnteach ’s e biadh cridheil, sunndach a bha aca leis a’ chuideachd anns an robh e. ’S e so an dithis a bu dòcha leis air an t-saoghal gu léir, agus bha e ’n dòchas gun tigeadh an t-ám fhathast anns am biodh an triùir aca còmhla, agus nach biodh dealachadh anm tuilleadh.



