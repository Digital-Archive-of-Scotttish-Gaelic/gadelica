[TD 207]

BARDACHD A BAIDEANACH
Domhnall Mac a’ Phearsain
Bàrd agus Eachdraiche

O chionn ghoirid tha grunn de làmh-sgrìobhainnean a bha air chall ùine mhór air nochdadh a rithist: fhuaireadh leabhrain-latha le Boswell anns na lobhtaichean ann an caisteal an Eirinn, agus bàrdachd le Byron ann an crùisle banca. Ann an dòigh rudeigin coltach ’sann air thuairmeas a thainig daoine air òrain is bàrdachd is làmh-sgrìobhainnean eile a sgrìobh Dòmhnall Mac a’ Phearsain faisg air ceud gu leth bliadhna air ais. Leig an <eng>Royal Scottish Corporation<gai> an Lunnainn dheth an togalach mhór a bh’aca dlùth ri Sràid <eng>Fleet<gai>; b’ann an sin a bha pàipearan Comunn Gàidhlig Lunnainn air an cumail, agus b’fheudar an toirt gu dachaidh ùir a chaidh a thairgse leis an Doctair McLuskey agus le Seisean Eaglais Chaluim Chille ann an Sràid Pont.

Aig àm na h-imrich chaidh na pàipearan a chur ann am bocsaichean-tea, ann am bucais ’s ann am pasganan eile, agus nuair a bha an obair seo a’ dol air adhart thainig aon phasgan ás a chéile agus lorgadh chan e mhàin na h-òrain aig an duine annasach seo a bha uair ’na sheàirdseant anns an 75mh Réiseamaid, ach cuideachd grunn de làmh-sgrìobhainnean air cuspairean eachdraidh agus sloinnidh. Tha làmh-sgrìobhainn ann le 30 duilleagan air eachdraidh chian nan Ceilteach, agus nan Cruithneach. Tha a rithist ann làmh-sgrìobhainn le 86 duilleag, le notaichean air na seann treubhan agus an ceangal a bha ga fhaicinn eadar iad agus na fineachan Gaidhealach, is mearachdan nan àrsairean, a bha gun eòlas air na cànanan Ceilteach, air an tearraideachadh. Tha na làmh-sgrìobhainnean a’ nochdadh eòlas farsaing air luchd-sgrìobhaidh sean agus nuadh.

’Si an fhianuis a th’anns a’ bhàrdachd, gun do rugadh am bàrd mu’n bhliadhna 1787, ann an “Lagan bhòidheach”. Chaidh e ris a’ chìobaireachd, ach aig aois ochd bliadhna deug roghnaich e musgaid

[TD 208]

an àite cromaig agus chuir e an ath cheithir bliadhna deug seachad anns an arm. Nuair a bha e anns a’ Ghréig, anns an arm, rinn e rannsachadh air na h-astairean a rinn luchd siubhail Hómair, nì a bha a’ togail connspaid, ach aig an aon àm lean e air a’ deanamh bàrdachd is òrain mu Bhàideanach a ghaoil.

Le inbhe seàirdseant thainig e mach ás an arm le peinnsean beag, phòs e Màiri Stacey á Richmond-on-Thames, agus chaidh e an gréim mar leabhar-reiceadair aig 54 Sràid Ebury, am Pimlico, fasig air far a bheil stéisean threanaichean Victoria an diugh. Anns a’ bhliadhna 1824 chuir e an clò, le taic nam fo-sgrìobhaidhean, <eng>Melodies from the Gaelic<gai>, agus ghabhadh gu math ris, ach an 1849 chan fhaigheadh e fo-sgrìobhaidhean gu leòr gus a’ bhàrdachd Ghàidhlig aige a chur an clò.

Bha ùidh aige ann an iomadh cuspair, agus iarrtas cobhair a thoirt do a cho-dhaoine. Bha e dèanadach ann an aobhar na h-eaglais Albannaich an <eng>Crown Court<gai>, bha e mar rùnaire Gàidhlig aig Comunn Gàidhlig Lunnainn (is James Logan, ùghdar an leabhair <eng>The Scottish Gael<gai>, mar rùnaire Beurla), agus bha e air fear de’n luchd-stéidheachaidh aig an <eng>London Correspondence Society<gai>.

Rinneadh an taghadh a leanas de na h-òrain leis a’ Phrofeasair Ruaraidh MacThómais, agus faodaidh na h-òrain an sgeulachd fhéin innse a nis.

Seumas Eóghan Mac a’ pharsuinn

Tiugainn leam do Ghleann nan Cuach
Air fonn “Kelvingrove”

Tiugainn leam do ghleann nan cuach,
Eamhair àluinn òg,
Far nach drùidh an osag fhuar
Eamhair àluinn òg,
Fa’ bheil cìob is canach blàir,
Sòbhrach ghealabhuidh ’s neònan bàn,
Agus mìle lus is blàth, Eamhair àluinn òg.

Gheibh sinn fàile nan subh-craobh,
Eamhair àluinn òg,
Cneas Cù Chulainn aig gach taobh,
Eamhair àluinn òg,

[TD 209]

Lus Rìgh Breatainn dlù mun cuairt,
Sìthean àrd agus fail-chuach,
Bàrr an fhraoich as deirge snuadh, Eamhair àluinn òg.

Chithear beàrnan-brìde buidh’,
Eamhair àluinn òg,
Cluinnear geumnaich a’ chruidh laoigh,
Eamhair àluinn òg,
Uiseag riabhach nam ponc réidh,
Drùchd na madainn air a sgéith,
Druid is smeòrach air gach géig, Eamhair àluinn òg.

Ròsan cruinn air drise geur,
Nochdadh éibhnis ris a’ ghréin,
’S gheibh sinn ann an gleann mo chrìdh,
Measa milis blasd gun dìth,
Nach faigh coimeas an lios rìgh, Eamhair àluinn òg.

B’òg a bha sinn anns a’ ghleann,
Feadh nan glacag snìomhach càm,
Sinn ag éisdeachd ceòl nan ian,
Dlùth fo sgàil nuair b’àirde a’ ghrian,
’S gach aon mhìghean bhuainn an cian, Eamhair àluinn òg.

Tric a dh’aidich sinn gu saor
Nach robh againne mar-aon
Ach aon bharail is aon spéis,
Ach aon anam is aon déidh,
’S ciamar sgaras sinn bho chéil, Eamhair àluinn òg.

Ach ged fhuadaichear mi bhuat,
’S ged a dh’eadar-thig an cuan,
Bidh mi guidhe thu bhi slàn
Gus an uair an tig am bàs, Eamhair àluinn òg.

[TD 210]

Mo Nighean Donn Bheadarrach
Air fonn “Ho ro mo chuid chuideachda . . .”

Luinneag:
Ho ró mo nigh’n donn bheadarrach,
’S neo-bheag orm do luaidh rium,
Ho ró mo nigh’n donn bheadarrach
Tha bòidheach faiteach leadanach
Gun fharraid a phear-eaglais
Dheanainn beadradh riut san luachair.

B’e m’aighear suidhe làmh riut,
An glacan gorm na Làirig,
Is anail nam beann àrda
Cur àilleachd ann do ghruaidhean.
Ho ró mo nigh’n . . .

Bhiodh Snìomhag shoilleir bhòidheach
Air grinneal mìn a’ crònan,
Bhiodh druid is coileach-smeòraich
Gu ceòlmhor air gach bruaich ann
Ho ró mo nigh’n . . .

Bhiodh mèilich mhaoth nan treudan,
Bhiodh crodh le’n àl a’ geumnaich,
Bhiodh langan binn an fhéidh
Mar ghuth éibhnis ann ar cluasan
Ho ró mo nigh’n . . .

Deagh-bholtrach blàth an fhraoich ann,
Pailt cìob is canach caoin ann,
’S bidh sòbhraichean san fhaoilteach,
Gun ghainn aig cloinn gam buain ann.
Ho ró mo nigh’n . . .

Gur lìonmhor sealladh glòirmhor,
Bho’n Tòrr gu Meall-an-dòmhnaich,
Bho Dhrumainn ghlais nam bò
Gu ruig còmhnard farsaing Chluaini
Ho ró mo nigh’n . . .

[TD 211]

Crag-Ubhai’s Dùn-dà-làmh ann,
Far an robh ’n Fhéinn ag àiteach,
Is Spé, nam bradan tàrr-gheal,
Mar sgàthan deàlrach buan daibh.
Ho ró mo nigh’n . . .

Gleann-marcai’ deas ri gréin ann,
An Tuilm is Easg-an-fhéidh ann,
Is Beinn-nan-sgaith ag éirigh
Os ceann gach beinn gu h-uasal
Ho ró mo nigh’n . . .

Tha nàdur uile gàirdeach
Cur fàilt air tùs an t-samhraidh:
Tha éibhneas le guth àrda,
Seinn ciùil ’s gach ball mun cuairt duinn.
Ho ró mo nigh’n . . .

Nach faic thu féidh nam fàsach?
Gach sonn a’s eilid làmh ris?
Is eòin na coille a’ tàladh
Am barr nam preasan uaine?
Ho ró mo nigh’n . . .

Gach beò rinn Rìgh na Gréine
’Se ’n dàn bhi dol gu chéile;
’S nach dlighe dhuinne géilleadh
Do’n lagh nach fheudar fhuasgladh?
Ho ró mo nigh’n . . .

Their cealgairean ’s luchd cràbhaidh
Gur peacadh nach faigh gràs
A bhi strìochdadh do ghuth nàduir
Nuair bhios an gràdh gar buaireadh.
Ho ró mo nigh’n . . .

Na creid an teagasg bréige
’Sann as cionta bhi ga éisdeachd;

[TD 212]

Bidh flaitheanas gu réidh dhut
Ged robh céile leat air cluasaig.
Ho ró mo nigh’n . . .

(Do chaileag a thuirt le feala-dhà gum b’fheàrr leatha dol do’n chailleachas-dubha na a bhi pòsda)


A Chomhairle
Air fonn “Ho ro Aonghais bi treun”

Luinneag:
Mo chaileag fad’s tha sinn òg
Na bi rium cho moiteil mu’d phòig,
Mur gabh sinn an cothrom ’s e againn,
Gur ni e theid ás bhuainn mar cheò.

’Se cuibhe do mhnathan an t-saoghail
Bhi deanamh mar rinn iad bho thùs;
Ge taitneach leinn blàthadh na craoibhe
’Se ’m meas a bheir aoibhneas is lòn,
Dean thusa mar rinn do chiad mhàthair,
Gun chiont, ann an gàradh nan ròs,
Is tionndaidhear d’ùr-bhlàth gu toradh
Nuair bhios tu le toileachas pòsd.
Mo chaileag . . .

Tha’n òige mar mhadainn a’ boillsgeadh;
’Si ’n aimsir gu aoibhneas ’s gu ceòl;
’Si ’n aimsir gu sùgradh ’s gu aighear,
’S nach dleasnach a chaitheamh air chòir!
Mar dean thu do réir mar tha nàdur
Toirt aithn do na h-uile neach beò,
Bheir feasgar dubh gruamach na h-aoise
Gu aithreachas faoin thu ’s gu bròn.
Mo chaileag . . .

Tha dathan do ghruaidhean-s’ an dràsda,
Mar chanach ’s mar bhlàth nan dris òg;
Do bhilean an lì mar a’ chàirneid.
Mar shneachda nan àrd do dheud bheòil.

[TD 213]

Na mulanan tuairneagach geala
Th’air d’uchd mar an eal’ air an òb,
Bu chulaidh thoirt bheadraich an sagairt
Gun chuimhn aig air achmhasan Phòil.*
Mo chaileag . . .

Tha thu cho dìreach ri gallan,
An coille nan darag ’s nan cnò;
Cuailein réidh, cuachagach, clannach,
Sùil mhìogach dhonn mheallach, rosg fòil:
Do mhal agus iteag an fhithich
Cho coltach ri dithis tha m’eòl,
’S chan ann gu bhi dìomhain a dh’fhàs thu
Am maise ’s an àilteach cho còrr.
Mo chaileag . . .

O cuimhnich an sgèimh gur nì diomain
A sheargas mar bhileig nach beò;
Bidh geamhradh na h-aoise ga milleadh
’S air ais dut cha tig ri do lò:
’S mur a gabh thu bhuam comhairle ghlic,
’S nach dean thu mar thig do mhnaoi òig,
Gun aidich thu tuilleadh is anmoch,
An cothrom a dh’fhalbh bhuat mar cheò.
Mo chaileag . . .

* Colos. III, 5.


Do Mhairi Nic Aoidh
Air fonn “Cha bhithinn buan ’s tu bhi bhuam”

Luinneag: 
Mo Mhàiri bhàn hog i ó,
’S mór a thug mi spéis duit,
Mo Mhàiri bhàn hog i ó.

Turas thug mi do Chataibh,
Fhuair mi tlachdmhor gu léir iad.
Mo Mhàiri bhàn &’ . . .

[TD 214]

Daoine còire sàr-dhiadhaidh
’S mnathan ciatfach làn céille
Mo Mhàiri bhàn & . . .

Ach ged a fhuair mi na Tuathaich
Mar clann uasal na féile
Mo Mhàiri bhàn & . . .

Thug mi galar leam dhachaidh
Dh’fhàg lag mi gun spéiread
Mo Mhàiri bhàn & . . .

Bha mi oich’ ann air banais
Mar ri caileagan beusach
Mo Mhàiri bhàn & . . .

’S dhrùidh saighead gheur chaol
Ann mo thaobh, o mhac Bheunais
Mo Mhàiri bhàn & . . .

Och! a Mhàiri NicAoidh
Gur mis’ tha claoidhte mu d’ dhéimhinn
Mo Mhàiri bhàn & . . .

Thug mi cion air chiad sealladh
’S chan eil comas dhomh thréigsinn
Mo Mhàiri bhàn & . . .

Gabh mo lethsgeul, a ghruagach,
’S na toir fuath dhomh na éirig
Mo Mhàiri bhàn & . . .

’M fear a chì ’s nach toir gràdh dhut
Chan eil blàths ann a fhéithean
Mo Mhàiri bhàn & . . .

Ceud beannachd is sìth leat
Gu là crìch agus éibhneas!
Mo Mhàiri bhàn & . . .

(Nota: Turas a chaidh mi do Chataibh nuair bha mi mu ochd bliadhan deug a dh’aois; bu bhana-chompanach dhomh air banais Màiri NicAoidh: caileag bhàndaidh, bheusach, shuairce agus bòidheach thar a chunnaic mi roimhe riamh.)

[TD 215]

Do Ghlinn Bhaideanach

Luinneag:
Seinn éibhinn ho ro hó
Binn éibhinn ho ro hó,
Seinn éibhinn ho ro hó
B’iad mo roghainn na glinn.

Ged is fhada bho thuath mi
’S tric mo smaointean ’s mo bhruadair,
Air na gleanntaibh ùr uaine
An cinn an luachair ’s an cìob
Seinn éibhinn . . .

Glinn nan coilltean ’s nam mòinteach,
Glinn a’ chorca ’s an eòrna,
Glinn nan agh ’s nan damh cròchdach,
Glinn an fheòir ’s a’ chruidh mhin.
Seinn éibhinn . . .

Glinn nan gruagaichean bòidheach;
Glinn nan sàr mhnathan pòsda,
Glinn nan aithrichean còire,
’S nam fear òga nach clì.
Seinn éibhinn . . .

Gleanna Marcaidh nan cas-shruth;
Gleanna Beannachar a’ ghlasraidh,
Gleann mo chrìdh, Gleann Pataig,
’S leam a b’ ait a bhi’n Gleann Truim.
Seinn éibhinn . . .

Gleann Tromaidh nan snìomhag; 
Gleanna Goineag caoin, grianach,
Gleanna Feisidh nan liath chearc
Seasgair, biachar, gun dìth.
Seinn éibhinn . . .

[TD 216]

A ghlinn Shiarthaoibh mo chàirdean,
Ged a b’ éiginn dhomh d’fhàgail,
Bidh tu ri’m mheomhair gach là,
Gus an do bhàs gun géill mi.
Seinn éibhinn . . .

Ge be ionad san tàmh mi.
’S ged nach fhaicinn gu bràth sibh,
Guidheam sonas, buan, làn,
Do ’r luchd àitich is sìth.
Seinn éibhinn . . .


Drumainn
Air fonn “Slàn iomradh do’n ùr-mhnaoi”

Nuair a dh’fhalbhas an fhuarachd
’S aimsir ghruamach nan ceò,
’S bhios crodh-bainne mu’n bhuaile
’S laoigh uaibhreach mu’n chrò,
Theid an spréidh ris a’ mhunadh
’S theid na cruinneagan leò,
’S gur làn ghreadhnach an iomain
A’ dol do Dhrumainn nam bò.

Gleann gréine, gleann éibhinn,
Gleann feurach gu leòr;
Gleann lusanach lurach
Far nach cluinnear guth bròin:
Gur làn mhealtainn toil-inntinn
Do gach nì a ta beò,
Do gach beathach is duine,
Bhi an Drumainn nam bò.

[TD 217]

Gleann coireanach aobhach
Nam fòidhreag ’s nan cnò;
Gleann gaganach fraochach
Far an taobhaich na h-eòin,
Coilich dhubh agus ruadha,
Air an suarach plaid fheòir;
’S muinntir bhàn nan cas mollach
Bhios a’ fuireach sa’ cheò.

Gleann sultmhor a’ bhainne,
Gleann glas nam meall mòr,
Muime chaomh nan each sùnndach
Nach dean dùdlachd a leòn:
Muim altruim nan caorach
’S ghobhar aotrom nan sgòr,
’S ghraidhean sliom nan céir geala,
Gum b’e ’n langain mo cheòl.

’S glan ’s gur soilleir na h-alltan,
Tha’n gleann nan ceud lòn,
Allt-ghearraig ’s Allt-luaithe
Nan cluaineagan gorm,
Allt-a-chaorruinn nan easan
Allt-Sheasgrian nam fròg,
’S fichead eile ’nan déidh sin
’Ruith gu Spé nan sruth beò.

’S lìonar aonach is cathar
Creag is carn agus tòrr,
Cumail dìon air a’ blàth-ghleann
Bho gheur-àileadh an reòt;
Agus Gairebeinn, a bhan-chinn,
Suas gu h-àrd anns na neòil,
Bàn-righ mhùirneach gach munaidh
Th’ann an Drumainn nam bò.

Chan eil strath ’s chan eil fuaran,
Tolman, uaine no còs,

[TD 218]

Anns an àirigh chaoin àghmhoir
Chuidich m’àrach ’s mi òg,
Ged a shiùbhlainn an cruinne,
Dh’iarraidh tuinneadh is lòin,
Nach fan sgrìobht air clàr m’inntinn
Fad mo bhi measg nam beò.


Cluith Bhall Chluaini
Air fonn “’S i mhisg a chuir a Nollaig oirnn”

Luinneag:
’S i mhire chuir an Nollaig oirnn,
Cha d’rinn i idir domail oirnn.
Bha subhachas, bha somaltas,
Bha cumunntas mun d’fhalbh i.

Ceud buaidh Thighearna Chluaini!
Gur suairce an Ceann-cinnidh e,
’Se lìonas na cuachan
Do’n tuath ’s do’n luchd leanmhainn.
’S i mhire chuir . . .

Nuair thàirnear fheara cròdha
Air cònard gu iomaineachd,
Cha tig an seisean còmhla
’San Eorp, airson calmachd
’S i mhire . . .

Gur luaith iad nan gluasaid,
Na ’n ruadh, anns na frìthean,
’S na mial-choin ga ruagadh,
Feadh chruachan is gharbhlach.
’S i mhire . . .

Bidh grùdairean sgìth
Tarrainn sith-uisg nam feadanan;
Bidh gleadhraich air pìosan
’S ceòl phìob ann mu anmoch.
’S i mhire . . .

[TD 219]

Le suairceas ’s le ceòl,
’S tric an còrn ga chur seachad ann:
’S tric slàinte bhan òga
Gan òl ann mum falbh iad
’S i mhire . . .

Cead-buaidh Thighearna Chluaini!
Gur suairce an Ceann-cinnidh e,
’Se lìonas na cuachan
Do’n tuath ’s do’n luchd-leanmhainn.

[TD 224]

CEART NO CEARR
le Walter Macken
(Eadar-theangachadh air sgialachd Bheurla leis, <eng>No Medal for Mat<gai>, le Iain MacDhòmhnaill)

Madainn àlainn. Bha cladach siar an eilein, grunn mhìltean bho oirthir na h-Eireann, ag éirigh ás a’ chuan ’na bhearradh cas creige. Air a bhàrr bha réidhlean de fheur goirid gorm. Cóig cheud troigh fodha bhrist am muir gu socair air sgeirean eagach dorcha. Air na bha fuaighte de chunnart san fhuaim, cha mhór nach robh e ’na thàladh. Bha’n Cuan Siar ciùin, sgaoilte gu fàire ghorm gun chrìoch.

Thàinig Mat o thigh a dh’ionnsaigh a’ bhearraidh seo, a’ coiseachd air na leacan cloiche smaointeachail fada bha còmhdach nan achaidhean. Bha na h-achaidhean ag éirigh suas ’nan leathad cas, is bha na leacan blàth air a bhonnan rùisgte. Bha briogais Ghaidhealach a’ tighinn gu lurgann air, agus bha i fhéin agus geansaidh tiugh dearg a chaidh fhighe dha a’ toirt an fhalluis a-mach air sa ghréin. Bha màileid-sgoile chanabhais ag éirigh ’s a’ tuiteam air a chruachan leis a’ choiseachd, ’s bha i toirt an rud gu chuimhne agus a cur gruaim eadar na sùilean donna.

Bha e doirbh gu leòr an rathad a dhìreadh. Uaireannan thigeadh air leum fiach an seachnadh e na drisean a bha ga fheitheamh eadar sgoran nan stallachan. Uaireannan sgrìobadh iad craiceann ruadh a choise ’s dh’fhàgadh iad sgròbag dhearg fala. Air gach taobh dhe thogadh na caoirich bheaga leis an aghaidh dhuibh, air a bheil feòil cho maoth, an cìnn a shealltainn air; ghluaiseadh iad an uairsin gu faiceallach air falbh, ga leantainn le’n sùilean beagan an déidh dha dhol seachad agus an uairsin a’ teannadh a rithist air coimhead airson na h-inghilt ghann a bha ri faighinn.

Bha Mat làn de mhothachadh cionta agus ana-ceartais, agus eadar an dà chuid bha chridhe glé throm. Tha thu sa sgoil, eil thu faicinn, dìreach mar a bha esan an dé. Faisg air deireadh an latha, àm cadalach,

[TD 225]

thug am fear a bha ri thaobh san t-suidheachan, Paid O Maoileoin, gun rabhadh sam bith fìor sgailc dha sna h-asnaichean. Thionndaidh Mat airson té thoirt dha air ais, ach mus d’fhuair e fiù’s aon bhuille bhualadh air siud a-nall am maighstir-sgoile ’s bhuail e Mat. Nuair a ghearain Mat nach robh e ceart a bhith ga bhualadh-san thug am maighstir dha téile. Ghearain Mat a rithist agus thug am maighstir — aodann cho dearg ri giomach air a bhruich — dha buille eile ’s dh’fhaighnich e dha robh e ’g iarraidh tuilleadh. Thuirt Mat nach robh e ’g iarraidh a’ chòrr. Air a rathad dhachaidh ás a’ sgoil, ’s e air ghoil leis a h-uile ana-ceartas a th’ann, tha Mat ag ràdh ris fhéin gun cuir athair ceart na tha ceàrr an seo. Tha athair comharraichte airson a bhith ’na dhuine ceart.

“Seadh,” thuirt athair nuair a dh’ìnns Mat dha mar a thachair, “agus bha maighstir sa cheàrr. Dé tha thu airson mise dheanamh — falbh suas agus an duine bhualadh? Nan deanadh a h-uile athair sin cha bhiodh sgoil air a fàgail air an t-saoghal.” Nach faodadh e dìreach ìnnse dha gun robh e sa cheàrr? Chan fhaodadh idir, thuirt athair. ’S dòcha gun robh trioblaid aig an duine bhochd le bhean, no ’s dòcha gun robh rudeigin aige an taobh a-stigh dhe a bha toirt àmhghair dha. Feumaidh sibh dìreach ìnnse dha gun robh e sa cheàrr, ma-tha, tha Mat ag ràdh. Ghabh athair an uairsin an fhearg is dh’éigh e gum biodh e air a dhalladh nan deanadh e leithid de rud — agus co-dhiù, ged a bha e ceàrr gun d’fhuair Mat sgailcean an dràsda, nach deanadh e cron sam bith air a chionn gun robh amannan ann roimhe seo nach d’fhuair e sgailceadh ’s a bha còir aige. Chaidh Mat ás àicheadh seo ’s choisich athair a-mach ás an tigh ag ràdh, “Mura falbh mi sgailcidh mi fhìn thu, ’s càite bi thu nuairsin?” Bha athair bharr a shiùbhlach a chionn nach bu toigh leis a bhith smaointeachadh air Mat a bhith ga dhochann, ceart no ceàrr, agus a chionn nach fhaodadh e, ’s e ’na dhuine rianail, falbh agus am maighstir-sgoile truagh a bhualadh.

Mar sin, chunnaic Mat gur h-e bh’anns an t-saoghal air fad fìor àite mì-cheart airson ghillean; nach robh ceartas ann idir idir nuair a dhiùltadh fiù’s d’athair seasamh suas air do shon. Sin bu choireach gun do choisich e seachad air dorus an tigh-sgoile an diugh mar nach biodh a leithid ann, agus gun do rinn e air bearradh àrd nan creag. Cha robh e air a dhèanamh riamh roimhe, oir bu toigh leis an sgoil, ach air Di-luain agus a’ chiad là an déidh nan làithean-saora. Agus eadhon ged a bha fios aige gun robh e sa cheart — feumaidh a h-uile duine cur an aghaidh an ana-ceartais air dòigh-eigin —

[TD 226]

dh’fhairich e gun robh e sa cheàrr, agus gun robh an là air cuid de mhaise chall, agus gun robh an t-saorsa seo a thagh e agus, ann an dòigh neònach air choreigin, cuibhreach oirre.

Nuair a fhuair e seachad air a’ chnap-starradh mu dheireadh eadar e is mullach a’ bhearraidh, sheas e is sheall e air ais. Chitheadh e an t-eilean gu léir sgaoilte ’na leathad sìos fo chasan. Shaoil e gun robh e air chumadh àirne muice. Chitheadh e na tràighean bàna, agus am muir an taobh thall dhiubh a’ ruighinn a-nùll gu tìr-mòr, agus tìr-mór fhéin falaichte fo smùdan liath-ghlas. Chan fhaiceadh e a thigh fhéin, ach chitheadh e an tigh-sgoile, ’s bha e duilich nach robh e ann — bhiodh iad ag ràdh nam <eng>multiplication tables<gai> dìreach mun taca-sa ’s bu toigh leis sin. Bu toigh leis cuideachd a bhith dol do ghàrradh na sgoile aig uair ’s a’ glamhadh a phìosan silidh fiach am biodh barrachd ùine aige airson a bhith cluiche chapaillíni chonamara, cleas far am biodh gillean beaga air druim nan gillean móra a’ fiachainn có bu luaithe.

Leig e osna: bha chridhe trom. Ach bha bhroinn falamh, ’s shìn e air an fheur ’s thug e na leabhraichean ás a mhàileid. Thug e nuairsin ás na pìosan a rinn a mhàthair dha airson a’ phleatha agus theann e air an ithe. Bha e mìorbhuileach mar a bha fios aig na faoileagan gun robh biadh faisg air làimh. A’ sgiamhail, dhùmhlaich iad mun cuairt air ás an adhar is o’n chreig, is rinn e spòrs dha fhéin a’ caith chùlan tarsainn air a’ bhruaich is a’ coimhead air an fhiaradh ’s air an toinneamh iongantach a bh’orra, agus air cho eireachdail ’s cho àlainn ’s a bha iad, a’ glacadh nan cùlan air an iteig.

Marbhaidh m’athair mi, smaointich Mat an uairsin, agus sheall e tarsainn air a’ mhuir, a’ smaionteachadh gur dòcha gum faiceadh e eathar ghiomach athar nam biodh athair ag obair an taobh-sa de’n eilean an diugh. Cha robh eathar ri faicinn. Cha mharbhadh athair idir e, smaointich e. Cha togadh e làmh ri Mat uair sam bith. ’Se mhàthair a bhiodh an còmhnaidh ga mhaoidheadh air cluais Mhat. Là air choreigin marbhaidh d’athair thu, Mhat, chanadh i. Aig an aon àm, bha fios aig Mat gun gortaicheahd an rud a rinn e athair, is dh’fhàg seo rudeigin duilich e. Thionndaidh e air a bhroinn, aodann seachad air bruaich na creige, is choimhead e air na stuaghannan a’ bristeadh air na sgeirean fada, fada shìos.

Bha greis mus fhac e an gluasad — gluasad critheanach, mu leth-cheud troigh fodha, air sgeilp cloiche. Shaoil e’n toiseach gur dòcha gur h-e isean faoileig a bh’ann, ach an uairsin, nuair a sheall e na bu ghéire, chunnaic e gur h-e bha gluasad ach coineanach, coineanach

[TD 227]

reamhar òg. Dh’éirich e gu ghlùinean leis an iongnadh. Coineanach leth-cheud troigh sìos aodann na creige! Ciamar a fhuair e ann? An do rug eun mór air ’na spuir ’s an do chaill e e, no an do ruaig madadh e gus an do thuit e ’s gun do stad e air an sgeilp ud shìos, no gu dé?

An streap mi sìos a dh’iarraidh a’ choineanaich? Sin an ath smaoin a thàinig ’na cheann. Smaoin uabhasach. Chaog e shùilean, a’ coimhead air a h-uile òirleach de’n chreig gu ruig an sgeilp. Nan tuitinn, smaointich e, a’ coimhead na b’fhaide sìos, far an robh na sgeirean dorcha, garg a’ feitheamh. Có dh’ionndrainneadh mi? Nach eil a h-uile duine ’nam aghaidh? Air a shon sin, bha chridhe air tòiseachadh ri bualadh gu làidir leis a’ bhoil. ’Se streap ainmeil a bhiodh ann.

Sheas e dìreach a nis, a làmhan air a chruachain, a shùilean a’ deàrrsadh. Nam fàgte an coineanach an siud, bhàsaicheadh e ’s cha bhiodh air fhàgail dhe ach na cnàmhan, no sguabadh eun leis e. Nan sàbhaladh Mat a bheatha, nach e bhiodh ’na ghaisgeach! Shreap mi sìos chreagan nuair a bha mi na bu lugha, smaointich e, ach cha deach mi riamh sìos oirre seo. Seo an té a b’àirde air an eilean.

Bha e fhathast ’na sheasamh nuair a thàinig an t-eathar timcheall rubha air a chùlaibh. Ach esan, chan fhac e i ’s cha chuala. Cha robh ach bhog-bhog aig an uidheam aice, a chionn nach robh i ach a’ dol air a socair troimh chaolas eadar sgeirean a dh’ionnsaigh dòrlach phutaichean a bha gluasad a-nùll ’s a-nall air an socair, ’s iad ’nan comharra air cléibh ghiomach.

Thug am fear a bh’aig an stiùir sùil suas is chunnaic e coltas gille shuas air mullach na creige. Thug e phìob ás a bhial is dh’fhan a bhial fosgailte leis an iongnadh. “Trobhad, a Thómais,” dh’éigh e ris an duine eile ’s esan a’ pasgadh bhall ’na meadhon. “An ainm an Fhreasdail, an e Mat agam-sa tha shuas an shiud?”

Thàinig Tómas a-nuas thuige, a làmh ri shùilean. “Gu sealladh Nì Math orm — ’se th’ann!”

“Dé th’e deanamh shuas an shiud?” dh’fhaighnich athair. “Tha còir aige bhith sa sgoil.”

An uairsin rinn athair Mhat airson éigh mhór a leigeil ás a sgamhan ach cha do leig e mach riamh i, oir chuir Tómas bois chruaidh ri bhial agus chaidh an éigh bàs, air a tachdadh. Thug Tómas a bhois air falbh is sheas an dithis aca an sin, a’ coimhead suas, an t-eagal gan cumail gun ghluasad, am falt ag éirigh air cùl an amhaichean ’s iad a’ faicinn a’ ghille gun dragh air ga leigeil fhéin a-nuas aghaidh na creige.

[TD 228]

“A Thì Naoimh!” ars athair Mhat, ag ochanaich air a shocair.

“Nam biodh tu air éigheach bha thu air clisgeadh a chur air,” thuirt Tómas ann an sanais.

“Tuitidh e! Th’e ás a rian! Dé th’air tighinn air?” dh’fhaighnich athair Mhat ’na éiginn, a shùilean air an socrachadh gu cràiteach air a’ chruth bheag a bha teàrnadh aghaidh chas na creige. Leis a’ gheansaidh dhearg, bha e uile-gu-léir ro fhurasda fhaicinn.

“Uighean eun no rudeigin,” arsa Tómas. “A Thì Naoimh, chan fhaca mi duine riamh a’ streap air a’ bhìdeig ud. Marbhar e!”

Shlaod athair an ailm thuige airson an t-eathar a chur a-steach gu bonn na creige. Ghleac Tómas ris is chuir e’n ailm bhuaithe, is thionndaidh an t-eathar a-mach a rithist. Stad e gach uidheam.

“Bheil thu ás do chiall?” dh’fhaighnich e. “Chan fhaigh thu faisge leth-cheud slat air an àite. Tha làn ìseal. Bheil thu son sinne mharbhadh cuideachd?”

“Tuitidh e? Tuitidh e!” aig athair Mhat.

“Ma thuiteas e nis,” arsa Tómas, ’s an fhearg air ris a’ ghille, “chan fhaigh thu ach a chorp. Tha na sgeirean ris.”

“A Thì Naoimh!” ars athair Mhat.

Bha cridhe Mhat a’ dian-bhualadh is bha bhial tioram. A dh’aindeoin sin, bha iolach ’na bhroilleach. Bha e toilichte gun robh e cas-ruisgt. Bha ordagan-móra iongantach, mar a dh’fhiachadh, mar a thomhaiseadh iad agus mar a ghreimicheadh iad air sgor chumhang. Cha mhór nach robh aghaidh na creige uile-gu-léir ’na graineal daingeann, ach chaidh a sgoladh iomadh uair, àrd ’s gun robh i, le tonnan uabhasach. Bha an sàl air gach àit anfhann a lorg, agus an siud ’s an seo bha e air na badan laga sa chloich a sguabadh leis. Mar sin, bha gàgan innte airson corragan caola Mhat ’s airson nan òrdagan cruaidhe aige. Air a shon sin, dh’fhaodadh an t-eagal tighin ort, smaointich e, mura biodh tu air streap sìos chreagan roimhe seo. Bha fios aige càite robh e dol, ach cha robh e airson sealltainn sìos a dh’fhaicinn. Crochte ris a’ chreig mar chuileig, leig e sìos e fhéin mean air mhean gus am faca e fodha, air fhiaradh, le shùil dheas, ceann na sgeilpe far an robh an coineanach ’na chrùban.

Shìos anns an eathar bha athair am meadhon ùrnuigh. Shaoil e gum fairicheadh e gach ròineag fuilt a’ fàs liath air a cheann. Fhuair e beagan faothachaidh nuair a chunnaic e casan a mhic a’ fiachainn airson sgeilpe agus an uairsin gan socrachadh fhéin oirre.

Bha Mat glé thoilichte a chasan fhaireachdainn air creig dhaingeann, ged a bha an sgeilp glé chumhang. Chaidh an coineanach chun

[TD 229]

a’ chinn a b’fhaid air falbh dhith, taobh na làimhe deise, ach bha e fhathast far an ruigeadh làmh Mhat air. Leig Mat a bhodhaig sìos air a shocair, greim aig air aghaidh na creige le làimh cheàrr is e sìneadh airson a’ choineanaich leis an té dheis.

Rug e air bian a’ choineanaich. Na gluais, na gluais, ghlaodh Mat ris ’na chridhe, no cuiridh tu an dithis againn ris a’ chreig. Ghabh e greim teann air. Dh’fhàs corp a’ choineanaich rag. Air a shocair, thog Mat e is chuir e gu cùramach e sa mhàileid-sgoile a bha fosgailte ri chruachan, is dhùin e mhàileid.

Leig e anail airson treiseig. Bha e faireachdainn glan a-nis. An uairsin tharraing e anail mhór dhà no trì thursan, agus thòisich e air dìreadh suas air ais. Dh’fhuirich an coineanach glé stòlda sa mhàileid.

Bha athair a nis air a ghlùinean, a làmhan a’ falach a shùilean. “Dé th’e dèanamh a-nis, a Thómais?” bha e faighneachd. “An ainm an Fhreasdail, dé th’e dèanamh a-nis?”

“Tha e air a rathad suas,” thuirt Tómas gu socair. “Deagh sheansa gun dean e chùis air. Nach e gillean tha eucorach! Cha deanainn siud airson rìgh a shàbhaladh. Bidh fear ud ainmeil fhathast, mura crochar e.”

“Dia ga thoirt chun a’ mhullaich.” ars athair Mhat.

Air a’ chreig, bha Mat ag ràdh air a shocair ris fhéin, “Chan eil a bhith dol suas cho dona ri dol sìos.” A chionn gun teid agad air faicinn. Bha e coimhead cianail fad ás, air a shon sin. Bha ghraineal air a chorragan a riabadh. Bha an fhuil ás an dà chorraig fhada. Bha òrdagan a’ sileadh cuideachd. Dh’fhairicheadh e iad. Gu h-àrd, chitheadh e dhà no trì bhileagan de fheur gorm air an fhìor-mhullach a’ sméideadh dha. Tha mi tighinn, ghlaodh e riutha gun chainnt, le gàire. Fuirich gus am faic sibh. Ach dh’fhairich e an ùine glé fhada gus an do leig e làmh sìos air fionnarachd an fheòir, gus an do stad e, le cion analach, is gus an do shlaod e e fhéin mu dheireadh tarsainn chun a’ mhullaich.

Shaoil athair gun robh e air ùine cho fada ri bheatha chur seachad mus cual e Tómas a’ leigeil a-mach na h-analach a bha e cumail air ais, agus a ghuth ag ràdh le osna bheag, “Th’e tarsainn. Th’e tarsainn a-nis.”

Bha Mat a-nis ’na shìneadh anns an fheur, ga fhaireachdainn air a bhus. Bha dhòrn a’ bualadh na talmhainn. “Rinn mi’n gnothach! Rinn mi’n gnothach!” dh’éigh e mach cruaidh. Abair eachdraidh ri h-ìnnse, smaointich e, ach có chreideas mi? Ach dé’n deifir mura

[TD 230]

creid duine mi? ’Se streap mhór ainmeil a bh’ann, ’se gu dearbha.

An uairsin, o fhada shìos, chual e guth ag éigheach ’s ag éigheach. Sheas e agus choimhead e tarsainn air a’ bhruaich. O, athair agus Tómas. Bha e ’n dóchas nach fhac iad e streap sìos chun na sgeilpe. Mhurtadh athair e!

“Dé tha thu dèanamh? Dé’n aon donas tha thu smaointeachadh tha thu dèanamh?” chual e gu fann Tómas ag ràdh.

Bha iad air fhaicinn, ma-tha. An uairsin chuimhnich e air a’ choineanach. Chuireadh an coineanach cruth eile air cùisean. Air sàilleabh a’ choineanaich, bhiodh athair air a dhòigh. Bhiodh e air a dhòigh, fuirich thusa, ’s cha bhiodh guth air nach deach e dha’n sgoil. Dh’fhosgail e mhàileid, shìn e làmh cheàrr airson a’ choineanaich, rug e air chasan deiridh air is thug e mach e. Bhuail e nuairsin gu h-ealamh e an cùl na h-amhach le oir na làimhe deise, is bhàsaich an coineanach, air a spadadh gun diog.

Agus smèid Mat le corp a’ choineanaich, a’ dol a-mach os cionn bruaich na creige ann an dòigh glé chunnartach; chuir e bhois ri bhial is dh’éigh e sìos, “Haoi, athair! Athair! Bidh sùgh coineanaich agaibh a-nochd! Bheil sibh a’ cluinntinn siud? Sùgh coineanaich a-nochd!”

Rinn e lasgan, ’s e smèideadh leis a’ choineanach, oir bha athair déidheil air sùgh coineanaich, bha dha-rìribh. An uairsin chruinnich Mat suas a leabhraichean-sgoile is chuir e air ais anns a’ mhàileid iad còmhla ris a’ choineanach, ’s rinn e cabhag sìos an leathad, tarsainn nan raointean fada de leacan móra cloiche, gu dhachaidh.

Bha athair fhathast ’na shuidhe air ùrlar an eathair, a neart uile air traoghadh bhuaithe, is e air a chlaoidh.

(Bho’n leabhar <eng>God Made Sunday<gai>, clò-bhuailte le <eng>Pan Books Ltd.<gai>. Air a chlò-bhualadh an seo le cead <eng>Macmillan London Ltd<gai>).

[TD 231]

COR A’ MHISGEIR
le Coinneach Mac a’ Ghobhainn

’S gann gun deid latha seachad nach fhaic air a neo nach
cluinn sinn mu’n a’ bhuaidh a th’aig a’ mhisg air beatha
cuid a dhaoine, an cron a tha i ri dianamh air teaghlaichean
agus air dachaidhean, agus mar sin an call a tha i ri cur
air a Rìoghachd gu h-iomlan.

Tha luchd rannsachaidh ri toirt beachd gum bi 1.5M misgear
ann na Rìoghachd Bhreatainn aig a’ bhliadhna 1978, agus àireamh
mhath dhiubh ann an Alba. Tha iad cuideachd ri toirt fainear
gu bheil móran dhe’n an airgead a tha a Riaghaltas ri toirt
a-steach le màl na deoch, a chum maitheasan eile dha’n an
t-sluagh, air a chall air ais le tinneasan, tubaistean,
call-obair, agus nithean sàraichte eile a tha an cois na misg.

Tha a nis a’ Phàrlamaid a reachdachadh airson Achd ùr a chur
air Leabhair a Lagh, gu cothrom a thoirt do na tighean-òla
ann a Alba a bhi fosgailte airson uairean nas fhaide, agus air
a t-Sàbaid. Tha cuid do’n a’ bheachd gur e cho beag fosgailidh
agus a tha orra a tha ri fàgail muinntir Alba gu bhi ri g’ òl
cho sanntach agus ri gabhail na daoraich. Ach chan e: ged a
bhitheadh na tighean òsda agus eile fosgailte airson ceithir-
uairean fichead anns a latha, gun dùnadh idir, cha shaoil linn
gum bi a’ chùis dad nas fheàrr, ach nas miosa. Chan eil càil
a chumas cuid a dhaoine bho’n an òl, ach a’ phrìs aice a chur
cho àrd agus nach ruig am pòcaid air a ceannach. Agus ’sann
a chuireas sin iad gu stuthan gràineil eile a tha ’na bharrachd
cunnart dha’n corp agus dha slàinte.

Air an aobhar sin tha cùisean air a dhol air dòigh agus
gu bheil sinn mar eadar an diabhal agus an domhain, gun fhios

[TD 232]

againn gu dé an taobh a thionndaidheas sinn. Ri teachd le
cabhaig air slighe gu sgrios, gu bhith air ar bàthadh ann
an tuil do dheoch làidir a tha ri taomadh sìos air na sluganan againn.

Anns a’ bhàrdachd a leanas tha Rob Mac-a-Ghobhainn, nach
maireann, ás Dail-o-Dheas, ann a Leódhas, ri toirt dhuinn
beachd air dà thaobh na cùise.

Agus chum an neach a tha ’na shuidhe mar gum bitheadh anns a’
mheadhon, a sheallas an taobh ud, agus a their “cha mhi tha sud”, na
an taobh ud eile agus a their “cha mhì tha sud nas mò”;
mas e agus gun gabh thu glaine an dràsda agus a rithist,
le beachd gu bheil e dianamh feum dhuit — cuimhnich, ’sann
le aon a thòisich am misgear cuideachd. Ach fiach gum bi
thu treibhireach, mar a fìrean a labhair, nuair a chunnaic
e misgear gu tuisleach ri gabhail a rothaid “Sud, ach air sgàth
Gràis Dhé, mise”.


Càineadh na Deoch
le Rob Mac a’ Ghobhainn

Nuair bha mi òg ’s mi ’n geall air spòrs,
Bha sòlas dhomh ’na thlachd,
’Sin thachair fleasgach ainmeil rium,
B’e ainm dha Mac-na-Braich,
Ach nis air dhomh gun d’mheall e mi,
’S mo chumadh fann gun dreach,
Is aithreachas leam a bhi cho faoin,
Thug gaol do Mhac-na-Braich.

Gun chuir mi ’n t-òr an cuach an òil,
Gur brònach tha mo chor,
Tha mi gun dòigh, gun tigh, gun stòr,
Gun glòran anns a’ bhanc,
Gun sgillin ruadh a dh’ òrdaicheadh,
’Na mo phòca ri toirt glag,

[TD 233]

’S gun cuir iad mise do’n ùir,
Tha mo dhiùmb aig Mac-na-Braich.

Gur tric a dh’fhàg e mi leam fhéin,
’Nam shìneadh anns a’ chlais,
Gu gràineil salach anns an dìg,
Is càch gam shlaodadh aisd,
Mar neach gun chéill, gun spéis, gun chliù,
Gun chùram air mo phears’,
Ruith gu dian gu sloc gun grùnnd,
Far a bheil na deamhan glaist.

Mo chòta lom le bréid is toll,
’S gach ball a tha m’am chorp,
Mo bhrògan càm air balt mo shàil,
’S gun stocainn slàn ma’m chois,
Chan eil mo shùil ri trusgan ùr,
’S mi dlùth do thigh nam bochd,
’S nuair theid mi cuairt do’n bhaile ud thall,
’S e their iad rium “an <eng>tramp<gai>”.

Tha mise gu tinn, ’sann bha mi raoir,
’Nam aoidh aig Mac-na-Braich,
Tha ’n diugh mo cheann cho mór ri tom,
’S gu bheil mo chom air at
Mo léirsinn fann le sgleò is lann,
Cha léir dhomh ceann mo leap’,
Nach cianail fear ri reic a’ chliù,
’S a mhaoin ga chur san deoch.

’Sin smaoinich mi gun togainn orm,
’S gu falbhainn airson bean,
Ach chan eil taobh na h-òighinn rium,
Ged tha mo dhòigh cho gasd’,
’Sann their gach tè le caogadh sùil,
B’e siud an t-ùmaidh bochd,
Gu tric gun chéill is e ’na réic,
’S e ’g éibheachd leis an deoch.

[TD 234]

Tha bean an òsdair is spòrsail i,
Le còta do bhian na broc,
’S nach iomadh balach gòrach,
A chuir gròt ann leis an deoch,
Tha fìon is feòil aic’ air a’ bhòrd,
’S tha móran aic’ an taisg,
’S cha toir biadh na annlan dhomh,
Ged a bhithinn fann le gort.

O! ghillean òg tha ’g éirigh suas,
Mu chuairt ann an Gleann-Dail,
Nach cluinn sibh an oideas seo ann an tràth,
’S gun toir sibh dhà fa-near,
Nach iomadh fear le gòraich fhaoin,
A chaith a mhaoin le deoch,
’S e caoidh gu bràth mar chaidh a latha,
’Na thràill aig Mac-na-Braich.


Moladh an Uisge-Bheatha
le Rob Mac a’ Ghobhainn

Is tric a bha thu leam,
Anns gach gleann is monadh,
Dhìrinn suas a’ bheinn,
’S cha bhithinn mall ga cromadh,
Ho-ro Mac-Gille-an-Eòrna,
Gille còir mo charaid.

Anns a’ gheamhradh fhuair,
Dùsgadh suas sa’ mhadainn,
’S beag a bhiodh mo chùram,
Strùbag as an t-searrag,
Ho-ro Mac-Gille-an-Eòrna,
Gille còir mo charaid.

Nuair theid mi do’n tigh-òsd’,
Cha bhi bròn air thalamh,
Suidheadh sinn aig bòrd,

[TD 235]

’Sann bhios òrain againn,
Ho-ro Mac-Gille-an-Eòrna,
Gille còir mo charaid.

Nuair theid mi go féill,
Gur éibhinn mi tighinn dhachaidh,
Is luanach bhios mo cheum,
’S fear mo dhéidh ’nam achlais,
Ho-ro Mac-Gille-an-Eòrna,
Gille còir mo charaid.

Gu fògradh thu gach smuain,
’S gach buaireas a bhios agam,
Laighinn sìos gu lò,
Is sòlasach mo chadal,
Ho-ro Mac-Gille-an-Eòrna,
Gille còir mo charaid.

Nuair chì mi thu san raoin,
Is thu caoin abaich san fhoghar,
Do chòta buidhe bàn,
Do cheann ’s a làn do thoraidh,
Ho-ro Mac-Gille-an-Eòrna,
Gille còir mo charaid.

Nuair theid mi steach ri d’ thaobh,
Gur prìseil leam an sealladh,
Mo cheann gu cromain sìos,
Is chuirinn dhiom mo bhonaid,
Ho-ro Mac-Gille-an-Eòrna,
Gille còir mo charaid.

Do phiuthar bhòidheach dhonn,
S mi’n geall air a co-chomunn,
Tè ris an can iad lionn,
Thogainn fonn dha molaidh,
Ho-ro Mac-Gille-an-Eòrna,
Gille còir mo charaid.

[TD 236]

Is bòidheach leam do ghnùis,
Is cùbhraidh leamsa t-anail,
D’ ìomhaigh ma’n t-òr,
’S mi gad òl a glaine,
Ho-ro Mac-Gille-an-Eòrna,
Gille còir mo charaid.

Aran coirc is càis,
Pìob ’s i làn tombaca,
An t-searrag ri mo thaobh,
’S cha bhiodh dìth air m’fhortan,
Ho-ro Mac-Gille-an-Eòrna,
Gille còir mo charaid.

Nuair bhiodh m’inntinn trom,
Steall ga thoirt san t-searraig,
Dh’éirinn suas le sunnt,
Is dhannsainn Gille Caluim,
Ho-ro Mac-Gille-an-Eòrna,
Gille còir mo charaid.

Gun deanadh tu mi òg,
Nuair a dh’òlainn drama,
Nuair theid thu ’na mo cheann,
Gu seall thu anns na casan,
Ho-ro Mac-Gille-an-Eòrna,
Gille còir mo charaid.

Cha bhithinnsa gad dhìth,
Ged tha thu daor ri’d cheannachd,
Cha bhi sinn daonnan beò,
Tha a saoghal mór dol seachad.
Ho-ro Mac-Gille-an-Eòrna,
Gille còir mo charaid.

[TD 257]

CURSTAIDH
le Eilidh Watt

Dà uair sa bhliadhna, airson ochd bliadhna, bhòidich Sìne rithe fhéin nach iarradh i Curstaidh, a piuthar, air ais. Dà uair sa bhliadhna, airson ochd bliadhna, bha an aon othail anns an taigh is Curstaidh a’ tighinn, an aon chaoidh is Curstaidh a’ falbh. Ged bha an aon othail ann an ceartuair is Curstaidh a’ tighinn bhitheadh an turas seo làn eadar-dhealaichte, bhòidich Sìne.

Bha còrr is dusan bliadhna bhon phòs Sìne, a chaidh a thogail anns a’ bhochdainn, Uisdean aig an robh còrr is a dh’fhóghnadh dha de shaibhreas an t-saoghail is nach do chaomhain nì air Sìne no air a cuideachd riamh. Cha do dh’iarr a cuideachd uiread is fiach barrall-bròige bhuaidhe is mar sin bha iad toilichte taobh air thaobh. Ged bha Sìne toilichte gu leòr còmhla ri Uisdean cha do dh’fhàg sin nach robh i smuairneach an dràsda is a rithist. B’e a bha a’ cur air Sìne nach robh farmad aig Curstaidh ri a dòigh-beatha-se, a phòs duine-uasal; a thuilleadh air sin cha robh Sìne gun amharas aice nach b’e a bhuaidh a b’fheàrr a bh’aig Curstaidh air a triùir mhic.

“Dé a tha thu dol a bhi ris an uair a dh’fhàsas tu mór?” theirte ri Calum, a bu shine de’n teaghlach.

“Tha mi dol a dh’fhuireach còmhla ri Curstaidh a shamhradh ’s a gheamhradh”, fhreagradh esan.

“Tha, a ghaoil, tha thu sin”, dh’aontaicheadh Curstaidh gu sona.

“Nuair a dh’fhàsas mise mór pòsaidh mi Curstaidh,” theireadh Tormod, a bha air mothachadh gun robh móran ri ràdh air taobh na staid phòsda ged nach robh e ach ceithir bliadhna a dh’aois.

“Pòsaidh tusa Curstaidh, a luaidh, is bithidh sinn sona fad ar saoghail”, theireadh Curstaidh.

“Bithidh mise a’ fuireach còmhla ruibh”, theireadh Donnaidh aig nach robh dànadas na h-aoise a bha aig an fhear a bu shine is a bha dhìth am beag-nàireachd a bh’aig an fhear a b’òige.

“Bithidh tusa a’ fuireach còmhla rinn, fheudail nam feudal”, theireadh Curstaidh.

[TD 258]

Ach choimhideadh Mórag air piuthar a màthar, a bha cho mór, le craiceann cho dorcha, le sùilean cho lasrach is le fiacalan cho làidir, geal, is gun robh am pàisde pongail am beachd gum b’fheàrr di dìon a h-athar a bhi aice, is theireadh ise, “Is fuirichidh mise còmhla ri papaidh”. Is bha iad uile riaraichte.

Nuair a gheibheadh iad cead bho’n sgoil dh’fhuiricheadh an triùir ghillean còmhla ri Curstaidh fad mìos no còrr. Thilleadh iad, pùinnd na bu truime, an craiceann air a dhubhadh le gréin is le gaothan na mara, is iad a’ deanamh luaidh gu Samhainn air runnach blasda; air buntàta a dheasaich Curstaidh dhaibh anns a’ ghrìosaich dheirg; air meud na muc-chreige a ghlac iad is a bha cho mór is gum b’eudar dhaibh a giùlan greis ma seach; air mar a fhuair iad fàth air na bàirnich a stialladh bho’n chreig; air mar chuir na puthagan an t-eagal orra is iad am beachd gum b’e bh’aca an cearban; air iomadh mìorbhuil a lìon latha is oidhche dhaibh. Bha amharas aig Sìne nach robh falt air a chìreadh cho tric is a bu chòir is gum b’e deamhais nan caorach a chaidh a ghabhail do gach caitean robach mun dh’fhàg iad gus tighinn dachaidh gu modhan grinn.

Bha cinnt aice gun deach an nigheadh oir gach Sàbaid bhitheadh Curstaidh is iad fhéin anns an eaglais, ’nan suidheadh gu stòlda, is gun chead aca fèith a ghluasad mur b’ann gu socair is iad a’ deocadh an tofaidh a dheasaich Curstaidh is iad fhéin air feasgar Di-Sathurn. B’ann gu dearbh air bhàrr àilghis a chaidh esan a thogail a dhiùltadh a chuid de’n tofaidh nach do mhill blas dothaidh. Ged nach robh a’ Ghàidhlig aca ach piullach cha robh sin ’na lethsgeul airson searmon a sheachnadh.

Ach dòcha gun robh iad na b’fhileanta anns a’ Ghàidhlig na bha amharas aig Sìne. An uiridh, nuair a theab Calum a bhi dhìth meur le a chuid cearbachd fhéin, rinn e, ann an éisdeachd a mhàthar, rann ghuidheachan cho cothromach is nach cuireadh e gu nàire an gualadair a bha cho neo-shuimeil de chorragan is e bhi a dhìth a bhrògan-dìon aig àm nuair nach robh na maoir-sithe ach coma dé am bad air an leagadh iad sàil throm, leathainn. Ged nach robh aobhar di a’ cheist a chur thuirt a mhàthair, an uair a thainig cothrom a teangaidh air ais thuice, “Is co aig an cual’ thu a’ chainnt sin?”

“Aig Curstaidh”, arsa Calum gu sùrdail. “Ach chan fhaod mi bhi ga cleachdadh daonnan. Dìreach nuair a tha mi ann am fìor theinn. Turas sheas a’ bhó riabhach air a’ chois aig Curstaidh —.”

Cha robh feum air an còrr a ràdh is an còrr cha dubhairt Sìne. Ach cha do dhìochuimhnich i idir.

[TD 259]

Nis bha iad ’nan dòigh fhéin a’ deanamh ullachadh mu choinneamh Curstaidh is a’ chlann a’ deanamh luaidh air na gibhtean neònach, prìseil a dh’fhaodadh a bhi aice dhaibh. Bha turas a thug i cnomhagan-deilgneach na mara nach robh air am fìor thiormachadh thuca a thug air Donnaidh a stobadh fo a sròin ag éigheach, “Samh na mara. Samh feamainn ghrot. Am faod i bhi agam anns an leabaidh a-nochd?”

Ach cha bu leth-ghearain sin tacsa ris an turas a thainig i le easgan air a grian-thioramachadh is de’n robh boladh a choisinn do Churstaidh roinneag de’n tréan dhi fhéin ge be cho domhail is a bha an luchd turais eile air am pùnndadh. Ged nach d’rinn a’ chlann ach seasamh nam buinn is am fàileadh a shnotach gu daimhneach an sgamhain mun do leum iad do’n chidsin ag éigheadh, “Tha Curstaidh air tighinn. Tha Curstaidh air tighinn”, cha bhitheadh Sìne air leòb no lann di fhàgail anns an taigh mar b’e gun robh Uisdean measail air an iasg seo.

Ach an turas seo a dh’aindheoin dé na gibhtean annasach, neo-iarrte a bha Curstaidh air a ghleidheadh dhaibh bha Sìne air bhiorainn gus an tigeadh i. Cha b’urrainn di a h-inntinn a leigeil ri duine de’n teaghlach. Faisg orra bha caraid a’ fuireach a bha air a bhi ’na bhantrach bho chionn bliadhna no dhà air ais. Bha amharas aig Sìne gun robh sùil aig Aindrea air Curstaidh is a nis bha cinnt aice air. Thigeadh Curstaidh a nis le bocsa no botul, le biastagan beò no marbh, a bha adhairceach no lannach, no gaoisideach, snàgach no iomadh-chasach, biastagan a chuireadh craiceann còir sam bi gu èalaidh, is a chuireadh na gillean gu iollach aighearach, eagalach, bha Sìne coma. Thigeadh Curstaidh air a tughadh ann an trusgan clò nach gealadh grian is nach milleadh uisge is nach atharraicheadh air sgàth fasain, a fhreagaireadh gach sìde bho ceòbhainne gu cabhadh làir a réir is mar a chosgadh i blous sìoda no peitean clòimhe air a dhlùth fhigheadh còmhla ris. Ach a dh’aindheoin cion fasain cha robh Curstaidh mì-chuanda ’na pearsa no ’na cruth is nuair a lasadh a sùilean móra beothail le mire, no eadhon le feirg, bha buaireadh innte do’n aonrachan. Dh’aidich e sin ri Sìne. Ma mhothaich Curstaidh do bhoillsgeadh na sùla chuireadh i mùchadh air le facal teabaiseach is cha toireadh i cothrom do’n teangaidh a bhi ri briathran a bu mhath leis an t-sùil cur an céill. An turas seo bha Aindrea air inntinn a leigeil ri Síne is, le chéile, rinn iad ionnsaigh air sgeirean a lorg is staoineas an t-srutha a thomhas mun cuireadh e bratach foillseachail ri crann.

Mar sin, cha bu tàrr do’n bhratag luachrach, a bu ghaoisidiche a

[TD 260]

shnòtaich mòinteach, riamh, i fhéin a shùghadh ri chéile, air ais ann an tèarainteachd a’ bhocsa, is iad a-nis aig a’ bhòrd shuipearach, na thug Sìne a’ chiad ionnsaigh. An àite Sìne a bhi a’ cur, mar a b’ àbhaist, eòlas air suidheachadh gach teaghlach, mar gun robh gnè de chianalas fhathast oirre, is ann a thòisich i air meudachadh air iomadh dheagh-bheus Aindrea, air a chaoimhneas is air a bheartas, air fhoighidinn is air sgiamhachd a thaighe, air cho measail is a bha e air clann is na gibhtean luachmhor a thug e dhaibh. Dh’éisd na h-inbhich, is biadh is annlann fo’n cùlagan gus mu dheireadh, is i buidheach, an dug Curstaidh sùil air Uisdean is an duirt i, “Chì mi gum bheil buaireadh mór ann an saibhreachd. Is math nach ann daibhir a tha thu no tha eagal orm nach bitheadh air fhàgail agad ach an gad air an robh an t-iasg”.

Shiab Sìne air falbh bho iomall na sgeire is ma bha amharas aig Curstaidh dé bha fo’n eun do dh’Aindrea cha dug sin oirre am fiathachadh a dhiùltadh, fiathachadh a fhuair Sìne is i fhéin gu dhol a thadhal a thaighe gus tea a ghabhail còmhla ris.

Bha Sìne air a togail gu mór leis a’ chuireadh is, mar a thuirt i cha b’e aon uair is cha b’e a dhà, cha b’ann a h-uile latha a bhitheadh i air a frithealadh le leithid a shuairceas is a shealladh Aindrea is a shearbhantan. Dh’aidich Sìne gun robh farmad aice ri tè sam bith a bhitheadh a’ sealbhachadh leithid a ghoireasan. Cha duírt Curstaidh guth, ach liosraig i blous sìoda a bhitheadh oirre fo’n t-seacaid chlò.

Nach b’e am fìor mì-shealbh a chuir, nuair a thainig an latha, nach robh Sìne a’ faireachadh gu math, is theagamh gum b’e fiabhras, ach fiabhras aotrom, a chuir boillsgeadh ’na sùil is i a’ guidhe deagh thuras do Churstaidh do’m b’eudar falbh leatha fhéin chionns gum b’e làn chion-modha a cumhadh nach rachadh tè seach tè aca far an deach deasachadh a dheanamh mu’n comhair.

A rèir coltais, ged nach robh i a’ gearain, cha deach fiabhras Shìne an lughad is i a’ feitheamh le beag foighidinn gus an tilleadh a piuthar. Thill Curstaidh gu h-aotrom, sùnndach, is nuair a thuirt Sìne, “Seadh, is ciamar a chaidh dhut?” fhreagair ise nach do chleachd a bhi ri cur-leis, “Chaidh fìor mhath. Fìor mhath gu dearbha”.

Bha e soirbh do Shìne mothachadh gun robh a piuthar a’ cleith ni-eigin a bha ga toileachadh is thug i cothrom dhi a h-inntinn a nochdadh air a socair. “Seadh”, ars ise, “is am fac thu seòmar riamh cho eireachdail is a tha shuas an staidhre?”

Bha fonn caithreamach aig Curstaidh fo h-anail ach thuirt i, “Theagamh nach fhaca. Chithinn na beanntan is na stùcan bho’n uinneig”.

[TD 261]

“Na beanntan?” arsa Sìne, “O seadh — na beanntan. Is dé tuilleadh?” “Bhuill”, arsa Curstaidh, “innsidh mi dhut chionns gur tu fhéin a th’ann. Dh’fhuin a’ bhean taighe aige aran carbhaidh a choisinneadh bàrr-urram aig Sealladh-Fuine ann an àite sam bith. Bha mis’ anns a’ chidsin còmhla rithe is sheall i dhomh an dòigh a bh’aicese. Stadadh Iseabail Phàdruig oirre fhéin. Tha Iseabail an dùil nach eil tè anns an sgìreachd a thig suas rithe airson fuine. Ach gheibh ise a h-ìsleachadh mus bi i móran nas sine, no tha mise air mo mhealladh”.

Cha do dh’éisd Sìne an còrr gloireis ach thuirt i, “Is an d’ iarr Aindrea idir ort a phòsadh?”

“Cha do dh’iarr,” arsa Curstaidh, “oir cha dug mi an cothrom dha. Is fhada bho’n mhothaich mi do’n dubhan ga bhi air a bhiadhadh. Cha do sheachainn mise iomadh gàbhadh gun a bhi mothachail. Ach is glé thoigh leamsa Aindrea còir is cha robh mi airson tàmailt a chur air. Cha d’fhuair e fàth ceist a chur. Dh’innis mi dha gun robh mart agam is laogh ’na cois — a’ bhó riabhach is Roban — a tha mi an làn bheachd a bhuinigeadh an duais as àirde aig Sealladh a’ Chruidh. Saoilidh mi nach gabhadh fear reusanta sam bi tàmailt chionns nach e gnothach beag-céille a tha gam chur dhachaidh”.

Dh’fhosgail an dorus is thainig Tormod a-stigh is chual’ e Curstaidh ag ràdh, “Is tha mi a’ dol dhachaidh a-màireach”.

Chuir Tormod suas am burral a bu chràitiche, is nach cualas a leithid bhon dh’fhàg Curstaidh roimhe. Chaidh am burral an lughad nuair a chuala Sìne Curstaidh ag ràdh, “Trobhad thus’, a luaidh, is feum aig Curstaidh air gun cuidicheadh tu i ri a h-uidheam-turais a chur ri chéile. Is an uair a thig thusa a choimhead air Curstaidh gheibh thusa cead a bhi a’ cur deàrrsadh anns a’ chupa mhór airgid a choisinneas a’ bhó riabhach is Roban beag. Tha cuimhne agad fhéin air Roban, nach eil? Gheibh thusa cead, gu dearbh — ”

Ged nach faodadh i riamh cion spéis a nochdadh do piuthar a màthar, cho do chronaich Sìne Mórag nuair a thuirt i, “’S e Curstaidh, Chuireadh i leamh air na naoimh!”
