[TD 297]

Air an Spiris

’SANN as t-fhoghar a tha a’ bhliadhna aig Gairm a’ dùnadh, agus tha sinn an dràsda a’ dùnadh na ceathramh bliadhna deug. Mus bi an ath tè seachad tha dòchas againn gum bi atharrachadh no dhà ri fhaicinn anns an ràitheachan, oir tha dùil ri cuideachadh ann an dòigh no dhà.

Bithidh an toiseach cuideachadh againn ann an obair an deasachaidh, agus chì sibh iomradh air a sin, agus theagamh a bhuaidh, anns an ath àireamh. Fàgaidh so ainmean ùra, agus dòighean ùra, a-measg an luchd-sgrìobhaidh, agus tha sinn an dòchas gun cluinn sibh gairm ùr bho’n spiris, as bith am bi e nas mìlse no nas seirbhe ann an cuid de chluasan.

Lean sinn oirnn a’ faighinn taic agus misneachd bho iomadach ceàrn. Tha rafail na bliadhna so gus a dhol fo theach, agus nochd sin gu robh na càirdean lìonmhor fhathast. Ged nach eil sinn a’ cur rafail air adhart a h-uile bliadhna, is dòcha gu bheil cuid agaibh a’ fàs sgìth de’n obair so, agus b’fheàrr leinn fhìn dèanamh a’ chùis ás aonais, nam biodh dòigh air.

Is dòcha gum bì dòigh air a dh’aithghearr. Tha seòrsa de ghealltanas againn gu bheil cuideachadh a’ tighinn o’n Riaghaltas do luchd-foillseachaidh leabhraichean Gàidhlig. Tha cuideachadh de’n t-seòrsa so air a thoirt mar thà do chlo-bhualadairean leabhraichean Cuimreach, agus tha coltas ann nach diùlt an Riaghaltas sin a thoirt do leabhraichean Gàidhlig cuideachd. ’Se sin toradh na h-ionnsaigh a thugadh air Rùnaire na Stàite, Uilleam Ros, le dithis bho’n Chomunn Ghaidhealach agus dithis a bha a’ riochdachadh bhuidheannan eile.

Tha Coimitidh Albannach Comhairle nan Ealdhan (<eng>Arts Council<gai>) mar thà air cuideachadh airgid a thoirt do Ghairm gu bhith a’ clo-bhualadh bàrdachd, agus nuair a thig an cuideachadh eile bho’n Stàit tha dòchas againn leabhraichean Gàidhlig de gach seòrsa a chur nur tairgse.


[TD 299]

AN GEILLEADH
Le CONCHUBHAR O RUAIRC
air eadar-theangachadh o ’n Ghaeilge le G. D. Donald

CHA robh cuimhne aig duine air a’ Chaolchoill ciod a bu bhunait do ’n eu-càirdeas a bha eadar Pàruig O Duinnin agus a choimhearsnaich, na Burcaich. Theireadh na Burcaich nach robh an còrr bunait ann ach cion-mhothaich Phàruig fhéin. Agus los sin a leigeil fhaicinn bhiodh iad daonnan ga bheannachadh nuair a thachradh iad air a chéile air an rathad no anns an t-sràid. Dh’ fhalbhadh a’ bheannachd leis a’ ghaoith ge ta. Chuireadh Pàruig a shròn san adhar agus shealladh e bhuaith siar, sear no mu dheas, taobh air dhomhan ach taobh a’ Bhurcaich a bh’ air a bheannachadh.

Is minic a cheasnaich a bhan-chéile fhéin e mu ’n eu-càirdeas so ach b’ fheudar dhi sgur dheth mu dheireadh gun aon fhios fhaotainn air an sgeul. B’ e culaidh-ghàire leatha e, gu dearbh. Pàruig agus e cho stuacach.

“Feuch, a Mhàire” theireadh e ri a bhean. “Chan eil mi gad chumail-sa gun bhith càirdeil ris an dream ud. Faodaidh tu gabhail a-stigh a thigh nam Burcaich uair sam bith a thoilicheas tu, no faodaidh tu cuireadh thoirt dhaibh a thighinn gu ’n tì ann an so mas miann leat sin. Ach cha bhi mise stigh romhpa nuair a thig iad. Faodaidh mise mairsinn ás an aonais a cheart cho math ’s a mhaireas iad-san ás m’ aonais-sa.”

Bhon thachair e gur ann aig na Burcaich a bha an aon bhùth a bh’ anns a’ bhaile bu thric Màire a-mach ’s a-steach thuca a dh’ iarraidh tì, siùcair no ge be gnothach beag eile a bhitheadh a dhìth oirre. A bharrachd air sin cha bhiodh móran caidreamh aice riutha ach ise réidh, deagh-choimhearsnachail riutha is iad-san mar sin rithe.

Cha do chuir Pàruig ’na h-aghaidh riamh, ’s cha bu mhotha throid e rithe riamh mu rud sam bith a cheannaicheadh i ann ach an tombaca a-mhàin. Bu choma dé an caothach a bhiodh air gu tombac b’ fheàrr leis coiseachd trì mìle gu ruige an ath bhùth na dhol a-steach do bhùth


[TD 300]

a’ Bhurcaich. Agus an corr uair a cheannaicheadh a bhean an tombaca dha ás a’ bhùth a bha aig beul an doruis aige bhiodh e gu gruamach, gearanach.

“An tombaca diabhlaidh sin, a Mhàire, cà d’ fhuair thu e?”

“Ciod a th’ air, a Phàruig?”

“Ciod e th’ air, ciod e th’ air! Ciod e nach eil air? Cha b’ fhuilear do dhuine làn bhocsa spongan a chumail lasag ri làn na pìoba dheth. A Dhia, tha e leamh! Tombaca breun a’ Bhurcaich! Chan e tombaca th’ ann idir, ach tugha grod agus aran sean. Puth! Puth! Puth!” Cha dèanadh Màire ach gàire beag rithe fhéin, ’s cha robh sin ’na iongnadh.

Dh’ fhalbh na bliadhnachan gun atharrachadh sam bith a thighinn air cùisean. Bha clann Phàruig a’ fàs agus iad a-mach ’s a-steach ann am bùth a’ Bhurcaich mar a thogradh iad, ach ’sann a rinn iad tigh-chéilidh ceart dheth nuair a fhuair na Burcaich chiad réidio–a’chiad réidio a thainig chun na Caolchoille a-mach o ’n fhear a bh’ aig an t-sagart.

An Dòmhnach a bhiodh cluich ball-coise na camanachd ga chraoladh bhiodh a’ bhùth làn gu ‘n dorus, ach is ann a rachadh Pàruig a-null gu tigh an t-sagairt gus tuairisgeul a’ chluiche chluinntinn. Thug Màire agus a’ chlann fa-near, ge ta, gum fanadh e gu foighidinneach a h-uile feasgar gus an tigeadh cuideiginn aca steach le naidheachdan an latha, no sìd an ath-la.

Ach is tric nach biodh an t-sìd a rèir na fàisneachd agus ’sann an uair sin a bhiodh culaidh-spòrs aig a’ chloinn—ag éisdeachd ri’ n athair a’ cur dheth agus a’ gearan an ath mhadainn.

“Deamhan mise! Nach gasda an t-eòlas a th’ aig réidio a’ Bhurcaich air an t-sìde! He, he! Bheirinn-sa seachad fios na b’ fheàrr na mar bheireas a’ bheirt sin. Là brèagha a bha dol a bhith ann le ceò an sud ’s an so, agus seallaibh a-mach a nis—cha b’ e dìle gu so e!”

Uidh air n-uidh bha clann Phàruig a’ fàgail an dachaidh a dhol gu cosnadh, gus mu dheireadh nach robh air fhàgail aig an tigh ach an nighean a b’ òige, Ceit, no Ceit a’ Chiùil mar a theirte rithe. Bu mhath a thoill i am farainm oir b’ e seinneadair binn, meallach a bh’ innte agus bu thric a h-athair ag ràdh gum bu “bhinne i seachd uairean na cuid de ’n luchd sgriachail a tha ri ’n cluinntinn air an réidio thall an tigh an t-sagairt.”

An ceann greis dh’ fhalbh Ceit o ’n tigh mar rinn càch. Is ann gu Baile Atha Cliath a chaidh i, agus ged bha a pàrantan ga h-ionndrain bha aon dòchas shònraichte ann an cridhe a h-athar, sin, gum faigheadh


[TD 301]

i cothrom tacan chraolaidh, agus gun cluinnteadh a cuid seinn air feadh na h-Eirinn. Bhiodh sùil aige ris an deagh-sgeul leis gach litir a gheibheadh iad bhuaipe agus nuair nach biodh aon iomradh aice air is e bhiodh diombach.

Bha aobhar eile diomb aige gu luath an déidh sin, oir as bith dé ’n tuiteamas a dh’ éirich do ’n duine bhochd, leagadh e agus chaidh a chas a ghoirteachadh gu dona. B’ fheudar a ghiùlan dhachaidh agus fios a chur air an dotair. Cha mhór nach robh Pàruig a’ sreap ris na ballachan nuair a chual e binn an dotair. Mìos ’na shìneadh air a dhruim dìreach anns an leabaidh, agus mìos eile le clàragan air feadh a’ chidsin mum biodh math dha mheantraigeadh bhàrr na stairsnich. Bu choma leis sin ’s an riabhach, ach thàinig litir bho Cheit ag innseadh gun robh i ri bhith seinn air an réidio air an leithid so dh’ oidhche, agus nuair a theann Pàruig air cunntas nan làithean ’s an deat rinn e mach gum biodh esan, air an oidhche àraidh sin, le chlàragan agus le Phlaster <eng>of Paris<gai> ’na phrìosanach anns a’ chidsin aig òrdugh an dotair.

Chuir so an ceòl air feadh na fìdhle. Cha bu bhinn na mionnan a rinn e mu thuiteam, mu chlàragan no mu dhotairean. Bha an diabhal buidhe agus an diabhal dearg air a h-uile aon riamh dhiubh. Mur biodh a’ chas dhamaide sin dh’ fhaodadh e gabhail a-null air a shuaimhneas gu tigh an t-sagairt agus éisdeachd ri Ceit air an réidio. Ach a nis bhiodh e ceangailte a-stigh sa’ chidsin!

Chaidh e bog is cruaidh air an dotair ach cha strìochdadh esan. Nuair bhiodh mìos seachad dh’ fhaodadh e éirigh bho ’n leabaidh agus teachd a-nuas gu ruige a’ chidsin. Agus cha robh an còrr fòidhe. “Mur gabh thu mo chomhairle ciod a b’ fhiach dhuit idir fios a chur orm anns a’ chiad àite?” ars an dotair ris. Dh’ éisd Pàruig bochd.

Is ann sa’ chidsin a bha e am feasgar Dhòmhnaich sin san Dàmhar a bha socraichte do Cheit a h-òrain a chraoladh. Bha e ’na shuidhe sa’ chathair, a chlàragan làmh ris agus a chas leòinte sìnte mach roimhe. Chuir e seachad am feasgar leis na pàipearan-naidheachd, gan leughadh ’s gan ath-leughadh, agus a h-uile uair a shealladh e air an uaireadair chuimhnicheadh e air Ceit agus air an t-seinn.

“Shaoilinn, a Mhàire, gun rachadh tu a dh’ éisdeachd ris an Réidio a-nochd,” ars esan mu dheireadh.

“Bhuel, a nis, is ait leam sin bhuait, agus a’ Choron Mhuire anns a’ Chaibeil aig ochd uairean. Cha bu chòir gun saoileadh tu gun caillinn a’ Choron Mhuire gus Ceit a chluinntinn a’ seinn.”

“Is dòcha nach bitheadh e ceart a dheanamh ach cha shaoil leam


[TD 302]

gum biodh e ’na pheacadh ro mhór. a’ Choron a chall aon oidhche a-mhàin. Nach fhaodamaid a ràdh an so aig an tigh?” “So, so a nis. Tog de ’n chainnt sin. Feumaidh mise greasad orm no bithidh mi anmoch. Agus na caraich ás a’ chathair sin gus an till mi. Bheil do phìob agad? Tombaca? Spongan? Gasda ma tha”

Dh’ fhairich Pàruig an sgeul gu dona nuair a dh’ fhalbh Màire. Cha b’ urrainn dha thuigsinn carson nach rachadh i a dh’ éisdeachd ri Ceit. Nam biodh an lùths ’na chasan fhéin b’ fhada bhon a bha e air bhith thall an tigh an t-sagairt. Nach robh e diabhlaidh ’s gun réidio aig aon duine eile san t-sràid ach aig na Burcaich sin a-muigh. Ach ciod e ’n diofar, chan fhaodadh e dhol taobh a-mach dorus a thigh fhéin co-dhiù.

Sheall e air an uaireadair. Bha e deich mionaidean gu ochd agus aig ochd uairean bhiodh pobull mór na h-Eirinn ag éisdeachd ri ’nighean — a h-uile h-aona duine ag éisdeachd rithe ach a h-athair agus a màthair fhéin. Bhiodh a màthair anns a’ chaibeil agus e féin ann an so cois teine air òrdugh an dotair. Mur biodh a chas sin! Ach theagamh nach robh i cho dona agus a thuirt an dotair. Is tric a thugadh an car ás na dotairean. Rug e air na clàragan agus dh’ éirich e a-nìos ás a’ chathair. Deamhan òirleach a bha i ga chumail gun choiseachd! Cha ruigeadh e leas a chas ghoirt a leigeil air an làr idir, agus dh’ fhaodadh e coiseachd air feadh na dùthcha le cobhair a chlàragan. Chuir e cuairt air a’ chidsin a dha no tri uairean agus an sin chaidh e gu ’n dorus agus sheall e a-mach. Bha an oidhche cho geal ris an latha agus an lethcheud slat de rathad a-null gu dorus a’ Bhurcaich cho mìn, rèidh ris an ùrlar fhéin.

Ciod e am mac mallaichte a bh’ air o chionn bhliadhnachan nach d’ éirich e ás an eu-càirdeas sin ri choimhearsnaich! B’ e uaibhreas fhéin a b’ aobhar dha, ’s cha b’ e aon nì eile. Mur biodh uaibhreas dh’ fhaodadh e bhith a-stigh ann an tigh a’ Bhurcaich a nis, a’ feitheamh ri facail an aithriseir: “A nis, cluinnidh sibh Ceit Nic Dhuinnin.” Sheall Pàruig air an uaireadair a rithisd. Bha na spàgan a’ gluasad air an aghaidh. Seachd mionaidean eile agus bhiodh Ceit a’ seinn. Ach, ciod a theireadh na Burcaich nam faiceadh iad e a-steach an dorus aca! Bhuel nach coma sin? Cha chuireadh iad a-mach e co-dhiù, agus gu dearbh, nach biodh iad modhail gu leòr ris gach uair a thachradh iad air? Dh’ fheuchadh e a chothrom agus bhiodh e air ais aig an tigh mun tilleadh Màire o ’n Chaibeil. Cha bu mhath leis gum biodh fios aice nach do chùm e ri òrdugh an dotair, agus cha bu mhath leis dad


[TD 303]

na bu mhotha fios a bhith aice gun deachaidh e steach do thigh a’ Bhurcaich. Dh’ fhaoidte gun innseadh e sin dhi a rithisd nuair a dh’ fhàsadh e fhéin agus na Burcaich mór aig a chéile, ach gus an tachradh sin chan abradh e facal ri Màire mu thimcheall.

Cha d’ fhan Pàruig a chur ás an làmpa. Dhùin e an dorus ’na dhéidh agus sud leis a-null an rathad. Taing do ’n fhortan, cha robh duine beò ri fhaicinn. Bha iad air falbh do ’n chaibeil air fad. “Mar sin fhéin as fheàrr e,” ars esan ris fhéin. “Faodaidh mi dhol a-null a gus a thilleadh a-nall a rithisd gun fhios do dhuine.”

Nuair a ràinig e tigh a’ Bhurcaich bha dorus a’ bhùth fosgailte. Bha an t-àite dorcha gu leòr, ach bha leus soluis a’ tighinn a-mach o ’n chidsin agus rinn Pàruig a bhealach a-steach gun dragh. Cha do thòisich Ceit fhathasd. Bha e cluinntinn bruidhinn a-stigh sa’ chidsin agus, ceart gu leòr, nan robh Ceit a’ seinn cha bhiodh a’ bhruidhinn sin ann. Ràinig e dorus a’ chidsin agus bhuail e gnog beag fann air. A Thighearna! Có thigeadh chun an doruis? Saoil nach b’ fheàrr dha gun an dàrna gnog a bhualadh ach tionndadh air a shaìl agus an tigh a chur rithe! Ach bha e ro anmoch. Dh’ fhosgail bean a’ Bhurcaich an dorus. Shaoileadh tu oirre gun robh dùil aice ris.

“Tarr a-steach, a laochain, tarr a-steach!” ars ise. “Cha téid, cha téid,” ars esan, “faodaidh mi a chluinntinn ann an so aig an dorus gun dol a-stigh idir.”

“Bhuel, bhuel! Mur robh am mì-fhortan air do thuras.” ars ise. “Chaidh am batairidh air stailc oirnn feasgar agus tha a h-uile duine air fdlbh a-null gu tigh an t-sagairt a chluinntinn Ceit. Chan eil agam a-stigh an so ach aon duine a-mhàin, do bhean Màire, dh’ fhan ise bhon bha an turas a-nuil gu tigh an t-sagairt car fada leatha.”

[Sanas]


[TD 309]

BARDACHD LEODHAIS
Air a deasachadh leis a’ Bhard Bhochd

(3) COINNEACH DOMHNALLACH
a rugadh ’s a thogadh ann an Sanndabhaig
air cùl Steòrnabhaigh nuair a bha
Gàidhlig a’ bhaile bhig sin fallain.


(1) TIGH MO SHEANAR

Tha iomadh là ’s bliadhna
Bho thriall mi ’n tigh mo sheanar,
’S ged tha mo cheann air liathadh
Lùiginn fhathast bhith leth ris;
Faire! faire! chàirdean,
’S e mar bhruadar ’na mo shealladh,
Is bheirinn leth mo shaoghail
Air oidhche ’n tigh mo sheanar.

Nach fhaic thu fhathast nad inntinn
An leac a bh’ air an staran,
’S do sheanmhair leis a’ phrais bhuntàt
Ga sìoladh aig an dorus;
Nach fhaic thu fhathast na h-acraichean
Gu h-òrdail sìos ’nan sreathan,
’S am poca taibh ’s na miodraichean
Air tobhta tigh do sheanar.

Bheil cuimhn’ ’ad air na cruachan
Bha shuas an cùl na h-iodhlann
Air an teannachadh le sìoman,
’S a’ chuiseag ruadh ’nam mullach?


[TD 310]

Nach fhaic thu sneachd mun cuairt dhiubh
Is sìol a’ choirc fo ’n druideal,
’S do chridhe ’n ìmpis sgàineadh
’S na dìdigean ga chliobadh.

Nach cluinn thu fhathast a’ ghàgail
Aig cearcan air an spiris;
Nach fhaic thu crocht’ an stamag laoigh
Gu deanamh bainn’ air bhineid?
Nach cluinn thu ràn nan òisgean
Anns a’ chrò air cùl an tallain;
’S nach cluinn thu sraon a’ bhainne bhlàth
’Na steall gu màs na cuinneig?

Nach fhaic thu fhathast am bàrr na cruaich
’S do sheanmhair leis a’ bheannaig
A’ sìneadh suas gu làimh gach sguab,
’S an òigridh le na h-eallaich;
Nach fhaic thu rithist do sheanmhair
Le làn a sgùird de dh’ uighean,
’S a’ chearc bha gogadaich fo’n chliabh
Mus beireadh i a-muigh e.

Ach cait' a bheil na maighdeanan
Bhiodh gach oidhche ’n tigh mo sheanar?
Càit’ a bheil na maraichean
A bh’ aig gach tè ’na leannan?
Tha iad sgapt an tìrean céine,
Tha cuid sa’ chuan ’nan cadal-
Ach tha ainm gach fir mar chuimhneachan
Anns a’ bheing an tigh mo sheanar.


(2) MO DHACHAIDH

Ma theid thu chaoidh a Steòrnabhagh
Tadhail dhòmh-sa àite mo rùin;
Chì thu ris a’ chladach e
Is e gealaichte le aol;


[TD 311]

Chan eil e duilich aithneachadh
Le bàthach bheag ’na cheann,
An dorus ’n comhnaidh fosgailte,
’S gun ghlas air ach an t-sreang.

Nuair a ruigeas tu an starsaich ud
Na gnog, cha leig thu leas;
Gheibh thu fàilte chridheil bhuap’
Nuair bheir thu ceum a-steach;
Chì thu sin an fhàrdaich
San deach m’àrach ’n tìr nam beann,
Tha mo bheannachd is mo dhùrachd
Aig gach sràbh a tha ’na dhruim.

Chì thu sin mo mhàthair-sa
Is bheir i dhut a pòg;
Nach bochd nach robh mi còmhla nut
Gu blasd air mil a beòil;
Teannaichidh i ri broilleach thu
Mar naoidhean maoth a h-òig,
Is chì thu sgòid a h-aparan
A’ nighe sìos nan deòir.

Can rithe gum bi mi cuimhneachadh
Gu tric oirr’ anns an àit-s’,
’S ged bha mi ’na mo chaillteanach
Nach do dhìochuimhnich mi gràdh;
Can rithe gu bheil an t-slàint agam,
Thoir misneachd dhi ’na h-aois;
Na abair guth air cruadalan
Is truaillidheachd na tìr-s’.

Tha ’n dealbh a tha ’nam inntinn dhith
Fhathast cho fallain beò
’S a bha e nuair a dh’ fhàg mi i
Da fhichead bliadhn’ is còrr;
Tha ’n sealladh fhathast cho ùr dhomh
Mar gun tachradh e an dé,
Nuair phòg i air an starsaich mi
’S a beannachd ’na mo dhéidh.


[TD 312]

Seall a bheil gach àirneis
Anns gach àite mar a bhà,
Nuair a sgaoil mi mach mo sgiathan
’S a sheòl mi null thar sàl;
Chì thu bheing an cùl an tighe,
’S an teine meadhon an làir,
’S an coire ’n còmhnaidh crochte
Ris an t-slabhraidh fo ’n a spàrr.

Chì thu sin na peileachan
Anns an tranns a’ dol a-steach,
Bòrd an ceann gach fir aca
Làn uisge fallain blasd;
Lìon am muga suas gu bheul
’S tràigh e sìos gu bhonn;
B’ fheàrr an dràsda stòpa dheth
Na branndaidh tìr nan Gall.

Seall a bheil am bòrdan beag
’Na sheasamh ris a’ bhalla,
’S bheil maide beag fo ’n chois aige
Mus tuiteadh e air tharsainn;
Seall a bheil an làmpa
Fhathast crochte ris an tallan;
Chì thu bann de phàipeir daitht
Timcheall bàrr a’ ghloba.

Seall a bheil an cuibhrig
Le na diamonds air an leabaidh,
’S feuch am fuadaich thu chearc bhàn
Bha breith innt aig na casan;
Seall a bheil na h-asaidean
Gu h-àrd air sgeilp an dreasair
Dìreach fo na sileagain
Bha os an cionn ’na seasamh.

Fosgail air do shocair
An t-sneic tha air na dorsan
’S chì thu taobh a chéile
Mìosan làn de bhainne;


[TD 313]

Lìon an t-slige suas gu beul
’S òl gum bi thu subhach,
Is mus cuir thu sìos i
Imlich an tùbh muigh aic.

Chì thu stòl am meadhon an làir
’S toll beag cruinn ’na mhullach,
’S iomadh uair a thìde
Chuir e seachad dhomh ’nam bhalach;
Bha e ’na bhàt’ ’s na gheòl’ agam,
’Na chairt, ’na chàrn, ’s ’na chrann,
Mharcaich mi an seòmar leis
Nuair bha na siantan trom.

’Se chreathail a bh’ aig Ineag,
Bhiodh e aice-s’ air a dhruim,
’S an liùghag air a sìneadh innt’
Is pilleagan fo ceann;
Ghluaiseadh i le faiceall i
Ga turraban le fonn,
Sguab mhurain bha cho prìseil aic
Ri clach sùl a cinn.

Seall a bheil chruach mhònach
Fhathast ri taobh na h-iodhlann,
Air a stéidheadh suas cho còmhnard,
’S mo chearcall air a mullach;
Seall air taobh na gréine dhith
Do ’n bhothaig bhig aig Ineag,
Is seall a bheil na bristealan
Sna sreathan fhathast ’na sìneadh.

’S Dhòmhnaill mun dean thu fàgail,
’S mun leig thu beannachd leotha,
Can riutha toirt dhut an stòl ud
Air na shuidh i leam ’s mi deoghal,
Bhiodh e ’na shùgradh dhòmhsa,
Oir bheir e tric ’nam shealladh
Smuaintean milis bòidheach
A bh’ agam leis ’nam leanabh.


[TD 314]

’S sibhse tha ’nar fògarraich
’S gun iomradh air an dachaidh,
Cumaibh ’nar cuimhne
Am blàths a tha mu chagailt;
Chan eil am bùth nan doctoran
Cungaidh tha cho prìseil
Ri litir gu do mhàthair
Ge be àit’ sam bì thu.


[TD 315]

<eng>“PSYCHOLOGY”<gai>
Le TOMAS MACDHOMHNUILL

BHA tuathanach ann aon uair aig nach robh ach ceithir beathaichean, cearc, bó, caora agus cù. ’Se galla, no, mar a their iad ann an Leódhas, soigh a bha anns a’ chù.

Bhon a bha na creutairean aonaranach, a chionn is nach robh caraid aig gin aca de ’n seòrsa fhéin, b’ eudar dhaibh a bhith bruidhinn ri chéile. ’Sann ri bòsd a bhitheadh iad oir thug an t-aonaranachd bochd-mhothachadh dhaibh orra fhéin.

Ars’ a’ chearc,

“Is mise an caraid as fheàrr a th’ aig ar maighistir oir tha mi toirt ugh dha a h-uile là airson a bhracaist”.

“Na toir gàire orm”, ars a’ bhó, “Tha mise a’ cumail bainne ris, agus a’ chuid nach òl e, reicidh e. Agus leis an airgead ceannaichidh e biadh. Nach mise a réisd as fheàrr na thusa?”

“Is dòcha”, thuirt a’ chaora mhìn-riobach, “Ach seall air a’ chloimh a th’ air mo dhruim. Nuair thig là na fainge rùisgidh e mi, agus an déidh dha còta ùr fhaighinn dha fhéin reicidh e an còrr agus leis an airgead ceannaichidh e càr is telebhision agus iomadh rud eile. Có nis an caraid as fheàrr a th’ aige?”

Mun do dh’ fhosgail an cù a bheul thàinig an tuathanach a-mach air mhisg mar a b’ àbhaist. Chaidh e seachad air na beathaichean mar bhàta fo shlàn, agus anns an dol seachad thog e a bhata agus thug e sgailc do ’n t-soigh bhochd.

“S tusa an caraid as fheàrr a th’ agam san t-saoghal”, ars esan.

Sheall na beathaichean eile rithe le mór iongnadh.

“Ach carson?” ars a’ bhó, “Ciamar a choisinn thusa an onoir?”

“Och”, fhreagair an t-soigh bhochd le uaill, “Nach toir mi gréim ás a h-uile duine nach còrd ris, agus nuair nach còrd e ris fhéin nach toir e deagh bheum dhòmhsa.”

“Tha mi creidsinn,” ars a’ bhó, is i a’ cnàmh a cìr, “Gur e sud an fheallsanachd ùr ris an can iad “soigh-chology”.


[TD 317]

OIDHCHE NACH TEID A CUIMHNE
Le ALASDAIR MAC UILLEIM

BHA an oidhche cho dubh dorch ri gual agus bha i gu léir freagarrach airson na droch ghnìomh a bha ri dhèanamh.

Bha an triùir againn, ma tha, a’ coiseachd gu mall, cùramach troimh ’n chlàbar fhliuch leis a robh am frith-rathad a bha dol gus an loch còmhdaichte aig an àm so, an déidh dìle na seachdain roimhe. Agus ann an dòigh, is e an dìle sin a b’ aobhar d’ ar turas an oidhche sin, nuair a bu chòir dhuinn a bhith nar suidhe gu ciùin ri taobh an teine. Smaoinich sinn gum biodh a h-uile iasg a bha sa’ bhàigh a nis suas an abhainn agus anns an loch, agus bha sinn uile cruaidh air an iasg.

Sin agaibh, ma tha, an triùir againn. An toiseach, an croitear le sac air a dhrunn, mi fhìn, agus an Gall mór reamhar a thainig airson ‘breaban’ no kicks mar a theireadh e fhéin—bumailear a bha ann.

Chaidh sinn air adhart gu math, ach a dh’ innse na fìrinn bu ghann a rachadh againn air an duine air ar beulaibh fhaicinn leis cho dubh ’s a bha e.

Dìreach aig an àm so chuir an Gall roimhe gum feumadh e “ceò ri adhar” a ghabhail. Las e solus a bha dhuinn mar gun do bhrist an iarmailt gu léir ann an lasair.

An sin thàinig a’ chiad tubaist oirnn. Dh’éirich bho an talamh an sin, dìreach ri ar taobh, cruth mór dubh a bha eagallach agus e a’ cur puth ás a shròin. A Dhia, gu dé bha ann? An Diabhal e fhéin, na each-uisge air tighinn gu siubhal na Samhna a thoirt dhuinn? Bha ar fiaclan air chrith leis an eagal agus thuit an Gall ann an toll làn uisge leis an leum a thug e air ais, agus b’ fheàirrde e sud, ar leamsa.

“A dhaoine boga,” ars an croitear, “chan eil ann ach an tarbh dubh aig a’ Bhòrd. Deanaibh cabhaig.”

Bha tarbh fiadhaich eagallach gu leòr nar beachd-ne, ach chaidh sinn air adhart agus air do ’n tarbh puth eile chur ás a shròin dh’ fhalbh e.

Mu dheireadh thall, sgìth is fliuch, ràinig sinn am bàta. Thilg an croitear an sac uaithe air an talamh, agus shlaod sinn am bàta sìos gus an loch. Thill mise agus an croitear far a robh an lìon agus dh’ fhàg sinn an Gall a’ cumail gréime air a’ bhàta. Cha robh sinn


[TD 318

ach air ar cùlaibh a thionndadh nuair a chuala sinn guth a’ Ghoill, <eng>The boat’s away<gai>.

Cha robh na bha tighinn á beul mo charaid iomchuidh idir ann an duine Crìosdail ach gu dearbh cha bu bheannachd a bha e a’ cur air a’ Ghall is e ’na dheann-ruith chun na locha. Chaidh e a-steach do ’n loch gu ruig a mheadhon agus gu grad rug e air a’ bhàta agus tharraing e gu tràigh e. Fhads a bha sin a’ dol air adhart thill ar gaisgeach Gallda far a robh an lìon—’se sin a bha ’na bheachd-san co-dhiù—ach anns an dorchadas thuit e thar an lìn air aodann anns a’ mhòine. Dh’ éirich e a’ gagadaich ’s a’ tilgeil smugaid mòintich ás a bheul. “<eng>I fell<gai>”, ars esan, is bha an fhìrinn aige. “Is bochd nach deach do bhàthadh,” fhreagair an croitear.

Mu dheireadh sin agaibh anns a’ bhàta sinn air an loch, agus ceann an lìn ceangailte gu dian air tìr. Chaidh sinn gu taobh eile na locha is chaidh sinn air tìr a rithist. “<eng>Stand you there<gai>,” ars an croitear ris a’ Ghall, agus e a’ toirt ròpa aig ceann eile an lìn dha. Bha an lìon a nis air a chur dìreach ceart aig ceann na locha far a robh beul an uillt. Chaidh sinne, mise is an croitear, gus an tràigh os cionn na lìn agus thòisich sinn air uachdar an uisge a bhualadh leis na ràimh agus faram uabhasach a dhèanamh. Bhuail mise an t-uisge le neart, ach nach do bhuail mi creag an àite an uisge agus bhrist mi ràmh. Bha mo bheannachd orm fhéin cuideachd bho ’n chroitear bhochd!

Thill sinn a rithist far a robh an Gall ’na sheasamh agus an sin air bòrd. Mi fhìn agus an Croitear ag iomramh agus an Gall a’ cumail gréime air an ròp. An sin nach ann a thàinig miann ceotha air a rithist agus leis an ròp ann an aon làimh dh’ fhiach e ri fag a lasadh leis an làimh eile. Dhia! nach ann a thuit e glan a-mach air stoc! Rug sinn air, air éiginn, agus tharraing sinn air bòrd e agus e gun ròp idir ’na làimh.

Air ar socair dh’ iomair sinn air ais gus an tràigh far a robh sinn air tùs, agus a’ togail ceann an lìn tharraing sinn a-stigh e. Cha robh iasg idir ann agus bha e coimhead coltach ri nead eòin. Tha mi a’ creidsinn gum bi an croitear fhathast ga chàradh.

Chaidh sinn dhachaidh an sin cho sgìth ris na coin agus ràinig sinn an tigh gun smid idir a ràdh ri cach a chéile.

Oidhche thubaisteach da-rìribh, faodaidh sibh a ràdh, agus gu cinnteach oidhche nach teid ás mo chuimhne gu sìorruidh. Ach tha beus anns an sgeul so cuideachd. Na bithibh a’ poidseadh idir, agus gu h-àraidh air oidhche na Sàbaid!


[TD 323]

BRUADAR BRUAILLEANACH
Le TORMOD MACLEOID, de Shliochd Iain Uallaich

(Air a bhunnachadh air sgrìobhadh am beurla rinn Dòmhnall Chaluim Dhonnachaidh nach maireann .i. Dòmhnall mac Gill’ Eathain, O.B.E., MA. Rè iomadh bliadhna Ard-cheann Sgoil Boroughmuir, Duneideann)

I

Tre gheamhradh 1888-89 bha mi an Uibhist a’ teagasg sgoil bheag an àit’ iomallach an dùil cur ma seach de mo thuarasdal na chumadh teachd an tìr rium rè an ath shuidhe sa’ cholaiste.

’S t-earrach fhuair mi ce-la-deug de shaorsa a bha ’am rùin a chaithimh aig mo dhachaidh air a’ Bhac an Eilean Leódhais.

Air an oidhche mu dheireadh ann an Uibhist bhruadair bruadair cho beó ’s gu saoil mi fhathast gu faca mi gach nì gu soilleir le m’ shùil mar àrda mheadhon latha.

San aislig bha mi fàgail mo dhachaidh ’s mi air mo shlighe gu ruig Colaiste an Rìgh an Abar-eadhain.

San dol seachad air bun abhainn Ghriais far an robh eathraichean air a’ mhol choinnich mi ri sgioba bàt’: seachdnar: daoine air an robh mi eòlach. Thug mi car-làimh dhaibh, gach fear, anns an dealachadh. Daoine tromchuiseach, uile, a ghnàth tromchuiseach, ach aonfhear, air an robh fhathast aodann luaineach na h-òige. Bha an sgiobair liath. Bha an còrr dhiubh ’nan daoine calma curanta cunbhalach, gach fear dhiubh dùinte ’na fhiasaig.

Nuair a rug mi air làimh orr’, fear mu seach, sheall gach fear orm gu cruaidh fuarshuileach. Bha gach aodann gruamach, eadhon aodann an fhir a b’òige, agus sìos gach gnùis, sìos gach muinichill, sìos gach bil’ aodaich, shruth uisg’. B’ aobhar iongnaidh so, oir cha do shil na speuran diar uisg’ fad an latha.

II

Smaoinich mi gum bu neònach am bruadair ach chaidh an smuain thairis. Air latha ar na mhàireach thog mi orm gu cala bàta na smùid, ach cha robh am bat’ ann. Bha dùil rithe air madainn an ath latha. Bha iomradh air droch thìde air muir. Fhuair mi tàmh na h-oidhche maille ri caraid ’n Loch na Madadh agus air an oidhche sin mar an ceudna bhruadair mi bruadair: pòsadh Anna


[TD 324]

Iain Chaimbeil. Bha cuideachd Anna an aghaidh a’ phòsaidh, bha gu ìre ’s nach ceadaicheadh iad am pòsadh ’na dachaidh. B’ fheudar a’ bhanais ullachadh ann am bùth-oibre Dhonnachaidh far am b’ àbhaist Anna a bhith air mhuinntearas.

Bha na bùird air streath anns a’ bhùth, agus aig an dorus, a’ feitheamh gu suidhe sìos gu biadh, sheas na daoine, an seachdar a chunnaic mi am bruadair an oidhche roimhe — an sgioba fliuch . . . . . .

’S math a dh’aithnichinn Anna. Thogadh i an ath-dhorus rium fhìn. Bha sinn a’ buachailleachd òg le chéile. Rinn easaontachd a pàrantan ri pòsadh Anna a leithid de dhoilgheas dhomh ’s gun do dhùisg mi ás mo shuain.

III

B’ ann neulach a bha mhadainn agus gruamach. Tre ’n dùbhra chìte am bàta ris an laimhrig, agus gun dragh a chur air fear an tigh, ghabh mi sìos le cabhag air eagal gu fàgte mi. Choinnich mi ris an sgiobair. “Nach b’e sin,” arsa mise, “a’ mhadainn iargalta, agus coltas na droch thìde air a’ mhuir.” “Tha sin air gu dearbh” ars esan. An déidh coiseachd air falbh thionndaidh an sgiobair agus thubhairt e “Nach ann á Leódhas a tha sibh?” “’Sann” arsa mise. “Ma tha” thubhairt e “Bha bàthadh mór air a’ Bhac.”

Dh’ fhoighnich mi dheth “An aithne dhuibh ainm nan daoine”? “Chan aithne.” Ach air ball chuimhnich mi air na seachdnar a chunnaic mi am bruadair. Chuir an naidheachd tuainealaich orm agus thuit m’ inntinn air cuimhne chràitich: “Bàthadh mór air a’ Bhac”!

Bha mo bhràthair ag iasgach. Bhitheadh m’ athair, fhathast, an dràsd agus a rithist, a dol a-mach. Cha robh duine air a’ Bhac nach toireadh a bhàs cràidh air mo chridhe.

Agus chuimhnich mi air earrach eile, nuair a bha bàthadh mór air a’ Bhac, ’na aobhar tùirse agus uabhais rè iomadh seachdain. Chuimhnich mi air naoi cisteachan-laighe air aon latha a’ leantainn a chéile gu dubhach brònach: adhlacadh muladach a’ bhristeadh-cridhe. Chuimhnich mi an sireadh eagalach agus an rannsachadh anns gach mìr cladaich, gach geo ’s caol a’ lorg nan cuirp, agus an uamhann oillteil leis an d’ amharc sinne, ’s sinn òg, air a’ chuan air an robh sinn eòlach, agus an gruaim doilleireach a thuit air a’ bhaile, agus an sgàth iomagaineach leis an do dh’éisd sinn ri nuallan fuar an-iochdmhor cladhan-dùdaidh a’ chuain air oidhche reòt.

IV

Choinnich m’ athair mi ann a’ Steòrnabhagh, bu mhuladach a ghnùis. Dh’ainmich e iad. Dh’ainmich e iad. Dh’ainmich e tuilleadh ’s seachdnar, ach gach fear a chunnaic mise gach uair am bruadair dh’ainmich e.


[TD 325]

“Am bheil iad air an tiodhacadh”? “Tha” arsa m’ athair. “Thiodhacadh an diugh iad. Bha Donnachadh agus dithis eile ag obair fad na h-oidhche san tigh-shaorsainneachd ag ullachadh nan cisteachan.”

Chuimhnich mi air m’aisling agus air a’ bhanais a chunnaic mi san tigh shaorsainneachd: na maraichean ’nan streath aig an dorus. ’Na measg bha athar Anna, a bràthair agus an gille bha ’na rùin a phòsadh, an gille nach bu mhiann le a cuideachd.

V

Fhuair mi an eachraidh bho iomadh neach. Bha an t-earrach buan. Bha na fir an-fhoiseil, an droch thìde a’ cur maille orr’. Cha robh comas air eathar a chur a-mach. Ach, air feasgar Dihaoine, am bial na h-oidhche, thainig fèath muir balbh. Bha na lìn a cheana ullamh ’s gach uigheam air dòigh ’s thug iad orr’ gu muir. Bha an oidhche ciùin, neulach, gun soillse réil na gealaich.

Chuir na bha air tìr umhail air sàmhchair neo-àbhaisteach na h-oidhche. Bha dùil gu robh crìoch air Faoilteach “na trì làin anns na claisean: uisge, sneachd, agus tugha nan tighean.” Daoine a bha muigh anmoch, le làmpa dhubh na bàthaich, thug iad an àire nach robh deò gaoith’ cur luaisgean air lasair lomm an lòchrain.

Mu dheireadh oidhche dhùisg a’ ghaoth is dh’èirich i, b’e sin an éirigh, ’s bu chruaidh a shéid a’ chonaghaothach; dh’at gach tonn bho bhonn gu bàrr agus b’ àrd a thog iad ceann, agus bu luath an siubhal. Fhras an doinnein an fhairge ’na cobhair bàn. Bha an cop ’na stiallan breac suas an cladach. Chluinnte onfhadh na mara astar mhìltean mòintich. Sguab neart na gaoith tughadh nan tighean a chlaisean nan iomairean.

Eadar cithiurachd nan speur agus siaban na mara dhumblaich dùbhhradh air cladach. Bha cathadh-fairge ag éirigh ris na creagan ’na steall geal dh’an iarmailt. Cha robh rian gu maireadh maraiche beò.

Thainig madainn mhuladach: na fir a’ ruith a’ chladaich. Fhuaireadh bloighean bùird am bial na mara. Bha triall brònach an déidh triall a’ togail giùlan thar mol is faodhlainn gu àite cur nan daoine an ciste chaol nam bòrd.

[Sanas]


[TD 329]

ANNS A’ CHAFE
Le IAIN MAC A’ GHOBHAINN

FAISG air an oilthigh bha tigh beag cofaidh—no cafe—a bhiodh sinn a’ tadhal. Bha triùir againn ann, ’s timcheall air ceithir uairean, bhiodh sinn a’ suidhe aig a’ bhòrd mhàrbail chruinn uaine ag òrdachadh ar cofaidh ’s ag òl air ar socair, oir cha robh móran airgid againn.

Tha cofaidh is cofaidh ann, cofaidh le cus bainne, no cus cop, no cus uachdair a shlaodas ri bilean an fhir a dh’òlas e.

Cha robh an cofaidh aca glé mhath ach bha an tigh-cofaidh faisg air an oilthigh ’s dhèanadh sin fhéin a’ chùis.

Bha ceathrar bhana-shearbhantan anns a’ chafe sgeadaicht ann an aodach geal le sgrìobhadh dearg air a’ bhroilleach.

Uill, bhiodh na triùir againn a’ suidhe an sud, ag argumaid, ’s a’ gàireachdainn, a’ bruidhinn air leabhraichean ’s a’ sealltainn a-mach air an uinneig ri Scott a bha air a ghearradh a-mach ás a’ chloich.

Bhiodh an aon nighean so a’ frithealadh oirnn gun sgur, ise timcheall air seachd bliadhna deug a’ dh’ aois is sinne an aon aois rithe.

Bha i sàmhach, ciùin ’na nàdur is fiamh a’ ghàire air a gnùis a bha car geal ach brèagha cuideachd.

So Iain a’ bruidhinn: “Vergil? Có thubhairt a riamh gur e bàrd mór a bh’ann de Vergil? Seall ri Aeneas! Am faca duine truaghan a riamh coltach ris?”

Is mise: “Dé mu dheidhinn ‘<eng>Sunt lacrimae rerum<gai>’ a réisd? Dé mu dheidhinn sin?” ’s mi a’ gabhail mo chopan cofaidh á làimh na h-ighinn ud. (Cha d’ fhuair sinn a-mach a riamh dé a b’ainm dhi.)

Mura biodh móran anns a’ chafe bhiodh i a’ cumail dlùth ruinn ’s i a’ glanadh nam bòrd air an robh lemonade no <eng>ice cream<gai> air dòrtadh.

So Murchadh a’ bruidhinn: “Am faca tu Profeasair King an raoir? Bha e ag òl còmhla ri na balaich anns a’ Chriterion.”

“Huh!” ars’ Iain, “tha thu smaoineachadh gur e rud mór a tha sin. Chan eil an cofaidh so glé mhath.”

Chunna mi làmh na h-ighinn a’ stad.

“Dé tha ceàrr air?” thubhairt mi. “Tha e nas fheàrr na dheanadh tus’ e co-dhiù.”

“Tha sin ceart,” ars Iain, ’s e a’ gàireachdainn. “Tha sin ceart gu leòr. B’eòlach mo sheanair air. Ach, a dh’aindeoin sin, càit a bheil Vergil cho math ri Homer? ’Se a bh’ann de Vergil ach seòrsa de bhoireannach. Eh?” ’s a speuclairean a’ lasadh.


[TD 330]

“Dé th’agad an aghaidh Profeasair King co-dhiù?” arsa Murchadh. “Chan e a h-uile Profeasair a dh’òlas còmhla ris an fheadhainn a tha e a’ teagasg.”

Ach bha mi fàs sgìth dheth.

“Nach brèagha na soluis sin,” arsa mi fhìn, oir b’e an geamhradh a bh’ann ’s bha e fàs dorch. “Na soluis uaine. Seall. Chì sibh iad a’ deàlradh air a’ bhùrn.”

Bha an t-uisge a’ sruthadh sìos air an uinneig is chunna mi a’ nighean a’ sealltainn ri na soluis mar gum b’ann a-mach á bruadair. Ach, anns a’ mhionaid, thòisich i a’ glanadh a’ bhùird a bha ri ar taobh.

“A bheil thu ag iarraidh <eng>Blue Riband<gai>?” ars Iain. Dhiùlt mi ’s ghabh e fhéin té.

“Tha iad trì sgillinn,” ars esan ’s e ag ith.

“An dùil am biodh bàrdachd Vergil na b’fheàrr nam biodh e air <eng>Blue Riband<gai> no dhà ith,” ars esan ’s e a’ gàireachdainn.

“Cuin a tha thu dol dhachaidh,” thubhairt e an ceann greiseig. “Trì seachdainean eile,” arsa mise. “Cha bhi sinn deiseil roimhe sin.” Bha sinn ’nar tàmh.

“Chan eil a leth uimhir a dh’obair agaibh ri dheanamh ruinne,” arsa Murchadh a bha a’ toirt a-mach na dotaireachd.

“Obair!” ars Iain, “ag ionnsachadh mu dhéidhinn medulla . . . ’s na nithean sin. Innis dhomh, a bheil thu a’ tuigsinn móran dheth? Dé ’s ciall do mhedulla? Dé ’n cànan bho’n tàinig e?”

Bha mi sealltainn a-mach air an uinneig a’ coimhead an uisg a’ sruthadh a-measg nan solus uaine. Gun smaoineachadh sheall mi ris a’ nighinn. Bha deòirean ’na sùilean. Thionndaidh mi air falbh uaipe gus nach fhaiceadh i gun mhothaich mi dhi, is chrom i a ceann a rithist.

Greiseag an déidh sin (bha argumaid eile againn mu na Ròmanaich) dh’fhàg sinn an cafe. Tha cuimhn’ ’am gun dh’fhàg mi bonn airgid air a’ bhòrd chruinn uaine.

Nuair a bha mi a’ cur orm mo chòta aig an dorus sheall mi air ais. Bha ise a’ sealltainn ás ar déidh, am pìos aodaich leis an robh i a’ glanadh a’ bhùird ’na làimh.

Chan fhaca mi i tuilleadh. Dh’fhàg i an cafe latha-na-mhàireach. Chan eil fhios dé is coireach, ach bidh mi smaoineachadh oirre glé thric mar as aosda bhios mi fàs.

Agus tha mi nis ’na mo Phrofeasair anns an oilthigh (Profeasair Laidinn) ’s tha iomadh solus is dorchadas o’n latha ud.

Bha ise ’g éisdeachd ruinn an còmhnaidh (ged nach do bhruidhinn sinn rithe) ’s aon latha thàinig na deòirean gu a sùilean ’s cha d’fhuair mi mach a riamh carson.

’S tha mi smaoineachadh gum bu chòir fios a bhith agam.


[TD 331]

FAIRE UR A’ NOCHDADH

(Earrann air a bheil dreach na h-oige—fo iuil Cairistìona Dick)

An ràithe so:—
(1) Ag Ionnsachadh a’ Chàr, le Màiri NicAmhlaidh
(2) Raonaid, le Cairistìona Dick
(3) Maise Gnùis, le Ealasaid Nic a’ Rothaich
(4) Fasanan Ura, le C.C.D.


Ag Ionnsachadh a’ Char
Le MAIRI NICAMHLAIDH
Dealbh le GORDON HARVEY

’N A mo latha-sa ag éirigh suas, ged a bhiodh càr an tac an doruis, cha robh mise no caileag eile a’ toirt sùil air. Na balaich, o’n àm a bha an dosan follaiseach thairis air a’ chuibhle stiùiridh, bha iad sìos is suas an rathad leis gach carabid air a faigheadh iad gréim. Is e ma chuimhne nach deach móran de mhisneachadh a chur annainn mar chaileagan gu ionnsachadh. Cha b’aithne do mo mhàthair no boireannach eile timcheall draibheadh. B’e an suidheachan clì an àite.

An diugh tha so gu mór air atharrachadh agus chì mi sa’ bhaile bheag againn fhéin gach caileag a’ dol gu a ceud deuchainn an uair a tha i seachd deug, mar na balaich, agus a’ soirbheachadh glé thric. Mo mhór bheannachd aca gu dearbh—fàgaidh sin gum bi iad saor falbh an taobh a thogras iad agus faodaidh gum bi nas lugha de dhraibhearan air mhisg air an rathad. Chunnaic mi sa’ phàipear gu bheil a nis aon bhoireannach a’ draibheadh son gach dithis fhireannach, far am b’àbhaist nach bitheadh ach aon son cóigear fhireannach.


[TD 332]

’Se a bhith saor chum falbh an taobh a thograinn a thug orm fhéin—aig aois nach ainmich mi—m’aghaidh a thoirt air a’ chàr ionnsachadh. Bha càr aig an dorus ach a nis bha leanaban a-stigh agus cha robh mo dhraibhear a h-uile uair agam son mo ghiùlan an taobh a dh’iarrainn a dhol. Agus, cuideachd, agus nas miosa móran, tomhais có a dheigheadh fhàgail a-stigh na feumadh duineigin falbh taobh leis a’ chàr? Mura robh mi gu stad ’na mo stob a-stigh, bha e cho math aghaidh a thoirt air a’ bhiasd ionnsachadh.

Bha, cuideachd, beagan de dh’fharmad is de thàmailt ann, nach robh an ealdhain so agam, mar aig mo leithidean eile sa’ bhaile mhór.

Sin mar a thòisich mi an uiridh.

Phàigh mi mo chead ionnsachaidh agus thòisich mi mach air feasgar soilleir leis an dà “L” agus mo dhuine gu duineil ri mo thaobh. B’e sud a’ chiad nì cearbach a rinn mi, ged nach e an aon mu dheireadh. Cha robh sinn fada rèidh.

“Siuthad,” ars esan. “Cur car de’n iuchar. . . . Car a thubhairt mi. . . . Na cur cho fada i . . .

—Gabh air d’adhart. Greas ort . . . air do shocair. . . . Duine an sud—am faca tu duine idir?

[Dealbh]


[TD 333]

—Drochaid an sin . . . Muirt . . . Sud càr eile . . . Seall an sgàthan . . . Feumaidh tu sùil a chumail ás do dhéidh . . . Stiùir cùrs dìreach . . . Haoi Haoi Stad . . . STAD . . . STAD . . . mus marbh thu sinn.” . . . so le sgreuch a dh’fhóghnadh do bhan-sìthe. Is e càr duilich a bh’againn—NSU (Prinz)—mar a dh’aidich mo chéile, ach ar leis nach robh e cho duilich is a bha mise ga dheanamh.

Bha sinn a-mach air a chéile mus do ràinig sinn ceann an rathaid . . . esan ’na bhrùid leamsa agus mise ’nam òinnsich aigesan. Is e so a’ chiad àithne a chuirinn do’n Highway Code. “Ionnsaich o choigreach a bhitheas modhail ged a bhitheadh a chridhe ’na bhòtunan.”

Ach na saoil a bharrachd gu bheil e furasda coigreach fhaotainn a dh’ionnsaicheas tu gu math. Tha ficheadan de sgoiltean ann le’n sanasan-reic gu follaiseach ’s gach àite. Chaidh mise gu aon de’n fheadhainn as motha agus is e so an dàrna nì cearbach a rinn mi.

Phàigh mi airson cùrs an toiseach, nì a theirinn a nis a tha car amaideach. Anns a’ chiad cóig leasanan bha ceithir luchd teagaisg agam, gach aon le dòighean fhéin. An uair a thubhairt mi nach robh so math gu leòr chaidh innse dhomh gu robh na “sgoilearan” aca gu léir mar a bha mise—bha móran de luchd teagaisg as ùr aca. Chuala mi rithisd gun d’fhuair a’ chiad fhear a bha agam a leabhraichean a chionn gun robh e toirt leasanan a bharrachd ’na chàr fhéin—nì a bha air thoirmeasg leis an sgoil. Dh’fhalbh an dàrna duine gu bhith ’na fhear sgrùdaidh air draibhearan an Sasuinn—nì a tha tachairt gu tric leis an fheadhainn as fheàrr. An trìtheamh fear—agus shaoil leam gu robh e fìor mhath—rinn iad an toiseach àrd-fhear dheth os cionn an luchd teagaisg, ach chunnaic mi o chionn seachdain e an éideadh draibhear le Corporation Dhuneidinn. Chan eil fhios carson, B’e an ceathramh fear a thug an còrr de na h-uairean dhomh agus gu dearbha is e uairean fhéin na fhuair mi. Bha e cho sona ri bó ann an lòn agus bu bheag a dhiù de dheuchainn no cosgais. Thòisich e le ràdh gun robh mi math mar a bha—an dearg bhreug—agus anns na h-uairean a chaith mi maille ris cha deach aon nì innse dhomh nach do dh’fhaighnich mi gu sònraichte. Co-dhiù, b’e deireadh na sgeòil gun deachaidh mi gu deuchainn is mi cho mì-dheiseil ris an latha a thòisich mi.

Chuir mi feagal air an fhear sgrùdaidh, agus cha do chòrd an turas rium fhéin nas motha. Tuigidh sibh gun d’fhàiling mi. An uair sin thug an duine again a-mach a rithisd mi gu faicinn dé bha ceàrr. Ghabh e uabhas is anmuinn le cho mi-fhoghlumaichte is a bha mi fhathasd an déidh na bha sin a chosg. Chaidh e steach gu fear na Sgoile a ghearan. (Fhuair, e mach gu robh m’fhear teagaisg air fhàgail a thaobh na bha de ghearan mu a chion dìchill.)


[TD 334]

[Sasasan]


[TD 335]

Gheall e dhomh trì leasanan an asgaidh agus dh’fhaodadh barrachd. Ach bha mi air gu leòr fhaicinn dhiubh.

Thòisich mi an sin faighneachd timcheall a-measg luchd eòlais a bha air ùr-suidhe na deuchainn, gu h-àraid boireannaich. Theirinn a nis gu bheil so air leth feumach—faighnich dhaibhsan aig a bheil fios có as fheàrr gu d’ionnsachadh. Fhuair mi ainm fear air an robh iomradh air leth math is chaidh mi chuige. Tha an còrr de’m sgeulachd goirid. Thug e dhomh cóig leasanan—anns nach do chaith e mionaid ach a’ sealltainn is a’ comhairleachadh, a’ cur ceart na bha ceàrr.

Shuidh mi an deuchainn a rithisd agus rinn mi chùis. Dh’fhaodadh gun toir mo sgeul misneachd do neach a tha san aon staid agus is e so mo chomhairle. Na leig do luchd dàimh do theagaisg mus fhalbh an dàimh. Cùm sùil gheur gu bheil thu ann an làmhan uidheamaichte a thaobh d’ionnsachadh. Chan e so r’a ràdh sgoil mhór—bha am bodach beag a bh’ agamsa air a cheann fhéin le aon chàr—Mini beag bìodach. Ach bha e ’<eng>Ministry of Transport Approved<gai> ’—nì nach robh an Sgoil eile. Aon uair de na cóig a bha agam leis bha fear de fhir-deuchainn an M.O.T., maille rinn as a’ chàr ag éisdeachd ri a dhòigh teagaisg, agus nochd e gu robh e toilichte leis. (Anns an oifis àluinn a bha aig an “Sgoil” bha dealbh de na draibhearan as luaithe m’a b’fhìor a’ moladh na Sgoile—chan fhiach an seòrsa teisteanas a tha sin hó-ró, agus chan eil fhios nach sgrìobh mi fhathasd gu Jim Clark a dh’innse dha.)

Comhairle eile—na pàigh cus romhad mur eil fios agad gu dé a gheibh thu airson do chuid airgid.

Tha deagh fhios agam gur e an deuchainn toiseach tòiseachaidh an ionnsachaidh—agus fhathasd tha móran ceàrr is drobaisd ’na mo stiùireadh. Ach cha chòir nach tig piseach le tuilleadh cleachdaidh. Tha mi cinnteach gur e feagal a bhith ro bhrais a tha a’ fàgail boireannaich cho fad air ais a thaobh ionnsachadh, gu h-àraid ma thainig iad gu latha. ’Se theirinn riutha—ma rinn mise e, ni duine sam bith. Cha robh ann na b’ eagalaiche.

Agus dé a gheibh thu ás, a bharrachd air na thubhairt mi cheana? Rinn e togail inntinn nach bu bheag dhòmhsa an saorsa a thug an duilleag bheag dhearg ud dhomh. Ma tha thu glaiste a-stigh fo chùram tighe is chloinne is gun fhios dé latha a rinn thu nì air do cheann fhéin, bheirinn comhairle ort tòiseachadh. Cha bhi thu ’na do stocan càil nas motha. Gheibh thu tlachd is togail ás nach saoil thu—is cur seachad nach beag.

Is cha bhi thu an taing taxis agus busaichean agus càirdean ma tha fear an tighe uat neo air mì-chothrom.

Crìochnaichidh mi le sgeulachd mu thé’ile a bha cheart cho bacach sa’ chùis rium fhéin. Chunnaic mi i o chionn dà bhliadhna


[TD 336]

an uair a thadhail i againn air an tuath, ’na h-éiginn aig an àm a’ lorg bus a bheireadh ar taobh i. Cha b’ aithne dhìse draibheadh san àm ud. Chuir bodach na sgoile dhachaidh i, thubhairt i, ag ràdh nach robh i comasach. Chan fhaca mi i rithisd gu robh mi an Glaschu o chionn mìos. Agus an sin fhuair mi dhachaidh anns a’ chàr aice. Abair gu bheil i a nis comasach—bha i an uair sin a’ falbh leatha fhéin sìos dhachaidh gu Balmaha o’n Bh.B.C. Glaschu, an dubh na h-oidhche.

Tha an deuchainn mar bhreth cloinne air dhòigh—cluinnidh tu sgeulachdan gu leòr ach cha toir duine dhut leth-bhreac air mar a thachras e riut fhéin. Chan eil uat ach a bhith faiceallach, uidheamaichte agus dean do dhìcheall. Is math as fhiach e am beagan saothair a ghabhas tu ris. Siuthadaibh matà, a mhnathan. Gabhaidh sinn an Rathad Mór . . . is tha thìde againn.

[Sanas]


[TD 337]

Raonaid
Le CAIRISTIONA DICK

BHA Raonaid ’na seasamh aig a’ bhòrd ag iarnaigeadh is a h-inntinn a’ ruith air rudan eile—no ’g innse na fìrinn air aon rud agus air aon neach. Bha na sgoileirean a’ tighinn dhachaidh a latha sin airson làithean-saora an t-samhraidh. Saoil am biodh cùisean eadar i fhéin is Ruairidh Alasdair Aonghuis cho inntinneach ’s a bha iad aig a’ Chàisg. No ’m biodh té’ile air tighinn eadarra. Gheall i fhéin is Ruairidh sgrìobhadh gu chéile nuair a dh’fhalbh e ach cha tainig bhuaithe ach an aon sgrìobag agus ged a fhreagair ise i gu luath cha d’fhuair freagairt fhathast. Gun teagamh chunnaic i e nuair a bha i air an t-slighe Ghlaschu. Thainig e chun an Station ann an Inbhir-Nis ga faicinn fhads a bha an trèan ’na stad greiseag ann a sin ach cha robh e leis fhéin. Bha Mòrag bheag Dhomhnuill Uilleim còmhla ris. Mas fhìor gun robh ise cho feumach air a faicinn cuideachd! Huh! Bha, cho feumach nach biodh ùine aig an dithis eile còmhla. Bha nòisean a tòineadh aice do Ruairidh. Robh Mòrag bheag a’ smaoineachadh gu robh ise, Raonaid, dall. Nach robh i faicinn na sùilean a bha i deanamh ri Ruairidh? Is mar a bha i tòiseachadh ri bruidhinn air gnothaichean mu’n sgoil a h-uile cothrom a gheibheadh i agus Raonaid a’ feuchainn ri bruidhinn ri Ruairidh mu dé bha dol aig an tigh.

Bha Raonaid air a sgoil fhàgail a’ bhliadhna roimhe sin gus greiseag a chur seachad aig an tigh mus tòisicheadh i ri nursadh. Agus ged a bha i titheach gu leòr air cluinntinn mu’n fheadhainn a b’aithne dhi ’s mu na teachairean ’sann a shaoileadh tu air Mòrag nach robh gnothach aice-se riutha ’s gur ann a bha so eadar i fhéin is Ruairidh. Agus a nis seall thusa ’n ùine a bha Ruairidh aig Mòrag dhi fhéin. ’Sann a bha seòrsa de dh’aithreachas air Raonaid nach do thill i bliadhn’ eile dh’an sgoil. Agus gus dragh ceart a chur oirre bha i air litir fhaighinn o Mhòrag bheag an latha sin fhéin mas fhìor a radha gun tigeadh i nall a choimhead oirre a’ chiad <eng>week-end<gai> aig an tigh ach bha litir làn de Ruairidh. Ruairidh sud, ’s Ruairidh so, Ruairidh aig na Sports, Ruairidh aig dannsa na sgoileadh, Ruairidh anns a’ chlass-room. Agus thuigeadh tu ge be air bith càit am biodh Ruairidh bhiodh Mòrag!

Chan e mhàin gu robh Ruairidh aice dhi fhéin fad na bliadhna as an sgoil ach bha iad a’ fuireach as an aon bhaile cuideachd—


[TD 338]

ochd mìle air falbh. Carson ma bha Raonaid ’na caraid cho mór aice nach do dh’iarr i oirre dhol a-null ’n àit’ ise bhith tighinn a-nall a chiad chothrom? Agus bha P.S. as a litir cuideachd,

“Tha mi air fios fhaighinn gu bheil mi faighinn a-stigh dha’n <eng>University<gai>. Tha Ruairidh e fhéin a’ dol ann. An robh fhios agad?” ’S math a bha fios aice nach robh. Có bha dol ga innse dhi? Robh Mòrag a’ smuaineachadh gun robh University a’ sgrìobhadh gu Raonaid a dh’innse dhi có bha iad a’ taghadh is có nach robh!

“Raonaid a ghaoil,” chual’ i màthair ag éigheach ás a sgularaidh, “tha crodh a’ nochdadh agus tha banachagan a’ cheann shìos seachad a sin. ’S fheàrr dhuit falbh. Crìochnaichidh mi fhéin an t-iarnaigeadh.”

Tharraing Raonaid oirre na <eng>Wellingtons<gai> agus thug i peil is siuga mach ás a’ phreasa. Bha feasgar briagha ann. Bhiodh feadhainn dhe na sgoileirean as a’ gheàrraidh a-nochd. ’S cinnteach gu faigheadh i naidheachd air Ruairidh.

Ach nuair a thill Raonaid o’n eadradh cha robh i ach mar a bha i roimhe. Bha gu leòr aig na sgoileirean ri radha gun teagamh ach cha robh air Ruairidh a bharrachd air càch. Agus gu dearbh cha robh ise dol a dh’fhaighneachd dad mu dheidhinn. Bha na sgoileirean co-dhiù cho feumach iad fhéin air naidheachdan a’ bhaile fhaotainn. Có bh’aig Murchadh an dràsda; d’fhuair Seonaidh Alasdair a <eng>‘licence’<gai> air ais; cuin a bha dannsa gu bhith ann; cuin a bha <eng>‘football’<gai>; robh guth air banais; ’l fhios co leis a bha bàbaidh aig Seonag Eachainn; nach e bha smodaig a loidsear a bha tigh Eóghainn; robh dad a dh’fheum as na saighdearan a bh’aig na rocaidean???

Chuir so beagan do thilleadh ann a Raonaid. Bha na saighdearan feumail gun teagamh. ’S dòcha nach robh i fhéin air a bhith cho dìleas do Ruairidh ’s a dh'fhaodadh i. Uill dh’fheumadh tu dannsa còmhla ri cuideigin. ’S ged a thigeadh fear dhachaidh leat an dràsd’ ’s a rithist, dé choire bha sin?

Chuir Raonaid am bainne air suidheachadh agus dh’fhàg i am peil air an t-sinc gus an deanadh i e nuair a bhiodh i deanamh na soithichean.

Shuidh an teaghlach aig am biadh agus bha bhruidhinn a’ dol, a-null ’s a-nall. Cha robh cabhag air an fheadhainn òga ann. Cha robh dannsa na <eng>‘football’<gai> an àite agus o’n a bha na h-oidhcheanan cho soilleir cha bhiodh an òigridh a’ cruinneachadh aig a’ Phost-oifis airson greis mhath fhathast. Cha robh Raonaid uabhasach titheach air a dhol ann a-nochd co-dhiù.

Sgioblaich i fhéin ’s a màthair am bòrd agus thòisich iad air na soithichean. Shuidh a h-athair aig an teine ’s chaidh na gillean suas a staidhre a sheabhtadh. Thanaig Dòmhnull Mór air chéilidh


[TD 339]

agus bha dranndail aige fhéin ’s aig a h-athair an cois an teine. Bha ’màthair a’ dol a chéilidh air bean Eóghainn. O uill bha e cho math dhìthse dhol a thadhal aig Peigi Ruadh. Bha e cho math a dhol chun a’ Phost-oifis còmhla ri càch. Bha Peigi air dreasaichean fhaighinn air <eng>approval<gai> ’s bha i airson a faicinn co-dhiù.

Bha i butaigeadh air falbh gun seabhtadh idir ach smaoinich i nuair sin gun cuireadh i oirre sgiort eile agus geansaidh liath. Chìr i ceann aig a sgàthan as a’ chidsean. Cha b’fhiach dhi phùdar a chur oirre ann.

“Tha mise falbh,” thuirt a màthair. “Feuch nach bi sibhse anmoch gun tighinn dhachaidh a-nochd.”

“Fuirichibh riumsa,” thuirt Raonaid ri màthair, “agus coisichidh mi sìos an rathad còmhla ribh.”

Bha Peigi Ruadh ann a deagh thrim nuair a rànaig Raonaid agus thug iad greiseag a’ coimhead air na dreasaichean.

Bha deagh sguad aig a’ Phost-oifis nuair a rànaig iad. Bha na nigheanan cruinn mu’n chiosc agus feadhainn dhe na gillean ’nan seasamh is cas air gach taobh dhe’n rothair. Bha gurc beag na dhà a’ gabhail ceò a-stigh as a’ chiosc is grunnd aca a’ ruideanachd air a rathad mhór ’s a seacaidean mu’n ceann.

Bha Mairead dìreach a’ ràdh gur e deagh oidhche choigreach a bh’ann nuair a nochd dà rothar aig na tobhtaichean agus nuair a thainig iad na b’fhaisge cha mhór nach do leum cridhe Raonaid a-mach ás a beul. Choimhead i feuch an do dh’aithnich duine do chàch dad oirre ach bha iad uileag a’ faicinn feuch am faithnicheadh iad na coigrich. Dh’fhaodadh ise bhith air innse dhaibh có bh’ann oir dh’aithnich i Ruairidh cho luath is a nochd e. Chan e gun do dh’aithnich i buileach idir e ach bha fios is cinnt aice có bh’ann. Stad iad a-measg nan gillean eile ach thog e a cheann airson mionaid agus choimhead e oirre. Ghlac a sùilean airson tiotan.

“Dé chuir sibhse air an astar so a-nochd? thuirt fear dhe na gillean.”

“Bha sinn a’ smaoineachadh ’s dòcha gum biodh sibh ri <eng>‘football’<gai>,” fhreagair Ruairidh.

“A’ mhic an diabhail ’s tu tha breugach. Thainig sibh ás deaghaidh bhoireannach.” So o’n ghurc bheag mac a’ mhisionaraidh.

Ach bha Raonaid coma. Cha mhór dìreach nach robh a cridhe a’ seinn le toileachas. Bha e toirt a dìol dhi gun leigeil fhaicinn do chàch gun robh diù sam bith aice-se dhe na coigrich.

’Se oidhche àluinn fhéin a bh’ann.


[TD 340]

[Sanas]


[TD 341]

[Dealbh]

Maise Gnuis
Le EALASAID Nic A’ ROTHAICH

“Cneas mar Eala nan Cuantan”

THAINIG duilleag ugam o chionn ghoirid ag ainmeachadh a liuthad seòrsa cungaidh a dh’fheumadh nighean a chleachdadh gus a craiceann a chumail mìn dreachmhor agus bha h-uile fear aca cosg còrr is not! chunntais mi chosgais a dh’fheumadh tu chur a-mach mas tòisicheadh tu idir air d’aodann a dheanamh suas agus bha e tighinn gu dusan not. Gnothach gun seagh.

Gun teagamh feumaidh craiceann, air cho òg is gum bi e, a bhith air a ghleidheadh o’n ghaoith is o’n ghréin air neo fàsaidh e tioram agus rocach agus bristidh na féithean beaga tha dìreach fo’n chraiceann ach gabhaidh so dèanamh air bheagan cosgais.

Cha bu chòir uair sam bith a dhol a-mach gun ola na cungaidh air choireigin air t’aodann ach tha <eng>Johnson’s Baby Oil<gai> cho math ri rud eile agus chan eil e cosg ach trì tasdain. Tha Johnson’s cuideachd a’deanamh <eng>Baby Cream<gai> a tha ’na chungaidh-glanaidh cho math ’s a th’ann agus chan eil botul mòr dheth ach crùn.

Airson fìor ghlanadh a’ chraicinn uair san t-seachdain tha <eng>Pore Grains<gai> gam moladh aig móran ach chan eil iad dad nas fheàrr na min-choirce air a fhliuchadh le sùgh <eng>lemon<gai> na <eng>witch-hazel<gai>. Fàg so air t’aodann gus an cruaidhich e agus an sin nigh dheth e le uisge fuar ga stealladh air t’aodann.

Agus ma tha barailte agaibh fo’n rón a’ cruinneachadh an uisge ’se so cungaidh cho math is a gheibh thu, saor is an asgaidh. An deaghaidh t’aodann a ghlanadh le cungaidh do thoil, biodh e soar na daor, steall gu leòr dhe’n uisge so ort fhéin agus cumaidh e an craiceann mìn, bog.

An deaghaidh d’fhalt a nighe cuideachd gabh soitheach math de dh’uisg a’ bharailte airson an sgoladh mu dheireadh agus ’sann a chuireas e iongnadh ort an gleans a bhitheas ás do cheann. Chan fhaigheadh tu a leithid as na bùthan.


[TD 342]

[Sanas]


[TD 343]

Tha an t-éileadh beag air tighinn am fasan an dràsda airson nigheanan, chan e ann an Alba a-mhàin, ach fad is farsainn air feadh an t-saoghail agus ’se fasan grinn a th’ann. Gheibh sibh fear gu math snog air cho beag ri 69/11 anns a <eng>Greenock Wool Shop<gai>. Tha an clò anns na h-éilidhean so nas aotromma na clò nan éilidhean ceart. Ach fiach gum bi sibh faicealach dé am blous a chleachdas sibh leis. Chunnaic mi fear air fhìor mhilleadh far an robh tè a’ cleachdadh blous <eng>nylon<gai> le <eng>lace<gai> mu’n choilear is sìos an aghaidh. Tha iad a coimhead móran nas fheàrr le blous-léine chotan agus nis leis a’ Gheamhradh gu bhith againn dé b’fheàrr na geansaidh snàth. Mur eil sibh fhéin uabhasach math le na bioran dé mu dheidhinn fear dhiubh so?

[Dealbh]

A’ chiad fhear de shnàth Sealtainn le amhaich chruinn a’ cosg 62/6.

[Dealbh]

An dara fear de shnàth <eng>lambswool<gai> le amhaich àrd a’ cosg 65/10.


[TD 350]

BUIDSICHEAN
Le TORMOD DOMHNALLACH

LEIGHEAS A’ CHRUDHA

Bha seann bhean ann an Tiriodh aig an robh bó a bha ainmeil airson a bainne. Latha àraidh, chaidh i g’ a bleoghann mar a b’ àbhaist ach ’se glé bheag a fhuair i oir bha a’ bhó tinn.

Thàinig ban-nabaidh dhi a dh’ amharc air a’ bhoin, cho luath ’s a chual i mu ’n ghnothach. B’ e chomhairle a thug i do ’n té do ’m buineadh a’ bhó: “faigh thusa crudha iaruinn a dh’ fhalbh far làir. Thoir an aire gur e crudha làir a bhitheas ann ’s nach e crudha eich. Cuir anns an teine e gus am bi e dearg. Cuir an uair sin am beagan bainne a fhuair thu bho ’n mhart ann an soitheach air an teine. Thoir a-mach an crudha agus cuir anns an t-soitheach bhainne e, fàg ann e air an teine gus an tig cailleach chon an doruis. A cheud té a thig, ’s i sin an té a thug an toradh bho ’n a’ bhoin.”

Ghabh a’ bhean comhairle a bana charaid. Chuir i an crudha dearg anns an t-soitheach bhainne a rinn i fhàgail air mullach an teine.

Cha do dh’ fheith i fada n’ ar a thàinig boireannach fiadhaich air an robh a h-amharus a bhualadh san dorus. “Chuala mi gun robh bhó agad tinn,” arsa ise. “Bi thusa a’ falbh gu h-aithghearr bho ’n dorus,” arsa bean an tighe. Thug an té eile gu luath a casan leatha. Cha robh i ach gann air cùl a thoirt do ’n tigh, nuair a bha bhó cho slàn ’s a bha i riamh.

AN TE CHAIDH ’NA FITHEACH

Thàinig nighean òg uair air buidseach is i a’ cur corp cré ann an cois uillt. Thubhairt an t-seann té rithe nan innseadh i do dhuine dé a chunnaic i, gun creanadh i gu goirt air. Cha do chuir a’ chaileag móran seagh ann am maoidheadh na buidsich agus an ceann ùine gheàrr, dh’ innis i do neacheigin mu chuilbheartan na baobh.


[TD 351]

An ùine gun bhith fada, thachair dhi bhith a’ tighinn bharr turais fhada air oidhche shoilleir, ghealaich. Am feadh a bha i coiseachd troimh àite uaigneach, aonaranach, de ’n t-slighe, thàinig fitheach mór g’ a h-ionnsaigh air an sgéith. A mullach a claigionn ghabh e, thug e dhith an còmhdach cinn gu foghainteach agus theann e air spìonadh a fuilt le ghob is ìnean làidir. Cha b’ urrainn ise a chumail mìr no òirleach uaipe. Mun do dhealaich e rithe, cha do dh’ fhàg e fuiltean ’na ceann nach do spìon e ás. Thàrr i uaithe air éiginn an déidh deagh leasan fhóghlum, gun a dhol a dh’ aithris air bana-bhuidseach a rithist.

AN LUCH THAITEACH

Air latha briagha samhraidh, bha buachaille òg a bhuineadh do Eileinn a Gréine, a-muigh air feadh a’ chùl-cinn a’ feurach a’ chraoidh. Thachair do aire a’ bhalaich so a bhith air a tarraing gu luch a bha dol mun cuairt ’s a’ sìor dhol mun cuairt ri thaobh air an raon.

Bha an luch tàiteach, callda, eadar-dhealaichte seach aon sam bith eile agus chaidh an gille a-null is thog e an creutair suas ’na làimh is chuir e ’na sporan i. An ceann greis chaidh am buachaille dhachaidh is dhìochuimhnich e mu ’n luchaig.

Cha robh e fada a-stigh, co-dhiù, nuair a thàinig pàisde nighinn a bhuineadh do ’n nàbachd a-steach, chaidh i far an robh am buachaille is thubhairt ris: “Tha mo mhàthair ag iarraidh ort an rud a ta agad anns an sporan a leigeil ás, gum bheil i ga mùchadh agus ga tachdadh.” Rinn esan mar a dh’ iarradh air. Ghrad dh’ fhosgail e an sporan, leig e an luch mu sgaoil agus cha chual e ar còrr mu déidh.

Bha dithis bhoireannach anns an eilein cheudna, a’ coiseachd air an rathad mhór agus a’ bruidhinn mu rud is rud, an uair a mhothaich iad do luch a’ ruith air thoiseach orra a’ chuid bu mhotha de ’n astar. An ath latha, thachair bean a bhuineadh do ’n aon sgìreachd, ri té de na mnathan, agus dh’ aithris i dhi facal air an fhacal de ’n chòmhradh a bha eadar i féin agus a banacharaid an latha roinahe sin. Bha làn chinnt aig an té eile nach e a companach a dh’ innis do ’n chaillich na nithean mu ’n robh iad a’ labhairt.

LAIR GHLAS EIRE

Bu tric a chuala mi mu làir ghlas Eire. Bha muinntir Eire a’ faighinn an sàrachaidh le làir ghlas a bha dol a-null thuca thar monaidhean an Taobh Sear agus a’ deanamh domail anns na geadhlaichean arbhair


[TD 352]

aca. Chaidh an call air adhart gus mu dheireadh thall gum b’ éiginn dhaibh coin an àite a chur ás déidhinn na làire glaise, a thill ’na sìnteagan an taobh bho ’n tàinig i.

Thug iad an aire gun do rinn na coin droch ghiollachd air an làir, gheàrr iad i gu dona ann an iomadh àite.

An ceann latha no dhà, chual iad gun robh boireannach air an Taobh Sear, air an robh amharus, air a leòn ’s air a meabanachadh, ged nach do thuig na bha faisg oirre ciamar a thachair an tubaist dhi.

FEITHIDH TU RIUMSA

Ghabh an nì a leanas àite anns an àm anns an robh na h-eilthirich a’ dol do Ameriga.

Bha long mhór nan seòl an latha so air acair anns an Chaolas Shléibhteach, mu choinneamh na cuid sin de thìr-mór ris an abrar Sanndaig. Chaidh an sluagh uile a bhuineadh do na dùthchannan timcheall, air bòrd, agus bha na seòladairean gu dripeil a’ cur gach nì air dòigh ’s an soitheach air bheul a bhith seòladh.

Thàinig boireannach a bha am beachd falbh leis an luing cheudna, air tìr taobh Ghlinn Eilg de Chaol Reatha. Chaidh maille a chur air a’ bhean so a’ tadhal aig tighean air an rathad roimpe, airson an sealladh mu dheireadh fhaicinn de a luchd eòlais.

Am feadh a bha a’ bhan-eilthireach a’ coiseachd troimh Ghleann Eilg, thachair fear nach robh i ag aithneachadh rithe a bha dìreach air tilleadh bho ’n tràigh air dha beannachd a ghabhail le chàirdean, agus chomhairlich e dhi gun dol ceum na b’ fhaide gun robh e làn chinnteach nach beireadh i air a’ bhàta do bhrìgh is gun robh na seòladairean a’ teannadh ri togail na h-acair nuair a dh’ fhàg esan iad agus gun robh astar cheithir mìle, co-dhiù, roimpe fathast. “Cha till ceum,” ars i féin, “chan fhalbh an soitheach ás an àite anns am bheil i an diugh gus an téid mise air bòrd!”

Chum a’ bhana-cheatharnach oirre, a’ coiseachd gu socair, somalta.

Air dhi nochdadh ri Sanndaig, bha an long fathast far an robh i agus na maraichean is iad ’nan éiginn agus e air dubh fhairtleachadh orra an acair a thogail. Ge b’ e dé a dhèanadh iad no an dòigh a ghabhadh iad, cha tigeadh an acair ás an sud. Chaidh a’ bhean aiseag a-mach anns a’ gheòla, mu dheireadh thall, agus cha robh sìon ach air a casan fhaotainn gu tèaruinte air bòrd na luinge móire n’ ar a dh’ éirich an acair an àird’ cho soirbh agus nach mór nach togadh balach beag ’na aonar i!


[TD 353]

AN CORP CRE

Nam b’ e rud e ’s gum biodh buidsichean airson cur ás do neach sam bith dha ’n robh fuath aca, dheanadh iad corp cré ’na ìomhaigh. Bha iad an uair sin a’ stobadh snàthadan, prìneachan, agus bioran eile anns an ìomhaigh agus ga càradh ann an allt no sruthan. Mar a bhiodh a’ chriadh ga caitheamh ás a chuid ’s a chuid, leis na h-uisgeachan bhatar de ’n bheachd gum biodh an aon a bha an corp ceudna a’ riochdachadh a’ tuiteam ann an dìth slàinte ’s a’ caitheamh air falbh mean air mhean.

Dh’ fheumte saothair mhór a ghabhail ri corp cré mus biodh e air a dheanamh gu ceart. Bhiodh na h-uiread de bhuidsichean timcheall air an obair, ach dh’ fheumadh aon fhireannach a bhith an lathair maille riutha a’ dèanamh a’ chuirp, air neo cha bhiodh buaidh sam bith ’na chois.

Chaidh cur mu dheidhinn corp cré a dhèanamh do Fhear a’ Choire, anns an Eilean Sgitheanach, uair. Chruinnich bana-bhuidsichean an àite ceann a’ chéile ann an tigh té diubh agus an uair a bha iad gu dol air ghleus, thug cuideigin an aire nach robh aon fhear anns an chòmhdhail. Dé thachair air an dearbh là ud ach gun robh fir a’ bhaile gu léir a-muigh anns a’ mhonadh agus cha robh duine air fhàgail aig dachaidh ach aon tàillear crùbach a bha glé thrang a’ fuaigheal anns an àm.

Chuir na buidsichean rompa gun toireadh iad gu buil an nì a bha aca anns an amharc a dheòin no dh’ aindeoin.

Is e bh’ ann ach gun do dh’ fhalbh buidheann dhiubh air tòir an tàilleir, sguab iad leotha e beò, slàn, bharr an bhùird oibreach agus ’na fhianuis rinn iad an corp cré.

An ceann beagan ùine, dh’ fhàs Fear a’ Choire gu tinn. Cha robh e féin no duine eile a’ tuigsinn gu dé bha ceàrr. Thàinig lighiche an déidh lighiche g’ a fhaicinn, ach a dh’ aindeoin na dheanadh iad ris, bha a shlàinte a’ sìor dhol an lughad.

Mu dheireadh, nuair a bha e air thuar a bhith faighinn bhàis, dé a thachair gu fortanach ach gun do thuit do thé de na bana-bhuidsichean faclan a ràdh a bhrath i féin agus na bha ’na comunn. Is e bu chrìoch do ’n ghnothach gun deach an cur an gréim is b’ éiginn dhaibh gach nì mu ’n a’ chorp chré aideachadh agus an t-àite a shealltainn anns an robh e.

Cha bu luaithe a bha an ìomhaigh mhì-shealbhach air a togail ’s na bioran air an toirt aisde na a thòisich adhartas air tighinn air slàinte Fir a’ Choire, gus fa-dheòidh nach robh nì a’ cur air.


[TD 354]

Thugadh bìnn bàis a-mach an aghaidh nam buidsichean ach mar a bha an t-àgh an dàn dhaibhsan, thàinig fios do ’n tìr gun robh lagh ùr air a dhèanamh a bha toirmeasg bana-bhuidseach a chur gu bàs tuilleadh.

A dh’ aindeoin teòmachd is gleusdachd nam buidsichean, bha corra bhodach glic a’ còmhnaidh air feadh na Gaidhealtachd a bha comasach le cumhachd orrachan is eòlas nach robh aithnichte ach dha féin a-mhàin, air clìcean gach bana-bhuidsich a chur truthlinn. Bha fear de ’n fheadhainn so a’ fuireach uaireigin anns an sgìre againn.

Nam biodh a bheag de amharus aig neach gun deach an toradh a thoirt bho mhart, rachadh fios a leigeil thun an duine ghlic.

Chaidh cur g’ a iarraidh aon latha, ann am baile eile. Nuair a ràinig an saoidh bha muinntir an tighe ag òl tì. Chaidh iarraidh air suidhe is thugadh cupa dha féin ri òl. Am feadh ’s a bha esan ag òl na tì, sheall e mu thimcheall is thubhairt e: “an té a thug an toradh bho ’n a’ bhoin, theid i seachad an ceartuair is cuiridh i a’ chluas bharr cupa fir an tighe!” Cha robh na briathran ach gann ás a bheul an uair a thuit an cupa ás làmh an fhir eile, dhòirt an tì mu chasan is cha robh aige ach a’ chluas eadar a dhà mheur.

NA MARAICHEAN AGUS CAILLEACH NAN SOP

Fàgaidh sinn a nis buidsichean Eilein a’ Cheò is théid sinn sgrìob a-null do Mhuile.

Bha triùir bhodach á eilein Thiridhe, uair a’ fàgail Mhuile le luchd mòine. Mar a bha iad ag uidheamachadh gu cur a-mach gu fairge, thàinig cailleach bheag, dhubh, ’na ruith far an robh iad agus ghuidh i gu dùrachdach gun toireadh iad dhi an aiseag thar a’ chaolais. Bha fear de na fir car beag leisg gu so a dheanamh ach ghabh fear eile amharus gun robh ni eigin aig an t-seann té is thubhairt e ris: “dòcha gum biodh e na bu ghlice dhuit a toirt leat!” Thugadh àite dhi anns a’ bhàta, co-dhiù agus chuir iad a-mach bho thìr.

Air dhaibh meadhon na linne a ruigheachd, thug cuideigin sùil air a’ chaillich a bha ’na suidhe an deireadh na sgoth. Dé bha Dòideag a’ dèanamh ach a’ snaimeadh sop ri ceann suip gus an robh ròpa fada aice. Thilg i an dàrna ceann deth a-mach air bile na geòla anns a’ mhuir is bha gréim aice air a’ cheann eile ’na làimh. Anns an t-seòl so, bha an ròpa caol a’ leantainn na sgoth.

“Am bheil thu faicinn sud?” ars aon de na bodaich ri charaid.


[TD 355]

“Thà,” ars am fear eile, is e ag éirigh is a’ dèanamh air an té a bha air an tota dheiridh.

Thug e a-mach sgian á phòcaid agus gheàrr e an ròpa ’na dhà leith ri slat bheòil a’ bhàta. Cha bu luaithe a rinn na dh’ fhàs bàrr an uisg timcheall orra geal le bainne!

Lìonadh iad uile le uabhas agus thug fear ann a fealla-dhà grabadh air a’ chaillich airson a tilgeil a-mach air a’ mhuir. Ghuidh is dh’àithn’ ise dhaibh a beatha a leigeil leatha agus nach éireadh cron no call dhaibh gu bràth. Thug iad dhi a h-iarratas agus chan eil iomradh air gun do chuir Dòideag an còrr dragh air beathach no duine an déidh sin.

Nuair a nochd an eithear ri cala Thiridhe, bha a h-uile mart a bha anns an àite air an tràigh, a’ bùirean agus a’ rànaich, an ceann a’ chéile!

Thugadh na h-ainmeannan a bu cheòlmhoire do na bana-bhuidsichean, mar a bha an Dòideag Mhuileach, Laorag Thiridhe, Maol Odhar Chinntire, Cas a’ Mhogain Riabhaich Ghleann Comhann, Corrag agus Luideag nach buineadh do sgìre sam bith agus a bha daonnan air an t-siubhal. Bha triùir ann air an robh Gormshuil, mar ainm, Gormshuil Mhoigh, Gormshuil Thiridhe, agus Gormshuil Chragaig, faisg air Port-righeadh.

Gach curaidh gu deireadh, mar ’am facal. Chan fheum sinn dìochuimhn’ a dheanamh air Spòga Buidhe, aig an robh a còmhnuidh am Màligar, Stafainn, buidseach nach leigeadh a leas bonaid a thoirt a-nuas do nighean màthar de ’n fheadhainn a bu chomasaiche de chàch!

Chan ìongnadh idir ged an robh còmhrag anacneasda a’ bristeadh a-mach gu minig eadar buidsichean nan Eileanan. A réir sgeòil, chan fhacas riamh air muir, talamh, no anns na speuran shuas, blàr cho fìor ghailbheach ri blàr bhana-bhuidsichean! Dhùisgeadh iad gaoth a rùisgeadh na cnuic, gaoth chruaidh, fhuar, reòdhte a dheanadh feannadh builg air Biast na Sgrogaig!

Gu tric, is ann mu ’n an sgadan a bhiodh iad a’ sabaid. Nan tigeadh meall mór éisg a-steach do Loch Bhràcadal, do Loch Shnithasort, no do Loch Stafainn, ’s gun a bheag ri fhaotainn deth an lochan eileanan eile, cha b’ ann gun fhios do Ghormshuil, no do Spòga Buidhe, a thachair sud! Ach nam bu rud e ’s gum biodh nàmh á rìoghachd eile a’ bagairt air ar tìr, dheanadh na buidsichean rèite eatorra féin agus rachadh iad ’nan aon armailt a-mach a chath an aghaidh eascairdean an dùthcha. Chunnacas na seachdnar bhana-bhuidsichean bu chumhachdaiche a bhuineadh do ’n Ghaidhealtachd san là ud, ann am bàrr


[TD 356]

croinn an t-soithich ainmeil Spainntich, n’ ar a chaidh i fodha ann an acarsaid Thobar Mhoire!

Nach b’ e an call do-leasaichte gun do bhàsaich boireannaich cho feumail, tàlantach, gun an cuid chumhachdan fhàgail aig neach a thàinig ’nan déidh. Chan fhaighear an diugh fiù aon bhuidseach air fad no leud ar Gaidhealtachd no ar n-Eileanan. Mas fìor gach sgeula a chuala sinn umpa, b’ e sud gu fìrinneach na giobaill, cruinneagan a b’ airidh air am brochan!


[TD 357]

CLANN SUAINN
Le COINNEACH ROS

SHUIDH iad an dol sìos an fheasgair, shuas air cnoc àrd an fhradhairc, os cionn nan gleann, ’s a’ ghrian a’ tuiteam ceum air cheum dha ’n chuan. Chuir i òradh ruiteach air roinn de ’n speur, is teine air mullaichean nam beann, agus sgàilean dorcha anns na lagain. Bha na trì lochan—Trianaid nan Gleann—sìnte ann an riochd cadail, agus dh’ éirich ceò caol suas dìreach dha ’n adhar bho shimilear Tigh nan Suainn anns a’ choille taobh thall Loch nam Meann.

Shuidh na mic air a’ chnoc, Ruaraidh agus Simidh, Ruaraidh oighre agus Simidh a bhràthair, ’s iad a’ còmhradh ’s a’ coimhead sìos air a’ choille, aig taobh thall an Loch, far an robh tigh an athar, tigh a bha beartach le iomadh rud maiseach agus taitneach le saidhbhreas an t-saoghail. Bha coinnleirean òir agus soithichean airgid air bòrd an rùm dìnneireach, agus dealbhan prìseil air na ballachan. San leabharlann bha céisean móra làn leabhraichean, agus an teine a’ cur deàrrsadh ’nan dorsan gloinne. Aig a’ bhòrd-sgrìobhaidh am meadhon an rùm bha an seann Bhritheamh, Ridire nan Eilean, ’na shuidhe, le leabhraichean agus pàipearan sgaoilte mu choinneamh. Bha na soluis laiste, ach shuas air a’ bheinn cha robh am fradharc nan òigear ach simileirean an Tighe, a’ dol á fianuis an dorchadh na h-oidhche.

“Tha m’ athair trang aig an leabhar,” arsa Ruaraidh, “a dh’ aindeoin tinneis. Tha fios gur e <eng>magnum opus<gai> a nì e an uair so”. Bha an seann fhear air a bhith a’ sgrìobhadh eachdraidh an Teaghlaich an riochd uirsgeul bho chionn dà bhliadhna, e ri saothair gach mionaid is uair de ’n latha. Anns an sgeul bha e air ruigheachd linn a sheanar, an Seanailear Calma, a rinn na leasaichidhean móra san tìr, agus mheal am Britheamh toileachadh iongantach a’ snìomh euchdan is ròlaistean mu thimcheall.


[TD 358]

“Bidh e neònach mas e,” arsa Simidh. “Sgrìobh e móran ’na latha, ach tha a latha seachad. Chan eil e a’ faicinn sin; có air an t-saoghal a leughas ròlaistean fada san t-seann nòs, eadhon ged is ann mu Theaghlach nan Suainn a tha iad?”

Bha Simidh de ’n àireamh bhuadhach a bha meas gu robh rud gun bhrìgh mur an robh e gu léir de ’r latha fhìn, no co-aimsireil. Bha e aig an àm air fòrladh á oifis Riaghaltais an Lunnainn far an robh deagh chothrom aige cumail suas ris gach fasan, inntinneil, litreachail agus sgeadachail. Oigear dèanta dorcha a bha ann, le speuclairean agus fiasag bheag bhiorach. Bhiodh e fhéin a’ sgrìobhadh, agus chuir e móran an clò, ann am Beurla, an Lunnainn, ’s an Gàidhlig an Alba. “Air a shon sin deth,” arsa Ruaraidh, “Tha brod na Gàidhlig sna sgrìobh e, agus is mór feum ar cànain air oidhirp de ’n t-seòrsa a tha e dèanamh—agus lorg e fìrinnean geur ’na latha.”

Cha robh Ruaraidh cho leagte idir ris na dòighean ùra a bha sguabadh air feadh na dùthchadh. Mheas e gu robh rudan matha, foclan is ràdhan is gnathasan-cainnt, gan call fo ’n tuil ùr. “Bidh meas air math nuair a chaillear e,” theireadh e, agus ged a bha e faicinn feum air ùrachadh air an t-seann chànain san t-saoghal a bh’ ann, cha robh e dol le cuid de na modhan sgrìobhaidh a bha faotainn buaidh. Bha Simidh, air an làimh eile, toigheach air sgrìobhaidhean smaoineachail na Beurla, buaidh Freud, Joyce, agus Virginia Woolf, agus dh’ fheumadh luchd na Gàidhlig cumail anns an fhasan ma bha an saothair gu bhith gu feum. “Chaidh,” ars esan, “na th’ aig m’ athair ri ràdha a chantainn bho chionn fhada le feadhainn eile. Tha e beò sna tìmean gaisgeil a dh’ fhalbh, gun tuigse air staid-inntinn an fhicheadamh linn, nach dèan ach fanaid air an t-seann churaidheachd, agus tha a mhodh-sgrìobhaidh ceud bliadhna air ais.”

Shìos an grunnd a’ ghlinne bha crodh a’ geumnaich is cù a’ comhartaich gan tional gu baile. A-stigh ’na rùm chùm an seann fhear air a’ sgrìobhadh ’s ag ath-sgrìobhadh, a’ rùrachd an leabhar an sud ’s a’ sgrùdadh làmh-sgrìobhainn an so mar gum biodh cabhag air roimh’n bhàs, agus an cù Spaniel ga bhlianadh aig an teine. Bha e gu bhith dorcha a-muigh, ach shuas air a’ bheinn chaidh còmhradh nam bràithrean air adhart. “Tha stoighl shònraichte aig a’ bhodach,” arsa Ruaraidh, “ach, gun a bhith a’ cur sìos air oidhirpean nan ùghdair nodha, ar leamsa gun do chaill an Gàidhlig rudeiginn luachmhor—fuil, no smior na fìor bheatha. Co-dhiù, tha na beachdan tha ùr sa’ Ghàidhlig iad fhéin sean—beachdan a dh’ fhoillsicheadh an Sasuinn no


[TD 359]

san Fhraing no san t-saoghal mhór bho chionn fhada. Agus tha an rannaigheachd—no cion rannaigheachd—a th’ aig cuid de ’r bàird ùra seann-fhasanta an cànain eile. Ach theagamh gum feumar an cur an Gàidhlig gu bhith san fhasan, ged nach eil an smuain ùr no cudthromach; ’is fheàrr a bhith dhìth a’ chinn na bhith dhìth an fhasain’. Is ainneamh an diugh a dh’ éireas bàrdachd—Ghàidhlig no Bheurla—air sgiath na filidheachd, a dh’ aindeoin Freud, Marx is Einstein, na curaidhean ùra; cuin a thionntaidheadh tu rithe airson togail inntinn iongantach na sàr ealantachd? Càite an do theich Maise? An deach i falach air Fìrinn? ’S a bheil na Fìrinnean idir ùr no annasach? Am feum deacaireachd is dorchadas bhriathran a bhith ann? Ach dh’fhaoidte gu bheil mise mi fhìn air seann iomrall.”

“Mar a gluais sgrìobhadh leis an linn,” arsa Simidh, “cha labhair i ris an linn. Mura teid fuil ùr a chur sa’ Ghàidhlig cha teid nì as fhiach am pàipear air a bheil e a dhèanamh innte Agus ma thug thu seanfhacal dhomh bheir mise fear eile dhut: ‘Is fheàrr an saoghal ionnsachadh no an saoghal a sheachnadh.’”

“O,” arsa Ruaraidh, “tha cuid de sgrìobhaidhean Gàidhlig inntinneach gu leòr, ach càite gu tric a bheil taghadh no cumhachd, no eadhon faireachadh; tha ’n ceann a’ toirt bàrr air a’ chridhe. Dh’ fhaoidte gu bheil i <eng>contemporary<gai>, ach a bheil dad <eng>universal<gai> innte? Thuirt thu fuil ùr. ’N e fuil fhuar, no fuil bhlàth na beatha?” “Tha adhartas do-sheachanta an litreachas mar anns gach cùis” arsa Simidh, “agus foillsichear dòighean ùra leis gach ginealach. ’S iad bàird ar latha-ne Pound is Robert Lowell agus chan e Milton is Donne, agus có, as fhiach a leughadh, a sgrìobhas mar ‘Caraid nan Gaidheal’?” “Nan rannaigheachd,” arsa Ruaraidh, “tha feadhainn de ’r bàird Ghàidhlig nas colaiche ri E E Cummings, agus cha dèan cion riaghailt rann suas airson cudthrom cuspair.”

Shìos ’na rùm san Tigh Mhór bha an seann fhear air a sgeul fhàgail agus bha e nis a’ sgrìobhadh a leabhar-latha. “Chan eil crìoch air m’ obair,” sgrìobh e, agus colas fann sgìth air. “Tha rudan an grunnd an anam—éigheach bhalbh a’ sìor iarraidh taisbeanaidh. Agus och, an tarraing uabhasach so eadar dà chànain—am mollachd a tha oirnn mar shluagh. Cha toir beartas faothachadh, agus a bheil aithne aig mo mhic air—iadsan a tha cho eagnaidh spn t-saoghal a rug orm? Gheibh mi barrachd eòlais sìmplidh nàdurra aig Seonaidh an gàirnealair—fear nach robh riamh an Lunnainn no ’n Dun-Eideann. Tha Simidh sgileil, ach an do ghlac e riamh boillsgeadh de ’n t-solus nach


[TD 360]

robh riamh air muir no tìr? ’Se dh’ iarrainn-sa mac-meanmainn nach eil ceangailte ri nithean bàsmhor, ri aimsir seach aimsir no linn seach linn, agus a ruigeadh cridhe agus anam gach creutair. Taisbeanar fàidh mór sa’ Ghàidhlig fhathast, a chuairticheas uile iongantasan na beatha. ’Na ùisinneachadh air nithean tìmeil foillsichidh e nithean sìorruidh—fìor o linn gu linn—mu inntinn an duine agus mu chrannchur na beatha so, agus nì an t-seann chànan fhathast ‘éirigh àrd le gàir is aiteas’. Cha do chuir mise an cainnt ach criomagan a lorg mi ’na mo bheatha fhìn, gun ghéill, fhads is fhiosam, do dhòighean fasanta mo ghinealach, air an tig crìoch co-dhiù, cho math ri m’ oidhirpean fhìn. Ach os cionn gach nì bitheam fìor dhomh fhìn, le tuigse, fàireachadh is tròcair. (A bheil iad sud san litreachas ùr?). Cuiream sìos na nithean a labhras rno chridhe rium, gun adhradh a dhèanamh aig altairean nan curaidhean ùra—a dh’ aindeoin cho buadhach ’s cho iomraideach ’s a tha iad, is lorgam seudan beaga fìorghlan cho glan réidh ris an rionnag ghrinn ud shuas, a tha gam thàladh roimh ’n uinneig ’s roimh chuibhrichean na beatha so, a’ cur sìth iongantach air mo shiubhal—sìth agus blàths—is gràdh, gràdh agus truas—’s i fàs cho mór, ’s cho soilleir—na gréin a’ lasadh an t-saoghail uile, gam thogail suas—cho bréagha . . . .”.

Theàrnaich na bràithrean a-nuas dha ’n ghleann air an socair, an còmhradh litreachais seachad, a’ dèanamh air an Tigh Mhór a-measg nan craobh. “Nach soilleir an rionnag ud,” arsa Ruaraidh. “Seadh”, arsa Simidh, “se Bhènus a th’ ann; tha i astar mór bho ’n phlanaid againne.” A’ faicinn gu robh solus fhathast san leabharlann, chaidh iad a-steach. Bha an teine a’ dol ’na smàl, ’s an cù ’na chadal air a bheulaibh. Bha an athair e fhéin ’na chadal anns an t-seithir, a cheann liath sìnte air a ghàirdeanan air a’ bhòrd. Chaidh Ruaraidh g’ a dhùsgadh, ach cha robh dùsgadh gu bhith ann. Bha an athair an saoghal nan reul brèagha ud shuas, ’s i cho soillseach, tosdach, àlainn.

[Sanas]


[TD 361]

SGRIOB GU EILEAN BHERMUDA
Le SEORAS DOMHNALLACH

THA e coltach gur h-ann air eilean air choreiginn a bhios sinne cur ar n-aghaidh uair sam bith a tha cothrom againn falbh air chuairt bho ’n tigh airson saor-làithean gach bliadhna. Chan eil teagamh nach ann seach gun do rugadh mi air fear de na h-eileanan iomallach an Alba—Eilean Leódhais. Agus is gann eilean do’n téid sinn nach coinnich sinn ri cuid eile rugadh air fear do dh’eileanan nan Innis Ghall. Tha iad sgapte anns gach ceàrnaidh, a réir coltas, eadar Eilean Bhancoubhar anns a’ Mhuir Sìth gu Eilean Cheap Breatainn, an Alba Nuadh.

Bho chionn bliadhnaichean air ais, ’sé mhàin luchd-airgid beartach, gun móran ri dhèanamh, a bhiodh a’ dol air chuairt anns a’ gheamhradh. Ach an diugh, seach gum bheil a’ mhór-chuid air deagh thuarasdal, agus seach gum bheil a leithid de dh’innealan-siubhail cho goireasach agus cho sgiobalta, chan e annas sam bith a th’ann do luchd-oibrich cuairt a thoirt air lorg blàths na gréine ann an dùbhlachd a’ gheamhraidh. Cha toir e bhuainne, ann an Canada, ach uair no dhà a thìde anns an adhar gu ruig sinn àite anns a bheil grian agus blàths gu leòr fad na bliadhna.

Mar sin, nuair a bha an t-astar so fo shneachd agus fuachd a’ gheamhraidh, chuir mi fhéin agus mo chéile romhainn sgrìob a ghabhail do eilean bòidheach a bhuineas do dh’ìmpireachd Bhreat-


[TD 362]

ainn; ’se sin, Bermùda. Gun fhios a bheil cus bharrachd do dh’eòlas agaibh càite a bheil an t-eilean na bha agam fhéin, is dòcha gum bu chòir dhomh innseadh gu bheil e air a shuidheachadh anns a’ Chuan a Siar, còrr is cóig cheud mìle bho Stàit Charolina a Deas—an t-àite ’s fhaisge dha ann an Ameireaga. Tha e còrr is seachd ceud gu leth mìle á <eng>New York<gai>, agus tha e air a thadhal le móran luchd-turais ás na Stàitean Aonaichte agus thairis air cuan bho Bhreatainn cuideachd. Chan eil teagamh sam bith nach eil iad air an tarraing do’n eilean do bhrìgh gu bheil aimsir chiùin ’s fhallain ann fad na bliadhna, agus a chionn ’s gu bheil an àite cho fìor bhòidheach.

Seach gu bheil muinntir Leódhais, mar a tha muinntir eile na Gaidhealtachd, air tòiseachadh ri deanamh beag na mór de dh’ullachadh airson luchd-tadhail a bhith dol air chuairt gach samhradh, bha mi déidheil air lorg fhaighinn cionnas a tha muinntir an eilein iomallaich ud comasach air a bhith a’ deanamh am beòshlainte asta. Tha Bermùda air a dhèanamh suas le còmhlan de dh’eileanan beaga le drochaidean eatorra, dìreach mar a tha agaibh thall ann an Uibhist. Tha daoine fuireach air aon deug dhiubh, ach chan eil iad gu léir ach beagan thairis air fichead mìle bho ’n ear gu ’n iar agus chan eil e thairis air dà mhìle liad ann an àite sam bith. Mar sin, tha mi do ’n bheachd nach eil e leth uiread ri Eilean Leódhais—ged nach cunntadh duine na Hearadh idir.

Chan eil teagamh sam bith nach eil a’ mhór-shluagh air an tarraing ann do bhrìgh gu bheil aimsir chiùin, fhallain ann fad na bliadhna. Ach tha buill na pàrlamaid, agus luchd-comhairle gach sgìre anns an Eilean ri strì daonnan ann a bhith cur goireasan air dòigh agus ri dèanamh cùisean fàbharach do shean agus òg bho mhìos gu mìos do ’n bhliadhna. Mar shamhladh air an so, tha barrachd air ceud mìle de rathaidean matha a’ ruith air feadh an Eilein, bho cheann gu ceann, agus tha iad a’ treòrachadh daoine dh’ionnsaigh nam bàgh, na tràighean briagha gainmhich agus na machraichean tlachdmhor. Fad iomadh bliadhna cha robh innealan-siubhail air an ceadachadh ann am Bermùda ach carbaid-each agus rothair, ach fichead bliadhna air ais leig iad càraichean ann. A réir lagh an Eilein, chan fhaod iad a dhol nas luaithe na fichead mìle san uair. Is e càraichean ùra a-mhàin a tha iad ri leigeil a-steach ann, agus cha leig iad barrachd aon charbaid mu choinneamh gach teaghlaich.

Chan fhaigh luchd-turais cothrom a bhith an urra ri càr gus am bi iad deich latha fichead anns an àite. Cha do dh’fheum iad leudachadh sam bith a dheanamh air na rathaidean nuair a thàinig na càraichean, seach gu robh iad farsaing gu leòr airson dà chàr a dhol seachad air a chéile gun trioblaid sam bith. ’Se sin rud nach eil an còmhnaidh comasach ann an Gaidhealtachd na h-Alba, mar


[TD 363]

[Dealbh]

Tigh nan Seisean: so far a bheil Pàrlamaid Bhermùda a’ coinneachadh. Chan eil Pàrlamaid nas sine air an t-saoghal ach feadhainn Shasuinn is Inis Tile.

a tha fios aig luchd-tadhail gu ’n cosg. Chan eil “luibean-dol-seachad” ann idir.

Tha e ’na chùis iongnaidh gach iomadh cur-seachad tìde a tha ann airson tàladh agus tarraing-inntinn gach àm do ’n bhliadhna. Gun teagamh, tha an aimsir freagarrach airson a bhith ’g iasgach, a bhith a’ cluiche golf ’s tennis, agus a leithid sin de chleasan fad na bliadhna. Tha e blàth gu leòr airson a bhith snàmh timcheall nan cladaichean fad naoi mìosan de’n bhliadhna.

Ged nach eil an talamh domhainn ann an àite sam bith, tha deicheamh earrainn an eilein fo àiteach, agus ’sann á Portugal thàinig a’ chuid as motha de luchd-oibreachaidh na talamhainn. Trì ràithean de’n bhliadhna, tha iad a’ faighinn bàrr de bhuntàta, uineanan, càl, agus lusan eile mar sin. Tha iad cuideachd a’ toirt fàs air lilidhean Càisge ann am pailteas, airson reic air tìr-mór, agus measan de iomadh seòrsa—orange, banana, agus grapefruit.


[TD 364]

Gidheadh, ’sann an Canada agus ann an Ameireaga a tha iad a’ ceannach a’ chuid mhór de ’m biadh a gus de ’m feumalachdan eile.

Do réir gné nan creagan ann am Bermùda, tha e air a ràdh gur e beanntan teine a tha nis air cnàmh, agus a tha còmhdaichte le aol, a tha dèanamh suas a’ chuid mhór de thalamh an eilein. Dìreach fo uachdair na talamhainn, gheibhear seann shligean cladaich agus gainmheach air an tiodhlacadh, agus a thaobh sin chan eil gainnead air deisealachdan airson tighean a thogail. An déidh do ’n chloich a bhith air a cladhach, faodar mullach a chur air an t-slochd a rinneadh anns an talamh, agus gleidhidh so uisge mar a ni amar. A chionn ’s gu bheil na creagan rudeiginn bog fo ’n talamh an uair a théid clach a chladhach an toiseach, tha e comasach an gearradh le sàbh agus a snaidheadh le geilb airson mullach tighe no balla dhèanamh. Ach mar as fhaide a bhios a’ chlach muigh ri aghaidh na gaoithe is ann as cruaidhe tha i ri fàs, agus do bhrìgh sin their iad gu bheil cuid de na tighean aca an diugh nas seasmhaiche na bha iad an uair a chaidh an togail bho chionn dà cheud bliadhna.

A thaobh nàdur nan creagan anns an eilean, chan eil loch na tobraichean ri faighinn ann airson am feumalachd do bhùrn a thoirt dhaibh, agus mar sin tha iad an earbsa ris an uisge a shileas ás an adhar airson na dh’òlas iad. Is gann tigh air nach eil uidheam air choreigin airson bùrn a ghlacadh agus a thasgadh do gach teaghlach. Tha corra lòn ri fhaicinn air feadh an àite, agus tha cuid a’ cumail a-mach gu bheil iad air a lìonadh ás a’ mhuir, troimh na creagan. Ach feumaidh muinntir Bhermùda a bhith glé fhaicilleach air a’ bhùrn an uair a bhios tiormachd ann. Is toigh leotha a bhith ’g innseadh mu dheidhinn duine beartach á Ameireaga aig a robh aon de na tighean móra air mhàl ré dhà na trì mhìosan. Bhitheadh e a’ gabhail tlachd mhór á bhith a’ cumail uisge air na lusan agus na sìtheanan—ann a bhith gàirneilearachd a h-uile latha. Mu dheireadh, ’sann a chuir nàbaidh ’na chuimhne nach robh an t-uisge cho pailt ’s bha e smaoineachadh. “Mo chreach!” ars esan, “’s mise cur ás dha mar gum b’ e an t-airgead a bha ann.”

Bidh cuid a’ dol a Bhermùda a tha dùileachadh dian-theas na gréine, agus a’ tilleadh air ais gu tùrsach, air a mealladh. A chionn ’s gur h-ann a-muigh anus a’ Chuan Siar a tha an t-àite air a shuidheachadh, chan eil e idir cho buileach teth ’s a tha cuid a’ smaoineachadh. Ach tha teas gu leòr ann bho Chéitean gu Samhainn, ged nach eil aon àm sònraichte de ’n bhliadhna anns a bheil uisge trom mar a tha anns na Tropics—cruinne-mheadhonach an t-saoghail. Cha mhair an t-uisge fada ann, agus cha mhotha tha sneachd na reothadh aca aig àm sam bith do’n bhliadhna. An


[TD 365]

[Dealbh]
Ann an cuaraidh na cloich-aoil.


[TD 366]

t-sìde as bruthainneach troimh ’n t-samhradh, tha a’ ghaoth-a-deas agus an iar-dheas a’ cumail na làithean fionnar, tlachdmhor. Tha dlùth air trì fichead òirleach de dh’uisge a’ tuiteam troimh’n bhliadhna—a’ chuid as motha dheth mar mhill. A réir beachd luchd-riaghlaidh, tha sin pailteas airson am feumalachd ma ni a h-uile dachaidh rian air bùrn a ghlacadh bho mhullach gach tigh.

Co-cheangal Ris An Dachaidh

Lorg sinn gu bheil iomadh ceangal eadar Bermùda agus Alba. Tha àireamh mhór do mhinistearan an t-soisgeil á Alba dol a-mach gu na h-eaglaisean ann. Bha sinne ’g adhradh anns an Eaglais Chléireachail ris an can iad “Eaglais Chrìosd.” Is ann á Alba tha a ministear aca; fear do ’n ainm, An t-Urramach Seòras Buchanan. Is e an eaglais aige té as aosda tha anns a cheàrnaidh-an-iar de’n t-saoghal. Tha buill na h-eaglais sin toilichte bhith ’g innse mun an dìleab phrìseil a tha aca bho’n athraichean troimh ’n t-soisgeal. Mar sin, tha iad a’ gabhail tlachd arm a bhith sealltainn do luchd-turais gach nì tha co-cheangailte ri eachdraidh na h-eaglais.

’Se Comunn Chaledonia buidheann Albanach cho gleusda agus cho gnìomhach ’s a th’ ann am Bermùda. Tha e fàbharach gu bheil a leithid sin do chomunn càirdeil air chois airson fàilte chridheil a chur air luchd-dùthcha nuair a théid iad do ’n Eilean. Dhearbh sinne sin da-rìribh. Is e daoine òga thàinig a-mach ás an t-sean dùthaich a tha ’nan cùl-taic do ’n chomunn so. Tha feadhainn dhiubh a thàinig airson fuireach trì bliadhna ann an obair àraidh—luchd-ceàird, banaltruimean, lighichean, ministearan, agus luchd-teagaisg foghluim. Ged a tha cuid dhiubh dol air ais, tha móran ri fuireach daonnan seach gu bheil cùisean a’ còrdadh riu glé mhath. Thug sinn an aire gur h-ann á Alba thainig faisg air leth ’s na th’ ann de mhaoir-sìthe, agus tha grunn math do mhuinntir Alba ri teagaisg sgoile ann.

A chionn ’s gu robh fios agam gur e glé bheag de na h-eileanan anns a’ Chuan Siar anns nach eil luchd bruidhinn Gàidhlig, dh’fhiach mi ri cuideigin a lorg airson céilidh beag a bhith againn còmhla ri chéile. Thàinig mi tarsainn air dhà na thrì a bha comasach air a bruidhinn—cuid a bha fileanta gu leòr agus cuid a tha fàs meirgeach mar a tha mi fhìn. Thachair mi ri Murchadh MacFhearghuis á Beinn-a-Bhaodhla—fear air nach robh càil a dhìth Gàidhlig, ged a tha còrr is deich bliadhna fichead bho thàinig e dh’fhuireach a Bhermùda. Tha e pòsda aig té a bhuineas do Shruighlea, agus bithidh iad a’ dol thairis air cuan gu minig—null do ’n t-seann dùthaich no do thìr mór Ameireaga. Mar sin tha cothrom aige a bhith cumail suas a chànain mhàthaireil. Tha smior a’ Ghaidheil ann am Murchadh, agus fhuair sinn deagh fhàilte thaitneach bho Mhurchadh agus a chéile bhàigheil.


[TD 367]

[Dealbh]
Cha do chuir an càr ás do’n bhighseagail idir. Tha an tràigh rompa agus cuirm sa’ bhascaid.

Mar bu dual, bha “té dhe na daoine againn fhìn” ann cuideachd. Is ann tearc a tha eilean fo riaghladh Bhreatainn gun fear no té do mhuinntir Leódhais ann, agus, dìreach mar a bha dùil agam, tha feadhainn ann am Bermùda. Chuir té dhiù fìor fhàilte Ghaidhealach oirnn nuair a thachair sinn rithe. ’Sann ás a Rubha agus bho na Lochan a tha pàrantan, agus tha ise pòsda aig fear a mhuinntir Shasuinn—á baile mór Southampton. Rugadh Caitrìona Màiri Naomaidh NicGhilleathainn ann an Glaschu, agus ’s e Peck an ainm pòsda aice. ’Sann bho chionn dà bhliadhna thàinig i fhéin agus an duine, le mac, Màrtainn, nall á Sasuinn, agus tha iad mu thràth air am fìor dhòigh le cùisean ann am Bermùda. Thòisich Caitrìona a’ sgrìobhadh do’n phàipear, “Bermùda Sun,” agus fhuair sinn lorg oirre bho chuideigin aig an robh fios gum b’ aithne dhi Eilean Leódhais. Tha fìor bhlas Gaidhealach air na h-ainmeanan baiste aice, agus tha deagh chuimhne aice air na samhraidhean a bhiodh i cur seachad ’na h-òige a’ ruith measg an fhraoich air a’ mhòintich. Cha dhùilicheadh duine móran Gàidhlig


[TD 368]

bho neach sam bith a rugadh ann an Glaschu, agus i air pòsadh ann a Sasuinn. Ach cha robh sinn fada còmhradh an uair a bha ise bruidhinn air a bhith dol “<eng>dow . . un the tow . . un<gai>” ann a Steòrnabhagh, agus a’ cuimhneachadh dhomh am beachd a bha aig Bodach-as-a-Rubha air caileagan a’ bhaile-mhóir: “Tha, na brònagan bochd . . . . spaideil, cha ghann spaideil . . . . siubhal cabhsair a’ bhaile ud, eadar Caisteal Lever agus Tigh nan Guts. Chan eil aca air!” Bha céilidh tlachdmhor againn, gu cinnteach.

An uair a bha sinn air an t-slighe tighinn dhachaidh gu fuachd agus geamhradh Ontario, bha sinn ri smaoineachadh dé rinn an turas a bha sud cho taitneach ’s a bha againn air falbh bho ’n tigh a riamh. Ged is e eilean beag a th’ann, tha e ’na chùis-iongnaidh na tha de chaochladh bòidhchead nàduir ri fhaicinn ann. Rinn an t-sìde bhriagha bha ann cuideachadh mór ann a bhith dèanamh ar turas taitneach, ach ’sé coibhneas agus blàths cridheil nan daoine a bha gar tàladh gu tilleadh a rithisd. Bha fios againn gu robh na daoine againn fhéin aoidheil, càirdeil mar bu dual, ach cha b’ e iadsan a-mhàin, a thug aoigheachd do ’n luchd-turais; tha muinntir an eilein fhéin airson leigeil fhaicinn do ’n fheadhainn a tháid ’na measg gu bheil iad a’ tighinn a dh’àite càirdeil—àite tha dèanamh uaill á deagh-ghean agus aoigheachd, agus far a bheil muinntir airson a bhith beò an sìth maille ri chéile.

[Sanas]


[TD 371]

AN DEALACHADH
Le IAIN MOIREACH

BHIODH mise glé thric a’ faighneachd de Dhòmhnall carson a bha e gam choimhead mar sud, ach cha fhreagradh e, is cha leigeadh e air gun cuala e mi. Is e—is e duine àraid, neònach a bha ’n Dòmhnall—tha ’n Dòmhnall.

Rugadh e o chionn beagan is fichead bliadhna ann an tigh òrdail glan làn chloinne is dh’ eug a sheanair dà mhìos mas do rugadh e. Saoilidh mise gur h-e comharr a bha sud. Bha e mar leanaban sam bith eile gu ruig sia bliadhna a dh’ aois, is nàdurrach gu leòr. Sin nuair thòisich e a’ bruidhinn ris na siantan. Air a shocair, ’s cha chuala duine beò e. ’S nuair a dheigheadh e a laighe bha a shaoghal ri lìonadh le a chàirdean fhéin; éisg, cait le cinn leóghainn is craobhan àrda. ’Se bhiodh air a dhòigh. Tha cuimhne agam a bhith còmhla ris iomadh uair feasgair a-muigh air an tuath, a-mach á sealladh nan tighean, is shuidheadh sinn. Thòisicheadh e ag éigheach ri chàirdean ’s nuair a bhiodh iad cruinn timcheall, dh’ fhaighnicheadh e dhìomsa

—Eil thu ga faicinn?

Cha robh mise faicinn nì . . . . nì. Ach e fhéin. Agus thigeadh dreach bàn glas air cùl nan dòrn aige agus e air chrith mar bhil feòir. Ach cha b’ e eagal a bh’ air:

—’S mór am beud nach léir dhut iad. Tha thu ’nad shuidhe aig cas mo chù . . . . tha e àirde, mo chù-sa. Faic thu e?

Chan fhaicinns’ nì, ach dh’ fhidireadh mi gathan teth a’ dol a chùl mo chinn mar anail aithghearr a’ choin. Gus an sealladh e rium—sealladh e. Bha sùilean gorm-ghlas ann, is lasadh iad arm. B’ ann an uair sin a shreapadh an t-eagal bho ’n talamh mar lainnir orm, a’ seargadh mo chraicinn teann mu m’ ghruaidhean.

—Carson a tha thu ’ga it’ choimhead mar sin?

’S cha leigeadh e air gun cual e mi—gun cual e. Dh’ fhàsadh anail a’ choin fuar air fallas mo dhroma. Ach bha an t-eagal ga mo chòrdadh. Cha robh duine a riamh cho beò ’s a bha mise leis an eagal ud.

Gu grad, theireadh e

—Tha thìde againn a dhol dhachaidh.

agus ghabhadh sinn oirnn: saighdeirean leòinte sgìth a’ toirt ás


[TD 372]

le ’m beath is nàmhaid air an sàil gan sireadh. Dhealaicheadh sinn aig an dorus, is chan fhaicinn tuilleadh airson seachdain neo dhà e.

* * * * *

—Bidh tu cho dona rium-fhìn—thuirt e aon fheasgair, le gàire, is mise seac le eagal. Cha bhì, ’s mi freagairt mas do bhruidhinn e. Cha bhì. Cóig-bliadhna-deug, bhiodh e. Cha bhì. Agus mi nis ga thuigse, a dhòighean agam.

Chaidh sinn air chall astar fada a-muigh air a’ mhòintich latha. An oidhche a’ tuitearn oirnn, nuair chuir sinn aghaidh ri baile, le mìle fèith, dà ghleann, is millean faileas dorch romhainn. Choisich sinn greis is chaill sinn ar slighe. Shuidh sinn, faisg. Sheall e rium

—Eil eagal ort?

Na sùilean deàlrach ged a bha solus an latha air teirgeadh. O, an gealt, an gath oillteil a chuir cabhaig ’nam fhuil! Nuair a dh’ éirich mi gu mo chasan maille ris, bha ’n daorach orm ’s mi ag éigheach àrd mo chinn

—Na sàbhail sinne! Có tha ’na dhuine nas grinne na ’n dealanaich?

Tha mise Tha mise!

Agus leum sinn na fèithean, is fhras sinn uisg bho ’n fhraoich, nar ceann dìreach gu baile, gu iar. Bha mo cheann geal,m’ eanchainn soillseach buidhe mar sheòmar air ùr dhathadh. Cha robh cas no meur an comhardadh, agus gach focal mar a theireadh esan dubh air na ballaichean. Duatharrachd fallaichte ri gach dìg a’ gabhail uime cruth bho chruth ’s a’ feitheimh riumsa, ach a’ leaghadh ás, ’na reusg fhliuch nuair a chitheadh e gu robh Dòmhnall ri mo thaobh. A charaid. Mo chnàmhan a’ breabail, is mo shùilean teth sgìth a’ dearcadh gu gach taobh. Is esan le gàire a’ fanaid air m’ eagal gu socair, is a’ cumail lasair ris an teine ’nam chom . . . .

—Tha sinn sàbhailt! dh’ éigh mi, ’s na focail ri glagadaich bho bhalla gu balla, dearg sgorrach.

Leig mise m’ anail an cois an rathaid, ach ghabh Dòmhnall roimhe. Chaidh m’ inntinn dubh, dubh; dh’ fhidir mi an sin cuislean scàrlaid gu slaodach cinnteach a’ deanamh an slighe a-measg bhalgan m’ eanchainn. Sruthanan, uillt a choinnicheadh ’nam fras blàth fala . . . . ach chuala mi ceum trom air an teàrr, is thràigh an lànachd, stad an sruth.

—’N ann air chall a bha thu, a bhalaich?—ars mo bhràthair.

—’Sann.


[TD 373]

Choisich mi dhachaidh cuide ris, a-mach air an aimsir is caoraich is chaidh an teine bàs gus nach robh ann ach aon éibhleag.

* * * * *

Dh’ fhalbh Dòmhnall nuair a bha e—nuair bha e ochd deug. Agus thug e greis ri obair-latha sa’ bhaile-mhór. Cha do chòrd e ris nas mò na chòrdadh e rium fhéin, agus bhiodh e a’ tilleadh dhachaidh a h-uile samhradh ceithir-la-deug.

—Dé mar a tha am baile mór a’ tighinn dhut?

—’S math tha fios agad—chanadh e, agus thòisicheadh fiamh a’ ghàire air.

—Sguir. Sguir. Air sgàth Dhia, sguir—dh’ éighinn os ìosal.

—Fàg mi, nach eil thu faicinn gu bheil mi . . . .?

agus dh’ fhalbhadh e, gun ghuth.

Ach bha an t-eagal ag abachadh, ’s na diasan torrach a’ crathadh ’nam cheann bhochd. Cha deighinn a dh’ àite nach biodh e air mo shàil, leis na sùilean, ’s a luchd-leantainn. Chithinn bho àm gu àm a’ bruidhinn ri mo mhàthair e—chluinninn ise a’ bruidhinn; ’s mo phiuthair, ’s mo bhràthair—gun fhios co chuige bha e ag iarraidh.

* * * * *

Ach thàinig latha a dh’ fhiach mi air. Ged a bha e aon thar fhichead, bha na cleasan a bh’ aige a riamh ga leantainn. Bha mi a nis eòlach air, ach cha d’ fhuair mi eòlas air m’ eagal. Cha d’ fhuair is chan fhaigh.

Bha sinn air a’ chladach, nar suidhe anns na creagan ag éisdeachd na geodhaichean ’s na slocan a’ slupranaich a’ chuain mar bhodach le brot. Bha sinn sàmhach, rèidh, ’s cha robh an luatha air gluasd air an éibhil.

Thurchair fear a thighinn oirnn gun fhiosd’ bho chùl a’ chladaich. Calum. Thionndaidh Dòmhnall air leis an dà shùil. Stad Calum.

—Carson a tha thu ga mo choimhead mar sin? dh’ fhaighnich e.

Cha do ghluais e, neo na sùilean. Leum an fhuil agam le gàirdeachas gun tug cuideiginn elle toigh do ’n fhradharc ud. Cha bhithinn ’nam aonar tuilleadh.

—Eil e a’ cur eagal ort? dh’ fhaighnich mi do Chalum.

—Ormsa? eil thu glic? ars esan riumsa—riumsa! Agus gu grad thug e ás.

—A mhic an donais! dh’ éigh mi ri Dòmhnall—A mhic an diabhail! ’s cùl mo chinn milis le crith ’s na diasan trom a’ tuiteam mu na sùilean.

—Carson a chuir thu eagal air Calum Og? Mo nàbuidh! A mhic na galla . . . .


[TD 374]

Agus leum mi air; riasan dubh is lèanagan dearg anns a’ mhuran. Chan fhaighinn gréim air, is e a’ gàireachdainn.

—A, thruaghain, ars esan, ri magadh.

Theab mi a mharbhadh. Ach an ceann ùine ghabh sinn a-mach dhachaidh còmhladh. Mise le gamhlas a-measg an eagail, is esan gun truas gun iochd a’ cur neart air le gach ceum. Ràinig sinn an dorus cùil . . . .

Agus thàinig e a-steach ás mo dhéidh. Cha robh so àbhaisteach. Bha so—bha so neo-chumanta. Sheas e ri mo thaobh anns a’ chidsin. Thog mo mhàthair a ceann is sheall i.

—Càite fo shealbh a robh thu, a Dhòmhnaill, ’s do bhiadh a’ dol a dhìth anns an àmhuinn?

* * * * *

Fhuair esan matà, mu dheireadh làmh an uachdair orm ’na mo dhachaidh fhéin. Ach tha dòigh agam air a dheilbh a chuireas ás dha. So a’ chiad pàirt dheth, a eachdraidh innse dhuibh. An dara ceum, an ceum mu dheireadh dhà-san, so.

Théid a mhùchadh a-nochd le mo chluasag—théid. Is bidh mise a màireach ’nam rìgh air sliochdan neo-eagalach cuimiseach aonranach. Bidh! Bidh!

[Sanas]


[TD 375]

NAIDHEACHDAN ON CHROIT
Le CEITEIG M. NICGHRIOGAIR

THA a’ bhliadhna a’ siubhal ’na deann-ruith mar is àbhaist agus tha nis obair an fhoghair mu’r claigeann a rithist. Ged is e’n t-earrach as trice bhithear a’ meas mar àm an dòchais nuair a tha fàs a tighinn air luibh ’s air beathach, ’sann o’n fhoghar a ghlacas mi fhéin misneach.

Nuair a tha ’m bàrr ’na lànachd air a thional, bheir an coimhlionadh sin spionnadh nuadh dhuinn gus ullachadh airson saoithreach na h-ath-bhliadhna. Cha bhi mi toirt géill do’n Fhamhair Eu-dòchas a bhios uaireannan a’ sainnseagraich ’nam chluais gur dòcha nach tig an latha ruigeas an t-arbhar tèaruinnteachd na h-iodhlann. Tha fios aig an Fhreasdal air ar suidheachadh ’s cha do dh’fhàg E nar n-éiginn sinn riamh fhathast.

Tha mi’n dòchas, co-dhiù, nuair a thig àm a’ Mhòid gum bi’n t-sìde nas fàbharaiche ’s an dlùthadh nas adhartaiche na bha iad an uiridh. Ma bhitheas, chan eil fios -nach ann a ruigeamaid fhéin am Mòd seach gu bheil e nas fhaisge air ar crìochan an turas so. Ach mura bì, tha mi cinnteach nach bi mi ach mar is àbhaist—’nam ghuraban ri fasgadh cruaiche leis an <eng>‘transistor’<gai> ’nam achlais ag éisdeachd ris na farpaisean!

’S beag feum a bh’air <eng>‘transistor’<gai> san Iuchar nuair a bha mi trang le sgrìoban a’ glanadh nan snèipean. Chan eil fhios ’am dé ghràin a th’aig a h-uile duine air an obair so. Bidh càch a’ gearan air an fhadachd a ghabhas iad mun ruig iad ceann gach sreath, ach chan fhaigh mi fhéin car cho inntinneach ris.

Gabhaidh gnothach sgiobalta, snasail a dhèanamh gun d’ aire bhith idir air, agus is ann ainneamh a gheibh mi cothrom smaoineachaidh cho foiseil. Fhad ’s a bhios mo làmhan dian leis an sgrìoban bidh m’inntinn an sàs ann an rudan a tha seachad, rudan a tha mi’n dòchas tha ri tighinn, naidheachdan a leugh mi, ceistean dha bheil mi sireadh fuasglaidh no ’s dòcha cuspairean mu’n sgrìobh mi uaireigin.

’S iomadh feasgar nuair a bhiodh gach car eile seachad a thug mi pàirc nan snèipean orm. Bhithinn an sin a’ sgrìobadh ’s a’ meòrachadh gus an cuireadh an dorchadas no na meanbh-chuileagan dhachaidh mi!


[TD 376]

Chan e na meanbh-chuileagan as motha ’chuireas de mhaill oirnn aig amannan. Ma bhios sinn ri car faisg air an rathad mhór cha bhi duine theid seachad nach stad airson greis còmhraidh.

’S buidhe leinn sin glé thric ach chan eil e cho freagarrach nuair a tha leòb mhór feòir ri chruinneachadh agus coltas bagarrach air an iarmailt.

Thug tuathanach comhairle oirnn mu’n so. Ars esan, “Chan eil sibhse leth seòlta gu leòr! Chan eil mise uair sam bith gun fhorc no ràcan no dhà bhith ri m’ làimh air an achadh. Nuair a thig duine bhruidheann rium tha mi càradh forc no rudeigin ’na dhòrn ’s gheibh mi mar sin an obair ’s an còmhradh ás!”

Có bha gar tathaich o chionn ghoirid ach balaich an <eng>‘Ordnance Survey.’<gai> Bha na h-ainmean Gàidhlige a tha lìonmhor san sgìr a’ cur tòimhseachain orra ’s chaidh an stiùireadh thugamsa.

’S iomadh sùil neònach a thug iad orm nuair a dh’eadar-theangaich mi feadhainn dhiubh, ach bu neònaiche na sin an t-sùil a thug mis’ orrasan nuair a dh’fhiachadh iad ri ’n teanga chur timcheall air na faclan Gàidhlig!

Chum na h-ainmean ceann-còmhraidh ruinn iomadh greiseag. Chan eil mìneachadh ri dhèanamh air Lòn a’ Bhad-Bheithe, Cnoc Donn no Carragh Dhubh, ach nach iongantach na sgeòil a dh’fhaodadh a bhith coimhcheangailte ri Glac a’ Choin Ruaidh?

Bha luchd-cuairt an t-samhraidh glé phailt agus, mar is àbhaist, bha e cur iongnaidh orra nach eil sinn seachd searbh dhe’n aon obair o bhliadhna gu bliadhna.

’S iad a tha gun fhios aca! ’S iomadh caochladh a th’air obair na croite o shamhradh gu samhradh, agus cha ghann rudan a ni ùrachadh dhuinn.

Fiachar todhar ùr ’s bidh othail oirnn gu faic sinn dé ’m feabhas a thig air an fheur leis. Saoil am bi na laoigh nas fheàrr an ath-bhliadhna? Am bi ’m bàrr nas truime na bha e’n uiridh?

Cumaidh na cùisean sin ar cridhe ruinn ’s chan eil fios dé thachras, math no olc, latha sam bith.

’S dòcha gum buail tinneas beathach. ’S dòcha gun till a’ chearc a bh’air chall le deich iseanan. ’S dòcha gun tig nàbaidh a dh’iarraidh cuideachaidh ’s an tractor am poll.

’S minig a thachras tubaist a bheir gàire oirnn. Mar a bha’n latha dh’fhàg cuideigin (có ghabhadh ris?) dorus an t-sabhail fosgailte.

Fhuair na gamhna stigh ’s rinn iad mìosdadh a-measg nam béileachan feòir. Mun d’fhuair sinn an ruagadh a-mach ’Se breitheamh glé chothromach a dh’aithnicheadh có b’fheàrr air danns’ an t-sabhail, sinn fhéin no na gamhna!


[TD 379]

An Sgeilp Leabhraichean

<eng>Francis Collinson: The Traditional and National Music of Scotland (Routledge and Kegan Paul.<gai> Lunnain. 63/-).

’Se leabhar fìor annasach tha so, leabhar a thogas móran còmhraidh is connsachaidh, agus bho a sìolaich leabhraichean eile ri tìde. Tha e annasach a chionn ’s gur h-e Gall a sgrìobh e, ged a tha e glé shoilleir gu bheil e a’ toirt bàrr urraim do Ghaidheil Albainn a thaobh dìleab an ciùil. Anns a’ chiad fhàilte chuireadh air ann am pàipearan Albainn bha freumhag de dh’eud ’s de dhiùmb air a nochdadh, a chionn ’s gu bheil an leabhar a’ toirt ceum toisich do cheòl nan Gaidheal, ach ma bheir so air luchd-ciùil barrachd rannsachaidh a dhèanamh cha bheag a feum a nì e.

’Se an fhreumhag as sine tha Collinson a’ lorg ann an ceòl na h-Albainn na fuinn a tha air duain is laoidhean na Féinne, agus tha e de’n bheachd, ged nach gabh so dearbhadh glé mhath, gu bheil dlùth cheangal aig na fuinn so ri <eng>plainsong<gai> ann a Laideann. Anns a’ chunntas a th’aige air a’ cheòl so tha e sgrìobhadh sìos na fuinn aig grunnan dhiubh, leithid ‘Duan na Ceàrdaich, ’ ‘Duan na Muilgheartaich’ agus ‘Laoidh Fhraoich.’ Tha e ag ràdh, rud a tha fìor, gu bheil móran againn ri ionnsachadh fhathast mu cheòl nan duan sin, agus mu’n cheòl a bha fuaighte ri òrain ann an dàn dìreach.

Tha fhios againn gu bheil na facail aig pàirt de na duain so glé shean, is dòcha cho sean ris an dara linn deug, ach bhiodh e duilich dearbhadh sam bith fhaighinn air aois nam fonn. Tha Collinson de’n bheachd gu bheil iad mu’n aon aois, agus saoilidh sinn gu bheil e an uair sin a’ dèanamh leum ro chabhagach chun no seachdamh linn deug, a bheachdachadh air na h-òrain aig Mairi Nighean Alasdair Ruaidh, Iain Lom’s an còrr, agus air na h-òrain luadhaidh. Ri tìde, faodaidh dòchas a bhith againn gu lorg sinn beagan mu’n cheòl a bh’ann eadar an dà linn sin, ach chan eil teagamh nach eil e ciallach dha a bhith air fhaiceall an dràsda a thaobh ceistean de’n t-seòrsa sin.

Tha deagh chnuasachadh an so mu na h-òrain luadhaidh, agus beagan mu phuirt-a-beul, òrain-sìdhe, fuinn nan òran a rinn bàird na h-ochdamh linn deug, òrain tuiridh, agus fuinn nan salm.


[TD 380]

[Sanas]

A thaobh fuinn nan salm tha eagal air gu bheil dòighean ùra an ìmpis am milleadh. Is fhada bho thug sinn an aire nach robh an teagasg anns an sgoil-fhonn, ann an cuid de dh’àitean, a’ leantainn an t-seann nòs, agus tha Collinson de’n bheachd gu bheil teagasg nan còisirean airson a’ Mhòid a’ dèanamh fìor mhilleadh air an t-seann dòigh a bhuineas dhuinn mar Ghaidheil. So beagan de na tha e ag ràdh air a’ phuing so:

<eng>“The congregation sing in unisou unaccompanied, as is the custom of the Gael, but with a profuse ornamentation or slurs as the Highlanders of the melody with grace-notes, themselves call them in English, each singer improvising his or her own grace-note decoration of the tune as the spirit moves him. The result is astonishing, for it creates a shimmering kaleidoscopic harmony of its own, against which the unison of the tune stands out in great strength and dignity. It is, as far as is known, unlike any other singing in the world, being, like piobaireachd, apparently unique to Scotland; and it is still to be heard among the church congregations of the Hebrides.”<gai>

Bhiodh e nàdurrach gum biodh móran aig Mgr. Collinson ri ràdh mu cheòl na pìoba, oir tha e fhéin air ceòl-mór a sgrìobhadh, ged nach cluich e a’ phìob. Tha e a’ faicinn buaidh ceòl na pìoba air móran de cheòl Albannach, air ceòl na Galldachd cho math ri ceòl na Gaidhealtachd, air ceòl na fìdhle cho math ri fuinn nan òran. Ach tha e de’n bheachd gun dug na pìobairean


[TD 381]

móran de’n cheòl agus de’n sgil aca bho na clàrsairean a bh’ann rompa, agus is dòcha gur h-e sin as coireach gu bheil cho beag againn air sgeul de cheòl a tha air ainmeachadh air a’ chlàrsaich.

Tha na h-uiread de chnuasachadh an so cuideachd air ceòl na Galldachd, air a’ cheòl a bha sgrìobhte aca ann a làimh-sgrìobhainnean is ann a leabhraichean, air na duain Ghallda, no na <eng>ballads<gai>, agus air ‘òrain nam bothan’ a bha cho pailt ann a Siorrachd Obair-Dheadhain agus anns an ear-thuath air fad. Tha beagan aige cuideachd mu cheòl Arcaibh is Shealtainn.

Chan eil an leabhar buileach saor o mhearachdan a thaobh na Gàidhlig a th’ann, ach cha chuir iad sin bacadh air fear eòlach. Tha móran de cheòl sgrìobhte aige anns an leabhar, agus móran de Ghàidhlig cuideachd. Bu chòir an leabhar so a bhith anns gach sgoil Gaidhealach anns a bheil ceòl no òrain air an teagasg.

RUARAIDH MACTHOMAIS.


Leabhraichean cloinne bho Ghasaet Steòrnabhaigh

Bu mhath leinn cur an cuimhne ar luchd leughaidh gu bheiI Gasaet Steòrnabhaigh air dà leabhar le dealbhannan a chur an clò a tha freagarrach do chloinn sgoile. ’S iad sin Daibhidh Balfour air a tharraing o’n sgeulachd <eng>Kidnapped<gai> le R. L. Stevenson, agus Sgeulachdan Mhic-an-Teòsain, air an tarraing o’n leabhar <eng>The Adventures of Baron Munch-hausen<gai>. Tha an dà leabhar air an rèiteachadh agus air an eadar-theangachadh le Ruairidh Moireasdan. Gheibh sibh iad bho’n Ghasaet, 10 Francis Street, Steòrnabhagh, Leódhas.

[Sanas]
