[TD 107]

Gairm
<eng>227 BATH STREET<gai>
GLASCHU, C.2.
<eng>Tel. - West. 6129<gai>

Aireamh 10.
An Geamhradh, 1954.

THA aobhar no dhà air a’ ghainnead a tha air leabhraichean Gàidhlig aig an ám so. Tha na Gaidheil ro leisg, no ro spìocach, gus ceannach an fheadhainn a thig am follais. Cha d’fhuair a’ mhór-chuid againn blas air leabhraichean a leughadh a chionn (1) nach d’fhuair sinn ionnsachadh gu leòir ann an Gàidhlig anns an sgoil (a dh’aindeoin spàirn is éigheachd a’ Chomuinn) agus (2) nach robh is nach eil leabh-raichean blasda ann a chòrdas ris gach càil.

Co as a thig leasachadh? Their an dàrna duine gur còir tòiseachadh aig a’ mhullach, is airgead fhaighinn bho Riaghaltas na dùthcha gus leabhraichean a chur an clò. Their duine eile gum bu chòir dhuinn ionnsaigh a thoirt air a’ cheann eile, le ionnsachadh na sgoile a stéidheachadh air Gàidhlig san fhìor thoiseach, agus sin a leantainn gu crìch. Ach chan eil e furasda airgead fhaighinn o’n Riaghaltas, is cha dean sinn an gleus eile ann an cabhaig, fhad ’s a tha luchd-teagaisg iad fhéin air an ionnsachadh troimh Bheurla.

Feumaidh sinn gach meadhon a th’againn a chleachdadh is meadhonan eile a dheasachadh. Is tha sinn an dòchas gun tuig An Comunn fhathast gur h-e cosgais air leabhraichean as buannachdaile dhaibh, no do’n Ghàidhlig co-dhiùbh, na cosgais air coinneamhan.

Tha aon innleachd ann a bu chòir dhuinn tuilleadh feum a dheanamh dheth. ’Se sin Club Leabhar a chur air bonn mar a tha aca ann an Eirinn agus anns a’ Chuimrigh. Ann an Club de’n t-seòrsa so tha gach ball a’ gealltainn gun ceannaich e trì no ceithir de leabhraichean ùra anns a’ bhliadhna, agus an uair a tha cinnt aig a’ Chlub gun reic iad grunn math anns an dòigh so, faodaidh e leabhraichean a chur an clò air bheagan cosgais (abair cóig tasdain an ceann). Nam biodh dà mhìle ball againne ann an Club de’n t-seòrsa so dh’fhaodamaid ceithir leabhar ùr a chur am mach sa’ bhliadhna. Ach cha b’fhuilear do obair-riaghlaidh a’ Chlub a bhith an urra ri daoine a bhiodh saor o obair eile. Nan gabhadh sin deanamh, b’fheàirrde an Club clò-bheart a bhith aige dha fhéin.

Bha uair a bha luchd-Gàidhlig gu math beairteach againn an Albainn, a bhiodh deònach an obair so a chur air chois. Ma tha duine dhiùbh sin air fhàgail is ma leughas e so, dh’fhaodadh gun cuir e a airgead gu feum, gu math a cho-Ghaidheil, mus beir an Riaghaltas air, gus paipearan is formaichean a chur an clò ann am Beurla nach tuig an luchd Beurla fhéin.


[TD 109]

An Tannasg
Le H. C. ROS.

B’ ann trì bliadhn’ air ais, air a’ cheathramh là fichead de mhìos deireannach na bliadhna, an oidhche roimh oidhche Nollaig, a thachair an rud iongantach air a bheil mi dol a thoirt cunntas dhuibh an nochd. Aig an ám, bha mi dol air thurus air taobh siar na Gaidhealtachd, a reic fodair is <eng>oil cake<gai> is goireasan eile de’n t-seòrsa sin. An oidhche oillteil mu bheil mi dol a dh’ innse dhuibh, bha mi air mo là chur seachad ’s air an ceann-uidhe mu dheireadh a thoirt a mach—tigh tuathanaich aig fìor cheann shuas gleann uaigneach, fàsail, trì mìle no còrr o’n tigh a b’ fhaisge air anns an ath ghleann.

Eadar an dà ghleann, bha claisean domhain is bruaichean sgorrach cho uamhasach ’s a chithear ’nar dùthaich. Eadhon ri sìde bhrèagha mhothaicheadh tu gu robh an t-àite mì-fhallain, làn cunnairt, ach air oidhche dhorcha, ghreannaich, gheamhraidh chanadh tu gum b’ e an t-àite mu dheireadh a chaidh a chruthachadh. Bha slochd a’ ghlinne mar shuil-chruthaich, mar a dh’ fhoghlum mise mus d’ fhuair mi as air an turus ud.

B’ e caoraich a bha feurach anns a’ ghleann. Bliadhn’ as deidh bliadhna dh’ fhuadaich a’ ghort air falbh an sluagh, gus nach robh nis air fhàgail ach an tuathanach air an robh mi tadhal, dà chìobair, agus mu dhà mhìle gu leth caora.

Ràinig mi an dachaidh aonaranach ri garbh fhras uisg’ is sneachd, taingeil gun tug mi mach cala, ’s gu robh fasgadh is teine blàth a’ feitheamh orm. Nuair a rinn mi mo ghnothach ri fear an tighe, fhuair mi cuireadh càirdeil uaithe greim-bidhe a ghabhail cuide ris fhéin ’s ris an dà chìobair. Cha robh againn coinnlearan òir no airgid, ach an <eng>tilley<gai> a’ cur dheth solus boillsgeach; soilleir, brèagha airson sia traighean timcheall na lampa, ach a’ fannachadh mar a b’ fhaide sgaoil e mach ’s a chaidh e steach do na cùiltean dorcha.

Bha teine math air, lasair fhada a’ sreap suas taobh an t-simileir, an gual a’ leigeil urachraichean as, agus an dràsd ’s a rithist beagan toit a’ séideadh air ais mar a dh’ éireadh ’s a laigheadh a’ ghaoth. Chan e gu robh i deanamh móran laighe; bha i séideadh gu stoirmeil, gun iarraidh aice air a h-anail a tharruing, ach air uairean bha i toirt spochaidhean aisde a bha dual. Rachadh an tigh ’s na ballachan stéidh uile air chrith, ’s bhuaileadh boinneachan móra le brag air na h-uinneagan.

Mun robh sinn gann letheach troimh ’n t-suipeir, thug mi ’n aire gu robh sàmhchair neònach a’ laighe air mo chompanaich. Bha an còmhradh a’ sìor fhàs mall, agus, mu dheireadh, stad e buileach. Chuir so iongnadh mór orm, oir cha do chleachd iad a bhith cho balbh so. ’S ann a bhiodh iad ’gam shàrachadh a’ freagairt an ceistean; ciod a bha dol air adhart anns a’ choimhearsnachd, dé chunnaic ’s a chuala mi air mo thurus, agus gu sònraichte, ciamar a bha prìsean aig na féilltean.


[TD 110]

[Dealbh]
Aig beul uamha an Stafa.
(Alasdair A. MacGriogair)


[TD 111]

Ach am feasgar so dh’ fhàs iad uile cho sàmhach ’s cho mì-shunndach, ’s gun do shaoil mi gun tug mi oilbheum dhaibh le ni-eigin leibideach a thubhairt mi. B’ ann nuair a bha mi anns an t-suidheachadh sin, a’ cnuasachadh ’s a’ cagnadh, a leum Cluaidh, an cù a b’ annsa leis an tuathanach, mach o’n chagailt, far an robh e ’na shìneadh, gu teis meadhoin an ùrlair, greann fiadhaich air, ’s e dranndan. A’ cur aghaidh air an dorus chrom e sìos mar gum biodh e dol a leum air nàmhaid Dh’ éirich a ghaoisid mar chìr air a dhruim, agus m’ a amhaich bhrùchd i mach mar mhuing leómhainn. A’ leigeil ris fhiaclan, agus a’ sìor dhranndan, dh’ fhuirich e air bhid.

Gun rabhadh sam bith thainig sguab de ghaoith làidir troimh ’n dorus-a-stigh. Cha mhór nach do chuir e as an teine. Dh’ fhalbh am <eng>mantle<gai> ’na smodal. Lìonadh an dorchadas le fàileadh marbhtach, coltach ris an fhàileadh spìosraidh a gheibhear ann an tighean-adhlaicidh, agus a sin, le sgreadail ’s le sgreuchail mì-nàdurra, bhuaileadh fosgailte, an aghaidh a chéile, an dorus-a-stigh agus an dorus-a-muigh. Bha mi fhéin a nis air bhid, gun fhios dé an ath nì a bha dol a thachairt. O nach robh solus agam, dh’ fhuirich mi ’ga fheitheamh, cuimhneachadh suaithcheantas mo sheann réiseamaid, “Deas gu cath.”

An sin thòisich Cluaidh air rànaich gu h-oillteil. Shaoileadh tu leis na h-éigheanan a bha e leigeil as gu robh cuid-eigin ’ga sgiùrsadh le cuip. Anns an dorchadas, cha robh e furasd’ a dheanamh a mach càit an robh e, no ciamar a bhà e, ach gu robh e leagte sìos, oir dh’ fhairicheamaid e a’ sprocail air an ùrlar, mar gu robh e feuchainn ri snàig air falbh o’n dochann a bhatar a’ dèanamh air. Gu cinnteach bha rud-eigin anns an tigh nach gabhadh faicinn leis an t-sùil nàdurraich.

Rug Seumas, fear de na cìobairean, air mo ghàirdean agus thòisich e air labhairt le briathran neo-cheangailte, mar a ni neach aig a bheil stad ’na bhruidhinn. “Tha t-t-tannasg a’ t-t-tathaich an àite.” ghagair e, troimh fhiaclan. “Tha sinn air fiosrachadh de’n t-seòrsa so fhaotainn a h-uile mìos, o chionn trì mìosan, agus daonnan air an aon là de’n mhìos. Thachair an aon rud air a’ cheathramh là fichead, na trì mìosan roimhe so.” “Faigh lampa eile, a Thómais,” (a chainnt a nis a’ ruith na b’ òrdaile) “tha té thall air a’ chiste-mhine, dean cabhag.”

Dh’ éirich Tómas, gu h-umhail, ach cha do thàrr dha faighinn air a chasan, na ghlaodh e gu robh e faicinn rud-eigin ’na shìneadh ri taobh an doruis-a-muigh. “An gunna, an gunna,” dh’ òrdaich e, “thoir an nuas an gunna. Chan eil e gu difir dé th’ ann, loisg air.”

Leis a sin, mheantraig e null chun na ciste gus an lampa eile lasadh, a làmhan ’s a chasan ’s a bhodhaig uile carachadh, mar dhuine bh’ air a bhualadh leis a ghalair-chritheanach. Nuair a bha e gus a bhith aige, dhùin an dorus le glag làidir, agus shéid a rithist oirnn sguab gaoithe as an robh fàileadh lobhaidh mar a gheibhear a closach air là teth.

Nuair a dhùin an dorus chaidh mi air bhall-chrith. Chaidh crith-fhuachd suas cnàmh an droma agam. Bha tomhas dùbailte de’n eagal air mo bhualadh. Cha b’ urrainn mi éirigh no éigheach. Bha mo


[TD 112]

theanga ceangailte ri mullach mo bheòil agus mo mhàs ceangailte ris an t-suidheachan.

Bha mo charaid Donnchadh an tuathanach air tighinn rudeigin uige fhéin. A’ breith air solus ùr na bàthchadh, <eng>torch<gai> mhór le gath-soluis leathann (bha an t-seann lanntair a nis a’ meirgeadh, mar an tarang air an robh i crochte) thòisich e air a deàrrsadh timcheall an t-seòmair. Cha robh dad as àite.

An sin, chualas comhartaich fhiadhaich o na coin eile a bha ann an tigh-chon beag dhaibh fhéin, mu leth-cheud slat o’n tigh mhór.

Le deàrrsadh na <eng>torch<gai>, chaidh againn air sinn fhéin a sgioblachadh. Chuir sinn <eng>mantle<gai> ùr air an <eng>tilley<gai>, ’s fhuair sinn a lasadh. Nuair a chaidh an solus suas, sheas sinn a’ coimhead air a chéile; ceathrar sheòd, sgianach, gealtach. Cha dubhairt fear seach fear againn diog.

Bha aodann Dhonnchaidh mar dhath na luaithe anns a’ ghrìosaich. (Cha robh nis ach grìosach far an robh teine brèagha, lasrach beagan mhionaidean air ais.) Bha cearcaill dhorcha mu a shùilean. Bha a lipean ’s a ghruaidhean a’ biorgadaich mar gum biodh e dol a chall a reusan. Shaoileadh tu air Tómas gu robh a’ mhalaria a’ tighinn air ’na deann. Bha cop glas m’a bheul, agus le cùl a dhùirn bha e suathadh air falbh na bha sruthadh sìos air a smig. Bha Seumas ’na chrùban air cathair, mar thòrr de aodach-nighe air a thilgeil air muin a chéile, a cheann crom ’na làimh agus greim aig’ air a mhionach leis an làimh eile.

Bha na coin a muigh a’ sìor chomhartaich. Chanainn gu robh an aghaidh suas an gleann, ach cha b’ urrainn mi bhith cinnteach. Bha an fhuaim a bha iad a’ deanamh a’ tighinn ugam air fhiaradh, oir bha mac-talla deanamh uiread stròillich riutha fhéin.

Nuair a thainig a’ bhruidhinn ugam agus a stad a’ chrith, dh’ fheòraich mi de Dhonnchadh am b’ urrainn da soilleireachadh sam bith a chur air na thachair, am b’ urrainn da nì sam bith ainmeachadh a dh’ fhaodadh a bhith ’na aobhar air tachartais iongantach na h-oidhche.

A’ crathadh a chinn gu muladach, fhreagair Donnchadh: “Chan eil mi tuigsinn fo ’n talamh ciod as ciall do’n dol-a-mach tha so; cha bhuin e do’n t-saoghal nàdurrach. Ach innsidh mi so dhut, cha bhi mise, no mo dhà chompanach, no na coin, an so air a’ cheathramh là fichead de’n ath mhìos, co air bith bhios ann. So an ceathramh turus aig a leithid ’s a chunnaic thu nochd air tachairt. A’ cheud

[Sanas]


[TD 113]

oidhche thachair e, chaill mi an cù a b’ fheàrr a bh’ agam; mharbh an t-eagal e.”

A’ suidhe sìos ri oisein an teine, ghairm e uige an cù, “Trothad, a Chluaidh; thig a so, a bhodaich,” an làn dhùil gum freagradh an cù e, ’s gun tigeadh e gu chasan. Ach cha do ghluais an cù bochd; cha do thog e ceann no earball. Dh’ fhuirich e rag, sìnte far an robh e. Bha e marbh.

Chuir sinn seachad uair a thìde, a’ comhradh ’s a’ deasbaireachd mu na chunnaic ’s na chuala sinn. Nuair a bha sinn sgìth seanachais, chaidh sinn a laighe gun ar n-aodach a chur dhinn, dithis anns gach leapa. An là-rna-mhàireach cha robh cabhag oirnn éirigh. Bhiodh na fir am bitheantas ag éirigh moch-thrath, ach a’ mhadainn so dh’ fhuirich sinn far an robh sinn gus an d’ fhalbh an ciaradh fuar, fliuch, ’s an tainig fìor sholus an latha.

Aig a’ bhiadh-maidne, fhad ’s a bha sinn ’gar sàsachadh fhéin le brochan ’s le bainne, agus a sin, <eng>ham<gai> is uighean, cha tug fear seach fear againn tarruing air tachartais na h-oidhche raoir. A rèir choltais, bha sinn air tighinn gu còrdadh gum b’ fheàrr na thachair a dhio: chuimhneachadh cho luath agus cho iomlan agus a b’ urrainn dhuinn. Cha robh ach aon nì a nis a’ cur dragh air mo charaid. B’ e sin, nach innsinn mo sgeul do dhuine geal. “Air na chunnaic thu riamh na craobh-sgaoil droch cliù an àite so.”

Mar thiodhlac Nollaig, chuir e bocsa dà dhusan ugh ’nam achlais, an ám dhuinn dealachadh. An deidh na thachair, cha d’ rinn mi ach breith air làimh air, taing a thoirt dha, agus mo chead a ghabhail dheth gu cabhagach.

A’ leum air an each iaruinn thòisich mi air cuibhleadh sìos an gleann. Cha robh mi dol aig astar, oir cha robh an rathad ach mar bhruaich a’ chladaich, làn tholl is cnapan-starraidh. Nuair a bha mi air dol mu mhìle, thainig mi air sgrìob ghoirid de rathad comhnard far am faodainn mo shùil a thogail. Ar leam gu faca mi rud-eigin ’na laighe anns a’ bhoglaich taobh-a-deas an rathaid. Smuainich mi gur docha gur e aon de bheathaichean a’ ghlinne a bh’ air dol an greim, ’s gum b’ fheàrr dhomh deanamh cinnteach. Thainig mi far muin an eich iaruinn, ’s dh’ fhàg mi ’n rathad gus a dhol uige.

Bha an rud a bh’ ann mu dhà cheud slat a mach air a’ bhoglaich, ach ’s cinnteach gun do chuir mi ceud slat eile ris an astar mus d’ fhuair mi uige. Mion air mhion, agus le móran saothair, tharruing mi na b’ fhaisge air mo cheann-uidhe, gus mu dheireadh an d’ràinig

[Sanas]


[TD 114]

mi toman feurach r’ a thaobh. Dhìrich mi mo dhruim a tharruing m’ anail. Cha robh mun cuairt orm ach clàbar mòintich; bha an cnap air an robh mi ’nam sheasamh a’ tulgadh a null ’s a nall. A’ greimeachadh ris cho math ’s a b’ urrainn mi, sheall mi sìos gu faiceallach. Thug an rud a chunnaic mi clisgeadh dhomh, los gun do shaoil mi gu robh mi air m’ aiseag air ais gu tachartais na h-oidhche chaidh seachad.

Bha mi ’g amharc air corp duine, co-dhiùbh na bh’ air fhàgail dheth. Bha an t-aodach uime, deise ghorm le ribean dearg a’ ruith timcheall nan oireanan. Cha robh ach tuill fhalamh far am b’ àbhaist na sùilean a bhith, ’s cha robh craiceann no feòil air na gruaidhean. Mìr sam bith de’n chorp nach robh comhdaichte, bha e air a mhilleadh aig na feannagan.

Thionndaidh mi mun cuairt mus tòisichinn air bòcadaich air ais gu talamh cruaidh, ’s e ’nam inntinn tilleadh a dh’ ionnsaigh tigh an tuathanaich a dh’ innse ciod a bha mi air a lorg. Ach ’s fheudar nach do dh’ amais mi air na tomain air an deachaidh mi mach, oir cha robh mi letheach rathaid nuair a fhuair mi mi fhéin ann an ionad far nach b’ urrainn mi ionnsaigh a thoirt taobh seach taobh. Thuig mi math gu leòir gu robh mi ann an teis meadhoin suil-chruthaich. Chan e mhàin gu robh mi cluinntinn an uisge sruthadh fodham, ach far an d’ rinn mo bhròg toll beag san eabar bha mi ’ga fhaicinn. Cha robh air ach seasamh teann far a robh mi, ma bha dòchas idir agam mi fhéin a shàbhaladh. Cha b’ fhada gus an do spìonadh bhuam am beagan dòchais a bh’ agam. Bha mi sìor dhol fodha, ach sud mi sìos gu grad chun nan glùinean.

Bhuail eagal uamhasach mi. Dh’ éigh mi mach, àird mo chlaiginn ged nach eil fhios agam ciamar, oir bha mo chridhe ’nam sgòrnan. Ach ged a bha an t-eagal ’gam thachdadh, rinn mi an tuilleadh is an tuilleadh éigheach. Aon uair ’s gun d’fhuair mi tòiseachadh cha b’ urrainn mi stad. Bha mi mar dhuine euslain sa’ bhreislich.

Ach ged nach mór nach do chaill mi mo chiall, cha do chaill mi mo chlaisneachd. Chuala mi guth Sheumais, mar ghuth fad as, ag ràdh, “Fuirich socair far a bheil thu. Na gluais air na chunnaic thu riamh.” Nuair a dh’ fhoghlum mi gu robh cobhair am fagus, dh’ fhàs mi teth is fuar, is teth is tinn, ’s fhuair mi furtachd. Ràinig Seumas far a robh mi le ràthaichean beaga rinn e le biorain ’s le geugan fraoich, fear airson gach làmh ’s gach glùn. Uidheamaichte leo sin dh’ fhàg sinn an slochd clàbair air ar crògan.

Chan eil cuimhne ro-mhath agam dé thachair as deidh sin, ach gun tug an carbad a thainig a dh’ iarraidh a’ chuirp leis mi fhéin ’s an t-each iaruinn.

Trì mìosan roimhe sud, chaidh post a’ ghlinn eile a dhìth, ach cha robh fhios càite, no ciamar. Bha e nis follaiseach dé thachair. Chaidh e do’n bhoglaich ’s e feuchainn ris an astar a ghiorrachadh.

Chan eil a nis duine comhnaidh anns a’ ghleann. Tha na fir ann an tigh brèagha, ùr, nas fhaisge ri baile, ’s tha carbad aca gus ruith suas is sìos an gleann.

Nan tàirneadh tu sgrìob dhìreach eadar far an d’ fhuaradh corp a’ phuist, agus an cladh, rachadh i troimh làrach an t-seann tighe, a tha a nis leagte gu làr.


[TD 124]

Aos Dàna
III. An t-Aosdana MacMhathain
Le AONGHUS MACMHATHAIN.

Chunnaic sinn mar thà gu bheil beul-aithris ann an Loch Aillse ag agairt gur h-e an t-Aos-dàna Mac Mhathain a rinn an cumha tiamhaidh, drùidhteach sin mu Mhort Ghlinne Comhann a tha air ainmeachadh air a’ Bhàrd Mhucanach ann an leabhar Raghnaill Dhuibh agus ann an Sàr Obair nam Bàrd. Ann an leabhraichean Eòin Mhic Gill-ìosa agus Dhomhnaill nan Oran, agus ann an làmh-sgrìobhainnean Mhic Lagain agus Jerome Stone tha am marbhrann so gun urrainn. Có a nis a bha anns a’ Bàrd Mhucanach a bha so? So na tha aig Iain Mac Coinnich ri ràdh mu dheighinn ann an Sár Obair nam Bàrd: “Is e fear a Dhomhnallaich Ghlinne Comhann a bha anns a’ bhàrd so, agus bha e a chomhnaidh ann an Eilean nam Muc, agus air an aobhar sin theirte “Am Bàrd Mucanach” ris. An deidh móran rannsachaidh cha b’urrainn sinn an còrr fiosrachaidh fhaotainn mu thimcheall; cha mhotha a chunnaic sinn an còrr dhe chuid obrach. Ach tha e soilleir bho’n dàn so gu robh e air na bàird a b’fheàrr r’a linn.” Tha an t-Urramach Alasdair Mac na Ceàrdadh ag ràdh gur h-e Domhnallach a mhuinntir Ghlinne Comhann a bha ann agus gum b’e bàrd-teaghlaich Mhic ’ic Iain. An deidh Mort Ghlinne Comhann tha e ag ràdh gun deachaidh e a dh’fhuireach a dh’Eilean nam Muc. Chan eil mi smaoineachadh gu bheil dearbhadh sam bith air a’ chunntas a tha so, agus tha mi de’n bheachd nach eil ann ach urchar an doill mu’n dabhaich, tuairmse bho’n ainm a bha ris an òran ann an leabhar Raghnaill Dhuibh. Tha e glé neònach ma bha bàrd teaghlaich aig Mac ’ic Iain agus ma bha e a chomhnaidh an Eilean nam Muc an deidh Mort Ghlinne Comhann, nach eil sgeul sam bith air ainm, no air bàrdachd sam bith eile a rinn e, ann am beul-aithris Ghlinne Comhann no Eilean nam Muc. A nis tha deagh bharail aig feadhainn gur ann bho làmh-sgrìobhainnean a bha aig athair a fhuair Raghnall Dubh cuid, co-dhiùbh, dhe na h-òrain a chuir e a mach san leabhar aige, agus tha fhios againn gum biodh Mac Mhaighstir Alasdair a’ sgrìobhadh anns an litir Eireannaich no a’ chorr-litir mar a theirte rithe. Có aige tha fhios nach do rinn Raghnall Dubh iomrall ann an leughadh na làmh-sgrìobhainn agus gur h-e bu chòir a bhith san leabhar aige “leis a’ Bhàrd Mhathanach” an àite “leis a’ Bhàrd Mhucanach?” Bhiodh e furasda do dhuine u a leughadh an àite a sa’ chorr-litir, agus tha c meadhonach coltach ri t (ma bha gus nach robh am <eng>punctum delens<gai> os a chionn). Tha cuid de’n òran gun teagamh coltach ri rud a dhèanadh fear a mhuinntir a’ Ghlinne, ach saoilidh mi gun gabhadh e a bhith air a dhèanamh le fear a chuir seachad an oidhche oillteil ud a measg nan Domhnallach, agus, co-dhiùbh, is dòcha nach eil an t-òran againn buileach mar a chaidh a dhèanamh an toiseach. Tha an rann a leanas glé choltach ris a’ chunntas a thug beul-aithris Loch


[TD 125]

Aillse air mar a chaidh an cumha a dhèanamh:

Atà mise làn airtneil
ri ám a bhith faicinn bhur beann,
cha lugha mo chuid cùraim
ri bhith cuimhneach’ bhur dùthchanna thall;
mura bhiodh dhomh mar a thachair
is ann liomsa gum b’ait a dhol ann,
gus an dàinig a’ chreach oirnn
mar gun tuiteadh a’ chlach leis a’ ghleann.

Chunnaic sinn cuideachd gu bheil beul-aithris Loch Aillse ag agairt gur h-e Murchadh Mac Mhathain a rinn Moladh Cabair Féidh. Dh’fhaodadh gu bheil so ceart ged nach eil an cunntas a tha air a thoirt seachad mu dheighinn na bliadhna anns an do rinneadh an t-òran ceart. Ach tha Iain Mac Coinnich ann an Sàr Obair nam Bàrd a’ cumail a mach gur h-e Tormod Bàn Mac Leòid a b’ùghdar do’n òran. B’i so, mar an ceudna, barail an Urramaich Thómais Rois, Lochaidh Bhraoin, agus an Urramaich Dhomhnaill Sage anns an leabhar sin <eng>“Memorabilia Domestica.”<gai> So an t-iomradh a tha aig Sage air a’ chùis: “Bha Iarla Shìfort dealasach as leth aobhar nan Stiùbhartach. Mu dhà mhìos roimh Bhlàr Sliabh an t-Siorraim, chaidh Inbhir Nis a ghlacadh le Mac an Tòisich Bhorlum, agus e air ceann cóig cheud duine, agus chaidh Seumas Stiùbhart éigheachd ’na rìgh. Nuair a thriall Borlum mu dheas a dhèanamh comhdhail le fheachd ris na ceannaircich a bha fo Iarla Mhàr ann am Peairt, chuir Sìfort comhlan fo Shir Iain Mac Coinnich na Cùile a ghlacadh seilbh air Inbhir Nis. Chaidh an Còirneal Mac an Rothaich, mac Tighearna Fòghlais, a chur mar cheannard os cionn Caisteal Inbhir Nis agus bha e a’ strìth ri bacadh a chur air Sìfort anns an obair cheannaircich a bha so. Chuir e dà cheud duine a dhìon fearainn Chùil-lodair bho bhith air an creachadh le Clann Choinnich. Chuir e campa air bhonn aig Drochaid Alanais, anns an robh suas ri sia ceud de na Rothaich agus de na Rosaich; agus goirid ’na dheidh thàinig Iain, Iarla Chataibh; a mhac, Mormhair Srath Nabhair; agus Seòras, Mormhair Meadhrath, air ceann an cuid fineachan fhéin, na Cataich agus Clann ’ic Aoidh, gu comhnadh leis, agus bha iad a nis ann mu ochd ceud deug duine air fad. B’e a bha ’nan rùn beatha agus maoin nan Rìoghalach a theasairginn bho Shìfort agus a bhacadh bho aonadh a dhèanamh ri Iarla Mhàr ann am Peairt. Ach chaidh aig Sìfort air an rùn so a thoirt gu neonì. Bha campa aige aig Caisteal Bhrathainn far na chruinnich e ochd ceud deug duine. Chaidh an àireamh so a leasachadh gu suas ri trì mìle duine le Clann Domhnaill, Clann ’ic Fhionghuin, Clann ’ic Rath, Siosalaich Srath Ghlais, agus fineachan eile, agus leis an tromalach sluaigh so rinn e ionnsaigh air campa Iarla Chataibh aig Alanais. Is e bun a bha ann gum b’fheudar do na rìoghalaich, fo cheannas Mormhair Chat agus Mormhair Meadhrath, tàrsainn as ’nan deann thar na beinne gus a’ Bhannath. Bha mo sheanair, agus e an deagh-rùn do’n aobhar, ann an campa nan rìoghalach; agus nuair a bha na fir agus maoim orra an aghaidh a’ bhruthaich ghabh e a dhànadas na thubhairt ri Mormhair Meadhrath, “Is mór am beud, a mhormhair, gum faicte feachd cho calma, agus Gaidheil cuideachd, a’


[TD 126]

[Dealbh]
Am Bioda Mór, san Eilean Sgitheanach.
(Alasdair A. Mac Griogair)


[TD 127]

tionndadh an cùlaibh air an naimhdean nuair a tha iad air thaobh na còrach.” “Faodaidh e bhith gu bheil na tha thu ag ràdh fìor, mo ghille math,” ars am flath crìonna sin; “ach nach fheàrr teicheadh math na droch fhuireach?” Chaidh òran Gàidhlig gu math sgaiteach, fo’n ainm “Cabar Féidh,” a dhèanamh air a’ mhaoim a bha so agus air buaidh Shìfort, agus neo-ar-thaing mur d’fhuair Mormhair Chat agus Mormhair Meadhrath beum. Is e Tormod Mac Leòid, fear a mhuinntir Lochaidh Bhraoin, a rinn an t-òran, mar dhìoghaltas air Clann an Rothaich. Bha a mhac, Aonghus Mac Leòid, ’na mhinisteir ann an Raoghard an Cataibh. Cha do thachair mi riamh ris ach bha mi mion-eòlach air a bhantraich agus air a theaghlach.” Bha mac eile aig Tormod Bàn, Uisdean, a bha ’na Ollamh airson Eachdraidh na h-Eaglaise ann an Oil-thigh Ghlaschu. Is ann an Oil-thigh Obar Dheathain a fhuair iad am foghlum agus chithear ann an rolaichean an Oil-thighe sin gu robh ceangal aig Aonghus ri Asaint aig an ám an deachaidh e do’n Oil-thigh.

Sgrìobh am fear nach maireann, an t-Ollamh Uilleam Iain Mac Bhàtair, cunntas air “Cabar Féidh” anns A’ Ghàidheal o chionn còrr agus fichead bliadhna (Màrt, 1930) agus leig e fhaicinn a sin cho tur ceàrr agus a bha an t-iomradh a thug Iain Mac Coinnich air an òran ann an Sàr Obair nam Bàrd. Bha Mac Coinnich a’ dèanamh dheth gur h-ann an déidh Bliadhna Theàrlaich a chaidh an t-òran a dhèanamh agus gu robh Clann an Rothaich air creach a thogail ann an Asainn an Cataibh (Ge mór a thug sibh chàise Thar àirighean Asainne). Ach is ann a bha an Asainn so ann an dùthaich Chlann an Rothaich fhéin, aig beul Ghlinn Glais faisg air Tigh an Fhuamhair. Dh’fhàg Iain Mac Coinnich an rann anns am bheil Uilleam Dubh air ainmeachadh as an òran, ach faodar an rann so a thoirt seachad a nis le earrann a Làmh-sgrìobhainn Mhic Lagain agus a leabhar Phàdruig Mhic an Tuairneir a thàthadh ri chéile:

’S ma chaidh thu thar na cuantan
Le d’ luing luath chrannagaich,
’S le d’ phrasgan de dhaoin’-uaisle,
’Gad ruagadh le cananan,
’S tu mac an Iarla Thuathaich,
’S air sluagh gum bu cheannardach,
’S gun toir thu fhathast ruathar
Nach buantach do fheareigin.
Nuair thig am Marcus thugainn dhachaidh
’S na fir ghasd’ gu freagairt leis,
’S lìonar marcaich thig gu d’ charraid
Null gu h-Asainn leanadh riut,
Dhèanadh <eng>attack<gai> air an caisteal
’S cha bhiodh clach gun leagail deth,
Nuair thogas Uilleam léibhidh
Gun éirich an cabar ort.

Tha Mac Bhàtair de’n bheachd gum feumar gabhail ris an rud a thubhairt Sage mu ùghdar an òrain, is e sin gur h-e Tormod Bàn MacLeòid a rinn e. Agus gu cinnteach chan eil e furasda a’ bhreug a sparradh air ugannan an duine urramaich sin. Dé an fhianais a


[TD 128]

ghabhas togail ’na aghaidh? Chunna sinn mas thà dé tha beul-aithris Loch Aillse ag ràdh. Tha cuideachd Pàdruig Mac an Tuairneir ’ga fhàgail air a’ Bhàrd Mac Mhathain, agus mar urrainn sinn earbsa a chur anns an leabhar mu dheireadh de dh’òrain Mhic Mhaighstir Alasdair a chuireadh a mach, thubhairt am bàrd sin ann an “Dimoladh Cabar Féidh”: “Bha thu gòrach, bhàirdein Shàilich, Dol ’na dhàil no beantainn dha.” Chan eil e furasda a chreidsinn gun dèanadh Mac Mhaighstir Alasdair mearachd dha’n t-seòrsa so mu ùghdar an òrain air an robh e a’ toirt freagairt. Agus saoil am biodh fear a Chlann ’ic Leòid Asaint cho moltach air Clann Choinnich beagan bhliadhnachan an deidh dhaibh Asaint a thoirt bho Chlann ’ic Leòid leis an làimh làidir agus leis a’ charaireachd? Nach biodh e na bu choltaiche gur h-e bàrd-teaghlaich Iarla Shìfort fhéin a dhèanadh a leithid a dh’ òran agus gur h-e a bha ann agus a chunnaic?

Ma tha sinn ri ceartas a thoirt do’n dà bharail chan eil dà dhèanamh air ach gu robh barrachd agus aon òran ann air fonn “Cabar Féidh.” Agus có aige tha fhios nach e so réiteachadh na cùise? Tha an t-òran air dà dhòigh ann an Làmh-sgrìobhainnean Mhic Lagain, a h-aon dhiùbh car coltach ris an dòigh as aithne dhuinn bho Sàr Obair nam Bàrd, ach am fear eile ann an tomhas mhór gu math eadar-dhealaichte. Faodaidh mi an t-iomradh a tha a so a thoirt gu crìch leis an òran aithris air a’ mhodh so. Chithear gur h-e Easbuigeach a bha ann an ùghdar an òrain so agus nach robh an dara atharrachadh de’n fhonn aige gu cunbhalach:

Deoch-slàinte chabair-fhéidh ud
Gum b’éibhinn ’s gum b’aighearach,
Ge fada o d’ thìr féin thu,
Gu réidh seòl gu d’ fhearann thu;
Mo chrosadh no mo cheusadh,
No m’éideadh na mheala mi,
Mur b’ait liom thu bhith ’g éirigh
Is treun neart gach caraid leat.

Nan cuireadh leatsa ’n còir ’s an ceartas,
Dh’éireadh leats’ gu bagarach
Na bheil eadar deas gun ruig do theach-s’,
As sin go sgealpaibh Chraignis,
An tì a ghlacas gunna glaice,
Claidheamh glas no dagachan,
Bu leatsa Domhnall Sléiteach
Nuair dh’éireadh do chabar ort.

Chì mi fhathast mar bu chathair
Ann am Brathainn bhaidealaich
Fìon ’ga chaitheamh feadh do thighe,
’S uisge-beatha feadanach;
Cinneadh t’athar ort a’ feitheamh
Dh’fheuchainn có a bhagradh ort;
Bu lìonmhor pìob ’ga gleusadh
Nuair dh’éireadh do chabar ort.


[TD 129]

Bu cheannard air mór-shluagh thu
Nuair ghluaiste le farum thu,
Cha chuireadh prasgan suarach
San uair sin ort feamachas;
Nam fanadh tu san taobh tuath ud
Gun ghluasd gun charachadh
Cha robh na h-urad thuasaid
Ri Deòrs’ san <eng>rebellion<gai> ud.

Deoch-slàint’ a’ chabair Fhrangaich
Tha thall fada fada bhuainn,
Théid a h-òl an Tulach Bhàrdainn,
’N Cinn t-Sàil’ cha bhi seachnadh oirr’,
Dh’òlainn togsaid fhìona
An aon bhall an tachairinn
Air slàint’ an Uilleim Shìfortaich
Bu rìoghail bha acasan.

Tha na <eng>Whigs<gai> a’ dol sna frògan
Le’n crònan ’s an osanaich,
Air eagal bhith ’gan sgiùrsadh
No pàirt dhiùbh a chrochadh nis,
’S e mo bharail gu bheil Deòrsa
Triall treòrach gu chairtealan
Thoirt àite féin do Sheumas
’S an òrdugh do na h-Easbuigean.

Nan tigeadh sud gu fìrinn,
’S gun crìochnaicht’ e gu cinealta,
Bhiodh maithean agus uaislean
Is tuath na h-Alba innealta,
Cha bhiodh acasan ri iarraidh
Ach riabadh an <eng>Union<gai>,
Sud gheibhte cinnt’ o Sheumas
Is dùthchas ar seanairean.

’S e chuireadh sud gu fìnid
Nam biodh fir Alba duineile,
Gun seasadh iad ri chéile
’S nach fàilingeadh duine dhiubh,
Ach feadh ’s a bhios <eng>Whigs<gai> is Pàpanaich
An àitichean na h-urad dhiubh,
’S beag feum do Chlannaibh Gàidheal
Iad féin chur an cunnart leo.

Chan eil feum dhomh tuilleadh thràchdadh,
No chur sìos an rannaigheachd,
Nì bu chòir a Ghàidheil na h-Alba
A so suas gun mhearaigheachd,
Gun bhith call an nì ’s an daoine
Le iarrtas chùirteir preamalach,
Nach seas le rìgh no rìoghachd
Ach do réir mar nì sibh cheannaigheachd.

[AN CHRIOCH.]


[TD 130]

EILEAN DHIÙRA
LE NIALL MACGILLE SHEATHANAICH

[Dealbh]

THEIREADH na seann daoine gu robh fad Dhiùra air a thomhas bho Phort nam Fuirm gus am Far-eilein, ach a réir dealbh-chruinne ar latha-ne tha a’ Charraig Mhór nas fhaide tuath na Port nam Fuirm. Biodh sin mar a thogras e, is e fad an eilein ochd mìle fichead. Tha e ochd mìle air leud eadar a t-Sroin-gharbh agus Cnoc Breac, ach chan eil ach gann mìle eadar an dà Thairbeart.

Tha na beanntan, Beinn an Oir, a’ Bheinn Sheunta agus Beinn a’ Chaolais ag éirigh còrr is dà mhìle troigh os cionn na mara, agus tha cóig deug eile ann a tha os cionn mìle troigh. Is iad na Beanntan Diùrach, an sealladh mu dheireadh de Albainn a chì seòladairean is luchd-siubhail air an turus bho Chluaidh gu Canada no America. Is iad na h-eilthirich a tha a’ toirt sgrìob air ais do’n t-seann dùthaich a ni an gàirdeachas an uair a chì iad na beanntan brèagha so ag éirigh á fànas, a’ gealladh fàilte dhaibh agus mar gum b’ eadh ag ràdh “Bhur beatha air ais do thìr bhur sìnnsre.”

Ged tha Diùra cho àrd, mhonadail, tha srathan is glinn mhìn-fheurach ann agus tha e air a ràdh gur e àite samhrachaidh spréidh cho math is a tha air taobh an iar Alba. Ri mo latha féin, bha mu fhichead mìle caora air an eilean, caoraich mhaola is dhubh-cheannach. Aig aon ám bha treudan ghobhar aig an tuath bhig ach thugadh bhuaipe


[TD 131]

iad agus dhùisg so seana-bhean gu bàrdachd:—

“’S fheudar dhomh bhith beò
Chaidh na gobhair dhìom,
Ciamar gheibh mi’n smuairean
So chumail dhìom,” etc.

Ciod is brìgh do’n ainm Diùra? Tha e an coitchionntas air a chur sìos mar ainm Lochlannach a tha a’ ciallachadh Eilean nam Fiadh agus is math a tha an t-ainm sin a’ freagairt air. Tha an sean-fhocal ag ràdh: “Diù-rath an domhain is diù-dath an domhain ann, Buidhe, Dubh is Riabhach.” Is e tha an so sloinnidhean, agus tha iad anns an eilean fhathast—Mac’Ille Bhuidhe, Mac’Ille Dhuibh is Mac’Ille Riabhaich, ach is e Daraich a tha Clann ’Ille Riabhaich a’ cleachdadh an diugh.

Theireadh iad anns na seann làithean an t-Eilean Bàn ri Diùra, agus bha cuid de dhaoine fiosrach an eachdraidh is an litreachas am beachd gur e so Hinba a dh’ ainmich Adamnan ’na sgrìobhaidhean agus có aig tha fios nach eil naoimh, is luchd-leanmhainn eile Chaluim Cille ’nan luighe an duslach Dhiùra? Tha ainmean àitean ’nan deagh iùil air eachdraidh is tachartasan agus tha sin againn anns an Tairbeart, Caibeal Chaluim Cille agus Tobar Chaluim Cille. Is e so an cladh as lugha anns an eilean agus is iad fìor nàistinnich an eilein a tha air an tiodhlacadh ann. Chan eil móran air fhàgail an diugh a dhleasas còir air an leabaidh bhuan fhaighinn anns a’ Chaibeal. Mu bheagan cheud slat bho’n Chaibeal, tha Clachan Fiannta ’nan seasamh ann an àite ris an abair na seann daoine “Achadh a’ Charraigh.” Bha còmhnuidh ann uair is tha na làraichean ri fhaicinn fhathast.

Tha a rithis Uamh Muinntir Ithe an Loch an Tairbeirt agus ciod is coltaiche na gum b’ e so an t-slighe air an do ghabh Calum Caomh a cheud turus gu Orasaidh agus I. Feumaidh, co-dhiùbh, gu robh dol is tighinn eadar na h-Ithich is muinntir Dhiùra mun tugadh an t-ainm so do’n Uaimh. Mar aobhar air Calum Cille a ghabhail na slighe so nach eil e coltach gun gabhadh e an t-aiseag bho thir-mór far an cumhainne an Linne Dhiùrach agus nach eil againn dearbhadh air daoine sònraichte a bhith ré tamaill air Eilean Mór MhicCormaig, faisg air tir-mór far a bheil gus an là an diugh làraichean is leacan-tighe mar chomharradh gu robh muinntir chràbhach a’ tàmh air an eilean uaireigin. Tha àite eile anns an eilean air ainmeachadh air an Naomh Calum—Corpaich Chaluim Cille. An so tha Uamh na Corpaich anns an robh gus bho chionn beagan bhliadhnachan, uirigh air an do laigh cuirp nan rìghrean am feadh a bha an luchd-coimhideach a’ feitheamh ri sìde fhàbharrach a chum an aiseag gu Eilean I, far a bheil iad ’nan laighe agus an uaighean air an comharrachadh le leacan mar a chunnaic mi le mo shùilean féin. B’ e iasgairean ghiomach a thug ri leathad an uirigh so, a thogail balla-fasgaidh dhaibh féin. Cha bu Diùraich iad is bha iad aineolach air eachdraidh na h-Uamha. Thug iad bhuainn leis a’ ghnìomh aircheallach so comharra dearbhte air cho sean is a tha eachdraidh ar n-eilein agus air na nithean cudthromach a bha a’ gabhail àite ann còrr is mìle bliadhna air ais.

Tha dà uaimh eile a bu mhath leam ainmeachadh, Uamh Ghlamaidh is Uamh nan Coinnlean. Tha mi am beachd gu bheil


[TD 132]

Uamh Ghlamaidh air uamh cho mór ri, mur eil nas mò na, uamh sam bith eile air Gaidhealtachd na h-Alba. Tha aghaidh na h-uamha so ris a’ Chuan Siar agus ri Colbhasa. Tha i trì troidhean deug ar fhichead air àirde agus tri-cheud deug agus dusan slat ceithir thimcheall agus cho dìonach ri bòrd. An uair a bha caoraich air monadh an Tairbeirt bhiodh iad a’ smiùradh innte.

Tha Uamh nan Coinnlean beagan mhìltean tuath air an uamh mhóir a dh’ ainmich mi agus ri oir cladaich nach eil furasda ri choiseachd. Thugadh an t-ainm so air an uaimh leo-san a bha geur-thuigseach, ealanta agus innleachdach air facal, no facail, a dhealbh a dheanadh soilleir, eadhon do’n t-sùil nach léir, an nì air an do bheachdaich iad gu sònraichte.

Tha i mar gum biodh na ceudan coinneal air an crochadh ’gan tiormachadh mar a chunnaic sinn na sean mhnathan-tighe a’ deanamh an déidh coinnlean geire a thoirt as a’ mholtair. Is e a dh’aobharaich an cruthachadh so a tha ’na leithid de iongnadh do’n t-sùil, uisge aoil a bhith a’ drùdhadh troimh na chreig agus a’ fàs gu bhith ’na chaisean-suidhe. Tha leth cheud uamh an Diùra agus theid agam air a ràdh gun do chaidil mi gu suaimhneach aon oidhche ann an aon diubh air leaba fhraoich.

[Dealbh]
An Tairbeart
(Tom Weir)


[TD 133]

[Dealbh]
Ceò an t-samhraidh air beanntan Diùra
(Tom Weir)

Tha dearbhadh gu leòir gu robh daoine a’ comhnaidh an Diùra anns na linntean dorcha roimh theachd a’ chreidimh Chrìosdaidh agus gu robh iad ri iodhal-adhraidh cuideachd. Gheibh sinn aig Cnoc Crom dà chloich air an suidheachadh ’na leithid de dhòigh agus gu bheil iad air sreath dhìrich ri clach eile de’n aon ghnè air Cnocan Soilleir an Aird-fheàirneil mu mhìle air astar bhuatha. Theagamh gu bheil so a’ dol cho fad air ais ri luchd-leanmhainn Buddha a bha uair ’nar dùthaich ach gun dol nas doimhne na sin anns a’ chùis aig an ám, tha e a’ toirt dearbhaidh gu robh ar ciad sinnsre, mar bha ach beag uile chineach an t-saoghail, a’ deanamh adhraidh do’n ghréin mar ùghdar nan uile nithean. A’ lùbadh gluin air aon de’n dà chloich an Cnoc-Crom agus an sùilean ris an àird an ear, chitheadh iad a’ ghrian ag éirigh os cionn Chnocan Soilleir. Anns an t-suidheachadh so bhiodh an cùlaibh ris a’ Bheinn Sheunta. Chan eil teagamh sam bith nach ann bho mhodh adhraidh de’n t-seòrsa so a dhleas a’ Bheinn agus an Cnocan na h-ainmean a thiomain ar n-athraichean dhuinn. Is e Eadar dhà Dhiùra a their iad ris an àite anns am bheil an dà chloich so ach co-dhiùbh tha ceangal sam bith aige sin ri ainm an eilein, chan urrainnear a ràdh.

Thug mi iomradh cheana air na Clachan Fiannta a tha san Tairbeart. Tha clachan eile am monadh Aird-lusa ris an can iad na Fir Bhréige ach chan eil eachdraidh againn mu dheidhinn àite seach àite, ach an dearbhadh gu robh draoidhean air an eilein san t-seann aimsir.


[TD 134]

Tha beul-aithris ag ràdh gu bheil loch uisge an Diùra mu choinneamh gach là sa’ bhliadhna agus tha iadsan a dhìrich gu mullach Beinn an Oir, is a fhuair sealladh air an eilean bho’n àirde sin ’ga làn chreidsinn. Tha Loch Rìgh Mór mìle air fad agus leth-mhìle far an leithne i.

Tha an cuid féin de sgeulachdan umpa mu uile-bheistean is eich-uisge ach is leòir aig an ám so beagan a chur sìos mu Loch a’ Bhaile Mhargaidh. Tha e ’na bheul-aithris an Diùra gu bheil grunnd an loch so cho còmhnard ri ùrlar tighe agus gu faicear an cabhsair gu soilleir ri là ciùin. Tha dà loch eile sa’ Ghaidhealtachd mu bheil an nì ceudna air a ràdh ach cha do lean an t-ainm, Baile Margaidh, riutha, mar a lean e an Diùra. Feumaidh gu robh bho cheann linntean cian, baile margaidh anns an dearbh àite so ach gun do thuit e am builsgean na fairge mar thachair do bhaile nan ceannaichean, Tirus, o shean. Tha an aon nì air a ràdh mu Thirus, gu faicear na làraichean fo’n uisge, agus is ceist nach gabh fuasgladh an diugh an do ràinig longan mharsantachd Tharsis cho fada siar ri Innse Gall agus an do thuit gach baile margaidh fo an aon dioghaltas?

Tha móran eile a b’ urrainn domh a chur sìos mu’n Eilean ghleannach, bhòidheach, ach chan eil Gairm agam dhomh fhéin agus is mithich tighinn gu crìch. Tha mi gu mór an comain mo bhràthar, Donnchadh, airson móran de na sgrìobh mi agus faodaidh mi a ràdh gu bheil e ’na iongnadh mór dhuinn le chéile nach do rinn àrsaidhearan an tuilleadh rannsachaidh ann an eilean a tha cho saidhbhir ann an nithean a bhuineas do na linntean cian. Gheibheadh iad na chumadh cnuasachd is cagnadh riu fad iomadh là.

Rinn Màrtainn Màrtainn, a thug sgrìob do na h-Eileana Siar mu’n bhliadhna 1695, Diùra ainmeil an uair a chuir e ’na leabhar gu robh fear anns an eilean sin a chuir seachad naoi fichead Nollaig ’na thigh féin! B’ e so an Gill-Odhar MacRàine. Mu dhà cheud bliadhna an déidh bàis a’ Ghill-Uidhir, chaochail té aig aois sia fichead ’s ochd do am b’ainm Màiri NicRàine, de’n aon treubh, agus ris an abradh iad Màiri Ribeach. Bha m’ athair fichead bliadhna a dh’ aois an uair a chaochail Màiri Ribeach agus bhiodh e ag innseadh dhuinn gu robh i mu dheireadh cho beag ri pàisde. Tha an t-eilean a’ cheart cho fallain an diugh is a bha e anns na linntean sin, ged nach eil an sluagh ach tearc, mu dhà cheud. A’ bhliadhna a rugadh mise bha naoi ceud dà fhichead is a sè pearsa an Sgìreachd Dhiùra agus fichead bliadhna roimhe sin bha mìle agus leth-cheud ann. Feumar innseadh, ged tha, gu robh Sgìre Dhiùra anns an t-sean aimsir, a’ gabhail a stigh Scarba, Lunga, Fiola, Beul na h-Uamha, Garbh-eileach is Eileacha Naomh. Taobh a mach de Bheul na h-Uamha, gus an do thaom a’ mhuir a stigh do’n tollsglèata, cha robh móran chomhnaidhean air na h-eileanan eile. Faodaidh gun tig sluagh air ais do’n Eilean ach chan ann de mo mhuinntir-sa a bhitheas iad.

“Na beanntan àrda
Bha dhomh mar Phàrras,
Gur truagh mo chàramh
Bho’n dh’ fhàg mi’m dhéidh iad.”


[TD 135]

“Gnothaich Bhoireannach”
Le MURDAG NIC COINNICH.

[Dealbh]
Murdag Nic Coinnich.

CO leis as aiteil a bhith tòiseachadh sa’ bhliadhn’ ùr na le bhith cur fàilte agus furan air Domhnall Ruaraidh MacThómais, a th’ aig toiseach beatha ùire! Chan eil té aig a bheil deagh chor na Gàidhlig gu ’cridhe nach bi fìor thoilichte gu bheil MacThómais òg eile againn. Tha sinn cinnteach gum bi aige a làn chuibhreann de gach sgoilearachd, ceòl, càirdeas agus suairce. ’S e ar dùrachd beatha shlàn shealbhach do’n bhalachan so, agus móran aoibhneis agus sonais do Charol agus do Ruaraidh ’ga thogail.

Chan eil móran againn a sheasas aig dorus na bliadhna ùire gun ghluasad cridhe. Tha bliadhna eile romhainn paisgte ’na culaidh dhiomhaireachd làn brosnachaidh. Ged is tric nithear fealla-dhà mu na feabhasan a tha sinn an dùil gabhail os làimh, saoilidh mi nach eil té againn gun beagan rùin air rud-eigin a shuidheachadh dhith fhéin. ’S e an nì mór gun cus a chur romhainn agus gun dùil a bhith ri mìorbhuilean. Abramaid “Nì mi” an àite “Cha dèan mi.” “Feuch mus eil do dhòrnlach làn shaighead, agus gun lorg agad air targaid,” ars am bodach, rabhadh a tha cudthromach ann an spàirn ’s an strìth an latha ’n diugh.

’S e am brat-ùrlair priomh fheum an t-seòmair. Bu chòir do fhear math seasamh fad beatha, gu h-àraid a nis, oir faodar an ceannach dìonach gu bràth o’n leòmainn. Pàidhidh e gu math aodach-gaoisideach làidir a chur fodha. Bithidh mi fhéin a cur paipeirean-naidh-


[TD 136]

eachd slàn air an làr an toiseach. Bheir so tuilleadh blàiths, agus cumaidh iad móran stùir bho thighinn an àirde troimhe. Mas e sean bhrat-ùrlair a tha sibh deònach air a ghlanadh gheibh sibh botul <eng>“Mothmaster Carpet Shampoo”<gai> air trì agus sé sgillinn. Chan e a mhàin gun glan so e, ach cumaidh e an leòmainn, agus na truaighean eile a bhios gu tric ’nan cois—an daolag dhubh, <eng>“woolly bear”<gai> agus <eng>“silver fish”<gai>—air falbh. Nighidh agus teasraigidh e gach plaide, aodach clòimh, snàth agus brat-teallaich. Ma tha oirean nam brat-ùrlair air caitheamh faodar dual-ceangail a cheannach air an t-slat agus a chur sàs le <eng>“Copydex.”<gai> Sàthaidh so, gu maireann, dlùth soithichean, leathar, pàipeir, brògan, fiodh, agus mar sin air adhart, agus tha e furasda chur sàs.

Is math an naidheachd da-rìribh gum faodar gach uile shnàth a dheanamh saor o’n leòmainn—agus is e as fheàrr buileach nach atharraich so an dath, nach eil boladh air bith dheth agus nach dean glanadh no nighe cron air.

Far am bi clann a’ cluiche is tric a chithear làrach nan cóig air a’ bhalla. Mas e pàipeir air ùr chur sàs a th’ ann ceannaichibh <eng>“Fend.”<gai> Cuiribh so air uachdar a’ phàipeir, oir tha e gun dhath agus cha mhór gun aithnichear gun téid a chleachdadh. Bu chòir do fhiach crùin seòmar math mór a dheanamh agus faodar a ghlanadh le clùd fliuch.

Tha <eng>“Walldeco”<gai> anabarrach math airson sgrìob a thoirt air pàipeir na bliadhna ’n uiridh. Tha so mar chnap taois bàn-dhearg cùbhraidh nach dean cron no clàbar.

’S e dearg nàmhaid nan làmhan obair tighe, agus tha mi creidsinn gu bheil sibh eòlach a cheana air na <eng>“barrier creams”<gai> a chumas treallaich mhath salachair a mach. Feuchaibh <eng>“Swarfega”<gai> am bliadhna. ’S ann a bhios an slamban so a’ dol air na làmhan nuair tha iad salach. Suathadh math dheth, nigheadh mar as àbhaist, ’s tha ur làmhan cho glan ris an òr. Ge be air bith cho maoth an craiceann ’s e ìocshlaint thlusail a tha so.

Gu dé as doirbhe na ceò na sùithe? Leis gach seòrsa connaidh a thàtar a’ losgadh an diugh, cha lean fàrlas fada glan. Ma chraithear <eng>“Krysta”<gai> air na h-éibhlean dearga gach seachdaine bheir e fìor fhaochadh. Cha làs agus cha spreadh e; ’s ann a tha e ’deanamh coimeasach cuid mhath de’n t-sùithe losgadh anns a’ chraos.

Is ainneamh a bheir mi làmh air a <eng>“Hoover”<gai> gun smuaineachadh air cho goireasach ’s a tha e. Gu dearbh, is sinn a tha ann an comain a’ bhodaich Americanaich a bha cho sgìth de smùid an sguabaidh, a bhitheadh ’ga thachdadh agus e làn de’n chuing, ’s gun tug e oidhirp air a’ cheud inneal glanaidh a dheanamh, le beairt-innleachd fuaigheil agus cuibhrig-cluasaig. Ach math, feumail ged a tha e, bha fhalmhachadh ’na dhearg dhragh dhomh fhéin gus na thòisich mi ri sgaoileadh pàipeir bog fliuch air an làr. Mo bhriathran nach éirich smùid ged a chraitheadh sibh am poca glé mhath.

Tha clùd ann a nis ris an abrar <eng>“Elbie Dustless Duster,”<gai> a tha tarruing an dùis thuige ’s a ghabhas a nighe nuair a tha e làn.


[TD 137]

An do leag sibh sùil air <eng>“Suzy”<gai> fhathast? So mop a tha ’ga fhàsgadh féin agus a tha car feumail ma tha sibh a’ nighe balla. Faodar a chleachdadh fada no goirid agus tha e cheart cho feumail airson glanadh nan uinneagan. Tha e glé aotrom, le cas de <eng>aluminium<gai>.

’Se ’s miosa de’n deise dhorch-ghorm cho luath ’s thig loinnir oirre. Gabhaibh sguab-aodaich le fìon-geur agus bùirn blàth dhith; no, mar bhios an tàillear a’ deanamh, iarnaigibh i le clùd air fhàsgadh a mias le bùirn agus <eng>“spirits of ammonia.”<gai> Gabhaibh iarunn gu math teth, agus fhad ’s a tha toit ag éirigh dhith, slachdaibh an toit a steach gu math do’n aodadh le cùl na sguaib. Tha e coltach nach ann am muigh bu chòir a bhith tiormachadh <eng>“velveteen,”<gai> ach faisg air an teine.

Bithidh mi ’toirt <eng>“Rose Hip Syrup”<gai> do’n chloinn gach samhradh agus geamhradh. So ìocshlaint nàdurrach air am bheil miann an cridhe aca. An dràsda ’s a rìs, ’sann leis a mheasgaichear an siùcar airson <eng>“icing”<gai>—agus tha e furasda gu leòir cungaidh-leighis a thoirt do chloinn ’na mheasg.

Thàtar ag ìnnse dhomh gum bithear a’ toirt <eng>“Rose Hip Syrup”<gai> do’n chreutair bheag luachmhor ud, am <eng>“mink,”<gai> gu boillsgeadh àluinn a thoirt air a bhian.

Is tric a bheirear làmh air lìomh àirneis gu brògan a ghlanadh, ach có againn a chuireas lìomh-bhròg air ball-àirneis! Sin an dearbh rud a bha fear, a th’ air a bheatha a chaitheamh am measg buill-àirneis, ag innse dhomh. “’Se <eng>‘Cherry Blossom Tonette’<gai> a tha sinne an còmhnuidh a’ cleachdadh,” ars esan, “gu h-àraidh ma tha sgròban air an àirneis. Ma tha na sgròban car domhainn tha suathadh de ola fhrois-lìn an toiseach glé ghlic”. Tha <eng>“Tonette”<gai> uamhasach freagarrach air gach seòrsa leathar-àirneis.

Chan eil e furasda, ri sgrìobhadh aig deireadh an fhoghair, gun guth a thoirt air an bhrù-dhearg. Tha esan air ais, gu smiorail, càirdeil, còrr air mìos nas tràithe na as àbhaist da—ach tha làn fhios agaibh a nis an do chomharraich so geamhradh tràth, fada, mar a theirear.

Am faca sibh fhathast an coire ùr a ghoileas ann am beul pana? Sàbhailidh so teas agus abair gum bi e goireasach far nach eil ach beagan rùm.

Bithidh <eng>“marmalade oranges”<gai> anns na bùithtean a dh’ aithghearr. Ged a chumas iad fìor thrang sinn anns a’ mhìos na dhà a gheibhear iad, is math as fhiach iad an t-saothair. Tha an t-eadar-dhealachadh as motha eadar na <eng>“Sevilles”<gai> agus am meas milis. Chan e a mhàin gu bheil am blas nas fheàrr, ach tha a’ chosg gu math nas lugha, oir fàsaidh am <eng>“marmalade”<gai> tiugh ann a leth na h-ùine.

Tha mi an dòchas gum bi a’ bhliadhna tha mu’r coinneamh gu ro mhath dhuibh; gum faigh sibh innte ám gu bhith air ur socair gach latha, ge bu trang ur crannchur; agus nach téid latha dhi seachad gun sibh ’toirt co-dhiùbh aon lachan gàire oirbh féin.


[TD 147]

Stocainnean
Le FIONNLAGH DOMHNALLACH

GED, mar is trice, a tha sia òirlich eatorras iad, gann a chreideas sibh an co-cheangal a tha eadar an t-fhéileadh agus stocainnean. Ann an ceasnachadh a rinn sinn bho chionn ghoirid, feuch carson nach eil am barrachd a’ caitheimh an fhéilidh, fhuair sinn freagairtean de’n t-seòrsa so . . . .

Arsa balach òg, sgiobalta, “Tha stocainnean fhéilidh cho daor taca ri stocainnean aobrainn.”

Arsa fireannach, “Tha’n t-fhéileadh cho trom air stocainnean. Ma thig toll air mo shàil agus an t-fhéileadh orm, tha mi air mo mhaslachadh; ach ma thig toll air mo shàil agus a’ bhriogais orm, chan eil agam ach mo ghalais a leigeil sìos òirleach no dhà, agus bheir mi dha no trì làithean eile as na stocainnean ’s chan fhaic duine beò an toll.”

Arsa fireannach eile, “’S e ministear a tha annam-sa, agus cha bhiodh e coltach dhomh an t-fhéileadh a chaitheamh.”

’Nar barail-ne, tha sin a’ dearbhadh gun caitheadh dithis as gach triùir an t-fhéileadh mur a b’e cion stocainnean. Agus b’e sin an call—gum bacadh paidhear stocainnean fìor Ghaidheil bho bhith a’ caitheamh an aodaich a bha air an sinnsirean, gun chur dhiùbh, fad ghinealaichean, ach a mhàin greiseag bheag an deidh Chùil-lodair.

Gus a’ chùis a chur gu ìre, chuir sinn romhainn gun lorgamaid carson a tha stocainnean fhéilidh cho gann. Chaidh sinn sìos am baile agus stad sinn triùir bhoireannach air an t-sràid agus thubhairt sinn riutha gu robh sinn airson ceistean a chur orra mu stocainnean.

Thug a’ cheud te sgleog dhuinn agus dh’fhalbh i.

B’ann as an Fhraing a bha an ath te, agus cha robh facal Gàidhlig aice.

Thubhairt an treas te nach b’urrainn dhi stocainnean fhighe ged a dh’fheuchadh i, agus nach robh an iarraidh bu lugha aice feuchainn co-dhiùbh.

’Nar barail-ne, tha sin a’ dearbhadh gur e an t-aineolas is coireach nach eil am barrachd de’r boireannaich a’ fighe stocainnean.

Ach cha do dh’fhàg sinn a’ chùis aig a sin. Thug sinn, an uair sin, sgrìob air feadh nam bùthan feuch an lorgamaid pàtarain airson stocainnean glùine. Fhuair sinn sin—eallach ar croite dhiùbh—ach bha a h-uile gin aca ann am Beurla. Beurla! Smaoinicheadh sibhse! Tha dearbhadh cinnteach againn (a réir Coimisean nan Croitearan) gur iad luchd na Gàidhlige a chaitheadh an t-fhéileadh nam faigheadh iad stocainnean. Tha dearbhadh cinnteach againn, cuideachd, (a réir An Ollaimh O’ Thì Mhóir, a chaochail le breac-a-seunain ann an Eirinn anns a’ cheathramh linn deug) gu bheil fireannaich aig a bheil Gàidhlig an còmhnuidh a’ pòsadh bhoireannach aig a bheil an t-seann chànain. Mar sin, an uair a chuireas sinn na rudan sin uile an ceann a chéile, tha e soilleir gun caitheadh luchd Gàidhlige an t-fhéileadh, nam bitheadh pàtarain Ghàidhlig aig am mnathan gus sealltainn dhaibh ciamar a dh’fhigheadh iad stocainnean fada.

Chuir sinne Gairm air chois gus gach cuideachadh a thoirt do’r luchd leughaidh ann an dòigh riatanaich sam bith. Mar sin, ged nach


[TD 148]

deanamaid an còrr ri’r maireann, tha sinn a nise a’ dol a chur ann an clò, rud nach robh riamh roimhe an clò no’n anart—pàtaran stocainnean ann an Gàidhlig. Ma chòrdas e ruibh, innsidh sinn dhuibh ann an àireamh an Earraich ciamar a dh’fhigheas sibh rudan goireasach eile—deise Shàbaid, lion-sgadain agus anart càise.

A bheil sibh deiseil, mata?

Feumaidh sibh an toiseach ceithir cearlan snàth, ceithir bioran, agus slat thomhais. Cha leig sibh leas ach dà chorraig agus òrdag air gach làimh, ged nach bu mhisde sibh lùdag air an làimh dheas gus duilleag leabhair a thionndadh an uair a dh’fhàsas sibh cho math agus gu leugh ’s gu figh sibh aig an aon ám.

So, an toiseach, na toimhsean airson duine cumanta le dà chois.

25 oirlich eadar am beul ’s an t-sàil
(’se sin, beul is sàil na stocainn!)
12 oirlich eadar an t-sàil ’s an òrdag mhór.

Feumaidh sibh 4½ lùban chun an òirlich, ach bhon a tha e cianail duilich leth lùb a chumail air a’ bhior, faodaidh sibh 4 lùban na 5 a gabhail a reir agus dé cho reamhar agus a tha’m fear a tha a’ dol a chaitheamh na stocainn (ge be có è, cha dean math dha saill a chur air no dheth fhad’s a tha an stocainn ’ga fighe).

Ceart mata.
A’ cheud bhior—21 lùb.
An dara bior—24 lúb.
An treas bior—20 lùb.

Ma tha sibh ceart, cha bhi lùb idir air a’ cheathramh bior, ach feuch nach tuit e sìos cùl an t-sòfa, oir ’s ann leis a tha sibh a’ dol a dh’fhighe.

A’ cheud chuairt. Figheabh 2 lùb.

Stadaibh a nis, mionaid, oir chan eil Gàidhlig air <eng>purl<gai>, agus feumaidh sinn sin. An aontaich sinn gun dean “cramp” an gnothaich—bha am facal, uaireigin, a’ ciallachadh “cnot” ach tha e air a dhol am mach a fasan (a réir Dwelly) agus tha e cho math dhuinn a chur gu feum an so. Mar sin, cleachdaidh sinn bhuaithe so a mach F airson “figh” agus C airson “cramp” (no <eng>“purl”<gai>). Cumaibh romhaibh a nise. F2 C2 F2 C2 F2 C2 F2 C2 F2 C2.

Cumaibh romhaibh mar sin gus a bheil sia òirlich de stocainn agaibh no gus an tig luaithrean oirbh. Ge be co aca a thig an toiseach, tha còir gum bi pàtaran snog air beul na stocainn.

’S fheàrr dhuinn a nise giorrachadh a thoirt dhuibh air na facail a bhios sinn a’ cleachdadh, no ma chleachdas sinn na facail fhéin a h-uile turus, bithidh an àireamh so de Ghairm cho mór ri “Turus a’ Chrìosdaidh” (an seann fhear).

F = Figh.
C = Cramp.
L = Lùb.
D. A. D. R. A. R. = Deanaibh an dearbh rud a rithist.
T. T. L. = Togaibh tuilleadh lùban.
L. D. L. = Leigibh dhìbh lùb.


[TD 149]

L. A. F. L. A. S. S. S. A. S. = Leigibh air falbh lùb an sud ’s an so (tha so feumail an uair a lorgas sibh gu bheil lùban a bharrachd ’s a’ chòir agaibh ’s gun fhios agaibh dé ni sibh riutha.)
Tog. Tog (’S e sin lùb).
Co. Còmhla.
Tìo. Tionndaidh (an stocainn).
C. A. L. A. D. S. A. A. B. E. Cuiribh an lùb a dh’fhàg sibh air a’ bhior eile. (’Se sin anns a’ Bheurla chruaidh Shasunnaich Psso).

Ma dh’ionnsaicheas sibh sin, chan eil rud air an talamh nach figh sibh. Ach na toiribh greim nas motha na chagnas sibh, mar a chanas iad anns a’ Bheurla. Cuimhnichibh gu bheil 6 òirlich de stocainn agaibh agus 31 òirlich ri tighinn. Cumaibh romhaibh.

Cumadh a’ chalpa: C1, F1, airson sia òrlich eile.
An ath chuairt: C1, F1, F2Co, F chun nan 3L mu dheireadh LDL, F1, C. A. L. A. D. S. A. A. B. E, F1.
Na h-ath chuairtean: C1, F1. Cumaibh romhaibh mar so (L. A. F. L. A. S. S. A. S. mar a bhios feum) gus an ruig sibh an t-sàil.
An t-sàil: A’ cheud chuairt = C1, F10, Tio.
An dara cuairt = LDL, C9, F1, C10 Tio.

Fàgaibh 22L air air dà bhior, agus fighibh na 21L a tha air am fàgail air an dà bhior eile. Aig an ìre so, tha còir gu bhèil 43L agaibh agus ceithir bioran. Ma tha barrachd air 43 L agaibh, L. A. F. L. A. S. S. A. S. Ma tha barrachd air ceithir bioran agaibh, feumaidh gun do chaill cuideigin eile fear no gun do bhrist fear de na bioran agaibh fhéin.

Ach co-dhiùbh—
An dara cuairt thar fhichead (de’n t-sàil) L. D. L. C6. F1. C7.

Tha còir a nise gu bheil an t-sàil ullamh. Ma tha toll an sud ’s an so, na cuireadh e dragh oirbh; thig toll air sàil stocainn co-dhiùbh.

Ceann na stocainn: Cuairt 1—F22, L. D. L., F1, C. A. L. A. D. S. A. A. B. E. (so far am bheil L. A. F. L. A. S. S. A. S. feumail).
An òrdag: F2, F2Co, F4, F2Co.
F3, F2Co, F14, F2Co, F1.

Cumaibh romhaibh mar sin gus am fàs an òrdag caran biorach, agus, an uair sin, L. A. F. L. A. S. S. A. S. cho luath ’s a rinn sibh dad riamh.

Ma lean sibh sin, tha còir gu bheil aon stocainn agaibh. Ma leanas sibh a rithist e, bithidh dà stocainn agaibh. Agus mar sin air adhart gus an teirig an snàth. Ge be dé a nì sibh, na tòisichibh a’ slaodadh an t-snàth an uair a ruigeas sibh an òrdag, no bithidh sibh air ais aig beul na stocainn mun can sibh C. A. L. A. D. S. A. A. B. E.

Ma chuireas aon agaibh thugainn paidhear de stocainnean fhéilidh a rinneadh a réir a’ phàtarain so shuas, bheir sinn, mar dhuais, pàtaran snog airson féileadh fhéin fhighe.


[TD 151]

Mairi Nighean Alasdair Ruaidh
Le TORMOD MACLEOID,
Ob, na Hearadh.

ANN an àireamh a h-8 de’n “Ghairm” tha Mgr. MacNeacail a’ toirt freagairt do na chuir mise an “Gairm” a 7 mu’n bhana-bhàrd. Tha e ri ’fhaicinn gur motha a bha e ri mion-sgrùdadh mo bhriathran na bha e a’ cur soluis as ùr air beatha na bana-bhàird. Chan eil fhios agam carson a ghabhadh e oilbheum airson mi bhith a’ cleachdadh an fhocail “leth-bhreitheach” ann a bhith ag ràdh nach b’ e aon chuid Hearach no Sgitheanach a bha ann am MacCoinnich “Sàr Obair” air son fhàgail leth-bhreitheach, no far an do chleachd mi rìs an fhocal cheudna ann a bhith a’ labhairt mu luchd-rannsachaidh an coitcheannas. Mar a their iad anns a’ Bheurla, is e craiceann anabarrach tana a tha air neach a ghabhadh oilbheum deth sin.

Tha Mgr. MacNeacail ag ràdh nam b’ ann anns na Hearadh a rugadh Màiri, carson nach faighteadh muime fhliuch di an sin gun a cur do’n Eilean Sgitheanach airson am bainne glan fhaghail ann. Tha mi a’ smuaineachadh gum faodadh duine breithneachail sam bith tuigsinn carson a chaidh a cur le pàrantan cho òg do’n Eilean Sgitheanach. Rugadh Màiri ann an Róghadal an ám carraideach—le beachd luchd-rannsachaidh (a’ cunntas MhicNeacail) mu dhusan no trì bliadhna deug an deidh Cath Chàirinis. A nis, tha e soilleir gum bitheadh a pàrantan fo uallach gum faodadh buidheann teachd gu h-obann an éirig a’ chatha sin. Cha robh móran sluaigh an Róghadal airson coinneamh a thoirt dhoibh, oir bha mór-shluagh na Hearadh a’ còmhnaidh air taobh an iar an eilein, agus cha bhitheadh nì airson muinntir Róghadail ach tarruing air falbh o’n bhaile gus an tigeadh cuideachadh bho’n taobh an iar, no á Dunbheagain, nuair a lasadh iad teine caismeachd air Beinn na Faire, os cionn Róghadail, far an robh fir-faire a ghnàth a’ cumail sùil air Dunbheagain air an teine caismeachd, no air son teine caismeachd a lasadh ris. Tha fios gum bitheadh a pàrantan fo iomagain a’ fàgail leinibh ’nan deidh nan tigeadh buidheann mar sin, oir tha e cinnteach nach bitheadh sùil aca ri móran bàidh a bhith air a shealltainn do neach a bhuineadh do Dhomhnall Glas. Cha bu nì ùr no annasach doibh sin a dheanamh, oir chuir luchd-riaghlaidh Alba Bànrigh Màiri glé òg do’n Fhraing—cha b’ ann airson gum faigheadh i bainne glan, ach air eagal i thuiteam ann an làmhan nan Sasunnach; agus chan fhiosrach mi gu bheil na Frangaich a’ tagairt gur h-ann a rugadh i air a shon sin!

Tha Mgr. MacNeacail ag ràdh gur ann a’ dioghlum mu a beatha as a’ chuid a tha air fhàgail againn de a bàrdachd a tha e, ach chì mi nuair a thachras rann ris nach urrainn e àicheadh gur anns na Hearadh a rinn i e, their e gur ann air chuairt a bha i ann. Tha e a’ gabhail ris air taobh-duilleig 132 anns an 6mh “Gairm” gur anns na Hearadh a bha i an deidh bàs Sir Tormoid, nuair a thubhairt i:

“’S ann ’na luighe a’s an teampull
Tha m’ aighir is m’ annsachd
Chaoidh’ cha teid mi fhéin ann ’s gun thu beò.”


[TD 152]

Bhàsaich Sir Tormod ann an 1705. Mar sin bha Màiri ceithir fichead agus a h-aon deug a dh’ aois. Tha mi de’n bheachd gu robh cuairtearachd Màiri seachad fada roimh sin. Agus bhon is ann a’ mion-rannsachadh a bàrdachd a bha e, ciamar idir a dhearmaid e a’ chiad chuid de’n rann a thogail?

“’S ann sa’ chlachan so shìos uam
Tha mo chàirdean ’s mo dhìslean
Cia mar theid mi ’nam fiadhnais aig bròn?”

An ann air chuairt a bha càirdean ’s a dìlsean cuideachd? A nis, chan e cuid de a càirdean a thubhairt i. Mar sin, an neach as aithne do Mhgr. MacNeacail san Eilean Sgitheanach a shloinneas e féin troimh iomadh ginealach gu bràthair na bana-bhàird, ged nach ann de na Hearaich a chaidh a shuidheachadh am Port-nan-Long bho chionn deich bliadhna fichead a tha e, feumaidh gur ann as na Hearadh a dh’ fhalbh e féin no cuid-eigin d’a aithrichean bho’n a rinn Màiri an rann so.

A nis, tha e soilleir bho’n rann so, a dh’ aindeoin cho tapaidh ’s gum bitheadh i aig a h-aois, nach robh i fada bho’n eaglais anns an robh Sir Tormod ’na laighe, oir is e a doilgheas—agus chan e a lapachas—a bha ’ga cumail gun dol innte. Agus tha e nis ro-shoilleir do neach do’n aithne an t-àit nach b’ionad air bith anns an robh i ach an Tigh-a-Chnuic an Róghadal—tigh a tha taobh a stigh do cheud slat do’n eaglais—tigh a bha ’na thigh ri linn Ruairidh nan Lann, agus air a bheil ceann fathast. B’ e so tigh fir-ionaid MhicLeòid anns na Hearadh, agus mar sin, bha i ag an ám so anns an tigh anns do rugadh

[Sanasan]


[TD 153]

i. Bha clachan Róghadail mu thimcheall ceud no dhà slat taobh eile na h-eaglaise, far an robh a càirdean ’s a dìlsean.

Ged nach bitheadh ach an rann so a mhàin ’na chùl-taic do fhianuis an fheadhainn a b’ fhaisg air a linn, a thug iomradh oirre, mar tha MacCoinnich “Sàr Obair” agus Uilleam Ros, am bàrd (1762-1790) ’na dhearbhadh gur anns na Hearadh a rugadh i, a bhàsaich i, agus a bha a càirdean a’ còmhnaidh, shaoilinn gum bu leòir e.

Is e “a’ chailleach bha uaireigin anns na Hearadh” a bha aig Uilleam Ros oirre, ged is e Sgitheanach a bha ann féin. Feumaidh nach robh sgeul ri a linn-san air an làraich a tha Mgr. MacNeacail ag ràdh a tha anns an Eilean Sgitheanach anns an do rugadh i. Is dòcha gur ann bho chionn ghoirid a dh’ éirich an làrach sin suas ann am mac-meanmna cuideigin!

Leis a sin, fàgaidh mi aig an leughadair breith a thoirt eadar an dà bheachd, agus crìochnaichidh mi le bhith ’cur m’ “Amen” ri briathran Uilleam Rois g’a taobh:

“Ach tròcair gun d’ fhuair a’ chailleach
Bha uaireigin anns NA HEARADH.”

FACAL DEALACHAIDH BHO ALASDAIR MACNEACAIL

Chaidh cothrom a thoirt dhomhsa ruith thairis air na tha aig Mgr. MacLeòid r’a ràdh anns an àireamh so de Ghairm mun deachaidh a chur an clò agus, on a tha e soilleir gu bheil an abartachd air tuiteam a nis gu ìre cho ìseal ri tiolpadh ’s ri màbadh agus nach eileas a’ cur ri eòlas no ri deagh ainm an Ràitheachain chliùitich so, is e mo bheachd-sa gur gliocas sgur.

ALASDAIR MACNEACAIL.

[Sanas]


[TD 157]

Ball Coise
Le ALASDAIR DOMHNALLACH

AIR a’ bhliadhna so, thàtar a’ cluinntinn ùpraid agus connspaid mu dheighinn ball coise ann an Alba, mar nach cualas riamh roimhe. Tha luchd stiùiridh a’ ghnothaich a’ cumail a mach nach eil na cluicheadairean cho math ’s a b’àbhaist dhaibh a bhith. Faodaidh iad sin a ràdha, ach ’se mo bheachd-sa gur ann a tha a’ choire aig an luchd-stiùiridh fhéin. Tha ball coise ann an Alba a cheart cho math agus a bha e bho chionn leth-cheud bliadhna, agus aig an ám sin, bha e na b’fheàrr na bha e ann an rìoghachd sam bith eile. Faodar a radha gun do theagaisg Alba—agus Sasuinn—na dùthchannan sin uile, agus mar a chunnaic sinn bho chionn greise, bha an t-ionnsachadh math!

Rinneadh adhartas mór ann an rìoghachdan thall thairis, ach ’s ann a tha’n gnothaich ann nach do rinneadh adhartas sam bith anns an rìoghachd so fhéin. Air an aobhar sin, thug Uruguay agus Austria sadadh air na h-Albannaich nach diochuimhnich iad a’ cheud treis, agus, a nise, ’s ann a tha sinne, sinn fhéin, an tòir air ionnsachadh bhon fheadhainn do’n tug sinn fhéin am foghlum an toiseach! Ach tha a’ chòmhstrì mhór seachad airson na bliadhna so, agus tha sinn an ám sùil a thoirt mun cuairt an Alba, feuch dé an seòrsa chluicheadairean a th’againn, agus co aca as fheàrr.

An toiseach, mun dean mi iomradh sam bith air na cluicheadairean as fheàrr—an do smaoinich sibh riamh carson a tha Alba cho gann de chluicheadairean Gaidhealach. Chan fheumar sealltainn ro fhada airson an aobhair sin. Tha cluiche ball coise ’na ghnothaich annasach air a’ Ghaidhealtachd, taca ri bailtean na Galldachd, agus chan eil an cothrom aig na gillean òg a’ chluiche ionnsachadh taca ris mar a tha aig an co-aoisean anns na bailtean. Nam biodh an cothrom aca, tha mi làn chinnteach gun deanadh iad gu math, agus tha mi’n dòchas gu faigh iad an cothrom fhathast.

Feumaidh mi tarruing a thoirt air aon Ghaidheal a tha air deagh ainm a dheanamh dha fhéin air an raoin chluiche—Iain MacCoinnich, a tha an diugh a’ cluiche aig <eng>Partick Thistle<gai>. Is e Gaidheal gu chùl a tha ann an Iain—tha athair as an Eilean Sgitheanach agus a mhàthair a Tìriodha. Is iomadh uair a ghabh Iain àite air làimh dheis na raoin—seann àite Willie Waddell—air taobh Alba, agus is math a rinn e.

Tha gille òg eile a Inbhirnis, Domhnall Mac-an-Tòisich, a’ cluiche aig na <eng>Rangers<gai>; fhuair esan tachairt ris air a’ bhliadhna so chaidh—bhris e a chas aig toiseach na bliadhna agus cha do chluich e móran bho’n uairsin. Tha sinn an dòchas gun teid gu math leis air a’ bhliadhna so. Mun do thòisich Domhnall air ball coise a chluiche, bha e ainmeil mar ruitheadair; bho chionn dà bhliadhna, bhuannaich e a’ cheud duais airson sgoiltean Alba gu léir ann an ruith nan ceud slat.

Sin agaibh, ma tha, dithis Ghaidheal a tha a’ cluiche ann an Glaschu. A nise, thoireamaid sùil air an fheadhainn a tha a’ cluiche


[TD 158]

[Dealbh]
Iain MacCoinnich (air an làimh chlì). Cha robh a leithid air an raoin an latha bha Alba a’ cluiche an aghaidh Hungary.

air a’ Ghaidhealtachd fhéin. ’S ann am baile Inbhirnis as motha tha ball coise air a chluiche anns a’ cheann-a-tuath, agus tha deagh chluicheadairean aca an sin; is math a chumas iad ceann a’ mhaide ri móran de bhuidhnean a’ chinn-a-deas.

Air an t-samhradh so chaidh, thug “Caley” cuairt do Leódhas. Is math a rinn na h-Eileanaich, ach thug “Caley” bàrr orra.

Ann an Leódhas fhéin, tha ball coise a’ deanamh adhartas mór—a h-uile samhradh tha gach buidheann anns an Eilean a’ strì feuch có a gheibh còir air “Cuach Eilean an Fhraoich.” Tha cothrom math aig na Leódhasaich air adhartas a dheanamh leis a’ bhall coise—tha na gillean sgoile air an teagasg anns a’ chluiche, agus tha móran aca a’ cumail a’ dol an déidh dhaibh an sgoil fhàgail. Tha mi an dòchas gun teid buidheann Ghallda air choireigin do Leódhas a h-uile bliadhna a chluiche, oir chan eil dad coltach ris a sin gus ùidh a chumail anns a’ ghnothaich.

Ann an àite sam bith far am faicear ball coise ’ga chluiche, faodar a bhith cinnteach gu bheil e ’ga chluiche anns na sgoiltean an sin cuideachd. Tha mi a’ creidsinn gu bheil buidhnean sgoiltean Steórnabhaidh agus Phortrighe cho math—agus ’s dòcha nas fheàrr na buidhnean sam bith eile air a’ Ghaidhealtachd. A h-uile samhradh, tha sgoil Phortrìgh a’ cluiche an aghaidh Ard Sgoil Inbhirnis, agus, air an t-samhradh so chaidh, bhuannaich gillean Phortrìgh. Bha a’ chluiche ann am baile Inbhirnis, agus, mar sin, bha buannachd Phortrìgh na b’fheàrr buileach. Ann am Portrìgh, chan eil móran cothrom aig na gillean a bhith a’ cluiche an aghaidh ghillean a tha mu’n aoisean fhéin; mar sin, tha iad a’ cluiche an aghaidh baile Phortrìgh, Caol-acuinn, Uige, Dunbheagain, agus, uair ainneamh an aghaidh na <eng>“Navy”<gai> an uair a thig bàta a steach do’n bhàgh.


[TD 159]

Seallamaid a nise gu toiseach na h-ath bhliadhna. Anns a’ Ghiblinn, bithidh còmhstri na bliadhna air a cluiche ann am pàirc Wembley eadar Alba agus Sasuinn. Feumar aideachadh gu bheil na h-Albannaich a’ deanamh nas fheàrr an Lunnain bho chionn beagan bhliadhnachan na tha iad a’ deanamh aig an tigh. Tha sin neònach dheth fhéin, ach tha aon rud cinnteach—feumaidh Alba deanamh nas fheàrr ann an Wembley na rinn iad an aghaidh Eirinn aig toiseach a’ gheamhraidh. Bha uair nach saoileadh na h-Albannaich móran sam bith de chòmhstri an aghaidh Eirinn, ach an diugh cumaidh Eirinn cagnadh riutha.

Feumaidh an luchd taghaidh sùil mhath a thoirt mun cuairt mun tagh iad buidheann a chuireas iad an aghaidh Shasuinn. Chan eil e gu feum sam bith a bhith a’ toirt air na balaich an cridheachan a bhristeadh a’ ruith timcheall pàirce fad latha—’s mór gum b’fheàrr dhaibh ball am fear a thoirt dhaibh agus ionnsachadh dhaibh cluiche leis. Tha Scott Symon a’ deanamh so mar thà leis na <eng>Rangers<gai>, agus tha e gle neònach mur a bi a bhuil sin air na <eng>Rangers<gai> ann am bliadhna no dhà.

Tha iad ag ràdha gur e an t-ionnsachadh òg an t-ionnsachadh bòidheach, agus chan fhaic sinn adhartas air ball coise ann an Alba gu bràth gus an tòisichear a’ toirt sìor theagasg do ghillean òga anns an sgoil—sin, agus sìor obair leis a’ bhall fhéin, leis gach duine anns gach buidhinn a’ geur amharc ’s a’ geur thuigsinn an duine ri thaobh. Chunnaic sinn buidheann de’n t-seòrsa a’ cluiche ann an Sasuinn bho chionn beagan sheachdainean—Wolverhampton an aghaidh Spartak—agus nach robh a bhlàth ’s a bhuil oirre, agus chunnaic sinn a leithid eile an uair a chùm Alba ceann a’ mhaide ri Hungary, ged nach do rinn iad an gnothaich air na seòid sin.

[Sanas]


[TD 160]

Feadhainn Mu’n Cuala Sinn

[Dealbh]

SAOIL cia meud ann am baile Phabail an Leódhas a dh’aithnicheas an dealbh so? Tha fios gum bi feadhainn ann a chì air ball an t-aodann fo bhoineid bhioraich an R.A.F. mar a chunnaic iad e anns na bliadhnachan 1941-43. Bha iad eòlach gu leòir air Alasdair Phillips an uair sin, agus bithidh iad, chun an latha ’n diugh, a’ leughadh na tha aige ri ràdha mu’n deighinn fhéin ’s mu bhusaichean Leódhais anns an “Editorial Diary” anns a’ phaipear—an <eng>Glasgow Herald<gai>.

Rugadh Alasdair Phillips ann an Obar Dheadhainn agus dh’fhoghluimeadh e ann an sin. ’S ann ri sgrìobhadh airson nam paipearan an bha e riamh—<eng>Farming News<gai>—am <eng>Perthshire Advertiser—Bon Accord<gai>—agus an <eng>Glasgow Herald<gai> fhéin. Ged nach eil ainm ri fhaicinn ach ainneamh, tha Alba uile eòlach air a dhòigh sgrìobhaidh agus air an tarruing-as a th’ ann mu rudan mar easgannan móra Shiadair a dheanamh ainmeil.

Chuir Alasdair seachad mìosan an t-samhraidh—an uair a bha e ’na bhalach—còmhla ris a’ mhinistear ainmeil, Seòras MacAoidh, a bha ’na chul-taice aig an Eaglais Shaoir ann an Steòrnabhagh agus ann am Manachain Rois (no Fearn). Bha an t-Urr. Seòras iomraiteach anns a h-uile h-àite airson a thapachd agus airson a dhòighean iongantach fhéin. Cha deachaidh móran de dh’aon seach aon aca sin seachad air a’ bhalach bheag a bhiodh anns a’ mhansa—Alasdair, mac peathar do bhean a’ mhinisteir.

An uair a bha an cogadh seachad, agus a thill Alasdair a Steòrnabhagh agus a Batavia agus àiteachan mar sin, bha an t-Urramach Seòras MacAoidh marbh. Ach cha d’fhuair móran riamh an teisdeanas a fhuair e anns na bhiodh Alasdair a’ sgrìobhadh mu dheighinn fo’n ainm <eng>“My Uncle George”<gai>—sgeulachdan beaga a bheireadh gàire air a h-uile duine agus nach leònadh duine sam bith.

Mu dheireadh thall, tha an <eng>Glasgow Herald<gai> air na sgeulachdan sin a chur ann an leabhar—tha <eng>“My Uncle George”<gai> mar ainm air agus tha e clo-bhuailte aig leth-chrun. Cha bhi duine do’m b’aithne Seòras MacAoidh nach ceannaich e; agus cha bhi duine a cheannaicheas e nach cuir aithne air Seòras MacAoidh.


[TD 161]

[Dealbh]

THA bàs “Alasdair Mhóir” a’ fàgail beàrn ann an litreachas na Gàidhlige nach càraichear a’ cheud treis. Chan ann a h-uile ginealach a lorgar fear de a leithid—fear cho fileanta agus cho èasgaidh; fear a shaothraich agus a sgrìobh gun dùil ri sgillinn ruaidh.

Rugadh Iain N. MacLeòid ann an Tròndarnais anns an Eilean Sgitheanach, agus thogadh e ann am baile beag Chill-bhacstair. Bha móran an dùil gur e Leódhasach a bh’ann, ach ’se bu choireach ris a sin gun do chuir e seachad greis de ’bheatha ann an Leódhas, agus gun do roghnaich e móran de Litrichean Alasdair Mhóir a sgrìobhadh mu Bheàrnaraidh

B’e maighstir sgoile a bh’ann, agus shuidhicheadh e an toiseach, an uair a bha e glé òg ann an Uige. Sin far an do thachair e ris a’ chaileig a phòs e agus a thug e leis do’n Dòrnaidh an uair a fhuair e sgoil ann an sin. As an Dòrnaidh chaidh e do dh’Eorogaidh, agus as a sin do’n Chnoc Bhàn faisg air Inbhir Nis. Bha taobh aige ris a’ chuid sin de’n dùthaich, agus roghnaich e a bheatha a chur seachad, an uair a leig e dheth an dreuchd, anns a’ Mhanachainn.

Is dòcha gun teid an t-ainm—Iain N. Macleòid—air diochuimhn’ mar a theid ainmeanan co-dhiùbh, ach fhad’s a bhios sgoilear Gàidhlig ri sgoilearachd, bithidh cuimhne mhaireann air “Alasdair Mór.”

Fad bhliadhnaichean, bha Litrichean Alasdair Mhóir ann an Gasaet Steòrnabhaigh gach seachdain, agus chuireadh a mach cuid dhiùbh ann an leabhar tomadach. A bharrachd air sin, bha e daonnan a’ sgrìobhadh ann am paipearan na h-Albann—gu h-àraidh anns an <eng>Northern Chronicle<gai>. B’e a chuir an clò Bàrdachd Leódhais roimh’n cheud chogadh, agus mur a b’e an sgrùdadh agus an rannsachadh a rinn e airson an leabhair sin, bhiodh móran de shàr bhàrdachd an eilein air a dhol air chall.

Ann an àireamh eile de Ghairm, ni sinn oidhirp air fiosrachadh a thoirt air na sgrìobh Macleòid agus iomradh air àite a bheil a chuid sgrìobhaidhean ri’n lorg—car mar a rinn sinn roimhe le sgrìobhaidhean Eachainn MhicDhùghaill.


[TD 170]

Aonghus agus Donnchadh
Le CALUM I. MACGILLEATHAIN

AN samhradh so chaidh thriall an dà sgeulaiche a b’ ainmeile a bh’againn an Albainn agus, ma dh’fhaoite cuideachd, an taobh an iar na Roinn Eòrpa. Anns an ám chaidh facal no dhà a ràdh mu’n deighinn anns na paipeirean naidheachd. Dh’fhaoite sa’ Ghaidhealtachd gun cualas iomradh orra, ach cha d’ rinneadh dhaibh an tuiream a dhèante do chinn-cinnidhean móra Gallda na Gaidhealtachd, no fiù is do sheinneadairean air bheagan Gàidhlig a bhuadhaich bonn òir a’ Chomuinn Ghaidhealaich. Chaidh Aonghus agus Donnchadh a chur fo’n ùir gun san làthaireachd ach dòrnan beag d’ an coimhearsnaich is an dlùth-chàirdean fhéin, a dh’iarr sìth d’ an anam agus a thill an uair sin dachaidh a bhuain na mòna, a chur nan cliabh ghiomach, air neo a shaodachadh chruidh. Ach an dithis a thriall air shlighe nam marbh, chuir iad barrachd ri litreachas nan Gaidheal Albannach na chuir aon dithis eile bho chionn còrr is ceud bliadhna.

Cha robh ach trì seachdainean dìreach eatorra. Tha an cuirp ’nan tàmh sìorruidh an cladh Bhaile nan Cailleach am Beinne Bhaoghla agus an Aird Mhìcheil an Uibhist a Deas. Bu mhór an call an dithis sin a bhith a dhìth oirnn an diugh. Dh’eug Aonghus Mac Gille Mhaoil air an t-seachdamh latha deug de’n Bhealltainn so seachad agus Donnchadh Mac Dhomhnaill air an t-seachdamh latha de’n Og Mhìos. Bha Aonghus air leabaidh a’ bhàis còrr is ochd mìosan. Thàinig an t-ám gu h-allamh air Donnchadh: cha do mhair a thinneas deireannach ach trì latha. A nis, tha e mar fhiachaibh orm clach a chur air an càrn. Bha iad coltach ri chéile air aon dòigh, ach air a chuile dòigh eile bha iad eadar-dhealaichte gu tur. Ach nach iomchuidh gun cuimhnicheadh Clann nan Gaidheal orra a chionn is nach bi a leithidean eile ann a rithist.

’Sann an Snaoiseabhal an Uibhist a Deas a rugadh Donnchadh MacDhomhnaill ’ic Dhonnchaidh. B’e duine de chóignear teaghlaich. ’Na dhuine òg chaidh e ris a’ chlachaireachd mar cheird, agus thug e bliadhna no dhà a’ dol do’n mhilisidh a’s t-samhradh. Bha athair, Domhnall MacDhonnchaidh ’na sgeulaiche ainmeil agus ’na dhuine làidir, foghainteach. Fhuair Donnchadh a chuid sgoile an t-Hogh Mór, agus, an deidh bàs athar, b’ ann air a thuit am fearann am Peighinn an Aoireann, fearann a dh’obraich e fad a bheatha comhla ris a’ chlachaireachd. Phòs e Mairead, nighean Aonghuis Ruaidh Mhic an t-Saoir. B’ ann bho dhaoine a bha sonraichte math air seann eachdraidh, òrain is ceòl a thàinig ise, agus cha b’ iongnadh idir ged a chuirte ùidh air leth anns na nithean sin an tigh Dhonnchaidh am Peighinn an Aoireann. B’ ann bho shliochd sgeulaiche is bhàrd a thàinig Donnchadh e fhéin. A shinn-seanair, Iain MacDhomhnaill ’ic Thormaid, thàinig e a nall as Uibhist a Tuath ’na thàillear agus phòs e nighean Fir a’ Ghearraidh Fhlich an Géirinnis. B’ ann as an Eilean Sgitheanach a bha an dream bho thùs, oir b’ iad-san Clann ’ic Rùiridh a bha ’nam bàird aig Domhnallaich Dhuin-tuilm.


[TD 171]

Dithis ghillean agus dithis nighean a bh’aig Donnchadh is aig a mhnaoi. Chaill iad am mac bu shine anns a’ bhliadhna 1934, agus dh’ eug céile Dhonnchaidh i fhéin bho chionn dà bhliadhna. Chaidh Donnchadh a mach gu ruige Glaschu air cuairt anns a’ bhliadhna 1909. Dà fhichead bliadhna an deidh sin chaidh e a mach a rithist a chur cuid de na sgeulachdan aige air clàr do’n <eng>Third Programme<gai>. B’ esan an sgeulaiche a thagh David Thomson agus mi fhéin air son a’ chlàir <eng>“Black House into White.”<gai> B’e cuideachd a’ cheud sgeulaiche ceart as Albainn a chualas riamh air an <eng>Third<gai>. Thug Oil-thigh Ghlaschu e do’n Chomhdhail Beul-aithris ann an Steòrnabhagh an uiridh, agus as a dhéidh sin do’n Mhòd san Oban agus cuireadh aige cho math bho’n Chomunn Ghaidhealach. B’e a’ cheud Mhòd agus am Mòd mu dheireadh dhà-san e. An sealladh mu dheireadh a fhuair mi air, bha Alasdair, mo bhràthair, agus mise a’ dealachadh ris air machaire Pheighinn an Aoireann mu cheithir uairean sa’ mhadainn goirid an deidh na Nollag agus e air oidhche mhór a thoirt air sgeulachdan. Thachair mi air a rithist agus mi air aonan de’n t-sianar fo’n chistidh ’ga ghiùlain air a’ mhachaire bho Hogh Beag gu Aird Mhìcheil air an deicheamh latha de’n Og Mhìos so chaidh.

[Dealbh]
Donnchadh.

Tha mi a’ smaointinn gur h-e Domhnall Mac Dhomhnaill as Eirisgeidh a’ cheud fhear a sgrìobh sgeulachdan sìos bho Dhonnchadh. Feumar bàrr an urraim a thoirt do Mhgr. K. C. Craig a chionn is gur h-e a chuir am follais do’n t-saoghal Ghaidhealach cho barraichte, fileanta is a bha Donnchadh ’na fhear-sgeòil. Cha mhór guth a bh’air beul-aithris na a leithid an Albainn an latha earraich ud anns a’ bhliadhna 1947, ’n uair a thachair mi air Donnchadh an toiseach. Greis roimhe sin bha Mgr. Craig air na seachd sgeulachdan a b’ fheàrr agus a b’ fhaide a bh’aig Donnchadh a sgrìobhadh sìos. Cha tàinig an leabhar a mach as a’ chlò gu foghar 1950. Cha bu bheag saothair an duine a’ sgrìobhadh nan sgeulachdan mór, fada sin facal air an fhacal. Bha e furasda gu leòir do dhaoine eile tighinn dìreach air a shàilean le innealan-deachdaidh agus cuilbheartan eile. Bha gach seòrsa sgeòil is naidheachd aig Donnchadh eadar eachdraidh na Féinne,


[TD 172]

duain, naidheachdan mu Chloinn Raghnaill ’ic Ailein, Clann ’ic Mhuirich, mu chreideamh, mu shìthichean agus iomadach rud eile. Cha b’ fhiosrach e am b’ fhiach an aithris. A réir is mar a bha an ùine a’ ruith bha nithean ùra a’ tighinn air ais thuige, nithean nach robh guth aige orra bho chionn fhada. Cuid dhiubh sin chuimhnich e orra is sinn a’ siubhal air a’ mhachaire Uibhisteach no air sràidean loma Ghlaschu is sinn ann còmhla seachdain. Cha b’ ann tric a chithinn Donnchadh. Bha gu leòir a bharrachd air m’aire shuas am Beinne Bhaoghla. Eadar an t-Samhuinn 1947 agus an t-Samhuinn 1949, chaidh agam air còrr is ceud naidheachd a thoirt bhuaithe, nithean nach do sgrìobh Mgr. Craig. An toiseach na bliadhna 1950 thòisich Fear Chanaidh agus Comunn Beul-aithris na h-Albann air sgeulachdan agus òrain a thoirt bho Dhonnchadh. Mu’n ám so bha an t-Uas. K. C. Craig air sia fichead òran a thoirt sìos bho Mhàiri Nighean Alasdair, piuthar màthar Dhonnchaidh, ann an Snaoiseabhal. Bha na h-òrain air fad aig Donnchadh cuideachd. Dh’fhalbh trì bliadhna eile mun do thachair mi air Donnchadh a rithist. Chomhairlich mi do Dhomhnall Iain, mac Dhonnchaidh fhéin, gach nì a chluinneadh e aig athair a chur air <eng>“tape”<gai> agus a sgrìobhadh. Cha d’ fhuair Domhnall Iain ach bliadhna ghoirid, ach sgrìobh e còrr is mìle gu leth duilleag de sheanchas bho ’n t-seann duine uasal. Gun aon teagamh, ’s e Domhnall Iain, mac Dhonnchaidh fhéin, am fear is fheàrr air cruinneachadh beul-aithris a thàinig ’nar measg an Albainn san linn so. Bu mhór an call nach do thòisich e air a chuid obrach bho chionn bhliadhnachan: ach is beag a shaoileadh nach bitheadh dàil air Donnchadh na b’ fhaide na ’n samhradh so seachad.

[Dealbh]
Aonghus.

B’ ionann Donnchadh mar sgeulaiche agus Pàdruig Og MacCruimein mar phìobaire. Bha snas, dreach agus loinn air gach rud a thigeadh bhuapa. B’ ann aig Donnchadh a bha a’ Ghàidhlig a b’ fheàrr agus a b’ fhileanta, siùbhlach d’ an cuala mi fhathast. Chuireadh e dreach air gach rud a theireadh e.

’S ann air an dearbh là a thachair mi air Donnchadh MacDhomhnaill ’ic Dhonnchaidh a thachair mi air Aonghus MacGille Mhaoil cuideachd. Cha robh sunnd uamhasach math air Aonghus


[TD 173]

bochd an là sin. Bha fuachd aige, agus bha e air tuiteam agus asna a bhristeadh trì seachdainean roimhe sin. “Tha a’ Chrìosdachd de sgeulachdan agam-sa,” ors esan. Gun teagamh bha sin aige, agus b’ ann agam-sa bha fhios mun d’ fhuair mi an té mu dheireadh dhiubh a sgrìobhadh. Thug mi còrr is trì bliadhna air sgeulachdan Aonghuis leo fhéin. Cha robh ann diubh ach ceud agus trì fichead is a cóig, ach b’ fheudar dhomh deich mìle duilleag-sgrìobhaidh a chur tharam mun do ruith sinn ar cùrsa. An sgeulachd a b’ fhaide a bh’ aig Donnchadh, ‘Sgeulachd Mhànuis,’ thug i uair gu leth ’ga h-aithris. An té b’ fhaide a bh’ aig Aonghus, an sgeul mu Alasdair mac a’ Cheird, thug i naoi uairean an uaireadair ’ga h-innseadh. Bha dà fhichead ’s a trì eile aige a thug còrr is trì uairean an uaireadair.

Bha barrachd ùidh aig Donnchadh ann am fuirm agus cruth an sgeòil, an òirdheirceas agus an doimhne ùr-labhraidh, agus thaomadh e a mach a chruaidh-Ghàidhlig dhomhainn mar phongan ciùil bho shionnsar airgid. Cha bu mhò air Aonghus sin uile na builgean air allt-sléibhe. Cuspair an sgeòil an rud a ghreamaich inntinn Aonghuis an comhnuidh. Gun teagamh, dh’ fheumte gach facal a bha ri ràdh a chur gu dòigheil ’na àite fhéin. Bhiodh còmhraidhean fada an sud ’s an so anns na sgeulachdan aige. Bhiodh rìghrean is prionnsaidhean a’ còmhradh is a’ cainnt r’a chéile aige air dhòigh is gu saoileadh tu gu robh Aonghus fhéin ag atharrachadh crutha is pearsa a réir mar bha an còmhradh a’ dol bho bheul gu beul. Mhionnaicheadh duine gu faca Aonghus a chuile rud a dh’ aithris e riamh. Nuair a bhiodh Oisean a’ sealg aige, chitheadh tu na féidh is na gadhair. Bha a chuile dealbh a chuireadh e os còir na h-inntinne cho soilleir sin.

B’e Aonghus an duine a b’ òige de sheachdnar teaghlaich. Bha athair, Calum Barrach mar theirte ris, ’na sgeulaiche ainmeil ’na latha. Tha cuimhne aig an t-seann fheadhainn am Beinne Bhaoghla air fhathast. Bha fearann aig Aonghus am baile Ghrìminis. Bhiodh e cuideachd a’ falbh le each is càrn a’ giùlain luchd-turuis gu tric. Thug e fad shia bliadhna deug a’ dol do’n mhilisidh a ’s t-samhradh. Bha e ann an Sasunn ags an Eirinn. Theabas a chur a mach gu Cogadh Africa. Thug e fad bhliadhnaichean sa’ sgoil, ach dhiochuimhnich e gach aon lide a dh’ionnsaich e riamh. Cha do dhiochuimhnich e aon fhacal de sgeul sam bith a chuala e ged nach b’ ann ach aon uair riamh ’na bheatha. Duine mór, sgoinneil, làidir, calma a bh’ann. Bha e sia troighean is dà oirleach gu leth air a bhonnan.

Sgrìobh mi cunntas fada air a bheatha bho bheul Aonghuis fhéin. Rinneadh an dearbh-rud do Dhonnchadh. Is tric a chaidh Aonghus seachad an Fhadhail a Tuath ri marbh-dhorchadas oidhche is ri stoirm is gaillionn, an t-each aige fo’n chàrn a’ snàmh, am fear-turuis air fras-mhullach a ghuaillean aige, agus sruth fuar na fadhlach suas gu ruige a smigead. Thionndaich tarbh fiadhaich air Aonghus latha. Thug Aonghus sgailc dha am bàrr na h-adhairce le cuaille bata. Thuit an tarbh ’na ghlag-phaiseanaidh. “Mharbh thu e,” thuirt coimhearsnach ris. “Mur a marbhainn-s’ e,” ors Aonghus, “bha mi fhéin marbh.” Bha trì chairteal na h-uarach ann mun tàinig an tarbh chuige fhéin a rithist. Bha Aonghus là eile a’ treabhadh le paidhir each. Chualas urchair agus ghabh na h-eich sgian. A mach leo air a’ chruthach leis a’ chrann. A mach


[TD 174]

[Dealbh]
An Fhadhail a DEAS—a’ dealachadh nan Eilean anns an d’rugadh dà phrìomh sgeulaiche na GAIDHEALTACHD.
(J. Allan Cash).

mo liadh as an déidh, agus greim-bàis aige air a’ chrann, thar phollaichean, bhotaichean is ligidhean gus an robh na h-ainmhidhean truagha air an sàrachadh. Is tric a thachair gu robh marbh-iarraidh air seann bhodaich is cailleachan Bheinne Bhaoghla oidhcheannan dorcha geamhraidh gus an d’ fhuaradh iad mu dheireadh slàn, seasgair, sona an tigh-céilidh air chor-eigin far an robh Aonghus air tòiseachadh air sgeulachd mhóir.

Bha Aonghus gu bhith ceithir fichead nuair a chaidh e an imrich dheireannach. Thug sinn oidhche gheamhraidh sa’ bhliadhna 1948 ag obair air sgeulachd fhada gus an do chrìochnaicheadh i mu cheithir uairean sa’ mhaduinn. Bha an oidhche dorcha, fuar, fearthainneach le stoirm bho’n iar-dheas. Thàinig Aonghus a mach a dh’ionnsaigh an doruis mhóir comhla rium is mi a’ falbh. Chì mi fhathast a sheann bhodhaig mhór, thoirteil a’ toirt dhìom an t-soluis a bha a stigh.

“Thig tràth an ath-oidhch’, a ghràidhein. Chuimhnich mi air té’le, té mhór, mhór.”


[TD 176]

Aig an Dùn Mhònach
Le MAC-AN-RABHD

AN là a bha sinn a’ tarraing na mònach am bliadhna ’sann a muigh a’ lìonadh a bha mi; agus an uair a dh’fhalbhadh an càr ’s a sgioblaicheadh sinn na caoranan bha sinn a’ suidhe ris an dùn a’ seanchas gus an tilleadh e.

An uair a dh’fhàs mi sgìth de chòmhradh mu chrodh ’s mu chaoraich, thug mi seann phaipear-naidheachd a mach as mo bhonaid; agus có air a bhuail mo shùil ann an litrichean móra dubha ach air facail a thubhairt siorraidh air chor-eigin ri balaich a thàinig air a bheulaibh anns a’ chùirt—agus bha mi ag aontachadh leis a h-uile dùrd a bha e ag ràdh (oir có againn leis nach toil a bhith toirt comhairle air an òigridh?).

Ach cha b’fhada gus an tàinig earrann thugam: “Na cuimhnich peacadh m’òige dhomh, ’s na lochdan a rinn mi.” ’S ann tha an òigridh an diugh naomh taca ruinne air an aois. Gabh cuairt na creagan ’s aithnichidh tu air na h-eòin fhéin nach eil a’ chlach orra mar a bhà. Ach tha e nas fhasa cron a dhèanamh anns an là a th’ann. Thoir an tùc a eathar an diugh ’s tha an call dèante.

’Si an sgoil, ma tha, a rinn na balaich againne cho solta—bha na caileagan ciallach modhail a riamh. An uair a bha sinne aois na sgoile bha sinn na bu trice aisde na bha sinn innte, ach a nis tha a’ chlann a’ briseadh an amhaichean ag iarraidh innte: agus nach math sin. Eadar iad fhéin ’s am fear a leum a mach air a’ mhuir an uair a nochd am maighstir-sgoile air ceann a’ chidhe!

Tha rithist daoine nas frionasaiche na bha iad uair. Bho chionn fhada an uair a gheibheadh na bodaich an tigh-thàbhaidh briste air cùl a’ ghàrraidh ’se theireadh iad, “Bidh balaich ’nam balaich”; ach an diugh ma thig leanabh a steach gun a chasan a ghlanadh cha chluinn e dheireadh.

Bha mi mach air a’ cheann so leam fhìn an uair a fhuair mi uinnleag bho’n fhear a bha ’na shuidhe air sorchan ri mo thaobh. “Cha tug mi leam na glaineachan,” ars esan (ma b’fhìor gum b’aithne dha leughadh): “Chan e leabhar J. D. a th’agad? Dé na facail mhóra tha sin?” “Tha,” arsa mise, <eng>“‘Juvenile Delinquency,’<gai> agus nam biodh a leithid a rud air a bhith ann an uair a bha thusa òg bha thu air a bhith anns a’ phrìosan gu’n dubhadh d’fhiaclan—agus mise leat!”

Rinn sin fhéin a’ chùis. Dh’fhàg na fir na rùide, ’s thilg iad dhiùbh na bliadhnachan—cuid a fichead agus cuid dà fhichead—’s mas do sheall mi rium fhìn bha iad a rithist ’nam balaich làn chleasan is àmhailtean. Ann an leth-uair an uaireadair cha robh baile ach beag air druim Sgìre Nis anns nach do thadhail iad eadar beul-oidhche ’s beul-là . . . . . .

Bhàth sinn an dà chat anns an Dam mus do dh’fhàs e dorch, ach bha an oidhche mar a’ bhì mus tug sinn aghaidh air baile leotha ’s iad againn ceangailte ri chéile le sreing. Bha tigh air a’ cheann a muigh ’s chan fhaighteadh seachad air uair sam bith gun duine-eigin


[TD 177]

clach fhiachainn air an dorus. Bha am bodach cho bras ’s nach fhuireadh e eadhon ri bhrògan a chur air: cha mhór nach biodh brag na cloiche ’s brag na sneice còmhla. Bha àrdorus ùr air an dorus de chliathaich eathair a bhris an géile mór, ’s cha robh dad a b’fheàrr na na cait a chrochadh air spreod dheth. Dh’fhiachadh an uair sin a’ chlach, ’s an uair a thàinig am bodach a mach le riag fhuair e na cait mu’n bhus.

Chaidh fear an sin a steach do thigh eile a shealltainn càit an robh na daoine ’nan suidhe mu’n teine. Lìonadh am peile mór le bùrn ’s dhìrich fear suas air an tughadh chun an taobhain àird seachad air na sgrathan ’s chuimsich e air thuairmeas air uachdair an tighe. Cha b’fhada gus an robh an ceòl air feadh na fìdhle. ’Sann ’nar sìneadh am mullach cruach mhònach a chuir cuid againn seachad greis de’n ionnairidh.

Suas leinn gu mullach a’ bhaile. Cha robh duine stigh an sin, ach bha balach a bhuineadh do’n tigh còmhla ruinn. An uair a bha sinn sgìth bho bhalla gu balla air an t-slabhraidh, thilg sinn feisde na bà tarsainn air a’ mhaide-slabhraidh agus thòisich sinn a’ togail a chéile suas a mhullach an tighe. Bha fear shuas aig a’ ghath-droma an uair a chualas fuaim an doruis. Ma bhà cha b’fhada gus an robh e anns an luathaidh. Leum fear chun na lampa, mar a b’àbhaist, g’ a cur sìos, ’s rinneadh air an dorus. Ach dh’fheumadh cuideigin a bhith air dheireadh: agus co-dhiùbh bha fìor dhroch fhasan aig a’ cheud fheadhainn a gheibheadh a mach a bhith tachdadh an doruis air càch.

Bha an t-anmoch ann a nis ’s bha thìd aig na balaich òga dhol a chadal. Ach mus do dh’fhalbh iad chuir iad sgrath air similear aon de na trì tighean geala bha air a’ Chnoc Ard aig an ám. Théid mi’n urras gu robh othail an sin an uair a chaidh a’ cheud teine air anns a’ mhadainn. Cha robh duine anns a’ chreaga nach robh timcheall mu dheireadh a shealltainn dé bha ceàrr.

Thog na gillean móra orra mach a Sgeagharstaidh. An tigh àraid an sin chàrnadh gach peile ’s mìas is soitheadh eile dhèanadh fuaim air bòrd an dreasair, ’s cheangaileadh sreang ris a’ chluais a b’ìsle agus ri dorus a’ chùlaist. Thilgeadh an uair sin fàd, agus mur do dhùisg sin na bha san fhàrdaich cha robh am bodach fada ’gan dùsgadh an uair a spìon e an dorus.

[Sanas]


[TD 178]

Thug sinn leinn a sin conacag an eathair mhóir ’s ràinig sinn àirigh a’ Champair leatha. Bha ràn eagalach aice—sgread oillteil—’s mus do sguireadh ’ga tarraing cha robh bó air a’ gheàrraidh nach robh streap ris a’ bhalla ’s cha robh nighean òg no bean no cailleach nach robh mach ’nan aodach-oidhch’ mar a bha an t-amhran ag ràdh.

Ann an Lìonal rinn sinn teth an clobha ’s chàirich sinn e an uachdair an tighe, ’s fios againn gur ann air a bheirteadh làmh. Cha b’e mhàin gun leig am bodach as an clobha ach leis a’ chlisgeadh a fhuair e leig e as a dhrathais; agus nach tug am fear a bha aig a’ chùdainn dha muga bùrn mu’n mhionach.

Bha dorus glaiste romhainn an Tàbost; ’s an àite dhol a steach air uinneag nan cearc agus ’s dòcha a dhol casa-gobhlagain air druim na bà mar is minig a chaidh, chuir sinn baraille bùrn a bha ris an ursainn an taca ris an dorus. Bha fadachd air balaich a’ bhaile an ath mhadainn gus an éireadh am bodach, air eagal gun tigeadh duine le coguis an rathad. Cha tàinig, ma tha, ’s bhathas fad na maidne a’ taomadh.

’S ann an Tàbost cuideachd a fhuair sinn am botal amonia. Tha thu bruidhinn air sgait ghort! Bha fear an sin aig an robh craiceann caorach air beulaibh na leapa, agus chaidh na bha ’sa’ bhotal a dhòrtadh air taobh na cloimhe, a bha an àirde. Dh’ fhuirich sinn mionaid aig an teine ach am faiceadh sinn dé thachradh. B’ e an cat a’ cheud rud a ghluais: chaidh e sìos seachad aig peilear uaine a bheatha. Chualas an sin an ùpraid shuas—am bodach gus a thachdadh

[Dealbh]
“. . . bha bodach ann an tuba bi.”


[TD 179]

[Dealbh]
“Tha fear-eigin ’s a mhionach m’a chasan.”

a’ casadaich ’s ag éigheach dé an drochrud a bha ceàrr. Cha do dh’fheith sinn na b’fhaide.

Thug sinn leinn poca chun a’ chladaich ’s lìon sinn e le faochagan geala. Bha fear ann an Suaineabost a bha dona gu bhith ag éirigh as ar déidh, ’s bha sinn air son maille chur ’na cheum. Sgaoileadh na faochagan mu’n teine air feadh an làir gu léir ’s dhùisgeadh e. Chan eil duine bha riamh casruisgte air creig nach tuig an càs anns an d’fhuair am bodach e fhéin anns an dorch ’s gun chobhair ann ge be taobh a bheireadh e ceum. Cha do dh’éirich e riamh tuilleadh as déidh bhalach.

Theab sinn ar beatha chall an Cros. Chaidh ar glacadh ann an sabhal gun rian dol as againn, ’s duine fiadhaich (nach fhaiceadh fhad fhéin ri àirde mheadhoin-là gun luaidh air dàmhair na h-oidhche) as ar déidh le iarann speala. Bha e cur shradagan as a’ bhalla ’s sinne air falach anns an t-suraig. Sud bhuail e poca-sìl a bha air an teallach, ’s dhòirt an gràn chun an làir. “So dhuibh,” ars esan, “Tha fear-eigin ’s a mhionach ma chasan!”

Cha ghabhadh sinn oirnn a dhol na b’fhaide suas an sgìre na sin fhéin. Chan eil duine chunnaic bodaich Dhail a’ tilleadh a Rònaidh le caoraich an ceann an dà là a dheidheadh a chur dragh orra troimh ’n oidhche. Cha b’e mhàin cho daithearr ’s a bha iad a’ coimhead agus na bha bhiastan chon ’nan cois ach bha gunnachan aca, agus bha droch amharas againn gur ann ris a’ bhòrd-slios a bha iad ’gan gléidheadh.

Gheàrr sinn le sin tarsainn na machraichean; ’s mas do ghoir an coileach an Eòropaidh bha bodach ann an tuba bì.

Ach bha nis an là a’ tighinn . . . . . . ’S mus do sheall mi rium fhìn bha an càr air a thighinn agus fear ag éigheach, “A steach a’ mhòine!”


[TD 180]

An Sgeilp Leabhraichean

Ortha nan Gaidheal: Carmina Gadelica vol. V., le Alastair MacGhilleMhicheil, deas. le Aonghus MacMhathain, clo-bhuailte le Oliver & Boyd, Dun-éideann, 1954. (36/-).

Chan eil neach aig am bheil spéis do’n Ghaidhealtachd agus a tha cur ùidh ’na gnàthasan nach dean togail air leth ris an leabhar so. Chuir an t-Ollamh MacGilleMhìcheil nach maireann earrann mhath de bheatha seachad a’ siubhal fad is leud Gaidhealtachd na h-Albainn a’ sior thionail òrain, laoidhean ubagan agus sgeulachdan a bha air bilibh an t-sluaigh ré iomadh linn agus a bha an impis a dhol gu tur air dhìochuimhne. Mar thoradh air cuid de shaothair chuir e dà leabhar thomadach an clò o chionn còrr agus leth-cheud bliadhna anns an do chuir e cuairt air raointean farsuing.

An uair a chaochail e roghnaich ogha dha fhéin a bha ’na fhoghlumaiche sònraichte an obair-sa a thoirt gu buil—b’e sin an t-Ollamh Watson. Chuir esan an clò cuid de’n litreachas sin a sheilbhich e agus b’e a rùn an còrr a chur an clò an uair a cheadaicheadh aimsir. Ach cha b’e sin a bh’aig freasdal an dàn dhà, oir a dh’aindeoin spàirn a rinneadh gu chumail an ceann a’ ghairm ghabh e do sheirbhis an Rìgh le shaor thoil fhéin, agus chailleadh e air bòrd luing-chogaidh anns a’ bhliadhna 1942. Bu mhór am beud agus cha bu bheag an call chan ann a’ mhàin dhaibh-san a bha ceangailte ris ach do litreachas na h-Albainn air fad.

Is e a charaid Aonghus MacMhathain a tha ’na fhear teagasg na Gàidhlige an Oilthigh Ghlaschu a ghabh os làimh a shaothair a choimhlionadh agus rinn e sin gu breithneachail agus gu cothromach anns an leabhar so, agus tha gealltanas againn air àireamh eile uaithe. Tha againn an so tigh tasgaidh anns am faighear iomadh seud. Anns a’ cheud chuid de’n leabhar gheibhear Orain Luaidh air an robh mór-fhéill anns na h-Eileanan. ’Nam measg sin tha a’ cheud òran a bhite a’ seinn aig an luadh an Eilean Chola; òran eile a tha a’ dèanamh iomraidh air a’ cheud mhuileann a thogadh an Uibhist agus an droch là a rug air na h-Uibhistich ’na ceann, gun luaidh a thoirt ach air dhà de na h-òrain so. Cuid dhiubh tha aotrom aighearach, ach tha tiamhaidheachd àraidh air siubhal cuid eile mar anns an òran sin “A phiuthrag a rùin.”

Gheibhear cuideachd iomradh air Artair an rìgh foghainteach sin a dhleas àite inbheil dhà fhéin ann an litreachas nan ceilteach, gu h-àraidh ann an litreachas na Cuimrigh, ged is ann tearc a gheibhear cunntas mionaideach air an litreachas na Gàidhlige. Cha robh seanchaidhean ar n-eilean gun eòlas aca air euchdan, agus fhuaireadh


[TD 181]

“Am Bròn Binn” o chaochladh òranaiche. Tha a’ bhan-sgoilear Nora K. Chadwick de’n bheachd gu robh smior an fhìor Ghàidheil ann. Tha na h-earrannan a leanas a’ gabhail a stigh iomadach cuspair agus cha dèan mi ach beagan dhiubh a thogail. Tha araon Orain Sidhe agus Orain Sìdhichean agus Tàlaidhean fìor-bhòidheach a chualas a réir aithris o bhilibh na sìdhichean an uair a bhàtar a farchluais orra, ’s dòcha an uair a bhiodh neach a’ buachailleachd a’ chruidh no a’ ruith chaorach agus a chuireadh e maille ’na cheum gu chluais a chuir ri sìdhean. Anns a’ chuid mu dheireadh de’n leabhar tha measgain òran againn a chruinnicheadh anns gach ceàrn thall ’sa bhos.

Chan e mhàin gu bheil a’ bhàrdachd taitneach innte fhéin, ach an cois móran de na h-òrain tha seanchasan a bha air an lìrigeadh leis an luchd aithris agus chan e iad fhéin as clì.

Càite am faighear nas fheàrr na seanchas na seann mhnà an Uibhist, agus i streap ris a’ cheithir fichead an uair a rinn i iomradh air “An Leannan Sìdh.” Cha robh facal Beurla ’na claigeann agus an aon uair ’na beatha a thurchair dhith a’ chànan sin a chluinntinn le cluasan fhéin ’sann a chuir i gaoir ’na feòil agus crith ’na cnàmhan—bha sud fhéin gu leòir dhì-se dhith. Is math as fhiach an seanchas aice sùil a rìs a thoirt air.

Tha an leabhar deasaichte gu h-eagnaidh agus tha na h-òrain agus na sgeulachdan air an cur an eagaibh a’ chéile gu snasda rianail agus air an eadar-theangachadh gu Beurla gidheadh gun bhlas na Gàidhlig a chall, agus chan e sin am fàsach. Bu mhath leinn faclair a mhìnicheadh na facail annasach, ach chan eil teagamh an uair a chuirear an àireamh eile an clò leis an ùghdair nach bì sin ’na chois. Tha sinn buidheach de shaothair an fhir-deasachaidh agus fada ’na chomain.

A. N. NicCoinnich.


Lorna, le I. M. Moffat-Pender. Glaschu, 1954.

Tha Iain an Fhéilidh iomraiteach ann am fad is am farsuingeachd na Gàidhealtachd. Tha e cho eòlach ann am Poll-iùbh ’s a tha e an Léodhas no anns na Hearadh, is cha mhór beinn no aonach air tir-mór nach do shiubhail e. Dh’fheuch e stigh sa’ Phàrlamaid trì uairean (ann an Innse Gall), ach cha deach leis. Chuir e móran bhliadhnachan seachad an Astràilia, ach cha do dh’fhannaich a spéis do’n Ghàidhlig.

Tha e air leabhraichean a sgrìobhadh is a dheasachadh an Gàidhlig mar thà, ged is e a h-ionnsachadh a rinn e. Chuir e am mach leabhar de sgeulachdan, Mo Nighean Donn Bhòidheach, agus cuideachd Am Bàrd (a’ bhàrdachd aig Alasdair Camshron nach maireann a bha ann an Tùrnaig).

Tha e a nis air leabhar de dhealbh-chluichean, Lorna, a chur an clò, chan ann a mhàin an Gàidhlig na h-Albann, ach an Gàidhlig na h-Eireann cuideachd. Tha cóig dealbh-chluichean an so Màiri NicLeòid, Sìlis, Fionnghal Nic Dhomhnaill, Gleann Comhann A.D. 1692 agus Caraid nan Gaidheal. Tha an leabhar gu grinn air a chur ri chéile, is tha deilbh annasach ann.

Duine foghainnteach!

R. McT.


[TD 182]

[Sanasan]


[TD 183]

<eng>“Ben Nevis Goes East”<gai> le Compton MacCoinnich.
Clo-bhuailte le <eng>Chatto and Windus<gai>. (12/6).

[Dealbh]

Tha dà Bheinn Nibheis ann. Tha Beinn Nibheis ann an Lochabar ainmeil gu leòir, aig an t-Sealbh tha fios, ach tha Beinn Nibheis eile a’ bagradh a h-ainmealas. Chuala sinn an toiseach mu’n Triath Ghaidhealach so anns an leabhar <eng>“Monarch of the Glen”<gai>. Ghabh a h-uile duine meas air an uair sin, agus chuir sinn am barrachd eòlais air ann an ceithir leabhraichean eile; bha e eadhon ann ann an Eilean Thodaidh (ge be an t-Eilean a tha’n sin) ri linn an uisge bheatha!

Thuige so, thachair sinn air Beinn Nibheis (an Triath) air a shléibhtean fhéin, ach an turus so, nach ann a tha e air chuairt anns an Aird an Ear an dòchas casg a chur air droch phòsadh eadar a mhac agus tè a bha uair-eigin pòsda aig fear eile. Abradh sibhse gu bheil sgreing air Beinn Nibheis a’ dol an coinneamh a’ bhoireannaich, ach, an uair a thachras e rithe, tha i cho snog agus nach urrainn dha facal cas a radha ri Eachann a mhac. Gu dearbha, ’s ann a tha eagal air “Kilwhillie”—a chaidh air chuairt comhla ris—gur ann a tha Beinn Nibheis a’ dol a chur cabhaig air a’ cheangal mhì-chiallach!

Bha pòsadh ann gun teagamh mun do dh’fhàg Beinn Nibheis na h-Innseachan, agus ’s è fhéin a bha toilichte! Ach ma chanas mise móran de’n chòrr, ’s ann a leigeas mi an sgeul mu’r casan buileach glan. Tha iad ag radha gu robh uisge beatha cho saor ris a’ bhurn roimh ’n chogadh; ma bhà, chan eil an leabhar so ach an aon phrìs ’s a bha botul an uair sin. Mur a b’e cion an airgid, cha mhór nach ann a thairginn prìs an leabhair a chur air ais am pòcaid gach duine air nach toir e glag math gàire. Ach, aon fhacal anns an dealachadh—cluinnidh sibh Beinn Nibheis air an radio air Di-Sathuirne, an cóigeamh latha deug de’n Fhaoilteach, aig ceathramh an deidh naoi.

F. McD.


[TD 184]

[Sanasan]


[TD 185]

<eng>Fr. Allan McDonald of Eriskay, 1859-1905.<gai> leis an Ollamh Iain Lathurna Caimbeul, Fear Chanaidh. Clo-bhuailte le Oliver & Boyd, Dun Eideann. (3/6d no 50 cents).

Rugadh Ailean Domhnallach ann an Gearasdan Inbhir Lòchaidh, agus bhuineadh e do Chloinn ’Ic Dhomhnaill na Ceapaich. Bho òige, bha e soilleir gu robh a bheatha coisrigte agus, leis an t-sagartachd ’na bharail, chaidh e air tòir foghluim do Cholaisde Bhlàir an Obar-Dheadhainn agus as a sin do’n Cholaisd Albannaich ann an Valladolid san Spainnt. Ged nach robh Gàidhlig air a teagasg ann an aon seach aon aca sin, dh’oileanaich Ailean e fhéin anns an t-seann chànain, agus sgrìobh e a’ chiad rudan a chuir e ri chéile airson leabhrachan beag Gàidhlig a bhiodh na h-oileanaich Ghaidhealach a’ clo-bhualadh ann an Valladolid. Gu mì-fhortanach, chan eil air sgeul ach aon leth-bhreac de’n leabhrachan sin a nise.

Mar shagart òg, fhuair Maighstir Ailean a chiad choimhthional—no a chiad dhreuchd—anns an Oban; anns na làithean sin, cha robh anns an Oban ach aon teaghlach Caitligeach—teaghlach Dhomhnaill MhicLeòid a Eige—agus b’ann mu chuairt an tighe sin a chruinnich Mgr. Ailean a’ chiad sheann laoidhean a chruinnich e riamh, agus b’ann bho Dhomhnall MacLeòid a fhuair e an ùidh ann an seann rudan Gàidhlig a lean ris fad a bheatha. As an Oban, chaidh e do Dhalabrog an Uibhist a Deas far an do bhris cruaidh obair air a shlàinte roimh cheann nan deich bliadhna; an uair a dh’fhàs e beagan na b’fheàrr chuireadh do dh’Eirisgeidh e mar a’ chiad shagart a shuidhicheadh riamh anns an eilean sin.

Ann an so, chan eil ùine ach airson an iomraidh as cabhaigiche air obair Mhgr. Ailein. Chruinnich e an saoghal bràth de sheann òrain ’s de laoidhean; lorg is dh’ath-leasaich agus chlo-bhuail e an Aifrionn ann an Gàidhlig; thug e cuideachadh agus làmh-stiùiridh do luchd cruinnichidh leithid Goodrich Freer, Amy Murray agus An t-Oll. Alasdair MacGille Mhìcheil; rinn e òrain is laoidhean e fhéin, agus chùm e leabhar-latha ann an Gàidhlig a chlo-bhualadh fo làmh Fhir Chanaidh ann an Gairm an uiridh. Ach b’e an t-saothair as am b’uaisle e fhéin—an Eaglais ùr a thog e ann an Eirisgeidh. Tha geàrr iomradh air gach aon de na rudan sin anns an leabhrachan bheag so, agus tha e ceart agus cothromach gur ann ri maoin eaglais Eirisgeidh a theid gach sgillinn ruadh a choisneas an leabhar.

Tha an leabhrachan air a dheasachadh le Fear Chanaidh, agus air a stéidheachadh air òraid a thug e air an radio ann an Antigonish an Albainn Nuadh. Is math, da-rìribh, is fhiach e a cheannach, ach is e an rud as fheàrr dheth buileach nach eil ann ach làrach air an tog Iain Lathurna Caimbeul leabhar tomadach eile, anns am foillsichear na lorg ’s na chnuasaich e de phaipearan ’s de sgrìobhaidhean an t-sagairt so a chuir as dha fhéin le cus oibreach aig aois dà fhichead ’s a sia.

F. McD.
