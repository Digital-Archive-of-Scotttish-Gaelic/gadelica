[TD 303]

JORGE LUIS BORGES
Beagan mu’n Duine agus m’a Obair
le Niall MacAoidh

II

Bi feadhainn a’ smaoineachadh gu faigh iad fìor eòlas air Borges troimh ’obair. Tha eagal orm nach toir an t-slighe sin fad iad: aig a’ cheann thall cha lorg iad ach taibhse no ìomhaigh a tha iad fhéin a’ cruthachadh — nì a th’air a dhearbhadh le cuid de na leabhraichean a thathas a’ sgrìobhadh m’a dheidhinn. Ach gun tighinn air an sin nas fhaide, ’s ion dhòmhsa beagan cuairteachaidh a dheanamh, los faighinn a-mach ciod e a tha freagarrach a ràdh mu obair Borges anns an àite seo. Cha bhiodh seòrsa de chatalog gu feum sam bith do’n leughadair: air an làimh eile, cha bhiodh — saoilidh mi — sgrùdadh no mìneachadh air oibrichean air leth gu bheag a dh’fheum a bharrachd ’s gun iad againn anns a’ Ghàidhlig. Seach gu bheil Borges fhéin ag innse dhuinn (<eng>Nueva Antologìa Personal: 1968<gai>) na cuspairean as gnàthaichte leis, is dòcha gum biodh e na b’fheàrr sùil a thoirt air aon dhiubh — an cuspair sin a tha e ag ainmeachadh anns a’ chiad àite, agus am fear as motha tha a’ togail de dheasbaireachd a-measg fir-sgrùdaidh is gu sònraichte a-measg ùghdairean eile anns an t-Ameireaga Laidinneach. ’Se sin “imcheisteanna feallsannachd” (<eng>la perplejidad metafìsica<gai>).

Is tearc an dàn, an aiste no an sgeul anns nach fhaicear an imcheist meitifisiceal seo, uaireanan air uachdair ach mar is tric eadar-a-lionn. Tha e follaiseach gun thadhail Borges na seann Ghreugaich, diadhairean sgoileisteach an Aois Mheadhonaich, feallsanaich ainmeil na Roinn-Eòrpa bho àm Descartes, agus iomadh fuaran-gliocais eile an Iar ’s an Ear. Gidheadh chan e biadh tioram air leac lom tha e a’ tabhairt

[TD 304]

dhuinn: tha cnuasachadh dìomhair nam feallsanach (agus na h-imcheistean aige fhéin) air an cruth-atharrachadh fo chumhachd a mhacmeanmna agus le éifeachd ’ealdhain air leithid a dhòigh is gun gabh obair a leughadh le tlachd, gun cus de mhothachadh a bhi againn air cho domhain ’s a tha an t-aigeann.

Cuiridh mi stad air mo sheanchas an seo, airson dà rabhadh beag a thoirt dhoibh-san a leughas obair Bhorges anns a’ Bheurla. (i) Tha e dual do’n inntinn Laidinneach a bhi gnàthachadh smuaintean agus briathran <eng>abstract<gai> ann a bhi a’ dlùthachadh ri ceist chudthromach sam bith — no eadhon anns a’ chòmhradh làitheil (cluinnear dòigh-labhairt mór-fhaclach aig draoibhear tacsi nach cluinnist aig ollamh anns an tìr againne.) Tha sìmplidheachd na cainnt aig Borges glé mheallta anns an dòigh seo. (ii) Is gann gu bheil nì a ràinig Ameireaga (Tuath no Deas), agus a fhreumhaich an sin — eadhon beachdan cruaidh nam feallsanach — air nach tàinig seòrsa de “dh’atharrachadh-cuain” (“<eng>a sea change<gai>”). Chan eil seo idir ’na iongnadh ’s an cuan cho farsaing. Tha Borges ag innse dhuinn gun tàinig “am beachd uabhasach aig Schopenhauer agus Berkeley” gu inntinn nuair a bha e a’ coiseachd air sràidean Bhuenos Aires roimh thighinn an latha, ach tha Buenos Aires a’ cur a bhlas fhéin, mar gun canadh sibh, eadhon air “a’ bheachd uabhasach” sin — blas nach fhaighear anns an obair a th’air eadartheangachadh.

Bithidh feadhainn a’ gabhail iongantais ris cho goirid ’s tha na h-oibrichean aig Borges. Cha do sgrìobh e nobhail no eachdraidh no leabhar fada sam bith: ’se fìor chorra phìos bàrdachd a ruigeas an trìtheamh taobh-duilleig, agus tha na h-aistidhean agus na sgeulachdan a cheart cho goirid ’nan réir fhéin — cóig duilleagan no mar sin. “Cuspairean móra ann am beagan bhriathran”: tha seo ’na sheòrsa de shuaicheantas aig Borges. “Chan eil ann ach saothair gun chéill agus mì-tharbhach a bhi a’ sgrìobhadh leabhraichean móra; a bhi a mìneachadh ann an cóig chiad duilleag cuspair a ghabhadh fhoillseachadh gu foirfe ann am beagan mhionaidean de chòmhradh-beòil” (<eng>Prólogo: Ficciones: ed. 1941<gai>).

Ach a nis, a thaobh a’ chuspair air na thòisich mi a’ bruidhinn — “imcheist na feallsanachd”. — tha e farasd a thuigse gur e dòmhladas agus dorchadas a dh’fhaodadh a thighinn á oidheirp a dheanaist air an imcheist sin a sparradh ann an soitheach cumhang. Tha Borges a’

[TD 305]

fiachainn ris a’ chunnairt seo a sheachnadh ’na sgeulachdan (agus ann an àitean eile, ach foghnaidh na sgeulachdan an dràsda). Nuair a sheallas sinn nas géire riutha, chì sinn, ged tha dreach sgeòil orra, nach eil anns a’ mhór-chuid dhiubh ach nàdur de chuistean no tòimhseachan a tha Borges a’ cur fo ar comhair, gach aon dhiubh mar fhoillseachadh air gné nan imcheistean a tha ga bhuaireadh fhéin. Tha daoine a’ bruidhinn agus a’ gnìomhachadh anns na sgeulachdan, ach chan e daoine le fuil is feòil a th’annta: tha iad rud-eigin coltach ris na laoich sin, A, B agus C, a bhitheadh a’ toirt leithid a dhùbhlain dhuinn le ’n gniomharra nuair a bha sinn anns an sgoil. Airson beagan soluis a chur air na nithean dorcha seo dhoibhsan aig nach eil cothrom air leabhraichean Borges a leughadh, fiachaidh mi ri té dha na sgeulachdan a thoirt dhuibh ann am beagan shreathan. ’Se an t-ainm a tha oirre “Na Làrachdan Cruinn”. (<eng>Las Ruinas Circularea<gai>).

“Thàinig an duine glas, gun ainm, air tìr anns an “oidhche aon-inntinneach” agus ghabh e còmhnuidh ann a’ seann teampull cruinn agus briste, ri taobh na h-aibhne. Cha robh a dhìth air ach cadal — cadal agus bruadarachadh. ’Na aonar an sin, anns a’ choille dhùmhail, bha e ’na rùn, nam b’urrainn dha, duine eile a chruthachadh ’na bhruadairean — nì móran na bu duile na sùgan gainmhich a shnìomh, no a’ ghaoth a shnaitheadh. Thug e e fhéin thairis gu bruadarachadh agus an déidh iomadh oidheirp fhàsail, fhuair e air duine òg a chur ri chéile —  duine òg a bha e a’ faicinn ann am bruadar an deidh bruadar. Ghabh e tlachd dheth, mar gum b’e a mhac a bhitheadh ann, ach cha b’urrainn dha beatha no gluasad a thoirt dha. Là de na làithean, ann am bruadar, thuirt Cumhachd an t-seann teampuill ris gun tugadh esan beatha do’n òganach, agus gu feumadh an duine, an uair sin, an gille a chur gu teampull eile, briste mar an ceudna, a bha shìos ris an abhainn. Rinneadh seo, is chan fhaca an duine an gille tuilleadh: bha a bhruadaran fhéin, bho’n àm sin a-mach, mar bhruadaran duine sam bith eile. Aon mheadhon-oidhche chaidh dithis dhaoine seachad ann an eathar, agus thuirt iad ris gu fac iad duine aig an robh drùidheachad ann an seann teampull, gu Tuath ris an abhuinn — cha deargadh an teine air. Thuig an duine gum b’e sin a ‘mhac’: b’e an Teine an cumhachd a chuir ás dha na teampuill sin, agus a thug ‘beatha’ do’n ògnach. Uine an deidh sin, chunnaic e fiadh-bheathaichean na coille a’ dol seachad ’nan deann-ruith: bha a’ choille fhéin ’na teine, agus cha b’fhada gu robh esan air a

[TD 306]

dhùnadh a-steach ann an cearcall lasrach, gun dol ás aige. “Choisich e an aghaidh na ribeagan teinnteach. Cha do ghlac iad ’fheòil, shlìob iad e, thonn iad thairis air, gun a bhlàthachadh, gun a losgadh. Le faothachadh, le ìsleachadh, le geilt, thuig e nach robh ann fhéin ach faileas, gu robh neach eile ga bhruadarachadh”.

Sin agaibh cnàmhan na sgeulachd, gun loinn, gun dreach. Tha e follaiseach nach e uirsgeul no seanachas ràbhardach tha innte, ach nàdur de chosmhalachd, agus gu bheil Borges a’ treabhadh ann a’ fonn dìomhair air chor-eigin. Gun teagamh, cluinnear innte mac-talla bho Linn an Òir ann an litreachas na Spàine: thuirt Calderón de la Barca gur ‘Bruadar ar Beatha’ (<eng>La Vida es Sueño<gai>), agus mhothaich Spàineach eile gun deacha Shakespeare na bu doimhne na sin . . . <eng>We are such stuff / As dreams are made of . . . (Unamuno: El Sentimiento Trágico de la Vida)<gai> Ach, pace Colin Wilson, tha gath agus clisgeadh ann an deireadh an sgeòil aig Borges nach eil anns na guthan tiamhaidh, ceòlmhor, a tha a’ tighinn thugainn á Linn an Oir. B’e deàrrsadh dol fodha na gréine a bh’ann an glòir an Linn sin: bha móran de bhunaitean-taice an t-seann saoghail air dìobairt fo chasan Chalderón, Shakespeare agus Cervantes, agus an àite cinnte ’se bha iad a’ faicinn cuthaich is bruadar. Ach ann an sgeulachdan Bhorgeis ’se th’againn mì-chinnte de sheòrs’ eile, bho shaoghal eile — mì chinnte mhatamataiceal. Bruadar air cul bruadair air cùl bruadair . . . dol-air-ais neo-chrìochnaichte (<eng>regressus infinitus<gai>). No, bheil crìoch air? Ma tha, càite?

’S iomadh Ph.D. a choisneas na ceistean seo (agus gach ceiste eile a thogas na sgeulachdan), gu h-àraidh anns na Stàitean Aonaichte, chan ann a-mhàin thaobh a’ ghné feallsanachd a dh’fhaodas a bhi annta, ach mar an ceudna a thaobh nan ìomhaighean agus na cosmhalachdan a tha Borges a’ cleachdadh ’na sgrìobhaidhean. Mar anns an sgeula seo shuas, far a bheil cuid a’ faicinn na coille dhùmhail mar shamhla air dìomhaireachd do-rannsachaidh a’ chruinne-cé, an abhainn mar shamhla air sruth na h-Eachdraidh, agus mar sin air adhart. Anns na leabhraichean tha sgrìobhta mar thà, gheibhear caochladh bheachdan air ‘imcheistean na feallsanachd’ ann an oibrichean Bhorgeis: their cuid, gu sònraichte ùghdaran na Làimhe Clì ann an Amaireaga Laidinneach, gun tug e e fhéin thairis do na seòrsa cuspairean seo, agus gu bheil e anns na neòil gun sealladh aige air mar tha daoine beò air an talamh;

[TD 307]

their cuid eile nach do rinn e rannsachadh domhainn gu leòr air feallsanachd, agus mar sin nach eil bunait làidir gu leòr aige airson togalaichean a mhacmeanmna: ach tha a’ mhór-chuid a’ moladh an ealain leis a bheil am macmeanmna ag ath-chruthachadh cobhartaich na tuigse. Fo shealladh eile, tha móran de’n bheachd nach eil Borges ga nochdadh fhéin idir anns na sgeulachdan, ach gur ann tha e a’ cluich mar air chlàr-tàileisg, a’ gluasad nan daoine a tha e a’ cruthachadh a réir riaghailtean a rinneadh leis fhéin roimh-làimh; agus, an aghaidh sin, tha corra dhuine a’ deanamh a-mach nach eil annta ach seòrsa de dh’àmhghair escistentialach.

Ged a dh’fhaodadh e bhi ladarna dhòmhsa seo a’ ràdh, chan eil mi riaraichte le gin de na beachdan seo, oir saoilidh mi nach eil iad coimhlionta anns an rannsachadh a tha iad a’ deanamh air na h-aobharan a th’aig Borges air a bhi fo imcheist. Chan e gun urrainn dhòmhsa no do dhuine eile innse ciod e an creideamh (no eas-creideamh) a tha a’ riaghladh an taobh a-stigh d’a chridhe: mar a thuirt mi cheana, cha ruig eòlas air an ionad sin. Cha mhotha is urrainn dhomh liadachadh air mo bharail fhìn, ged a b’fhiach e an t-saothair, anns na taobhan-duilleig seo, ach faodaidh mi aon nì a shònrachadh ann am beagan bhriathran. Feumaidh sinn tòiseachadh far na thòisich Borges fhéin ’na òige — leis an deasboireachd ainmeil a dh’éirich anns an t-seachdamh-linn-diag an deidh dha René Descartes oidheirp a dheanamh air feallsanachd ùr a steidheachadh air a’ bhonn-cinnte <eng>cogito, ergo sum<gai>. Thàinig an uair sin Locke; agus air a shàilean, Berkeley, a’ dearbhadh nach robh bith aig nì air taobh a-muigh na h-inntinn: <eng>esse est percipi<gai>. Chaidh na h-argumaidean air adhairt — Hume an Alba, Kant anns a’ Ghearmailt, etc — gus na ràinig iad Schopenhauer, far am faod sinn stad, oir buinidh Schopenhauer ris na tha sinn a’ fiachainn ri ràdh mu Bhorges. Nis, ann an toiseach na cùise, bhathas a’ toirt urram do’n Fhìrinn Thaisbeanta: ged a bhathas a’ glanadh air falbh am moll a chaidh a thiùrradh suas ann an Aois Mheadhonach fo bhuaidh Aristotle, bhathas fhathast ag aontachadh le Anselm <eng>Credo ut intelligam<gai>: bha reusan an duine a’ greimeachadh mar a b’fheàrr a b’urrainn dha, ris na nithean a bha faicsinneach agus tìmeil, ach bha nithean eile, neo-fhaicsinneach agus sìorruidh, fo chomhair creidimh. Ach bha eòlas eile a’ cinneadh, aig nach robh móran meas air ‘nithean faicsinneach’ (anns

[TD 308]

an t-seann seadh) no air ‘nithean neo-fhaicsinneach’: anns a chruinne-cé a dhealbh Newton agus feadhainn eile, a réir na laghan a bha iad cur ri chéile a thaobh obair Nàduir, cha robh bunait eile ri fhiosrachadh ach cnapan (beag no mór) de stuth a’ gluasad gun tàmh ann an imeachd neo-chrìochnaichte, neo-thuigseach, air a dhùnadh a-stigh ann an astar agus ann an tìm. Bhuadhaich saidheans, gu h-àraidh an saidheans fiosaiceal seo, anns an t-saoghal larach ri linn na h-adhartana a thàinig ’na chois, ach cha robh, agus chan eil freagairt aige do dh’imcheistean na feallsanachd. “<eng>The status of life in Nature<gai>”, arsa A.N. Whitehead <eng>(Nature and Life.) “is the standing problem of philosophy and science . . . For some, Nature is mere appearance and mind is the sole reality. For others, Nature is the sole reality and mind is an epiphenomenon<gai>”.

Chan e a-mhàin luchd-leanmhainn Mharx ach móran eile a tha an diugh riaraichte leis an dara roghainn, an ‘<eng>epiphenomenon<gai>’. The Borges ga àicheadh: tha e a’ diùltadh a chreidsinn nach eil anns an inntinn ach seòrsa de fhaileas, mar lasair thana air aghaidh a’ ghuail, a theid ás leis a’ chiad uspag. Gun teagamh, chan eil an roghainn eile, nach eil fìor-bhith aig nì ach an inntinn, ro fharasd a ghiùlan, ach cha robh leisg air Borges am beachd sin a chur fo chomhair dhaoine anns a’ chiad bhàrdachd a chlo-bhuail e, o chionn leth-chiad bliadhna air ais. Anns an dàn ‘Briseadh an là’ (<eng>Amanecer<gai>), tha e ag innse mar thachair dha air sràidean falamh a’ bhaile ro éirigh na gréine:

Fo gheas aig an dorchadas fhionnarach
Is fo gheilt roimh mhaoidheadh an là,
Dh’fhiosraich mi rithist am beachd uabhasach sin
Aig Schopenhauer agus aig Berkeley
Nach eil anns an t-saoghal
Ach beart-inntinn,
Bruadar nan anaman,
Gun bhunait, gun fhàth, gun thomhais.

Tha Schopenhauer mùirneach aige fhathast: tha e a’ toirt taing air a shon a-measg tiodhlaicean na beatha seo ann an dàn a sgriobh e mu 1964, agus nuair a bha e ann an Dunéidean, dh’fhoighnich mise dha an robh an aon uimhir de mheas aige air Schopenhauer ’s bh’aige ’na òige. “Tha”, ars esan, “Tha mi a’ meas gum b’fhiach dhomh an cànan

[TD 309]

Gearmailteach ionnsachadh a-mhàin airson seo — gum b’urrainn dhomh obair Schopenhauer a leughadh”.

Ach cha robh e riaraichte le bhi ’meòmhrachadh briathran nam feallsanach ainmeil sin: bha fhios aige gu robh e ann am prìosan fhathast — prìosan farsaing, gun teagamh, cho farsaing ri comasan na h-inntinn aige fhéin, ach, gidheadh, prìosan. Dh’fhaodaist a ràdh nach eil anns na h-oibrichean aige ach an rannsachadh a bha e a’ deanamh air ballachan a’ phrìosain sin, a’ lorg doruis no uinneig air am faigheadh e air tàrrsainn a-mach gu saoghal aig an robh a bhith ann fhéin. The e tròm air Pascal, ach tha rud-eigin de Phascal annsan. Bha uair a bha e a’ deanamh dìmeas air na Fuirm aig Plato, ach dh’atharraich e a bheachd (<eng>Cf. Historia de la Eternidad:2a edición<gai>): chan eil e féin fada bho Plato aig amaibh. Anns an rannsachadh a rinn e air ballachan a’ phrìosain bha aon chuspair air an tàinig e thairis uair is uair — b’e sin tìm. An e tìm fhéin am balla? A bheil e cearcallach (<eng>cìclico<gai>), no sreathach (<eng>en serie<gai>)? No bheil tìm idir ann ach ann an inntinn? A bheil na bhà agus na thà agus na bhitheas air a thoirt dhuinn anns a’ mhionaid a tha sinn a’ fiosrachadh, mar seòrsa de shìorraidheachd?

Chan ann aig a-huile duine tha tlachd anns a’ ghné rannsachaidh seo, agus mar sin tha cuid ann ris nach còrd na h-aistidhean anns a bheil Borges a’ nochdadh dhuinn mar a dh’fhàs agus a dh’atharraich a bheachdan fhéin bho àm gu àm, fo bhuaidh na bha e a’ leughadh agus a’ cnuasachadh ann a’ litreachas an t-saoghail. Ach ’na bhàrdachd agus ’na sgeulachdan tha na cuspairean tioram sin air an deanamh sùghmhor agus blasda — mar is minig a thachras le biadh air a dheagh dheasachadh, ithidh duine le mór chàil nithean nach rùnaicheadh e air dòigh eile. Cha chreid mise gur e ceistean (no imcheistean) a-mhàin tha Borges a’ cur romhainn anns na sgeulachdan: cha chreid mi, a bharrachd, gu bheil e a’ toirt dhuinn fìor-fhreagairtean a lorg e fhéin do na ceistean (mas e ’s gun d’fhuair e lorg orra), no gu bheil e a’ deanamh seòrsa de chluich anns a bheil e fhéin a’ taghadh a chinn-chriche agus a’ deanamh na riaghailtean. Tha e a’ togail cheistean, gun teagamh, ach ’se tha e a’ cur fo ar comhair anns na sgeulachdan ‘<eng>models<gai>’ mar a theireir an diugh anns na saidheansan: mar gum bitheadh e ag ràdh: ‘Ma tha sinn a’ creidsinn (no a’ beachdachadh) gu bheil a’ cheist mar sud no mar seo, faiceamaid ciod e am ‘<eng>model<gai>’ a ghabhas a chur ri chéile air a bhonn sin’. Gidheadh, chan e saidheans, no eadhon feallsanachd, a tha

[TD 310]

sinn a’ faotainn bhuaithe, ach litreachas. Ciamar? Tha gu bheil am ‘<eng>model<gai>’ air a chruth-atharrachadh gu meatafor (ìomhaigh no cosmhalachd). Chan eil seo cho mì-choltach ’s a dh’fhaodadh duine smaointeachadh: a chan eil anns a ‘mhodel’, eadhon ann a saidheans, ach nàdur de dh’ìomhaigh — an dealbh a thathas a’ deanamh, gu minig, air nithean nach eil ro-chinnteach, eadhon nithean neo-fhaicsinneach?

Nise, tha cuspair againn an seo — am meatafor — a tha sònraichte ann a smuaintean agus sgrìobhaidhean Bhorges a riamh bho ghabh e fo bhratach nan <eng>Ultraistas<gai>, nuair a bha e ’na dhuine òg anns an Spàin. Aig an àm sin bha e a’ faicinn a’ mheatafor mar fìor-ghné na bàrdachd, agus a’ tagairt gur ann ’na luimid a bha a bòidhchead: bu chòir a rùsgadh, a’ gearradh air falbh gu h-aniochdmhor gach facal mi-fheumail agus gach deiltreadh dh’fhaodadh a thighinn bho shuidheachadh tìmeil a’ bhàird agus a luchd-éisdidh. Cha robh cus de dheagh thoradh air an oidheirp sin: ni Borges fhéin fanaid gu leòr air ‘Ginealach nan Sonn’ (mar a theireadh iad riutha fhéin) agus air na “h-ìomhaigheadhan clisgeach anns an robhas a’ cur còmhladh ri chéile nithean a bha a’ tachairt aig an àm, nithean a bhuineadh do na nèamhan tìmeil no cearcallach, agus nithean a bhuineas do’n bhaile mhór chaochlaideach”. Nuair a sheallas sinn ris na sgeulachdan as fheàrr aige, a chaidh an sgrìobhadh bliadhnachan an deidh sin, chì sinn nach eil a bheag de mheataforan annta, ach gu bheil gach té ’na h-aon mheatafor innte fhéin. Mar a thuirt mi cheana, tha am ‘<eng>model<gai>’ air a chruth-atharrachadh gu meatafor, agus leis (no anns) a’ mheatafor tha Borges a’ sìneadh a-mach nas fhaide na fhulangais am ‘<eng>model<gai>’, mar duine air mullach fàraidh, a’ fiachainn ri ruighinn air bàrr a’ bhalla — balla a phrìosain? Chan eil e ’na aonar an diugh anns an oidheirp seo, no ann a bhi a’ smaointeachadh gu ruig cosmhalachdan sìmplidh air fìor-bhith (<eng>realitas<gai>) air nach ruig reusan (<eng>Cf. D.M. MacKinnon: The Problem of Metaphysics. CUP. 1974<gai>).

Bu mhór am beud nan deidheadh na tha’n seo de shaothair-inntinn agus de lasradh macmheanmna a mhùchadh no a sgleòthadh le dìth meadhonan freagarrach airson a chur an céill. Ach cha do dh’fhàg Borges easbhuidh air an sin a bharrachd: riamh bho ’òige bha e a’ sireadh foirfeachd ann an gnàthachadh cainnte, a’ taghadh facail, a’ deanamh mìn-sgrùdadh orra, gan glanadh bho dhuslach nan linntean, agus gan cur an altan a chéile mar sheudan luachmhor. Chan eil mi ag

[TD 311]

ràdh gun còrdadh am facal ‘seudan’ ris ann an comh-cheangal ri stoidhle: tha cus boillsgidh, rìomhachais no eadhon deiltreaidh air fhilleadh a-steach ann. Tha an stoidhle aige fhéin cho lom ’s a tha na sgeulachdan cho goirid; tha a h-uile facal anns nach eil feum air a ghearradh ás gu h-aniochdmhor agus tha a’ chainnt air a teannachadh mar srang fidhle. Bu chòir do’n stoidhle, ’na bheachd-san, a bhi cho éifeachdach ’s as urrainn dha a bhi, ach bu chòir dha bhi, aig an aon àm, neo-fhaicsinneach.

Tha móran deasboireachd air cùl nam beachdan sin — fóghnaidh e dhuinn cuimhneachadh air ùghdaran Frangach mar Paul Valéry — ach a thaobh an stoidhle aig Borges, tha aon nì cinnteach: chan eil e ‘neo-fhaicsinneach’. Tha e cho glan ris a’ chriostal, gun teagamh, ach “dh’aithnichinn do cheann air a’ chladach”, mar a theireadh iad uaireigin: tha cumadh air cainnt agus stoidhle Bhorges nach eil aig duine sam bith eile sa’ chànan Spàineach. Anns an t-seadh sin tha e air ath-nuadhachadh, no cruth-atharrachadh, a dheanamh air an Spàineis, agus chan eil fiù na daoine as fhaide ’na aghaidh airson na cuspairean a bhitheas e a’ gnàthachadh, nach toir làn-urram dha airson an ùrachadh a rinn e air a chànan mhàthaireil, gu h-àraidh ann an rosg. Gu mì-fhortanach, cha ruig blas an toraidh seo orra-san aig nach eil an cànan: chan eil anns an eadar-theangachadh — eadhon am fear as fheàrr — ach am bainne gun an t-uachdair.

[Sanas]

[TD 312]

AN TAILLEAR AGUS AN TANNASG
le Niall M. Brownlie

Chan eil carraig air nach tig caochladh sruth, ’s chan eil cleachdadh air nach tig mùthadh, agus sin mar a thachair do mhóran de na cleachdannan a bha cumanta air feadh na Gàidhealtachd anns na lìnntean a dh’aom. Dh’fhalbh na seanachaidhean agus na sgeulaichean a chuireadh snas agus blas air an sgeulachd, ge b’e lag an cuspair. Tha an ceann a bha làn de’n bheul-aithris sin an diugh gun àille, gun dreach ’s gun aithne ’s gun bheachd a’ tionndadh gu smùr fo na fòidean uaine sa’ chlachan ud thall; chan eil ach tuill far’n robh na sùilean flathail a’ lasadh suas gu lannaireach nuair a bhiodh prìomh-phàirt na sgeulachd a’ dòrtadh bho na bilean agus an luchd-éisdeachd fo sheun le cumhachd a chomais-labhairt.

Nuair a bha mi ’nam bhalach òg bha gu leòr de na sgeulachdan sin air an aithris anns an dachaidh san d’fhuair mi m’àrach, agus is iomadh oidhche fhada gheamhraidh a shuidh mi an taic a’ ghealbhain ag éisdeachd ri cuid de’n bheul-aithris a bha cho gnàthach ann an dualchas ar sìnnsear bho’n a thàinig a cheud bhuidheann dhiubh thairis air tonnan luasgach, ànradhach a’ Chuain Sgìth. Chuala mi agus dh’éisd mi ri sgeulachdan a bha cho aosda ris na glinn a dh’àraich iad, agus cuid eile nach eil idir cho sean, agus ’s i aon dhiubh sin a bu mhath leam a cur m’ ar coinneamh aig an àm seo.

Bho chionn grunnan mór bhliadhnachan air ais, m’as fìor an sgeul, bha nithean a’ tachairt ann an eaglais mhór a’ Mhanachain nach bu chòir, nan robh a chòir air a cumail, a bhi a’ tachairt ann an àite coisrigte mar seo. Aig marbh a’ mheadhoin-oidhche, chluinnteadh straighlich, glaodhadh agus sgreadail nach buineadh ann an seagh sam bith do thìr-nam-beò. Ciod e a b’aobhar do na nithean duatharach agus diamharach seo cha b’fhios do shluagh an àite oir neach sam bith a chuireadh a chas thar stairsnich an doruis rè na h-oidhche, gheibhteadh esan ’na phlosg ’s air a dhroch dhochunn, air an stairsnich cheudna sa’ mhaduinn an la’r na mhàireach.

[TD 313]

Bha tàillear curanta a’ fuireach faisg air a’ bhaile nach robh idir a’ creidsinn anns na tachairtean seo, agus theireadh e nach robh unnta ach faoin-sgeul baoth nan gealtach, agus tuairsgeul nan amadan. “Cuiridh mise seachad oidhche fo fhraighean na h-eaglais’ a’ fuigheal briogais ged a bhiodh an dorus agus uile ainglean an dorchadais a’ dannsadh Cille-Caluim mu m’choinneamh.” Nuair a theich na h-eòin bheaga do bharraibh nan dos, agus a sgaoil neòil dhubha dhorcha na h-oidhche am brat thairis air aodann na talmhainn, chaidh an tàillear air ceann a’ ghnothaich. Nuair a ràinig e a cheann-uidhe, bha gach nì mar a dh’iarradh e, gu sàmhach, ciùin, nàdurra mar bu chòir. Bha solus glas-neulach na gealaich a’ dòrtadh a-steach troimh na h-uinneagan, a gathan airgideach a’ deàrrsadh air gach clach-cinn agus colbh marmoir a bha ’g éirigh suas gu mòrdha, urramach ’nan sòluimteachd m’a choinneamh; ann am beagan fhacal, bha gach nì taobh a-stigh nam ballachan aosda seo aig sìth ris an t-saoghal. Ach theich an uair air sgiath na cabhaig, thàinig marbh a’ mheadhoin-oidhche, agus dhùisg cumhachdan an dorchadais. Ann am prioba na sùla, mar gum fàisgeadh meur putan, ghluais an leac bho bheul an tùng a bu dlùithe do’n tàillear, agus dh’éirich a suas claigeann oillteil, a chrùn-mullaich rùisgte, gun gruag, ’s a mhala lom gun dreach, agus thòisich e air e fhéin a thurraman m’a choinneamh, mar ghille-mirein air sreang. Ged a bha an claigeann lom gun ruthadh ’na ghruaidh, ’s gun teanga ’na bheul, cha robh e idir balbh gun chainnt, agus air ball dh’éigh e le sgread uabhasach — “Faic an t-seann bhó liath ’s i gun bhiadh a thàilleir.” Ged a bha fallus fuar a’ cnapadh o mhala an tàilleir, cha d’fhuaras idir gann de mhisneach e ann an uair a chruaidh-chàis, agus fhreagair e gu duineil:— “Chì mise sin a mhic, ach fuaighidh mise seo an dràsda,” ach nuair a sguir e gus anail a tharraing, dh’éirich am fuath na b’àirde bho’n tùng ’s e ’g éigheach:— “Seall sgòrnan fada, cnàmhach, riabhach, ’s e gun bhiadh a thàilleir.” Ged a bha an tannasg a nis a’ cur grìs throimh fheòil an tàilleir, fhreagair e a rithist gu màirnealach, slaodach, a’ sìneadh a-mach gach fuaimreag agus connrag gu fad analach:— “Chì mise sin a mhic, ach fuaighidh mise seo an dràsda.” B’fheudar do’n tàilleir bhochd mu dheireadh anail a tharraing agus air ball dhìrich an tannasg suas gus an robh a ghàirdean am follais, is e ag éigheach ann an guth fuathach, feargach:— “Faic gàirdean fada, cnàmhach, riabhach ’s e gun fheòil, gun bhiadh, a thàilleir.”.

[TD 314]

“Marbh-phaisg air an droch-fhear, agus Nì math gu m’ sheunadh o’n chairbinn uabhasach seo,” ars an tàilleir ’s e a’ freagairt uair eile:— “Na h-uile nithean sin tha mise a’ faicinn ach fuaighidh mise seo an dràsda,” ach cha do chuir a bhriathran màirneal no bacadh air a’ chraimhneach oillteil a bha a’ sìr-éirigh suas ás an uaigh fhuair neo-choisrigte, agus ann an tiota bha an t-sliasaid am follais. Dhlùithich am fuath a nis air an tàilleir ag éigheach, “Seall sliasaid fhada liath, ’s i gun bhiadh a thàilleir; spòg mhór liath ’s i gun fheòil, gun fhuil, gun fhèithean ’s gun bhiadh, a thàilleir, thig maille rium-sa chun na h-uaigh a thàilleir.” Cha d’éisd an tàilleir ris a’ chòrr, thilg e bhuaith a bhriogais, agus thug e duibh-leum chun an doruis, an tannasg air a shàil. Rinn a chairbinn oidheirp air a ghlacadh. Fhuair e mach gu sàbhailte. Nuair a ràinig e tèaruinteachd na dachaidh bhòidich e air na speuran ’s air an domhan, nach cuireadh e a chas gu bràth tuilleadh thar stairsnich na h-eaglais.

[TD 320]

CEARNAIDHEAN NA GAIDHEALTACHD

Naidheachdan beaga a fhuair sinn o Raibeart MacChoinnich, Sìldeag

Eilean Ghomatra

Tha Eilean Ghomatra ’na laighe am bun an Loch-a-Tuath air taobh an iar Mhuile. Bha am feurach cho torrach san eilean seo a réir a luchd-àiteachaidh ’s gun robh a’ spréidh a’ fàs anabarrach mór.

Bha aon tarbh ann a bha air leth cliùiteach airson a mheudachd.

“Agus gu dé an seòrsa dorus air an robh a’ bhrùid sin a’ dol a-mach ’s a-steach,” ars’ cuideigin.

“Có an dorus! Cha robh dorus air an t-saoghal a dheanadh an gnothach don cheatharnach ud. Cha robh feum air. Nuair a thigeadh fuachd a’ gheamhraidh, an àite thoirt a-steach don bhàthaich is ann a bhiodhte ga thughadh.”


Nisich

Bha ainm an ithe aig na Nisich a riamh.

Bha fear dhiubh aon uair a’ cuideachadh a bhràthar-céile ann an Siadair a’ Chladaich aig buain mhòine. Gheall a’ chailleach an dìnnear a thoirt thuca sa’ mheadhon-latha aig a’ bhac mhòine mar chleachd. Ge bith dé thainig dochair cha do chùm a’ bhean a gealladh agus on a bha an t-astar gu baile fada roghnaich na fir leantainn a’ buain gu feasgar.

Ràinig iad an taigh am beul na h-oidhche gan tolladh leis an acras. Ged a rinn a’ bhan-Siarach dearmad orra sa’ mheadhon-latha cha robh dad a dhìth air deisealachd air an coinneamh san anmoch. Bha poit mhór làn buntàta air a taobh ri aodann an teine agus cha robh ceann gainne air an sgadan. Nuair a fhuair an Niseach drama ’na chom, thòisich e lionadh a phoc. Lùbadh e sgadan slàn air dà bhuntàta agus chuireadh e siud ’na bheul. Dà ghlamadh ’s bha iad á sealladh ’s theireadh e leis fhéin, “Is e am buntàta ’s an sgadan fhéin tha gu math”.

[TD 321]

Rònaidh-a-Deas

Nuair a bha daoine fuireach air Rònaidh-a-Deas bhiodh cuid aca dol gu òrdaighean na Comraich an tòiseach Og-Mhios an t-samhraidh. Le gaoth an iar laigheadh na gobagan aca gu Poll Criathaich agus le cas air tìr dheanadh iad dìreach air bùth Chamus-tearraich far an lionadh iad am pòcaidean le rudan milis. Mar bu chruaidh iad ’sann a b’fheàrr iad is bhiodh frig-frag aca orra san eaglais fad an t-sàcramaid. ’Se daoine glan, tapaidh bha annta le falt cruaidh dubh, aodann ruiteach agus deud mar ìbhiridh.

Ged a tha an t-Ollamh Mac Iain ag innse dhuinn gu robh ceud gu leth ceann cruidh san eilean ann an 1773 bi e coltach aig an àm seo nach robh magaid mhór aca do mhairt. Cha b’ionnan iad ’s an t-iasg.

Thachair gu robh Rònach aon uair air aoigheachd an Cùl Dubh sa’ Chomraich. Cha robh móran annlan san fhàrdaich aig an ám ach bha bó air ùr bhreth agus bha caith is cur am muthadh air gruth is uachdar. Bha a’ chùis a’ còrdadh ris an Rònach an toiseach ach ’s leòr feumalachd agus ge b’e air bith dé an dreach no an cumadh chuireadh bean na Comraich air math na bà (agus bha i glé ealanta), mun tàinig toiseach seachduinneach bha e fàs caran searbh den ghnothaich.

Nuair a chrìochnaich an t-sàcramaid, chaidh aodach ris a’ bhàta chladaich agus thug i mach an Acarsaid Mhór mu fheasgar. Bha asaid mhór éisg aig a bhean air a choinneamh, briseadh cho geal ri sneachda Beinn a’ Chlachain. Theann an Rònach a-steach rithe agus a’ cuimhneachadh bean na Comraich, thuirt e ris fhéin, “Cha bu tu mo ghruth, a shaoidhein.”


Gàidhlig Leódhais

Cheannaich bùidsear Bhail’ Ailein beathach cruidh bho thé á Calbost. “Có,” ars esan, “is fheàrr leat leth airgid is leth marsantachd na an t-airgead uile?” “Is e an t-airgead fhéin am ‘<eng>boy<gai>’,” fhreagair ise.


An Dùnan

Mar tha fhios aig an t-saoghal tha baile beag air taobh an iar-dheas an Eilein Sgiathanaich ris an cainte An Dùnan. Bha fear a’ fuireach ann

[TD 322]

uaireigin a bha air a mheas mar leth-chiallach. Bhiodh feadhainn a’ magadh air ach leigeadh e follais an dràsd ’s a rithist gu robh e na bu tulchuisich na shaoileadh neach.

Bha e aon oidhche dhorch gheamhraidh air chéilidh agus có air a bha a’ chuideachd a’ tarraing ach air bòcain agus taibhsichean. Mus tainig àm sgaoilidh bha leithid a dh’eagal air Iain ’s nach robh e airson dol dhachaigh leis fhéin. O nach robh aon ann a thairg cobhair dha b’eudar aghaidh a chur air a’ bhathais ’s falbh. Ruith dithis òganach a bh’anns an éisdeachd roimhe, fear dhiubh suainte ann an anart geal. Dh’éirich am fear seo bho bhruaich an lùbadh a’ rathaid astar beag air thoiseach air Iain.

Stad Iain.

“Có tha siud?” ars esan.

Cha robh smid.

“Có tha siud?” dh’fheòraich Iain a rithist. Cha robh fada gus an do fhreagair e fhéin a cheist.

“Có tha ach thusa, Dhiabhuil. Cha robh An Dùnan riamh ás t-aonais.”


Scalpaigh

Chaidh balach shia bliadhna deug a mhuinntir Ard a’ Mhaorla uaireigin do Eilean Scalpaigh a reic mhult. Bi e coltach gun do chòrd an t-àite ris cho math is gun do dh’fhuirich e ann. Fhuair e obair agus an ceann tìde phòs e té ás an Eilean. Beagan bhliadhnachan an deidh seo bha e trang a’ togail taighe cho mór ri mansa dha fhéin nuair a bha fear ás a’ bhaile gabhail cuairt. Is e an fhàilte chuir e air an òganach, “Dhé ach nach e mult a chuir an rùsg dheth.”


An Caol

Chan ann tric a chualas Leódhusach riamh a’ moladh muinntir a’ Chaoil. Cha b’ioghnadh sin. Abair thusa gun rachadh na h-Aibhsich a dh’éisdeachd caileagan Leódhais a’ seinn nan òran Ghàidhlig air bòrd an ‘<eng>Loch Seaforth<gai>’ air an rathad dhachaigh o iasgach an sgadain ach cha robh móran truais no deisealachd air a dheanamh airson ànraich bhochd a’ tighinn tarsaing a’ Chuain Sgìth aig ceithir uairean sa’ mhadainn.

[TD 323]

Cha b’ionnan An Caol is Ach-nan-Sian. ’S iomadh cupa té is botal leanna a bheannaich Leódhusach an taigh-òsda Ach-nan-Sian sna seann làithean.

Biodh sin mar a dh’fhaodas e ach bha aon bhodach an Caol Loch Aibhse a’ cumail taigh-bìdh aig àm Cogadh a’ Cheusair agus bhiodh saighdearan is seòldairean Leódhuis gu tric ga thadhal. Is e bodach cràbhach bh’anns an Aibhseach agus bu dheagh chaomh leis bhi deasbaid mun Fhìrinn ’s mu eaglaisean. Chaidh deichnear de bhalaich a’ Mhilitia, agus Murchadh Sheumais, fear á Marabhaig’ air an ceann, thuige air los bidhe. Bha màthair dhiadhaidh aig Murchadh (te ás an Rubha) agus bha e fhéin gu nàdurrach deas-bhriathrach agus le iùil a mhàthar mion-eòlach anns an Sgriobtur. Creid gu robh na fir rudeigin garg borb — ach có chuireadh sin ás an leth san latha bh’ann.

Chaidh Murchadh a chur an ceann a’ bhùird ’s cha b’fhada gus an robh e fhéin ’s am bodach gu math réidh. Bios a’ chiad altachadh air coigreach mar is trice ach thug fir Leódhuis air fear an taighe fhéin a dhol an gréim an toiseach. Bha adhbhar air sin.

Cha robh easbhuidh no gainne air biadh ’s a h-uile rud dòigheil nuair a chaidh Murchadh an sàs san altachadh mu dheireadh. Dhrùidh briathran Mhurchaidh air a’ bhodach gu diongmhalta. Leagadh is thoghadh a ghuth mar an tonn air cùl Stac a’ Chomhraig. Thàinig e gu samhlachadh an taighe ri “sgàile creig mhóir ann an tìr airtneulach”. B’e seo an sanas. Dh’éirich na Leódhusaich mar aon duine air barraibh an casan is shnàg iad gu fiata, tosdach mach air an dorus. Tha e fìor gu robh fear a’ Chaoil caran bodhar ach lean Murchadh air greis eile. Dh’fhosgail iad an sùilean air rùm falamh.

“Leig thusa eadar mise ’s a’ ghràisg, ’s bidh do chuid airgid cho sàbhailte ’s ged a bhiodh e sa’ bhanca,” arsa Murchadh is e toirt a chasan leis.

Tha eagal orm nach fhaca am bodach còir gu bràth tuilleadh aon dhiubh. Bha móran nach do thill. Ach thill Murchadh Sheumais is chuir e seachad iomadh latha sona air cùl Creag Feannaig an ceann Druim Hànais.

[TD 332]

AM BATA SEUNTA
le Tormod Dòmhnallach.

Chan eil ceàrn de’n chruinne, ge be air bith dé an àireamh mhìltean bliadhna roimh theachd Chrìosd, a th’air ruith bho na chaidh i air tùs fo thuath, anns nach faighear thun an là an diugh iomadh dearbhadh agus comharradh air gun robh a’ chiad luchd àiteachaidh a’ creidsinn ann an dia air choreigin do’n robh iad gu dealasach a’ deanamh aoraidh.

Gu dé is ciall do na clachan àrd, snaidhte, mar a tha <eng>Stonehenge<gai> an Sasunn is Tursachan Chalanais an Leódhas agus gu leòr eile de’n t-seòrsa air feadh na Roinn Eòrpa?

Chaidh na leacan ud a ghearradh le mór shaothair agus an cur ’nan seasamh air cluaintean còmhnard, fradharcach, grianach, far, tha e furasda a thuigsinn, am biodh e goireasach do’n t-sluagh an ruidheachd, ’s chan ann an glaicean domhainn, cumhann, no ann an cùiltean uaigneach air cùl gréine.

A bhàrr air na colbhan fìor àrd mar a tha an fheadhainn a dh’ainmich mi, chithear gu bitheanta air iomadh aon de eileanan agus tir-mór ar dùthcha leacan eile nach eil ach mu dhà no trì de thraighean de àirde agus cuid dhiubh-san air an suidheachadh ann an cumadh cearcaill. Theirear riutha sin gu coitcheann “Leacan nan Draoidhean.”

Nis, chan eil an ainm seo ceart no freagarrach ach ann an aon seagh a-mhàin. Cha b’e na draoidhean idir a dhealbh ’s a chuir suas na carraighean an toiseach. Bha siod air a dheanamh le luchd aoraidh, iomadh linn mun tàinig na draoidhean do’n dùthaich. Is ann do’n ghréin a bha am prìomh chràbhadh air a dheanamh.

Ri tìde thàinig na draoidhean. Do bhrìgh ’s gu robh iadsan cuideachd a’ toirt ùmhlachd do’n ghréin ’s do’n bhith no do’n chumhachd a bha iad a’ faicinn air cùl na gréine, lean aid air aoradh timcheall nan colbhan a fhuair iad rompa oir bu mhath a thuig iad có e mu’n robh na tursachan a’ deanamh fianuis. B’e siod na ceud theampuill a chuireadh suas na ar tìr.

[TD 333]

Eadar na clachan àrd agus an fheadhainn ìosal air samhlachas cearcaill, tha muthadh nach beag, chan ann a-mhàin ann a meudachd ach anns an aobhar airson an deach an cur anns an òrdugh anns am faicear fathast iad.

Mar a thubhairt mi, bha na colbhan àrd ’nan seòrsa de theampull a bh’air an tathaich le luchd aoraidh ach tha na riombaill ìosal a’ comharrachadh a-mach àiteachan adhlaic thriathan is dhaoine sònraichte eile.

’Se Clachan a theirte ris na h-ionadan aoraidh aosda seo. ’Se siod a dh’fhàg an t-ainm Clachan cho lìonmhor air feadh na Gaidhealtachd agus air teachd do’n chreideamh Chrìosdail, thogadh mar bu trice na ciad eaglaisean anns gach Clachan dlùth do làraichean an t-seann chreideimh.

A bhàrr air na draoidhean a bha ’nan cinn-iùil spioradail do na slòigh agus ’nan ollamhan fòghluimte a’ toirt oilean seachad air iomadh cuspair mar lagh, reul-eòlas, eachdraidh agus bàrdachd, bha feadhainn eile anns na h-aman ceudna a bha ’nan luchd teagaisg air iomadh ealdhain mar goibhneachd, griasachd, fighe, fuaghal, is criadhadaireachd. B’e na Druinnich a theirte ris an luchd ceairde seo agus tha làraichean an ionadan còmhnuidh ris an abrair Totagan nan Druinneach, fathast ri am faicinn faisg air a’ bhaile san do rugadh ’s na thogadh mi anns an Eilean Sgitheanach.

Ach gu bhi a’ tighinn a dh’ionnsaigh ar sgeòil.

Faisg air dà cheud bliadhna roimhe seo, thachair do fhleasgach do’m b’ainm Aoidh, a bhuineadh do aon de eileanan Innse Ghall a bhi a’ buain mhòna n’ar a thàinig trì de’n t-seòrsa leacan seo am follais far an robh e a’ gearradh nam fòidean an cridhe a’ phuill. An dàrna agus an treas bliadhna an deidh siod, mar a bha am poll mòna a’ dol mean air mhean air ais le sìor ghearradh, nochd a’ chuid eile de na clachan ’nan cearcall coimhlionta, le sè leacan anns an riomball mun cuairt agus trì aghaidh ri aghaidh ’nan sreath dhìrich bho thuath gu deas, ’na mheadhon.

Chuir na clachan ioghnadh gu leòr air an òigfhear air dhaibh a bhi cho snasmhor air an gearradh agus cho òrdail air an stéidheachadh. Is iomadh neach a thàinig thun na Mòintich Chiar mar a theirear ris an àite, gam faicinn agus bha feadhainn ann a thagair cead bho’n fhleasgach a chum nan carraighean a thoirt air falbh, oir chunnaic iad feum

[TD 334]

sònraichte annta airson an cur thairis air saibhearan no mar àrddhorsan thogalaichean.

Cha toireadh fear ar sgeòil air chor sam bith an cead seo seachad. B’e a fhreagradh — “Cha b’ann gun aobhar sònraichte a chaidh na leacan a chur ’nan seasamh far am bheil iad is far an robh iad tre lìnntean nach urrainn sinne àireamh. Uime sin, fuirichidh iadsan gu léir far na dh’fhàgadh iad, cha teid té dhiubh a thoirt air falbh.” Cha mhotha a chaidh.

Mu ochd bliadhna an déidh an tachartais ud, thòisich móran eileanach air an dùthaich seo fhàgail gu dol air imrich do Ameriga, ’nam measg dh’fhalbh Aoidh le a bhean a bha e air ùr phòsadh.

Mìos mun do dh’fhàg e an t-seann dachaigh anns a’ Ghaidhealtachd, chunnaic e aon oidhche aisling anabarrach iongantach.

Bhruadair e a bhi ’na sheasamh air a’ bhlar-mòna féin, dlùth do na leacan, n’ar a nochd ri thaobh duine deas, sgoinneil, sgeadaichte ann an culaidh nach fac esan riamh ’na latha ’s a thuig e a bhuineadh do na làithean cian a chaidh seachad. B’e seo an trusgan fada, geal, ris an abradh iad leine-chròich, a bha gu ìre bhig a’ ruigheachd beul nam brògan àrd seice a bh’air an ceangal gu dlùth le iallan leathrach ’s a’ ruigheachd suas gu leith a’ chalpa.

Chuir cruthachd a’ choigrich le fhalt is le fheusaig fhada, air an robh coltas a bhi uaireigin geal mar an sneachd ach a chinn buidhe-bhàn air dreach na sòbhraig leis an aois, an cuimhne Aoidh an iomradh a chual e gu minig mu ìomhaigh draoidh. Chuir coran de òr deàlrach a mhaise féin mu mhalaidh leathann an urra urramaich agus b’ àluinn an torc òir a bha mun cuairt de amhaich. Mu theis meadhon thug an t-òganach an aire do chrios seice an tuirc, beothach a bh’air a mheas ro naomh ann am beachd nan seann Cheilteach.

Dh’fhàiltich an tàsg Aoidh gu furbhailteach is labhair e mar seo:

“Is mise Draoidh Artbranain, gaisgeach ro ainmeil ’na a latha. B’esan a’ chiad neach a bhuineadh do’n eilein seo a ghabh ris a’ chreideamh ùr a thug Calum Cille a-nall bho Eirinn agus glé ghoirid an déidh dha bhi air a bhaisteadh dh’eug e. Air dhòmhsa a bhi na bu shine, chaochail mi bliadhnaichean roimhe sin, ’s chan fhac ’s cha chuala mi Calum anns an fheòil. Chaidh mo dhulsach a thiodhlacadh an taobh a-steach de ’n a’ chearcal chlachan seo, dìreach fo na trì leacan a tha ’nan seasamh ’na bhroinn agus mo lorg, leud na ròinneig an taobh a-muigh diubh, far am ruigear oirre gu soirbh.

[TD 335]

“Chaidh an lorg shèanadh gu làidir le a tumadh ann an uisgeachan a theasaicheadh le teineachan naoidh Bealltainnean, anns an do ghoileadh lus-nan-druinneach, airson am barrachd buaidh a bhi leatha agus a chum am fiodh fhàgail maiseach agus buan mhaireann.

“Tha e mór agam nach tug thu cead do dhuine a thàinig air tòir nan clachan ceudna an toirt air falbh. Is fada an àireamh linntean bho na chaidh mo chorp-sa ’na thalamh mìn ach tha mo lorg an siud fathast, ’’s e a’ comharrachadh an bhad le a mheur) a cheart cho briagha, làidir, ’s a bha i n’ar a chuireadh fo’n talamh i ri mo thaobh.

“Nis, mar dhuais dhuit airson do spéis do’m àit’ adhlaic, tha mi airson gun gabh thu mo bhata a ni rathail thu féin agus gach glùn a thig a-mach bhuat. Cuiridh e ionmhas ’na do char agus ’nan car-san a ni saoibhir sibh tre iomadh ceud bliadhna. Cumaidh thu an lorg gu cùramach ’na do dhachaigh air an cuir i dìon is gleidheadh nach dìbir bho chunnart nàimhdean is thubaistean mì-aghmhor.

“Ma bheirear ionnsaigh ort le eascairdean ’s thu air a’ bhlàr a-muigh, chithear am bata a’ fàgail ionaid gleidhidh ’na do sheòmar ’s ag imeachd air an raon leis féin, ach chan ann idir leis féin a bhios e gluasad, bidh e ’na mo làimh dheis-sa fad’ an t-siubhail. Ged a chì na h-uile am bata air falbhan, bidh mise neo-fhaicsinneach air a chùl, chan fhaic neach mór no beag mi. As m’aonais cha bhiodh e comasach do’n luirg imeachd.

“Thig thu a chladhach airson a’ bhata anns a’ mhadainn, greis mun éirich grian òg a’ Chéitein. Bheir thu leat a’ chas-chrom, gidheadh, feumaidh thu am faobhar iaruinn leis am bi thu a’ dùsgadh nan ceapan a chath dhith agus am fiodh fodha a dheanamh geur, airson gun tionndaidh e an talamh dhuit oir ged a tha cumhachd mhór aig an iarunn thar cuid de spioradan an t-saoghail eile, chan eil e idir cneasda a thoirt leat a shireadh ulaidh, ni motha dh’fheumas nì sam bith anns am bi cruaidh a bhi air do shiubhal aig a’ cheart àm.

“Seallaidh thu air cuairt nan speur anns an àird’ an ear agus chì thu glé ìosal os cionn nam beann, planaid bheag, fhann ris an abrair <eng>Mercury<gai>. Tha a solus cho lag agus nach faicear e ach roimh éirigh na gréine agus tacan an déidh do’n ghréin laighe.

“Tha buaidh iongantach aig <eng>Mercury<gai> air deagh rath a chur air duine. Chan e gu bheil buaidh no cumhachd aig planaid no aig reul annta féin ach is comharradh no samhla iad air na cumhachdan rathail no mì-rathail a th’air an cùl. Aig a’ cheann thall, chan eil an leithid de rud ri mì-àgh no mì-rath ann. Chan eil anns an nì tha daoine a’ meas

[TD 336]

[Sanas]

[TD 337]

mì-rathail ach deagh rath a tha deanamh maille ’na theachd. Oibrichidh na h-uile nì fadheòidh a chum math gach neach.

“Tha mi faicinn gum bheil thu air bheul seòladh do thìr fad’ ás Ameriga far an soirbhich leat gu ro mhath ach n’ar a dh’fhàsas thu anabarrach beairteach dealaichidh an lorg riut, fàgaidh i do thigh gu dìomhair is chan fhaic thu i nas mò. Slàn leat fhir mo chridhe, na dìochuimhnich deanamh mar a dh’àithn’ mi dhuit.” Le siod a ràdh chaidh an draoidh ás an t-sealladh.

Rinn an aisling drùdhadh nach bu bheag air Aoidh. Fad’ an là a-màireach cha b’urrainn dha na chunnaic ’s na chual e a leigeil ás inntinn, gidheadh theireadh e ris féin an ceann gach greis nach robh ann ach faoin bhruadar na h-oidhche do nach robh math géill a thoirt is leig e tairgse chòir an draoidh ás a cheann.

Trì oidhche an déidh a’ chéile, chunnaic Aoidh an aon aisling gun atharrachadh ann an dòigh sam bith ach ann am bruadar na treas oidhche shaoil leis gun robh an draoidh fo dhiomb is fo dhoilgheas ris n’ar a thuirt e car beag cas “Cha do choimhlion thu idir na dh’earb mi riut. Bi glic ’s na caill an cothrom nach tig a rithist!”

’Se bhuil a bh’ann gun do dh’éirich Aoidh gu ro mhoch an ath mhadainn is bha e féin ’s a’ chas-chrom de’n do sgath e a’ chruaidh, aig leacan na Mòintich Chiar, ann an glasadh an latha.

Ged a bha a’ chas-chrom ás aonais an iaruinn cha robh am faobhar fiodha fada a’ dùsgadh an talamh nach do thachair a bhi aon chuid cruaidh no righinn.

Greiseag mun do dh’éirich a’ ghrian, thàinig an lorg am fradharc ’na làn mhaise ’s i a cheart cho ùr, làidir, ’s a bha i air an latha air an do thìodhlaiceadh i. Bha i garbh, taiceil, còrr math is cóig troighean am fad’ agus a dreach buidhe.

Thog Aoidh a shùil gu cuairt nan speur, chunnaic e solus rathail Mhercury. Fann ’s mar a bha e, thuig e gu robh an comharradh ’na leas ’s gu robh làn shealbh an dàn dha a chionn agus mar a mhìnich an draoidh gun robh an t-airgead riamh air a mheas coisrigte le cumhachd an dé cheudna, nì a b’aobhar air gun robh an leithid de chomas aig bonn geal sé sgillinn, no tasdan, a loisgeadh á gunna, air buidsichean a leònadh is làmh an uachdar fhaotainn air an cuilbheartan.

’Na eachdraidh, tha an sgrìobhaich ainmeil Iulius Ceasar a’ toirt dearbhaidh dhuinn air an ceangal a bha eadar Ceiltich a latha féin agus

[TD 338]

an dia <eng>Mercury<gai>, anns an robh iad gu làidir a’ creidsinn. “Tha iad,” ars esan, “a’ deanamh aoraidh do Mhercury os cionn nan uile dheé. Tha na h-ìomhaighean, no na dealbhan, a tha aca dheth-san, ro lìonmhor.”

Bha deagh fhios aig Ceasar air a’ chùis air dha a bhi cho siùbhlach air feadh gach ceàrn air ceann ’airm. Bha ùghdarras eile aige a b’fheàrr na sin, math ’s gan robh e, anns an eòlas a fhuair e bho a charaid <eng>Diviciacus<gai>, draoidh Ceilteach a bha ’na aon de a chomhairlichean a’ fuireach maille ris ’na lùchairt agus ga leantail anns an cogaidhean.

Anns na dearbh bhliadhnachan anns an robh Ceasar a’ riaghladh, bha luchd cràbhaidh na Ròimh a’ gabhail ri beachdan cràbhach nan Ceilteach agus a’ deanamh ìomhaigh nan deé Ròmanach cosmhail ri an deé-san.

Chan e <eng>Mercury<gai> an aon dia do’n tug Ceiltich na h-Eòrpa spéis airson fhialaidheachd. Bha dia eile aca do’m b’ ainm <eng>Cernunnos<gai>. Chaidh a dhealbh a ghearradh air iomadh carragh far am faicear e is e ’na shuidhe le pocannan òir is airgid air a ghlùinean, bho’n robh e a’ dòrtadh nan dòrlaichean diubh a-nuas air a’ chinne-daonna.

Air a cheann a tha cosmhail ri ceann reithe, chithear cròic féidh, nì a dh’aobhraich gu robhas ag amharc air mar dhia nam féidh, mar an ceudna.

Bha nàdur eile ga chur an géill le <eng>Cernunnos<gai>, spiorad ro olc cho cinnteach ris a’ mhath, rud a th’air a thoirt fo ar comhair ann an cuid de na sgeulachdan Gaidhealach anns am bheil droch spioradan bho’n t-saoghal neo-fhaicsinneach gan taisbeanadh féin le ladhran no le cròic féidh.

Thog Aoidh suas am bata seunta, lìon e air ais an sloc anns an robh e is chaidh e dhachaigh leis an ulaidh mhùirnich.

An ceann a’ mhìos, sheòl an t-òganach le a bhean, air long nan eilthireach do Ameriga. Cha tug e nì ’na chois leis air am bu mhotha chuir e luach na air an luirg a dh’aisig bho’n latha a chaidh iad air bòrd, soirbheas briagha dha féin agus do a cho-eilthirich a ràinig cala gu comfhurtail ann an dèagh thìde.

Thog Aoidh a bhothan fiodha ann an oir na coille fiadhaich, mar a rinn mìltean a bhàrr air. Thòisicheadh air leagadh nan craobh, obair nach robh idir soirbh, eadhon ged a chaidh gu leòr chàirdean ann am pàirt ris. B’e rèiteach an fhuinn bu doirbhe air fad’. Cha robh ruamhar ri dheanamh a’ chiad bhliadhna do bhrìgh ’s gu robh a’ chuid de’n choille a chaidh a chur ri theine air luath bheartach fhàgail a chòmhdaich na

[TD 339]

raointean farsaing mun cuairt, air chor ’s nach robh ri dheanamh ach am buntàta a chur fodha anns an luathainn agus an sìol a chath san aon seòrsa ghrunnd.

Bu phailt, da-rìribh an toradh a thionail e ann an àm an fhoghair. Gus an tàinig toradh a shaothrach gu ìre, cha robh cion teachd an tìr air an teaghlach. A h-uile ràith chinn na measan fiadhaich cho lìonmhor ’s nach robh soithichean aca na chumadh iad. Bha na h-uillt agus na h-aibhnichean làn de bhradain, a’ choille beò le sithionn nam féidh is nan eòin a b’fheàrr airson ithe, is roimh cheann na bliadhna bha a chrodh bainne cho grìdeil ’s gun robh barrachd agus am fóghnachdain aca de ìm, càise agus gruth.

Cha leigear a leas ainmeachadh gun d’fhuair lorg an draoidh miadh is aire san dachaigh chéin.

Air feasgar àraidh air an robh Aoidh a’ coiseachd mu astar mìle air ais bho obair, gu dé a thàinig a-mach ás a’ choille ’s a thug garbh ionnsaigh air ach gurraiceach de mhathan air an robh fìor choltas allta. Cha robh a’ bhéist a bha coiseachd air a dhà chois deiridh, òirleach geàrr air seachd troighean am meudachd is garbh am bodhaig de réir. Rug e air Aoidh is phaisg e ’na achlais e mar gum biodh pàisde beag aige is a-mach a ghabh e leis do’n t-saobhaidh.

Dh’fhairich Aoidh gréim an fhiadh-bheathaich cho làidir ’s gun robh aisnean an impis dol am broinn a’ chéile ach bha cobhair dlùth.

An ceann aiteil chual e slaic an deidh slaic ga thoirt air ceann a’ mhathain bho’n taobh chlì, gus an taobh a-stigh de thrì mionaidean gun do dh’fhuasgail an gréim teann. Fhuair Aoidh ás gu tèaruinte is thuit an ainmhidh oillteil ’na chlosaich mharbh air an talamh.

Leis an eagal a ghabh e, chaidh an duine bochd seachad an seòrsa de laigse is n’ar a thàinig e thuige féin, chunnaic e ’na seasamh ri thaobh an lorg sheunta a rinn cho mìorbhuileach a theasraiginn.

Chùm Aoidh air dhachaigh leis an luirg ’na chois.

Geàrr air cairteal a mhìle bho’n tigh, thachair a bhean ris agus coltas oirre a bhi fo throm iomagain. “Dh’aithnich mi,” ars ise “gu robh droch tubaist air éirigh dhuit. Leum am bata ás àite, dh’fhosgladh na dorsan fa chomhair is chùm e roimhe sìos an ceum air am biodh thusa a’ tilleadh. Cha robh agamsa ach a leantail ged nach cumainn fàire air leis cho luath ’s a bha e. Nach math gu bheil thu slàn gun chiorram”.

Dh’innis a companach facal air an fhacal mar a thachair dha, nì a

[TD 340]

thaisbean gu soilleir ceann-fàth turais dhìomhair lorg nam buadh.

Aig àm eile, am feadh ’s a bha Aoidh air falbh bho’n taigh, thug a bhean an aire do’n bhata a’ dol le cabhaig thun an doruis a thachair a bhi fosgailte. Thug i sùil a-mach gu critheanach. Cha bu luaithe a fhuair i air a’ bhlàr a-muigh na chunnaic i nithean a chuir eagal a beatha oirre, triùir fhear air an robh coltas borb, a’ marcachd le’n cuid ghunnachan, air muin eich bhras ’s a’ deanamh dìreach oirre. Thuig ise gur e luchd reubainn a bh’ann a bha bho chionn ùine fhada ’nan cùis eagail do shluagh na dùthcha air an do rinn iad iomadh cron.

Cho luath ’s a mhothaich na h-eich agus na marcaichean do’n t-sealladh nach fac iad riamh roimhe, cuaille bata ga imeachd gun neach leis, stad iad gu grad.

Mar a bha an lorg a’ dlùthachadh orra, ghabh na h-eich droch sgeun, oir, tha gun teagamh sam bi an dà shealladh aca a chì rudan nach faic daoine.

Dh’éirich na h-ainmhidhean glic air an casan deiridh. Theann na triùir ghadaichean air losgadh air a’ bhata, nì nach deach leotha oir dh’fhairtlich orra cuimseachadh air.

’Se bu deireadh do’n drochbheart gun do gheàrr aon de na h-eich beò chruinnleum a bhrisd a chas deiridh ’s a thilg a mharcaich ’na phlod gu làr far an d’ fhuair e bàs obann le a dhol far cnàimh na h-amhaich.

Chuir gach tachartas déisinneach na dithis eile ’nam boil ’s ’nam breislich. Leum iad far muin nan each, fhuair iad an corp a chur air a bheul fodha air beulaibh dìollaid aoin diubh. B’ann air éiginn a chaidh aca air a ghnothach sin a thoirt gu buil oir b’fheudar dhaibh san cheart àm gréim a chumail air srian gach eich a bha fo’n chuthach le oillt.

Leum iad suas air ais do na dìollaidean is ghlaodh an dàrna fear ris an fhear eile — “A-mach ás seo sinn, tha an Donas féin anns an àite ma bha e ann an àite riamh!” Rinn iad ri gorm, a’ fàgail each na coise brisde far an robh e.

Chan ioghnadh ged do sheachainn na dearbh eucoraich a’ chuid ud de’n dùthaich cho fad’ ’s bu bheò iad.

Cha bu luaithe a thriall na h-allmharaich na a thill an lorg sheunta ’na a socair a-steach do a seòmar.

Tha teine nuair a gheibh e gréim sgriosail air aitreabh no air ionad eile ’na sgiorradh a chuireas gairsinn tre fheòil duine no beathaich a tha san làthair, ach nuair a sguabas e troimh ’n choille mhóir, tha an uamhainn a

[TD 341]

dhùisgeas e an com neach thar labhraidh. Thachair léirsgrios de’n t-seòrsa-sa uair ann an nàbachd Aoidh.

Is ann am mìos deireannach an t-Samhraidh a bh’ann. Cha robh fios dé a b’aobhar do’n ghabhail eagalaich, ach thòisich i co-dhiù is mun deach i fada air adhart b’fhurasd’ fhaicinn nach robh e ann an comas dhaoine a cur ás.

Bha an Samhradh aig a theothad is n’ar a chaidh an dà ghreadanadh còmhla, ged nach robh na lasraichean fathast ach mu dhà mhìle bhuatha, theann crodh Aoidh air falbh air theas. Rinn iad air dubhar nan craobh, chùm iad rompa cho fada ann an domhladas dorcha na coille ’s gum biodh e doirbh am faighinn mur a b’e gun robh glag beag umha air a cheangal mu amhaich gach té diubh mar a chithear eadhon an diugh an gu leòr de àiteachan an Ameriga.

B’éiginn do dhaoine dorsan is uinneagan an dachaighean a dhùnadh airson na bruthainn ghailbhich a chumail a-muigh.

B’ann air an oidhche a bha milleadh an teine fìor fhollaiseach. Tha an oidhche anns an tìr ud a’ tighinn nas tràithe na ann an Alba, aig ochd uairean, bidh e mar as trice glé dhorcha.

Ged a thàinig tràth-cadail cha robh smuain aig neach a bh’anns an sgìre air dol do leabaidh. Cha robh fois ri fhaotainn a-muigh no stigh. A’ chuid bu mhotha de’n àm ’sann a-muigh a gheibhte an sean ’s an òg ag amharc le ballchrith, lasraichean a’ sreup ris na speuran ’s a rinn an adhar cosmhail ri aon bheòlaich dheirg.

’Se an taobh bho’n robh a’ ghaoth a’ séideadh bu mhotha chuir de iomagain air na h-uile, a chionn ’s gu robh i a’ sgiùrsadh an teine an rathad nam fearainn ’s nan taighean còmhnuidh.

Gu dé ghabhadh dèanamh? Cha robh inneal smàlaidh no meadhon teasraiginn ann.

Cha do chaill Aoidh a dhòchas gu tur, co-dhiù, gu seachd sònraichte mu ghairm choileach, an uair a thug e an aire do’n bhata bhuidhe a’ gluasad thun an raoin.

Sheas an lorg mu fhichead slat bho’n taigh. Cha robh i aiteal na b’fhaide na cairteal na h-uarach an sin n’ar a dh’atharraich a’ ghaoth gu bhi calg-dhìreach an aghaidh an teine is thugas fa-near gu robh i ga chur neoni bhig air ais.

An ceann leth uair a thìde, mhùchadh an iarmailt le trom neòil is duibhre bho’n do las dealanaich a rinn na h-achaidhean fad’ is farsaing,

[TD 342]

soilleir mar an latha.

Thòisich tàirneanaich a’ sgoilteadh na creagan. Dh’fhuasgladh tuiltean nan speur cho trom ’s gu robh iad ion ’s a bhi leagadh neach air am buaileadh iad. Cha bu chuimhne le duine a bha làthair an leithid de dhìle fhaicinn a’ tighinn bho adhar. Bha bhuil ann, mu cheithear uairean ’sa mhaduinn, cha robh teine ri fhaicinn.

Air do’n latha tighinn a-stigh gu math, chaidh luchd rannsachaidh a-mach a dh’fhaicinn dé am milleadh a rinneadh.

Cha bu luaithe a thàinig iad air àruinn an fhearainn na chunnacas cruth-atharrachadh ris nach robh iad an dùil. A’ chuid a bha riamh fo choille dhlùth a’ toirt dhiubh nan speur, cha robh uiread is aon phreas air machair ach mìltean thar mhìltean de dhùthaich dhubh, cho fad’ ’s a chitheadh an t-sùil.

Gu fortanach, cha do loisgeadh dachaigh no duine no beathach spréidhe, ach bhruicheadh am buntàta bha fàs ann an cuid de na h-achaidhean a b’ fhaisge air an losgadh, ged a bha iad cairteal de mhìle bhuaithe. Coma co-dhiù, cha bhi doladh gun mholadh ’na dhàil.

An ath bhliadhna fhuair ceudan de thuath na fearainn àitich a b’àille ’s a b’fheàrr a chunnacas, anns a’ chuid de’n mhór-roinn cheudna a lom na lasraichean.

Chaidh beagan bhliadhnachan seachad agus air latha briagha Foghair, am feadh ’s a bha Aoidh ’na shuidhe a-stigh a’ leigeadh anail an deidh dha chrìoch a chur air cruinneachadh bàrr is measan na talmhainn, mhothaich e do’n bhata a rithisd a’ dol air ghleus. Mar a chleachd, chaidh esan ceuman ’na dhàil.

Chum an lorg roimpe gus an do dhealaich i ris an t-slighe mu thrì mìle bho thigh a fir gleidhidh.

Chaidh i a-steach do’n choille dhòmhail, far nach robh ach trom sgàil an leith sholuis. Dh’èalaidh i roimpe an deagh astar is Aoidh gu dlùth air a tòir.

Cha b’fhada gus an tàinig iad gu fosgladh farsaing, còmhnard, anns nach robh aon chraobh ach machraichean feurach, bòidheach, air an robh a’ ghrian a’ deàlradh aig a feabhas.

Thall ’s a-bhos chunnaic an tuathanach cnocan ìseal, carraigeach, is deàrrsadh soilleir asda fo ghathan an gréine. Chaidh e null thuca is an déidh a bhi car ùine gan geur amharc ’s a’ dèanamh beagan de sgrùdadh air criomagan de chreig phrann a bha fuasgailte mun timcheall, thuig e

[TD 343]

gur e bha ann an seo ach mèinn òir.

Thill e féin ’s an lorg dhachaigh. Cha do leig e dad air ach an lath’rna-mhàireach thog e air gu ceanna-bhaile na mór-roinn agus cheannaich e ion ’s a nasgaidh fearann na méinne.

An ceann ceithir-latha-deug, chuir e fios air daoine fòghlumaichte a bha comasach air mèinnean òir, airgid agus nithean luachmhor de’n t-seòrsa aithneachadh ’s a dhearbhadh. Thubhairt iadsan ris gu robh luach nam muillionan dolair anns an fhearann ùr aige.

Mar a thubhairt b’ fhìor. Aig toiseach an ath Shamhraidh, thug Aoidh luchd ealain mèinneadairean is gréidhearan dhachaigh a dh’fhosgail na mèinnean oir bha barrachd ann dhiubh na shaoil leis anns a’ chiad dol a-mach.

Chùm an obair air aghaidh. Bha an t-òr ga bhuinnig is ga shìor bhuinnig mur nach teirgeadh e a chaoidh gus an ceann cheithir bliadhna gu robh Aoidh ’na oighre air còrr is cóig muillion punnd Sasunnach, a bhàrr air na mèinnean bho’n robh fathast an t-òr ga tharraing gun sguir.

Thog e lùchairt rìomhach air a’ chiad fhearann a bh’aige. Rinn e seirbhisich gu leòr, fir is boireannaich, fhasdadh airson na h-obair a-muigh ’s a-stigh a chumail a’ dol.

Cha robh fear an fhortain seachdain a’ còmhnuidh anns an tigh mhór n’ar a thachair nì a chuir fo throm luasgan e.

Air dha éirigh moch air madainn, chaidh e mar bu ghnàth leis a dh’fhaicinn an robh bata an draoidh far am b’àbhaist dha bhi, ach mo chreach, cha robh sgath an làthair de’n ulaidh luachmhor.

Shiùbhladh shìos is shuas, cha do dh’fhàgadh cùil no oisean de’n fhàrdaich ùir, no de’n t-seann té, de thaighean nan cosnaichean, nan spréidhe no nan saibhlean nach do rannsaicheadh gu mionaideach.

Cha do rinn an sgrùdadh saothrachail feum sam bith, cha robh an lorg ri a faotainn.

An sin chuimhnich Aoidh air briathran an draoidh anns an aisling a chunnaic e trì oidhche an déidh a’ chéile — “Tha mi airson gun gabh thu mo bhata a ni rathail thu féin agus gach glùn a thig a-mach bhuat. Cuiridh e ionmhas ’na do char . . . ach n’ar a dh’fhàsas thu anabarrach beairteach, dealaichidh e riut is fàgaidh e do thigh gu dìomhair is chan fhaic thu e nas mò.”

Ann an ùine gheàrr sgrìobh Aoidh litir gu duine glic a bu charaid dha anns an t-seann dùthaich. Dh’innis e dha sgeul iongantach a’ bhata mun

[TD 344]

deach e do Ameriga. Thubhairt e ris gum biodh e ’na chomain ’s nach biodh e gun a dhuais nan rachadh e gu a sheann bhlàr mòna, air a’ Mhòintich Chiar, agus sùil a thoirt mu na leacan feuch am faiceadh e comharra air an talamh mun timchioll a bhi air ùr fhosgladh ’s air a dhùnadh air ais, nam faiceadh e gun do thachair siod, e an làrach cheudna ath fhosgladh. Ged a shaoilte mì-choltach e, co aig a bha fios nach robh an lorg a chaidh air chall bho chionn ghoirid, ann an tasgadh.

An dearbh latha a fhuair an seann fhear-eòlais an litir, thug e leis spaid is chaidh e thun na Mòintich Chiar.

Rannsaich e gu mean mu na leacan agus ceart gu leòr bha coltas air làrach chaol, fhada, ri’n taobh, gun robh i air ùr fhosgladh.

Gun mhionaid dàlach, chuir e an spaid san talamh, chladhaich e gu domhain, faicilleach, gus an do ràinig e mu dhoimhne ceithir troighean agus ioghnadh nan ioghnaidhean, nach robh bata buidhe an draoidh ’na shìneadh an sin!

Am feadh ’s a bha an saoidh ga dhùr amharc, dh’fhairich e làmh fhuar fir ga càradh air a cheann. Sheall e air a chùlaibh ’s air gach taobh ach cha robh neach ri fhaicinn.

Ged bha a’ ghrian fathast an àird an adhair, bhuail an t-eagal e agus gu grad chàirich an duine còir air ais an talamh gu cùramach air uachdar a’ bhata gus nach aithnichte gu robh gluasad sam bith air a dheanamh air an ùir.

A cheart cho luath ’s a bha an obair crìochnaichte, bhrisd an spaid ’na dà leith agus a’ chuid dhith a bha ’na iarunn, chaidh e ’na smùraich chrìon.

Bho’n uair sin féin, tha bata draoidh Artbranain, am bata seunta, far am bheil, ’s far am bidh e, tha mi an dòchas.

Rinn Aoidh fìor ghàirdeachas ri fios freagairt a charaid a dh’innis dha le dearbh chinnt gun robh lorg an fhortain tèaruinte ’na seann leabaidh tàimh.

[Sanas]

[TD 358]

MEALLAG AGUS IUCHAIR
le Eilidh Watt

Air feasgar bho chionn ghoirid chuala mi fear air an reidio ag ràdh gun robh e, an cois a cheirde, air e fhéin a chleachdadh ri bhi ag itheadh éisg amh. Ged dh’ith mise mi fhìn sgadan amh b’e bh’ann sin sgadan a bha fad am bogadh ann am fìon geal, is cha b’e idir iasg air ùr ghlacadh. A bharrachd air sin, ged nach robh e mì-bhlasda, sheachainn mi riamh tuilleadh e, aon uair is gun do thuig mi dé bh’ agam. Cha robh aig an fhear seo ’na aghaidh ach gun robh an t-iasg a dìoscail fo fhiaclan. Bu toigh leisan gu h-àraidh an rionnach, iasg reamhar, làn ola. B’fheàrr le muinntir Iapan, bho’n do dh’ionnsaich e an cleachdadh, blas tioram an t-saoidhein. Chionns nach eil an saoidhean olach tha e soirbh a thioramachadh. Ma bha gràisg an éisg seo ro phailt bhathas ga chruinneachadh is a’ toirt ruith ghlanaidh air is ga thioramach anns a’ ghréin, no ann an toit is deathach nan tighean dubha, is bhathas ga itheadh amh, gun an còrr còcaireachd.

Is cinntich gun dean a’ ghainne daoine gléidhteach caonntach, ach ge be cho dubh a’ bhochdainn, chan aithne dhomh gun ith daoine, ach muinntir Shìna, sùilean éisg. Tha e air aithris gum math leosan a bhi gan cagnadh. Air an làimh eile chan fhaca mise neach a bhi a’ cur meas bidhe air meallaig éisg gun dainig mi mu dheas. Tha meas gu leòr air iuchair éisg, oir, mar uighean eile, tha uighean an éisg làn brìgh is àrach. Is e sìol an éisg fhirionn a tha anns a’ mheallaig agus tha e “air a chrosadh” a h-itheadh. Fear de na ‘<eng>taboos<gai>’. Aig an aon àm their iadsan a tha eòlach riumsa, a tha aineolach, gur ann air a’ chrùbaig fhireann as motha agus as mìlse a tha am beathachadh ri fhaotainn ach, air an làimh eile, gur e an giomach boireann is fheàrr ri itheadh. Air mo shonsa cha toir mi binn a-mach air taobh seach taobh.

Bha uair a bheireadh iomradh air ceann cropaig ruith air seile aig muinntir nan Eileanan Siar ged nach robh Sgiathanaich riamh cho eòlach air a’ ghrinneas seo. Theagamh gun robh seo an cois gum b’ann ris a sgadan a bu trice a bha iadsan an uair a bha càch ris na truisg. Is e

[TD 359]

gnè de’n aon seòrsa biadh ris an can na Sealtannaich ‘<eng>cropaden<gai>’ is na Fiobhach ‘<eng>crappit heids<gai>’ ged is e an adag is a grùthan a tha iadsan a’ cur am feum anns an dòigh seo.

A réir nan eachdraichean bha àm ann, an Alba, nuair a dhiùltadh sgalagan tuarasdal a ghabhail aig fear sam bith a bha cleachdadh a bhi ri biadhadh a luchd obrach air bric. Faodaidh e bhi gun cuir an t-iasg reamhar, olach, seo neo-shùnnd air neach a dh’itheas cus de — ged nach eil mór eagal dha sin an diugh, oir tha an t-iasg seo a’ reic aig corr is pùnnd Sasunnach am pùnnd. Ach dòcha, ma theid le balaich thapaidh, fad-léirsinneach, gun tig latha a’ phailteis a rithist, oir an ceartuair thathas ri bric àrach ann an uisgeachan far am bheil iad air an dìon bho na galairean air am bheil iad buailteach agus air an gleidheadh bho nàimhdean eile a chuireadh ás daibh. A réir an inbh thathas gan togail ann am badan de shiorrachd Pheairt is de shiorrachd Inbhirnis. Thathas a’ tomhas a’ bhidhe dhaibh agus tha iad a’ fàs a dhà luaithead is a tha na bric a dh’fheumas deanamh air an son fhéin. Ach ged reiceadh iad ciad tunna ás Loch Aileart am bliadhna is fada mum bi e cho saor is gun ith sinn na chuireas neo-shùnnd oirnn.

Mun do chuirear eòlas air buntàta nam pacaidean theirte gum b’e an sgadan annlan a’ bhuntàta, ach is e bha sin ach buntàta le cridhe geal, gréidhte, mar nach tric a chìtear an diugh. Ach ma bha an sgadan riamh ri fhaotainn mu ar cladaich feumaidh sinn cumail air chuimhne gun robh uair ann, is chan eil i cho fad air falbh, nuair nach robh eòlas againn air buntàta. A réir ùghdarras dhaoine foghlumaichte, Malcolm Gray agus R.N. Salaman, cha do chuir muinntir nan Eileanan an Iar eòlas air buntàta gu mu 1790. Tha mi tuigsinn gun do sgrìobh Salaman mion eachdraidh a’ bhuntàta is na h-atharraichean a thainig air lìonmhorachd an t-sluaigh an cois a bhi cur buntàta. A réir eachdraidh, dh’fhàs am buntàta cho pailt an ceann leth chiad bliadhna — 1840 — is gun robh ochd teaghlaich a-mach ás a deich ann am Muile air an àrach air buntàta a-mhàin. Air Oighreachdan MhicLeòid, anns an Eilean Sgiathanach, bha cóig ás gach sia air an togail air. B’e seo a dh’aobhraich a’ ghoirt is am bàs nuair a thainig an “dubhadh” air an deanadh mo sheanmhair iomradh.

Theagamh aig àm na gainne gum bu bhuidhe leo meallag fhéin, gun ghuth air iuchair.

[TD 377]

An Sgeilp Leabhraichean

Ro Fhada mar so a tha mi. <eng>Too Long in this Condition.<gai>
Le Fionn MacColla. <eng>Caithness Books. 1975. £1.75.<gai>

Aig toiseach an leabhair ghoirid seo tha Fionn MacColla ag innse gun do chuir e móran de a bheatha seachad an tòir air fìrinn, agus tha e a’ tilleadh chun na puinge seo uair is uair. Cha b’fhada gus na thòisich mi ag ràdh rium fhìn: “<eng>Methinks MacColla doth protest too much<gai>,” ach tha mi smaoineachadh a nis gur dòcha gu robh mi ceàrr. Ach a dh’aindeoin sin, is fhada bho leugh mi leabhar anns a bheil an fhìrinn cho tric ga fiaradh, agus thug seo orm smaoineachadh cho tric ’s a tha daoine a’ stéidheachadh na fìrinn air bunait tha annta fhéin, agus cho duilich ’s a tha e bunait an taobh a-muigh dhinn fhìn a lorg.

Tha fìrinn agus breug ann, ach nuair nach eil nì fìrinneach chan eil e an còmhnaidh breugach. Saoilidh mi gur h-ann mar sin a thachair do MhacColla, agus gu bheil pàirt de’n fhìrinn, a bha e a’ lorg air fhiaradh, a sheasas. Co-dhiù, tha mi smaoineachadh gu robh de luach anns an obair aige, agus gu h-àraid anns an leabhar a sgrìobh e <eng>And the Cock Crew<gai>, na nì leabhar mar seo feumail. Agus ann an leth-cheud bliadhna eile bithidh daoine a’ rannsachadh mu na daoine bha beò agus barailteach anns na deicheadan sin nuair a bha Alba Shaor ag ath-bheothachadh, agus tha an leabhar seo a’ cur beagan soilleireachaidh air a’ chùis.

Rugadh Fionn MacColla, no Tómas MacDhòmhnaill gus ainm baiste thoirt dhà, ann an 1905, agus mar sin thainig e gu ìre anns an deichead 1920-30. Thogadh e am baile Mhontròis, gun ach aon tigh eadar e is Uisdean MacDhiarmaid, no C.M. Grieve gus ainm baiste a thoirt dhàsan. Bhuineadh athair do dh’Inbhir Nis is bha Gàidhlig aige, ach thainig air a’ bhalach Gàidhlig ionnsachadh dha fhéin. Tha iomadach beachd aige ga

[TD 378]

[Sanas]

[TD 379]

thoirt seachad air luach is staid na Gàidhlige, agus tha móran dhiubh sin furasda gabhail riutha. Agus tha e a’ cur nar cuimhne gu robh Gàidhlig beò ’s ga bruidhinn ann an cuid de ghleanntan Siorrachd Aonghais nuair bha esan ’na ghille.

Chuir e seachad a bheatha a’ teagasg sgoile, pàirt de’n ùine ann am Barraigh, far am bi gu leòr ann aig a robh deagh eòlas air. Ghabh e ris a’ Chreideamh Chaitligeach, agus bha e eòlach air Compton MacCoinnich. Bha e an sàs ann an gnothaichean poiliticeach, an toiseach mar Shóisealach ’s a rithist mar Nàiseantach, agus tha rudan gu math sgaiteach aige ri ràdh air mar a dh’atharraich na Sóisealaich am beachdan a thaobh féin-riaghlaidh. Bha e eòlach air Jimmy Maxton, agus b’e a bheachd gum b’e fìor dhuine ceart a bh’ann: <eng>he differed from the modern breed of Socialist politicians as a prophet differs from a salesman<gai>, ars esan, a’ cur fiaradh a rithist ann am fìrinn a tha follaiseach ’na dòigh fhéin. Tha e creidsinn — agus is fhiach seo beachdachadh air — gu bheil móran de na dubhailcean a th’againn ann an Albainn, leithid drongaireachd, a’ sruthadh bho’n t-suidheachadh leibideach a th’againn, far a bheil sinn ro fhada fo smachd sluaigh eile. Ma tha e ceart an seo, b’fhiach dhuinn leigheas a lorg, ’s tha mi duilich nach do mhair Fionn MacColla beò gus am faiceadh e an saoghal ùr air a robh e a’ bruadar.

R. MacThómais

[Sanas]

[TD 380]

A’ Choille Chiar
le Catriona agus Morag NicGumaraid (Clo-Beag, Glaschu, 1974)

O chionn ghoirid nochd leabhar bàrdachd beag tarraingeach — “A’ Choille Chiar”. Se seo a’ chiad leabhar bàrdachd aig an dithis pheathraichean Sgitheanach — Catrìona agus Mórag NicGumaraid. Bidh luchd-leughaidh “Gairm” eòlach gu leòr ’s dòcha air cuid de’n bhàrdachd a th’anns an leabhar seo, oir tha grunnan math de na dàin air a bhith ann an “Gairm” fhéin o àm gu àm. Fhathast co-dhiù chan eil Mórag idir cho ainmeil ri Catrìona (neo ‘<eng>Monty<gai>’ mar is fheàrr is aithne dhuinn i) ach chan ann an diugh neo an dé a thòisich ise ri bhith ri bàrdachd. Tha i dearbhadh gu soilleir dhuinn anns “A’ Choille Chiar” gu bheil comas air leth aice air deagh bhàrdachd a dhealbh agus smaointean is faireachdaidhean domhainn is dìomhair a chur an céill anns a’ bhàrdachd sin. Chan e sin a-mhàin ach tha deagh liut aice air dealbhan snasail ealanta a dheanamh.

Tha suas ri da fhichead dàn anns an leabhar agus — rud tha cumanta gu leòr ann am bàrdachd an là-an-diugh — tha dòrlach mhath de na dàin gun tiotal. Tha seo a’ toirt làn chothrom do’n leughadair srian a leigeil ri mhac-meanmnain fhads’ a tha e a’ leughadh na bàrdachd agus a’ faotainn seallaidh a-stigh troimh choille chiar nan inntinn a dhealbh ’s a chuir a’ bhàrdachd so ri chéile. Glé thric tha e follaiseach gur e gaol is cuspair do chuid de na dàin seo — cuspair a tha cumanta gu leòr ann am bàrdachd Ghàidhlig troimh na linntean. Tha na h-òrain gaoil a th’againn anns “A’ Choille Chiar” ag éirigh á féin-fhiosrachadh nam bana-bhàrd. Chan e idir smaointean neo faireachdaidhean fìor phearsanta, agus anns an t-seagh seo buinidh a’ bhàrdachd gaoil do’n là-an-diugh. Ach chan eil na peathraichean air an cùl a thionndadh gu tur ris an dualchas. Tha seo follaiseach a thaobh cuid de na h-ìomhaighean a tha iad a’ cleachdadh — ìomhaighean air an tarraing o nàdur, agus a tha ro-chumanta ann am bàrdachd Ghàidhlig air fad. Chan eil dad ùr neo annasach mu dheidhinn ìomhaighean leithid:

“Tha dualan mo rùin cho bachallach
Tha chraiceann cho geal ri eala air bhàrr thonn.”

[TD 381]

neo:

“lili bhàn a-measg
nam flùran.”

Tha sinn seachd sgìth de a leithid seo. Ach tha ìomhaighean eile againn anns a’ bhàrdachd seo a tha air an cleachdadh ann an dòigh gu math ealanta agus drùidhteach. Mar eiseamplair air deagh ìomhaigh air a chleachdadh gu deagh bhuil faodaidh sinn aon chriomag a thoirt á dàn le Mórag:

“Se gòraiche leamsa bhith ’g abradh
gu faighinn seachad ort gu luath,
oir tha thusa dhòmhsa
mar ri m’ anam
mar tha a’ chlaisneachd ris a’ chluais.” (d. 9)

“Chunnaic mi thu a’ coiseachd bhuam do’n mhuir
’s a sìor choiseachd bhuam
gun do shluigear thu suas do’n dorchadas
’s bha mi air m’ fhàgail mar fhaochag
glaisde ri creag dhorcha fhuar
is cùirtear donn feamainn gam fholach uat.” (d. 41)

Chan e gaol a-mhàin a th’aig a’ bhàrdachd seo mar chuspair. Coltach ri iomach bàrd Ghàidhlig romhpa — agus fada ’nan déigh ’s iongantach — tha iad a’ gabhail mar chuspairean gaol-dachaidh, cianalas, ionndrain òige agus ionndrain dachaidh. Tha e toirt togail agus misneachd dhuinn fhaicinn gur e an cianalas agus an ionndrain a tha ann a seo cianalas agus ionndrain pearsanta a dh’éirich á tachartasan agus suidhichidhean am beatha nam bana-bhàrd fhéin — cianalas is ionndrain a dh’fhairich is a dh’fhiosraich iad fhéin. Ann an dàin aig a bheil gaol-dachaidh agus ionndrain dachaidh mar chuspair tha e nàdurra gum biodh iomradh air a thoirt air àitichean air a bheil iad féin eolach — àitichean leithid Eilean Thearlais, Gleanndail agus mar sin air adhart.

[TD 382]

Tha mi smaoineachadh gu bheil aon chuspair sònraichte mar gum biodh a’ ruith troimh’n bhàrdachd air fad. ’Se ’n cuspair sin strì neo “sireadh”. Agus gu dé thatar a’ sireadh? Chan e sin ceist tha uile gu léir soirbh fhosgladh. Ma bheir sinn sùil troimh’n bhàrdachd gu léir tha e follaiseach gu bheil a’ cheist iomadh-fillte. Gun teagamh tha iad ri sireadh sonais agus sòlais ach tha barrachd air sonas air cùl an t-siridh. Tha iad mar gum biodh a’ strì airson nithean nas doimhne agus nas diamhaire — mar bhiothbhuantachd. A bharrachd air a seo saoilidh mi gum biodh e cothromach gu leòir an t-sireadh a tha seo a cho-chur ris a’ bhàrdachd aca fhéin. Samhail iomadh bàrd eile tha iad a’ strì ri dòigh neo meadhon fhaotainn air na tha iad airson a ràdh a chur an céill anns a’ bhàrdachd. Tha an sireadh so daonnan fa’r comhair mar anns na sreathan a leanas aig Catrìona:

“Choisich mi mach
air cladaichean ciar mo bheatha
’s dh’ amhairc mi air creagan mo shòlais . . .

Is an uair sin,
dìreach mar sin,
chunnaic mi puill mo dhòrainn
— tuinn mo nàduir, sìos is suas,
gu na rionnagan no gu na h-uaigh,
a’ plapail dìreach tiotan bhuam
no sgrìobadh fad air falbh mu Eilean Thearlais
null, thall bhuam, aig Eilean Thearlais.” (d. 24)

“’S bochd nach b’ urrainn dhomh bith-bhuan
bhith’n tàmh air na h-uisgeachan
’s a h-uile gnè bhith sìmplidh maoth
’s cho làn ri coimhead rionnagan;
’S truagh gun d’ fhairich mi an strì
ri m’ inntinn bhochd ri oileanachd
ri saoghal sanas-reic is bròin
is ceòl tha staoin gun bhuidheachas.” (d. 25)

[TD 383]

Tha’n dearbh shireadh againn ann an bàrdachd Mhóraig cuideachd, ach tha ise, ann an aon dàn co-dhiù a’ coimhead mar gum biodh os cionn an t-siridh agus a’ coimhead air thoiseach gu là anns am bi an sireadh seachad:

“Dùisgidh mi aon mhadainn
is seallaidh mi air a’ ghaoith
is chì mi òran is ceòl.
Ged nach fhairich mi càil
’s nach cluinn mi fonn
coimheadaich mi air mo chùlaibh
’s chì mi bàrdachd.
Cha bhi feum agam ortsa an uairsin.
Cha bhi mo smuaintean ort
ged is tu mo cheòl
’s mo bhàrdachd an nochd.” (d. 48)

’S fhiach a’ bhàrdachd seo a leughadh agus cnuasachadh oirre agus tha mi cinnteach gun toir i toil-inntinn do gach duine a leughas i.

Ciorstag NicLeòid.

[Sanasan]
