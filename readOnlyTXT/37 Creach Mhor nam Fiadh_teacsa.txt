[C 1]

<eng>
CREACH MHOR NAM FIADH

Tormod Domhnallach

[C 2]

[Dealbh]
Tormod Domhnallach

Published by Stornoway Gazette ltd.

£1.00

[C 3]

CREACH MHOR NAM FIADH

Stornoway gazette
<gai>

[TD 1]

CREACH MHOR NAM FIADH

[TD 2]

[Blank]

[TD 3]

CREACH MHOR NAM FIADH

le
TORMOD DOMHNALLACH

Na Dealbhan
le
Diana de Vere Cole

[TD 4]

Thug an Comunn Leabhraichean Gàidhlig cuideachadh le cosgais clò-bhualadh an leabhair seo.

Air a chlò-bhualadh agus air a chur a mach an 1973 le Gasaet Steòrnabhaigh, 10 Sràid Fhrangain, Steòrnabhagh Eilean Leódhuis

[TD 5]

Leódhas, 1887 …

Dealbhaireachd air aon de na tachartasan a bu chliùmhoir ann an Cogadh nan Croitearan anns a’ Ghàidhealtachd.

[TD 6]

[Mapa]
A’ PHAIRC
BAILAILEAN
LACASAIDH
CEOS
LOCHERISORT
CROMOR
TABOST
CEARSAIDAR
CABHARSTA
MARABHIG
CALBOST
GRABHAIR
EISGINN
LOCH SEALG
LOCH SITHPHORT

[TD 7]

An Luchd-compàirt

Dòmhnall MacRath			Maighstir-sgoile Bhailailein
Dòmhnall MacFhionghuin		Fear-teagaisg anns an sgoil
Ruairidh MacCoinnich		Ceannaiche
A’ Bhean-uasal Platt			Bean fear-taca na h-àrainn
An Siorram Frisealach		Uachdaran-lagha anns na h-Eileanan an Iar
Am Procudar-lagha Ros
Superintendent Gòrdonach		Ceannard Phoilis Steòrnabhaigh
Iain MacPhearsain			Sgrìobhadair-naidheachd á Inbhir Nis
Màiri NicFhionghuin			Piuthar Dhòmhnaill
Tomas Seathanach			Fear-tagraidh á Dun Eideann.

Muinntir Sgìre nan Loch, saighdearan de’n Fheachd Rìoghail Albannach, agus Poilis Siorramachd Rois.

Na fir-creiche a thugadh gu lagh:	Murchadh Dòmhnallach
					Iain MacMhathain
					Calum MacCoinnich
					Dòmhnall MacMhaoilein

[TD 8]

[Blank]

[TD 9]

Coinneamh

[TD 10]

[Dealbh]

[TD 11]

“BHElL a h-uile duine seo, a Dhòmhnaill?” Bha Dòmhnall MacRath a’ bruidhinn bho àite àbhaisteach air cùl deasc a’ mhaighistir-sgoile.

“Tha, a h-uile duine,” fhreagair Dòmhnall MacFhionghuin, a’ coimhead ri mhaighstir. Gu dearbha, shaoileadh duine nach leigeadh e leas a’ cheist fhoighneachd. Bha na deascaichean ann an sgoil Bhailailein mór gu leór air son na cloinne, ach a noch bha iad làn gu sgàineadh le croitearan agus iasgairean.

“Tha iad a’ feitheamh ris an òrdugh bhuatsa,” ars Dòmhnull MacFhionghuin.

Bha Dòmhnull MacRath ’na thosd. Bha uallach mór air-san air son na daoine seo a bha cho creidmheach anns an treòrachadh aige. Gidheadh, thug e dhaibh comhairleachadh o chionn ghoirid a chuireadh iad ann an cunnart prìosain — is e sin nan toireadh iad feart dha. Nach tubhairt e riutha gur dòcha gum feumadh iad an lagh a ghabhail ’nan làmhan fhéin agus a dhol a steachd do dh’àrainn nam fiadh a chum beathaichean a mharbhadh agus a shailleadh air son biadh geamhraidh?

Ach b’fheàrr leis gun gabhadh seo a leasachadh. Anns an toiseach bha dòchas aige gum fidreadh an tighearnas ri maoidhinn an t-sluaigh, agus gun dèanadh iad rud-eigin mu dheidhinn na h-airc a bha a’ briseadh spiorad nan croitearan.

Bha an t-Samhainn air tighinn agus cha robh eadar-dhealachadh sam bith air a’ chùis. A nis bha e an dòchas, ma bha a’ chreach ri dhol air adhart, gun cluinneadh an saoghal mór mu chor éiginneach nan croitearan agus gum biodh buannachd air choireigin aca as an t-saothair iomagaineach. Dé thachradh do an teaghlaichean air los seo, b’e sin a cheist. Bha cuid aca a’ tighinn beò an dràsda fhéin air buntàta loit.

Tharruing guth àrd aire. Bha Dòmhnall MacFhionghuin ’na sheasamh anns an dorus ag argamaid ri coigreach mór. Nach duilich cho luath agus a lasadh fearg an fhir ud! Dh’éirich MacRath agus choisich e chun an doruis. Cha robh an seo ach

[TD 12]

coinneamh air son luchd-eòlaich, agus cha b’e a h-uile fear a gheibheadh a steach.

“Có leig a steach thu?” bha MacFhionghuin a’ foighneachd. Sheall an coigreach ris an dithis aca mus do fhreagair e.

“Leig mi fhéin, bheil lagh air bith an aghaidh sin?”

“Cha bhuin thu an seo. Chan eil gnothaich agad aig a’ choinneamh,” arsa MacFhionghuin agus e a’ breith air gàirdean an t-srainnseir agus ’ga stiùireadh a mach air an dorus. Chrath an coigreach air falbh e gu h-àrdanach agus e ag amharc gu dùr air an fheadhainn a bha a nis ri gualainn nam fear-teagaisg. Shaoileadh tu gun robh e a’ togail nan dealbhan aca ’na inntinn. Thionndaidh e gu grad agus thug e an t-sitig air.

“Cha do chòrd aghaidh an fhir ud rium idir,” arsa MacFhionghuin.

“Cha mhotha a chòrd d’aghaidh-sa ris-san. Dé an droch shùil a thug e ort,” arsa fear de na croitearan le lachan gàire.

Bha MacRath iomaganach, ach cha do leig e sin air ri càch, Thill a chun an t-séithir a dh’fhàg e aig an deasc agus tharruing e pìos pàipeir thuige. Sgrìobh e gu luath agus an uair sin sméid e air aon de na fir. “Thoir am pàipeir seo agus an t-airgiod do fhear a’ Phost-Oifis, agus can ris telegram a chuir gun dàil a chum a’ phàipeir-naidheachd seo ann an Inbhir-Nis.”

Bha na croitearan a’ còmhradh ’nam measg fhéin. Chaidh MacRath far an robh Ruairidh MacCoinnich, an ceannaiche, a’ cunntadh an airgid, tasdan an duine a chaidh a chruinneachadh. Thionail iad seo chum agus gum faigheadh iad fear-lagha a bheireadh an cor gu mothachadh Comunn an Fhearainn.

Chuala e Iain MacMhathain á Grabhair ag radh, “Cuin tha sinn a’ dol a dhèanamh tòiseachadh?”

Bha MacFhionghuin, brais mar bu dual, air a chasan ag éigheachd, “Chan fhaod sinn a h-uile càil fhàgail aig balaich na

[TD 13]

Pàirce. Ged nach déidheadh duine á Bailailean ann ach mi fhéin, théid mi ’nan cois!”

Thubhairt fear eile nach buineadh MacFhionghuin do Chomunn an Fhearainn, ach ma chuala e, cha do leig e air. Bha e a’ glaodhaich, “Cuiridh sinn a mach air a’ mhuir iad, a bhalachaibh!”

Bha MacRath ’gan amharc, is iad a’ spreòdadh a chéile air adhart. Thug e sùil thaobh a’ cheannaiche, mar gum biodh e ag radh, “Dé an còrr a th’air a shon?”

Chuala na balaich a bha a’ camanachd anns a’ ghàradh a’ ghleadhraich a bha an taobh-a-stigh. Thug iad an casan leotha dhachaidh, gun theagamh sam bith mun sgeul a bha ri h-ìnnse an latha ud.

Cha robh anns an telegram a chuir MacRath air falbh ach ceithir facail, ach bha sin gu leòir:

<eng>THE HUNT IS UP.<gai>

[TD 14]

[Blank]

[TD 15]

Creach

[TD 16]

[Dealbh]

[TD 17]

AIG am éirigh na gréine air madainn àlainn foghair bha sàmhchair na maidne ’na laighe mar bheannachd air bailtean beaga sgìre nan Loch. Ach, gu h-obann, theich an t-sìth troimh onaghail annasach a leum bho chnoc gu cnoc. B’e seo an t-arm-chaismeachd ris an robh na daoine a’ feitheamh bho sgaoil a’ choinneamh an dé. Air bàrr tuim àird, bha gille a’ séideadh le uile neart tro adharc rùide. Bha na croitearan a’ dol a thoirt aghaidh mu dheireadh thall.

Air thoiseach chàich, thàinig Dòmhnall MacFhionghuin ’na dheann ruith. Dhìrich e air tulach, ag éigheachd ris a’ chuideachd cabhag a dhèanamh. Mì-fhoigidneach, mar a b’àbhaist, thog e an <eng>Enfield rifle<gai> ri ghualainn agus las e peilear; cha b’e na bh’aca dhiubh. Fhreagair mactalla nan cnoc. Chlisg na féidh chròiceach ’nan àitichean falaich. Chlisg Dòmhnall fhéin leis a’ bhreab a fhuair e bho earr-a-ghunna air a ghualainn. Cha robh dùil aige ri buille-air-ais cho làidir agus a bha aig gunna an airm. Is dòch nach bu chòir dha a bhi air a roghnachadh. Ach ’se a b’fheàrr na na seann ghunnaichean eile agus bha sin ’na aobhar gu leòir leis-san. Bha e ’ga mheas fhéin fortanach gunna idir a bhi aige; cha robh aca gu léir ach aon eadar gach triùir.

Cha robh beachd aig duine ach aig MacFhionghuin cho buairte agus a bha am maighistir-sgoile agus e a’ feitheamh ri teachd fear a’ phàipear-naigheachd á Inbhir-Nis, fear a bha gu daingeann air taobh na tuath agus an aghaidh nan uachdaran. Bha an dà fhear-teagaisg a’ tuigsinn mór fheum nan croitearan air gun déidheadh an cruaidh chàs fhoillseachadh do’n t-saoghal agus gum faigheadh iad furtachd.

Nuair a smaoinich e air cho dona dheth is a bha iad gu léir anns na Lochan, chuir Dòmhnall a làmh ’na phòcaid far an robh pìos mór aran-corc a rinn a phiuthar Màiri dha air son nach biodh an t-acras air. Cho coltach ris na daoine!

Tha mi creidsinn gur e min-chorc a bhios aig a h-uile fear a thig a mach an diugh air son a chumail a’ dol gus am marbh e fiadh, ars esan ris fhéin. Leugh mise gur e min-chorc a bh’aig

[TD 18]

na balaich roimh bhlàr Chùllodair cuideachd. Ceud agus deich bliadhna fichead roimhe seo, agus tha na daoine againn dìreach mar a bha iad. Chan eil e coltach gu bheil adhartas sam bith ri dol a thighinn oirre. Ach cha bhi mise mar sin idir!

Thog e an gunna ri ghualainn a rithist agus loisg e urchair eile. Cha robh guth aige anns an ám cho gann is a bha na peilearan. Bha Dòmhnall ’ga fhaicinn fhéin, air son a’ cheud uair ’na bheatha, ’na fhear-toisich air sluagh, agus bha a’ chùis ri còrdadh ris.

Bha e freagarrach gur e Dòmhnall MacFhionghuin a bha muigh agus Dòmhnall MacRath a stigh aig an taigh-sgoile! Bho thòisich e ag obair còmhla ris a’ mhaighstir-sgoile, ri teagasg na cloinne ann an sgoil Bhailailein, bha MacFhionghuin ’ga fhaicinn fhéin os cionn chàich. Chan e gun robh duine sam bith air a radh ris gum biodh e os cionn na creiche. Cha tubhairt MacRath càil ris a raoir ach, “Thoir thugam cabar féidh.”

Bha muinntir Bhailailein le pìobaire air an ceann a nis a’ teannadh dlùth ris an àite-coinneachaidh. Cha do chòrd fonn na pìoba ri MacFhionghuin. Cha bhiodh e glé iomchuidh air son leithid Mhurchaidh Dhomhnullaich, nuair a thigeadh e le muinntir Ghrabhair, a bhi coiseachd ri fonn, Tha na Caimbeulaich a’ tighinn!

Bhiodh móran a’ tighinn a dh’aithghearr á dùthaich na Pàirce. Smaoinich MacFhionghuin gum bu chòir dha an sluagh a chunntadh gus an ìnnseadh e an àireamh do sgrìobhadair Inbhir-Nis. Ach cha b’e sin a thaobh-san de’n chùis. ’Se MacRath a bha air a bhuaireadh air son gun cluinneadh an saoghal mun deidhinn. Cha robh air aire MhicFhionghuinn air an latha ud ach gnìomharan. Sméid e ri muinntir Bhailailein, an deich duine thar fichead aca, gu leantainn a steach do’n àrainn.

Leth-mhìle air an cùlaibh, thàinig balaich Ghrabhair ann am fàire thar ghualainn cnuic. Bha bratach mhór a’ seòladh anns a’ ghaoith os cionn grunnan bhalaich-sgoile. Cha robh aca

[TD 19]

ach aon ghunna eadar triùir fhear mar a bh’aig càch. Bha an fheadhainn eile a’ slaodadh siùil agus sìomain, peilichean agus pocannan. Stad muinntir Bhailailein ’nam buinn. B’fheàrr dhaibh a dhol a steach do’n àrainn ’nan aon bhuidheann mór.

’S ann aig Iòseph Platt a bha cead-laghail air an fhearann air an robh iad an dùil a dhol gun chead. Cha bhiodh e cho furasda do’n lagh dà cheud duine a chur an cuing, no ceas a dhèanamh ’nan aghaidh.

“An ainm Nì Math, a Dhòmhnaill,” arsa fear, “Cha mhór nach eil ceud duine gu leth á Grabhair an seò!”

Ruith e gu ceann a’ bhuidhinn, air bhid gu bhi air an toiseach a’ dol a steach do’n àrainn. ’S ann an uairsin a chunnaic e bean Iòseph Platt. Bha i fhéin agus grunnan de na gillean aice a’ tighinn ’nan coinneamh. Bha fios agus cinnt aice dé bh’air chois. Chunnaic i anns a’ Ghlasgow Herald plana nan croitearan agus an dearbh latha a bha iad a’ dol a ghluasad. A chionn agus gun robh an duine aice bho thaigh, chuir i roimpe gun dèanadh i fhéin na bha ’na comas air son an luchd-creiche a thoirt as an ceann.

Ruith an t-àrd-ghille aice, Murchadh MacGhillEathain, suas gu MacFhionghuin ag éigheachd, “An ainm Dhé, a bheil thu as do chiall?”

“A chealgaire!” Thilg MacFhionghuin am facal bhuaithe mar a thilgeadh e smugaid. Ach smaoinich e gur dòcha gur e sud a theireadh cuid de na croitearan ris fhéin nam biodh fios aca gun robh e ’na bhall de’n <eng>Tory Primrose League …<gai>

Bha an saoghal poiliticeach mar thoimhseachan do-thuigsinn do na croitearan a bha ’na chois. ’Nam beachd-san, bha neach air an dara taobh no air an taobh eile. Bha fios aca gu robh Comunn an Fhearainn Ghàidhealaich an aghaidh nan Tóraidhean, agus, ma bha, bha iadsan cuideachd an aghaidh a h-uile càil a bhuineadh do na Tóraidhean.

[TD 20]

Chuala iad fidreadh gun robh buaireadh eadar na h-uachdarain agus an tuath ann an Eireann cuideachd agus gun robh duine sgoinneil do am b’ainm Parnell a’ strì as leth an t-sluaigh, mar a bha Comunn an Fhearainn air an taobh-san. Co dhiùbh, cha b’e sin a bh’air an aire an dràsda ach gum faigheadh iad sitheann a lìonadh na baraillean falamh aig an dachaidhean. Sitheann shaillte air choinneamh a’ gheamhraidh a bhiodh cho éiginnach do an teaghlaichean acrach.

Cha robh Murchadh MacGhillEathain air a dhòigh agus e ri coinneachadh ris an nàbachd aige anns an t-suidheachadh ud mar sud. Bha fhios aige gun robh fios acasan nach biodh an t-acras air a chlann-san air a’ gheamhradh a bha tighinn. Ach bha MacGhillEathain cinnteach air rud eile cuideachd. B’e sin gun gabhadh iomadach fear aca obair bho chailleach Platt am màireach nam faigheadh iad e. Sheall e null rithe agus dùil aige ri òrdugh.

Bha ise ’na seasamh dìreach mu choinneamh MacFhionghuin. Bhuail e air Murchadh cho brèagha ’s a bha an té Shasunnach an dràsd. Gun teagamh, cha robh i deich air fhichead fhathast! Thug an t-àrd-ghille dheth a bhonaid agus sheas e mach ri taobh bean a mhaighistir. Cha do sheall i ris. Bha na gillean eile aice ’nan éiginn le nàire. Cha robh iad cinnteach dé an taobh air am bu chòir dhaibh a bhi. Bhruidhinn a’ bhean-uasal mu dheireadh:

<eng>“What on earth do you think you are going to accomplish?”<gai>

Ghluas MacFhionghuin an gunna ’na làimh ach cha tubhairt e facal. Sheall e gu geur ann an sùilean Bean Platt. Sheall ise air ais ris fhéin gu cruaidh. Thuit na sùilean aige ri làr. Sheas e air falbh bho’n té Shasunnach agus sméid e na balaich air adhart a steachd do’n àrainn.

Thog MacGhillEathain a làmh agus rug e air ghualainn air Dòmhnall. Chrath esan dheth e.

“Cum do làmhan agad fhéin!”

[TD 21]

[Dealbh]

[TD 22]

“C’àite an deach do Bheurla spaideil!” thubhairt MacGhillEathain ris.

“Tha a’ Ghàidhlig agam nas fheàrr na tha i agadsa!” arsa Dòmhnall, agus e crathadh a ghunna ris.

“Na bi caitheamh tìde ris a’ bhalgair!” arsa fear de mhuinntir Ghrabhair ri Dòmhnall. “Thugainn air adhart!”

Cha do dh’fhuirich iad ris a’ chòrr. Ghabh iad a steach do’n àrainn, Murchadh Dòmhnallach agus Iain MacMhathain air an ceann.

Bha iad modhail gu leòir ri cailleach Platt ach cha do mhaill an ceum. Thubhairt fear rithe anns an dol seachad, <eng>“I am sorry, my lady, but we have got no English.”<gai>

Ach cha b’e Murchadh Dòmhnallach a stad air son facal a radh rithe. Bha seisear chloinne acrach aige aig an taigh agus gun nì anns an fhàrdaich a shàsaicheadh an acras ach buntàta loit a thionail e air an atharnach air croitean dhaoine eile. Bha dùil aige gun dèanadh e beagan airgid aig an iasgach a’ bhliadhna ud, ach thill e dhachaidh le aon not. Bha uibhir sin de dh’fhiachan aig a’ mhinistear air air son min a chum e ris an teaghlach fhad’s a bha an athair air falbh. Duine gun thalamh, gun mhaoin, gun bhiadh, b’e sin Murchadh Dòmhnallach.

Aon uair agus gun robh iad anns an àrainn, sgap na daoine troimpe air a leud, bhuidheanean beaga de thriùir mu gach gunna. Air a’ mhodh sin, dh’imich iad air an adhart ann an sreith bhriste a bha sia mìle a dh’fhad. Shuidhich iad an cùrs air an iar-dheas, a’ dèanamh air meadhon na h-àrainn.

Bha iad an dùil na b’urrainn dhaibh de’n chóig cheud fiadh a chrodhadh eadar iad fhéin agus am muir. Cha robh seo glé fhurasda, oir bha an àrainn seachd fichead agus ceithir mìle eadar fhad agus a leud.

* * * *

[TD 23]

Leig MacRath na sgoilearan dhachaidh tràth agus chaidh e gu oir a’ bhalla a’ sgrùdadh an rathaid. Bha dùil aige ris an sgrìobhaiche á Inbhir-Nis agus bha fadachd air gun tigeadh e. Bha eagal air MacRath gum faigheadh na pàipearan Tóraidh a mach mu dheidhinn na h-ùpraid air thoiseach air na pàipearan beaga a bha air taobh nan croitearan. Bha fhios aige gu dé a chanadh na pàipearan Tóraidh ris an t-sluagh a bha muigh, agus iad gu léir ri gabhail taobh nan uachdaran. Bhiodh e fhéin ri cur naigheachdan air falbh an dràsd ’s a rithist gu na pàipearan, ach bha e air son gun tigeadh an naigheachd seo bho pheann dhuine eile. Cuideigin a bha air taobh nan daoine bochd.

Smaoinich e air a’ choinneamh anmhuinneach a bha aca Di-saturn a chaidh. Chruinnich na ficheadan de chroitearan agus de dhaoine gun chroit idir, a chum gun coinnicheadh iad ris an t-Siorram Friseal agus am Procadur Ross a gheall a bhi làthair. Ach cha do thog na fir-lagha ceann. Bha beachd math aig MacRath gun tàinig fios bho Oifìs a’ Chrùin an Dùn-Eideann, a chum an Siorram gun a thighinn.

Co-dhiùbh, thàinig an Siorram Di-luain, ach cha robh na daoine cruinn agus chan fhac e mar sin ach beagan dhiubh. Bha foighidinn an t-sluaigh air a sàrachadh. Dé thubhairt mise ris an t-Siorram, arsa MacRath ris fhéin:

“Cuir a null a seo, gun dàil, gu leòir mine air son trì cheud duine agus dh’fhaodadh e bhi nach tig a’ chreach gu buil!”

Ach cha tàinig gràine mine chun na Lochan a b’urrainn dha fhéin agus do Ruairidh an ceannaiche a thoirt seachad do na daoine a bha cho feumach air. Agus bha muinntir nan Loch a nis a’ ruith nan damh, na féidh aig Platt agus aig a’ Bhaintighearna Mhathanach. Chan e mhàin ’gan ruith, ach ’gam marbhadh. Thog e a cheann agus e cluinntinn urachair ’ga losgadh far air falbh.

“Chaidh na daoine gu Caisteal Steòrnabhaigh fichead uair,” ars esan ris fhéin, “ach cha tug a’ chailleach Mhathanach feart orra.”

[TD 24]

Dh’fhairich e a nàdur ag éirigh an aghaidh nan uachdaran aon uair eile agus bha e anns a’ mhionaid sin toilichte gun robh na balaich a muigh a’ marbhadh nam fiadh.

“Carson nach eil mise còmhla riutha?”

Dh’éigh e na facail ris a’ ghaoith, agus ged a thill na smuaintean aige aon uair eile gu bhi faicinn nach robh feum anns a’ chreach gun fhios a bhi aig an t-saoghal mhór dé dh’aobhraich e, cha tug sin móran faothachaidh dha.

Nach duilich nach tigeadh an sgrìobhadair a bha air an taobh agus gum bunaiticheadh esan an sgeul mas fhaigheadh pàipearan na Tóraidhean cothrom oirre! Stialladh agus mhaslaicheadh iadsan oidhirp nan croitearan air feadh na rìoghachd air son gun ghabh iad orra eas-urram a nochdadh do dh’uachdarain air fad ann a bhi cur cas air fearann dhaoine saoibhir.

Nach canadh iad gun robh Achd nan Croitearan ’na lagh o chionn ochd mìosan deug, agus gun robh e a’ ceadachadh còir-fearainn agus màl iomchuidh do’n tuath? Dé an còrr a bha an tuath ag iarraidh? Nach canadh iad nach robh ann-san ach fear a bha ag iarraidh buaireadh air sgàth a’ bhuairidh agus gun ceartaicheadh an lagh ùr eu-ceart nam bochdan nam biodh a leithid ann?

Ach bha an lagh mar an t-each mall a ruigeas a’ mhuileann mur bris a chnàmhan agus bha MacRath seachd mìle sgìth a’ sireadh min do phàrantan na cloinne acrach. Agus dé mu dheidhinn daoine gun fhearann idir? Dh’fheumadh iadsan rudeigin a dhèanamh a tharruingeadh mothachadh dhaoine agus a ghreimicheadh e. Ge b’e no nach b’e, a thoill gluasad a nis, cha robh dol-air-ais tuilleadh; bha an cranchur cuirte agus is e MacRath a gheibheadh an coire.

An dùil dé cho fada gus an nochdadh an t-Arm agus na Poilis anns a’ cheann-a-deas? Dhrùidh uamhas air smuaintean MhicRath is e a’ beachdachadh air feachd shaighearan gleusda

[TD 25]

[Dealbh]

[TD 26]

le an gunnaichean-peileir an tòir air daoine sìmplidh, gun seòltachd, gun armachd. ’S dòcha gur e saighdearan Gàidhealach a thigeadh. Ged a bha iadsan cho gleusda agus comasach ri neach a bh’ann, cha leigeadh iad peilear nimheil ri an leithidean fhéin? Is dòcha nach robh uibhear de dh’aobhar iomnaidh aige agus a shaoil e, ach có aige bha fios?

* * * *

[TD 27]

Bha an t-Eilean Fada air bhoil bho Rubha Rodhanais gu Rubha Réinis. Ruith an sgeul mar theine troimh arbhar, gun robh muinntir nan Loch le fòirneart agus ainneart a’ sireadh bìdh.

Chuir na Hearaich an eathraichean gu muir agus sheòl aid a steach Loch Shìthphort cho siùbhlach agus a dhèanadh siùil agus ràimh dhaibh. Bha an sùilean a’ lorg cnoc an déidh cnoc, feuch an dearcadh iad air na laoich a bha sud. Bha an urchair agus an éigheachd a’ tighinn thuca air a’ ghaoith. Mu dheireadh, nochd na féidh, fear an sud is an seo, ’nan seasamh gu h-amharusach air bàrr creag, gun fhios dé a b’fheàrr. Ach gach uair, thill iad do na h-ionadan a b’aithne dhaibh, a’ rannsachadh fosglaidhean anns an t-sreath thana dhaoine a bha air an tòir.

Thionndaidh fear de na balaich ann an aon de dh’eathraichean na Hearadh.

“Athair,” ars esan, “leigibh dhom a dhol air tìr agus gu leag mi fiadh!”

Ach chomhairlich athair foighidinn. “Feumaidh sinn fuireach far a bheil sinn. Ma thig feum oirnn, bheir sinn cobhair.”

Cha b’fhada gus am faca iad grunnan dhaoine air cladach beag, is iad a’ sméideadh riutha. Chuir am bàta timchioll, a’ dèanamh air a’ chladhaich gus na ghrùnndaich i air a ghainmhich. Ann am priobadh na sùla, bha na closaichean marbh air bòrd agus bha am bàta air ais air an loch a’ fàgail creachadairean aoibhneach air tìr. Bha iad air an léireadh leis an sgìos an déidh faghaid a shàraicheadh daoine làidir deagh-bhiadhte. ’Se lùths an spioraid a mhàin a bha a’ cumail an cuirp laga gun fannachadh. Ag amharc air an aghaidhean thubhairt fear de na maraichean, “Tha muinntir nan Loch air aid fhéin a chall!” Bha fear eile a chleith gunna orra le trom aithreachas; cha do thuig e aig an ám dé bha air bhonn.

[TD 28]

Cha robh muinntir sgìre nan Loch air iad fhéin a chall idir. Is ann a bha a’ chùis an dòigh eile — bha iad mar dhaoine a ràinig Talamh Chanaan a’ mhaduinn ud.

Bodaich nach do charaich bho thaic an teine fad bhliadhnaichean, bha iad an latha ud ri leum bhruthaichean mar ghillean òga. Bha daoine nach do thog an cinn o chionn fhada ri sadadh am bonaidean tarsuinn air cnuic. Bha na gillean cho toilichte agus nach robh iad a’ sguir a dh’éigheachd. Ag éigheachd facail ùra nach cuala duine riamh. Bha balaich bheaga cho làn agus nach robh cothrom bruidhinn aca.

Bhrist iad aran còmhla ri chéile, dithis is triùir an sud ’s an seo, ’nan suidhe ann an somagan nach fhac corp neach o chionn lìnntinn. Thàinig na boireannaich a mach bho na bailtean, na cléibh air an druim. Thug iad leotha mòine agus min agus buntàta, agus ghabh iad a steach do’n àrainn air an socair. Bha fhios aca gum biodh feum orra nuair a bhiodh obair an latha seo seachad.

Sheas Bean Platt ri sealltainn orra, ri leantainn le a sùilean na manathan làidir foighidneach seo gus an deach iad as a sealladh. Cha tubhairt a’ Bhean-Uasal Shasunnach dùrd, ach chrath i a ceann agus bha farmad am measg na feirge aice nuair a thionndaidh i dhachaidh, suas chun an taigh mhór fhalamh a bha làn bìdh. Thug MacGhillEathain sùil oirre agus chum e a bheul dùinte.

Ruith na féidh, ràinig iad sìos am muir, agus thill iad air ais. Chaidh iad air falach, bha iad air chrith, a’ glaodhaich ri chéile. Thuit iad gu làr agus sheas laoigh bheaga còmhla ri màthraichean leòinte. Cha do thuig iadsan carson a chaidh sgian air an amhaich.

Leag MacFhionghuin a ghunna fhéin le aithreachas air son cho brais is a las e peilear anns an tòiseachadh. Cha chaitheadh e aon pheilear eile gun bhuannachd. Cha robh air fhàgail anns a’ ghunna-pheileir ach trì urchraichean a mhàin. Cha robh dad

[TD 29]

[Dealbh]

[TD 30]

aige ri shealltainn air son obair-lath, no air son a’ ghealltanas a thug e do’n mhaighistir-sgoile. Nach bu ghòrach e nuair a las e peilearan gu aire a tharruing thuige fhéin!

Ach, thog inntinn, cha robh an latha ach òg agus gheibheadh e fhathast cabar-féidh eireachdail do MhacRath. Nach ann aige a bha an gunna a b’fheàrr? Agus nach bu chòir do’n ghunna a b’fheàrr leagail an damh a b’fheàrr?

Ged nach robh muinntir na creich ri toirt móran feart air, bha MacFhionghuin fhathast ’ga fhaicinn fhéin mar cheannard. Nach robh esan os cionn muinntir Bhailailein? Có a b’àirde inbhe anns a’ bhaile sin, ach a mhàin MacRath fhéin, agus cha robh esan a muigh idir.

Bha foghlum aig Dòmhnall agus bhiodh e teagaisg clann an fheadhainn a bha còmhla ris, rud nach b’urrainn do dhuine acasan a dhèanamh. Gun teagamh, bha móran dhaoine a muigh bho na bailtean eile timchioll, feadhainn is dòcha aig nach robh fios air cho àrd is a bha esan ann am Bailailein. Agus có bha tuigsinn, am measg nan creachadairean, gur e ’na chanadh an saoghal a muigh a bha cunntadh? Bha Dòmhnall MacFhionghuin, agus cha robh duine eile!

Dh’éirich a nàdur nuair a smaoinich e air cho beag feart is a thug iad air aig a’ choinneamh mu dheireadh anns an taigh-sgoile. Có sheas a mach air toiseach chàich?

“Sheas mise mach, air a’ cheud duine á baile mór Bhailailein!”

Chrath e an gunna, ged a bha e fàs trom a nis, agus rinn e cabhag air adhart. Gheibh mise cabar-féidh dhuit, a MhicRath, seach nach b’urrainn dhuit fhéin tighinn a dh’iarraidh fear!

Cha robh meud nam beathaichean a’ cur dragh sam bith air na fir eile. Mar-tha, bha Murchadh Dòmhnallach a’ deanamh a shlighe sìos chun an àite a chuir iad rompa anns a’ mhaduinn. Bha closach buic aige air a ghuailnean agus roillean mu bheul

[TD 31]

nuair a smaoineachadh e gu robh e da-rìribh gu blasad air féisd.

“An dùil an dèan Mòrag maragan cho math le caolan féidh agus a dhèanadh i le duis caorach?” Bha e bruidhinn leis fhéin. “Ach dé ni i as aonais min?” Stad e mionaid agus thrusaich e am beathach a bha mu amhaich.

“Cha robh mult a riamh agam a leithid seo!”

Shaoil leis an uairsin cho gòrach agus a bha an smuain mu dheidhinn maragan agus min.

“Is e th’ann am maragan ach biadh do dhaoine bochda!”

Bha a neart gus a thréigsinn. Leig e sìos closach an fhéidh gus an gabhadh e anail bheag agus sheall e mun cuairt.

Bha na cnuic eadar e agus a’ Loch Aluinn ag èaladh le cumaidhean beaga crùbach, mar bheathaichean nach fhaca duine riamh.

Mar a b’fhaisg a bha iad ri tighinn is ann bu mhotha bha iad ri fàs. Féidh, agus dà chas air gach aon aca? Cha b’e.

Balaich nan Loch, le eallach air gach druim.

Dh’fhairich Murchadh e fhéin ri fàs làidir a rithist agus e ’gam faicinn.

“Ged nach do dh’ith mise pìos feòil bho dh’fhàg mi Ceann-Phàdruig, bithidh mi aig a’ champ ro dhuine agaibh!

* * * *

[TD 32]

Thainig Iain MacCoinnich, a bha ’na cheannaiche ann an Steòrnabhagh, do Bhailailein còmhla ri Iain MacPhearsain. B’aithne do MacCoinnich an dùthaich agus thug e an sgrìobhadair chun an taigh-òsda bheag a bha ris an rathad. Thug an t-òsdair iad gu MacRath a bha ’gam feitheamh anns an taigh-sgoile.

“Tha mi glé thoilichte gun ràinig sibh roimh ’n lagh agus na saighdearan,” ars esan. “Tha mise air son gun téid naigheachd na creiche seo gu gach ceàrnaidh. Mur faigh na teaghlaichean seo cobhair, chan fhaic feadhainn aca an t-Earrach.”

Bha MacPhearsain ’na chabhaig.

“Bheir thusa mach sinn do’n àrainn, gus am faic sinn le ar sùilean fhéin dé tha tachairt?”

Fhreagair MacRath air a shocair. “Cuimhnich thusa gur fear-naidheachd mise cuideachd!”

Bha fhios aig MacPhearsain air seo o chionn fhada. Is iomadh pìos math sgrìobhaidh mu chor nan croitearan a fhuair e bho MacRath. Agus bha MacPhearsain cuideachd air taobh nan croitearan, mar a bha am pàipear aige. Bha beachd math aige, an déidh sin, gur e seo aon naidheachd nach biodh MacRath ag iarraidh ainm fhéin a chur rithe fhathast. Thigeadh i na b’fheàrr bho pheann chuideigin eile.

“Nise, éisdibh ruimsa,” ars MacRath riutha. “Feumaidh sibh sealltainn dhòmhsa a h-uile facal a sgrìobhas sibh, mus cuir sibh air falbh e. Tha beatha dhaoine an crochadh ris a’ chùis seo! An geall sibh seo dhomh?”

“Geallaidh,” ars na sgrìobhadairean.

“Bho’n tha sinne an seo roimh chàch,” thubhairt Mac-

[TD 33]

[Blank]

[TD 34]

Phearsain, “cuiridh sinn air falbh an sgeul chun na h-uile pàipear-naidheachd. Ach an toiseach, tha sinn air son a dhol do champ an luchd-creiche agus bu toigh leinn fear-treòir bhuatsa.”

“Gu dearbha, bheir mise sin dhuibh,” fhreagair MacRath. “B’fheàrr leam gun b’urrainn dhomh fhéin a dhol còmhla ribh, ach bithidh mi dol ann air an fheasgar an diugh.”

Ach cha deach na sgrìobhadairean do’n champ ré an fheasgar. Bha iomnaidh orra mas tigeadh feadhainn bho phàipearan eile agus gun cuireadh iad naidheachdan fo sgaoil rompa fhéin.

Thill iad chun an taigh-òsda agus sgrìobh iad telegraman gu na pàipearan aca fhéin agus gu na h-oifisean a bhiodh a’ craobh-sgaoileadh naidheachdan. Nuair a bha iad sin air an liùbhraigheadh gu sàbhailte ann an Oifis a’ Phuist, bha iad ullamh air son falbh do’n àrainn.

Bha MacRath feargach nuair a chuala e mar a chaidh nithean.

“Dé thubhairt sibh ris na pàipearan-naidheachd?” dh’fheòraich e. “Carson nach tàinig sibh chun an taigh agamsa a sgrìobhadh bhur n-iomraidhean?”

“Bha iomadach aobhar agam,” arsa MacPhearsain, “a bhac mi bho dhol do’n taigh-sgoile. Feumaidh tu leigeil dhomh m’obair fhéin a dhèanamh mar as fheàrr is urrainn dhomh.”

Ach cha robh MacRath riaraichte. Bu duilich leis nach fhaca e an t-iomradh a chuir MacPhearsain air falbh. Bha eagal air nam faigheadh an saoghal droch dhealbh air a’ chùis bho thùs, gu sealladh iad gu mì-chaoibhneil air strì nan croitearan. Cha b’e idir furtachd, ach masladh, a gheibheadh iad an uairsin. Cunnartach agus meanbh mar a bha an staid anns an robh iad, bha fhéin-fhiosrachadh ag ìnnse dha gur e esan a thug chun na

[TD 35]

h-ìre seo iad. Có aige bha fios nach cailleadh daoine am beath mus déidheadh crìoch air a’ chòmhraig?

“Tha mi an dòchas nach tubhairt thu smid a dhèanadh cron air na fir a tha seo?”

Thubhairt MacPhearsain ris nach robh aobhair aige a bhi iomaganach, agus an sin chaidh iad gu bùth a’ cheannaiche, Ruairidh MacCoinnich.

“Tha a h-uile càil rianail, a Ruairidh. Na biodh dragh sam bhith ’nad inntinn. Bheir sinn iad do’n champ an nochd.”

* * * *

[TD 36]

Thall an Steòrnabhagh, bha an Siorram a’ lorg long a bheireadh e gu Loch Sìthphort. Bha e de’n bheachd gur e long a bu shàbhailte dhaibh na ròidean sgìre nan Loch.

Cha robh an Siorram Frisealach air a bhi anns na h-eileanan fada, ach bha e air ainm a dhèanamh dha fhéin mar dhuine bàigheil, ceart; fear aig an robh Gàidhlig agus a bha tuigseach mu chùisean nan croitearan.

Cha b’ann mar seo a bha am fear a bh’ann roimhe, b’e sin an Siorram Dubh. Bha esan air droch chliù fhaotainn bho mhuinntir nan eilean — cha mhór cho dona is a bh’aig an t-Siorram Ivory thall anns an Eilean Sgiathanach.

Thug an Siorram Dubh aig aon àm trì uairean-a-thìde ri trod ri naonear á Bhaltos a chaidh an sàs ann am Maor-lagha a thàinig a null air son an cur a mach as na taighean. Cha robh tuigse no faireachdainn aige ri na croitearan:

<eng>“I’ll cut out the cancer in the Lews with a sharp knife! I will smite down lawlessness with a hand made of iron! Lewis crofters are rebels with arms in their hands! They are robbing the landlords!”<gai>

Cha robh muinntir Leódhais ’nan tàmh idir, roimh ’n chreach a rinneadh air na féidh. Co-dhiùbh, cha robh sgeul air an t-Siorram Dubh a nis agus bu mhath sin. Ach bha rud aig am Frisealach ri dhèanamh agus is math bha fhios aige air a sin. Bheachdaich e air rudan a thachair anns an eilean roimhe seo agus mar a chaidh na gnothaichean sin a làimhseachadh.

Chaidh cairt ghrànda a chur gu’n Bhaintighearna Mathanach aig àm na Brìde agus chuir ise — no cuideigin — an àirde i ann an Oifis a’ Phuist ann an Steòrnabhagh air son nàire a chur air na croitearan. Cha robh càil a chinnt aig an t-Siorram nach e cuideigin a bha ag obair aig a’ Chaisteal a chuir thuice a’ chairt ud.

Chaidh fios uair eile gu pàipear-naidheachd ann an Glaschu gun deach teine a chur ri taigh-tac faisg air a’ bhaile. Cha robh

[TD 37]

facal fìor anns an telegram. Bha fhios aig feadhainn có chuir air falbh na breugan seo, ach thubhairt am Frisealach riutha nach robh math dhaibh feuchainn ris an duine sin a thoirt gu cùirt. Bha e ro làidir anns an àite.

“Ach tha chùis an turus seo air a dhol gu math fada,” ars an Siorram Frisealach ris fhéin. “Tha mi an dòchas gum fàg muinntir Dhun-Eidin gnothaichean ’na mo làmhan fhéin.”

Ach chan ann mar seo a bhiodh. Air an fheasgar sin fhéin, thàinig fios chun an t-Siorraim gun robh an riaghaltas aon uair eile ri dol a cheannsachadh nan croitearan. Dh’fhàs am Frisealach lag agus leig e osann nuair a leugh e an telegram á Dun-Eideann:

<eng>IMMEDIATE. ROYAL SCOTS ORDERED FROM GLASGOW TO STORNOWAY. POLICE DETACHMENT TONIGHT FROM ROSS-SHIRE. ROYAL NAVY PORTSMOUTH ALERTED.<gai>

“Feumaidh mi dhol a null anns a’ bhad.”

Chuir e fios air an Supertendent Gordonach agus air am Procudar-lagha Ros agus lorg e am pàipear air an robh Achd na Aimhreite sgrìobhte anns a’ Bheurla agus anns a’ Ghàidhlig.

* * * *

[TD 38]

Ré an latha, fhad’s a bha na gillean a’ ruith troimh’n fhrìth air lorg nam fiadh, bha an fheadhainn a thàinig gu ìre latha agus na balaich òga ag obair gu dripeil a’ togail àite a bhiodh tioram, seasgair air son na h-oidhche. Shuidhich iad an togalach faisg air làrach a’ bhlàir-chinnidh mu dheireadh a ghabh àite air talamh Leódhais. Bha seo air cladach an iar-thuath Loch Shìthphort.

Dà cheud bliadhna roimh ’n àm seo bha laoich ann an Leódhas nach robh air laighe mar thràillean for smachd na h-ainneart. Agus a nise, aon uair eile bha fir a’ togail fianuis nach robh spiorad shaor an duine cho brùite is a shaoileadh neach a bheachdaicheadh air eachdraidh na linn dhuirch a dh’fhalbh. Is cinnteach gun robh an t-aobhar acasan a cheart cho math ris an fhear a chuir na Leòdaich agus Clann MhicAmhlaidh an amhaichean a chéile air na raointean uaine seo!

Thug iad leotha na ceanglaichean bho thaigh-faire fear-coimhid, agus leotha sin rinn iad bunnait air son pàilliun a bha ceud slat a dh’fhad. Chòmhdaich iad an togalach le siùil chanabhais a thug iad bho na h-eathraichean a thàinig á bailtean beaga na Pàirce, á Grabhair, á Marbhaig, á Lacasaidh — á àitichean anns an robh na daoine aig an taigh air muir no air tìr.

Bha na lasraichean bho theintean móra a’ leum agus a’ mire air beulaibh a’ phàilliuin mus robh e crìochnaichte. Os cionn ceithir de na teintean bha praisean móra dubha, biasdan de phraisean-datha; os cionn an teine eile bha buata de bhior-feòla a’ ròsdadh damh. Thàinig tomhais de mhòine nan teintean an cois nan daoine anns na bàtaichean. Thàinig a’ mhór-chuid ann an cléibh air dhromannan nigheanagan agus bhoireannaich. Cha chuireadh lòd-cléibhe uallach orra, coma co dhiùbh an e mòine, no iasg, no clachan-togalaich a bhiodh ann.

Cha do rinn Murchadh Dòmhnallach dad ach gun d’rinn e an camp dheth air thoiseach air càch. Leig e as osann taingealachd nuair a shleamhnaich an t-eallach dheth air beulaibh a’

[TD 39]

[Dealbh]

[TD 40]

phàilliun. Bha a ghàirdein agus a ghuailnean rag leis an sgìos agus bha na féithean-lùthaidh ’na chasan a’ buiceil mar a thogradh iad. Leig e chuideam air sòrnan-cloiche. Ma bha esan mar seo, ciamar a bha an fheadhainn a leag beathaichean fada na bu mhotha? Cha robh fhios aige an ann gu gul no gàire thionndaidheadh e nuair a thòisich Iain Mathanach agus Calum MacCoinnich a’ tarruing as. An cualas duine riamh cho gòrach, ars iadsan, agus gun slaodadh e beathach le a mhaodal ’na bhroinn gus am faiceadh e an seasadh a neart ris?

Co-dhiùbh, cha b’fhada gus an robh fàileadh cùbhraidh feòil ròiste a’ lìonadh an cuinnleanan agus ’gan cur air chaoch leis an acras. Cha robh móran bladh ann am min thioram gu cìosnachadh an acrais, a bha a nis ’na phian ’nan cuim. Bha am miann cho dian agus gur gann a dh’fhuiricheadh iad ris an fheòil a bhi bruith.

’Na aonar air sòrnan eile, bha seann bhodach urramach ’na shuidhe. Cha do ghabh e gnothaich ris an fhaghaid no ri dad eile a rinn na fir. Bha Bìobull mór as an eaglais fosgailte air a ghlùinean. Bha e a’ leughadh air a shocair, gun stad gun fhiaradh, mar a thug Maois clann Israeil as an Eiphit gu slighe an fhàsaich. An dràsda ’s a rithist thigeadh facal oilbheumach bho aon de na croitearan air bhoil leis an ùpraid. Thogadh am bodach a shùil agus bhiodh an guth sàmhach le nàire.

Bha iad uile toilichte gu robh Iain Mór cuide riutha. Bha eagal urramhach aca roimhe, gach duine ag aideachadh gum b’e seo fear a bha ’na fhianuis air Ughdarras a bha os cionn shaighdearan, agus phoilis agus Shiorraim.

Am feasgar ud, sheòl eathar beag thar caolas de Loch Sìthphort agus ràinig i tìr shìos fo’n champ. Leum triùir fhir aisde agus dhìrich iad an sliabh gus an tàinig iad chun an àite anns an robh an drip, mu choinneamh a’ phailliuin chanabhais.

Cha robh solus air an t-sliabh ach lasair an teine. Bha daoine a’ tighinn agus a’ dol bho sholus gu dorchadas. ’Se sealladh neònach, taibhseach a bh’ann.

[TD 41]

“S ann a tha seo a’ toirt ’nam chuimhne an sealladh a chunnaic am bàrd Dante air stairseach Ifrinn,” arsa Dòmhnall MacRath.

Cha robh fhios aig na sgrìobhadairean de theireadh iad, is iad ’nan seasamh an sgàile na h-oidhche, air oir na soilleireachd stiallach. ’Se suidheachadh mi-nàdurrach a bha seo. Sheall iad air an cùlaibh, far an robh an ceannaichte fhathast ’na sheasamh air an tràigh.

Cha robh iadsan a’ briseadh an lagha air talamh neo-cheadaichte a chionn agus gur e fir-naidheachd a bh’annta. ’Se sin a bha an Dòmhnall MacRath cuideachd aig an ám seo. Ghluais iad a steach do’n chearcall soluis timchioll air na teintean gus an cluinneadh iad an t-iomradh bho bheòil an fheadhainn a bha thall ’s a chunnaic.

Nuair a dh’fhidir na creachadairean gur e MacRath a bh’aca, dh’éirich buaidh-chaithream a chuir na ceanglaichean air chrith. Bha gach duine ag iarraidh cluinntinn dé bh’aige ri radh riutha a nis.

Chuir e an inntinn aig fois, nach leigeadh iad a leas eagal a bhi orra gun do bhris iad lagh ach lagh shealgaireach agus nach robh na peanasan an sin ach aotrom. Shaoileadh duine eile gun robh iad air laghan na rìoghachd a chur bun-os-cionn nuair a chitheadh e na feachdan a bha gluasad ’nan aghaidh aig an dearbh ám seo.

Bha na fir-naidheachd gu mì-fhoighidneach agus gu mì-chomhfhurtail ri gualainn MhicRath, ag éisdeachd ris an tuil fhacail anns a’ chànain choimhich, ach cha robh iad a’ dèanamh sgot no ciall de smid dheth. Cha b’urrainn do MhacPhearsain bhi solta na b’fhaide. Chuir e a làmh air muinichill MhicRath.

<eng>“Won’t you please interpret for us. What are the men saying ?”<gai> dh’fhoighnich e.

[TD 42]

<eng>“You can see for yourself,”<gai> fhreagair esan agus e a’ sealltainn dha an drip, a’ bhoil agus an toil-inntinn a bha ruith troimh ’n obair.

“Tha am biadh deiseil!”

B’fhada bho nach cuala iad gairm cho taitneach. Cha b’e ruith ach leum. Bha na daoine deiseil o chionn cian nan cian. Ann an solus nan teintean, lìon na mnathan òga bólaichean làn de bhrot agus feòil bhlasda, ach dh’fheumadh Iain Mór am biadh a bheannachadh. Sheas gach neach gun smid, na fir le am bonaidean ’nan làmhan, an cinn crom. Cha robh fuaim anns an àite ach luaisgean a’ bhùirn air uachdar an locha.

“A, Chruithfear ghràsmhor, tha sinn a’ toirt buidheachas dhuit air son am pailteas saoibhir a chuir thu mu choinneamh do shluaigh an aimsir am feum. Tha sinn a’ guidhe do bheannachd air a’ chòmhstrì a rinn sinn ’nad Ainm fhéin, nan aghaidh-san a ruaigeadh do shluagh bho’n fhearann a dheònaich thu dhaibh …”

Bha guth an t-seann duine ag éirigh gu làidir, aig amannan mar gu ruigeadh e Nèamh fhéin, agus a’ tuiteam a rithist gus an gann a chluinneadh neach dùrd. Dh’aom na facail mu chluasan MhicRath mar shuailichean air a’ chladach, a’ dlùthachadh agus a’ teicheadh le fonn nam briathran.

Chaidh an ùrnuigh air adhart, agus Iain Mór a’ sgaoileadh a làmhan os a chionn, Bìobull dubh anns a’ làimh cheart agus bonaid dubh anns a’ làimh chlì.

“Gun tugadh Tu dhuinn neart agus gràs, a Thighearna, aig an ám tha sinn ann, gus an tog sinn Taigh dhuit fhéin air an làrach bheannaichte tha seo, mar chuimhneachan do dhaoine uile, gum bheil Thusa air thoiseach air a h-uile neach …”

Am balach beag ri thaobh, chrìochnaich fhoighidinn mun do chrìochnaich an t-altachadh agus thom e mheuran do’n bhóla air lorg criomag feòla a chumadh a chridhe ris, ach loisg

[TD 43]

e liopan is shil na deòir. Mu dheireadh thall thuirt Iain Mór, “Amen agus Amen.”

“Bha e cumhachdach a nochd!” arsa fear ri nàbaidh, agus am beòil làn mus robh iad air càil ach an tòinean a bhualadh air an talamh.

“Ai, ach fuirich thusa gus an cluinn thu cho cumhachdach agus a bhios òrain Dhonnchaidh Bhàin — òrain na seilge — mus teirig an oidhche.”

Dh’fhan Dòmhnall MacFhionghuin air thaobh gus an d’fhuair e cothrom air MacRath ’na aonar. Bha na fir-naidheachd trang le peann is pàipear agus bha am maighstir-sgoile air carraig, cho stòlda, agus ged a bhiodh iad de’n aon stuth, agus e a’ coimhead fad as. Bha trioblaid air aire ach thionndaidh e le gàire nuair a thàinig a charaid dlùth.

“Rinn sibh feum an diugh,” thubhairt MacRath. “Bithidh cuimhne aig daoine air a seo nuair nach bi sinne ann.”

Bha MacFhionghuin toilichte seo a chluinntinn ach bha e ’na chabhaig ìnnse do’n mhaighistir-sgoile mu dheidhinn an rud a rinn e fhéin.

“Fhuair mi rud a dh’iarr thu!”

Cha robh cuimhne aig MacRath dé dh’iarr e air. Sheall MacFhionghuin ris.

“Fhuair mi cabar-féidh dhuit!”

“Fhuair thu cabar-féidh dhòmhsa?”

“Nach e sin a dh’òrdaich thu ormsa!”

Dh’fhairich MacFhionghuin e fhéin ri fàs feargach, ach cha do leig e seo air. Bha e air a ghonadh nach do chòrd an gnìomh a rinn e ri MacRath cho mór ’s a bha bùil aige.

“Ceann le dusan bior!” thubhairt MacFhionghuin.

[TD 44]

[Dealbh]

[TD 45]

[Dealbh]

[TD 46]

Cha tubhairt e an còr, ach smaoinich e air MacRath ’na shuidhe ri tac an teine anns an taigh mhór aige, agus muinntir nan Loch ri falbh a’ mhonaidh, sgìth agus acrach.

Sheall MacRath ris agus rinn e gàire eile.

“Rinn thu math da-rìribh, a Dhòmhnaill! Tha mi cinnteach nach d’fhuair duine eile fear cho math!”

Chòrd seo na b’fheàrr ri Dòmhnall.

“’S e ’n fhìrinn tha sin,” ars esan.

“Ceud taing gu dearbh, a bhalaich. Cuiridh mi air clàr e an ath uair a théid mi Dhun-Eideann.”

“Bheir Màiri bheag e chun an taigh-sgoile. Bheir mi fhéin do’n bhaile e màireach.”

“Nach bi e ro throm dhi? Chan eil Màiri do phiuthar ach lag.”

“Cha bhi na bloigh! Tha cliabh math anns an t-sabhal againn.”

Smaoinich MacFhionghuin air a mhàthair a bhàsaich ’na h-òige agus thàinig air tionndadh air falbh bho’n mhaighstir-sgoile. Cha robh e air son gum faiceadh am fear sin deòir ann an sùilean an duine a mharbh am fiadh a bu mhotha.

Air maduinn Di-ceudain bha na neòil glé mhì-ghealltanach. Chuir fear á Marbhaig a shròin dha’n ghaoith mus robh an latha ach air briseadh agus dh’éigh e, “Dèanaibh cabhaig, a bhalachaibh, tha an t-uisge gu bhi againn!”

Dh’ith iad sitheann fhuar agus nigh iad an aghaidhean ann an allt gu bhi deiseil air son sealg an fhéidh fhad’s a dhèanadh an latha dhaibh. Thàinig feadhainn as ùr bho na bailtean, a’ chuid mhór ’nam measg daoine gun chroit, gun fhearann.

* * * *

[TD 47]

Bha naidheachd na creiche anns na pàipearan-laitheil air feadh na rìoghachd maduinn Di-ceudain, agus leugh iomadach Gàidheal mu dheidhinn an ùpraid a rinn muinntir nan Loch.

Thachair dìreach mar a bha MacRath ag iarraidh. Thàinig telegram thuige an latha sin fhéin, ag ìnnse dha mar a bha muinntir Tìr-Mór ri gabhail taobh nan croitearan. Bhuail balaich nan Loch an t-iarunn nuair bu teotha e.

Chan e gun robh iad a’ tuigsinn gu dé thòisich iad. Bhatar ri fàgail sin aig MacRath agus MacCoinnich, am maighstir-sgoile agus an ceannaiche, na daoine a bha ’gan stiùireadh. Air son na croitearan a bha muigh an latha ud, cha robh iadsan ri faicinn na b’fhaide na baraille feòil shaillte mu choinneamh a’ gheamhraidh.

Thàinig fiosan eile gu MacRath cuideachd. Naidheachdan nach do chòrd ris agus a chuir eagal air.

Bha e nàdurrach gun tigeadh poilis a null a Siorrachd Rois. Agus bha dùil aige ris an t-Arm cuideachd, ged nach do chòrd e ris nuair a chuala e gur e na h-Albannaich Rìoghail a bha a’ tighinn. Bha e eòlach gu leòir air muinntir a’ cheann-a-deas, agus bha fhios aige nach robh tòrr aig móran aca mu dheidhinn nan Gàidheil.

’Se chuir an dragh bu mhotha air, gu ta, nuair a leugh e gun robh long-chogaidh a’ Néibhi, agus cóig cheud seòladair air bòrd innte, ri seòladh suas a cean-a-deas Shasuinn …

Bha beachd math aig MacRath ciamar a chitheadh na pàipearan Tóraidh a’ chùis. B’iomadh latha a sheas e air bucas, air-neo air àrd-ùrlar agus e toirt na breugan aca as a chéile.

B’e seo an dara latha, agus bhathar ri goil pìosan feòil ùr anns a h-uile taigh anns a’ bhaile. Chan fhacas a riamh na daoine cho toilichte. Bha Iain Mór, an t-eildear, ri falbh a’ bhaile agus a’ cumail coinneamh-ùrnuigh anns gach àite far am faigheadh e dithis no triùir a stigh. Seann dhaoine agus boireannaich, mar bu tric.

[TD 48]

“Gun teagamh,” ars MacRath ris fhéin, “Canadh gach duine a thoil, ach mur a biodh gu bheil an Eaglais Shaor an aghaidh an riaghaltais, cha ghabhadh seo tachairt.”

Thubhairt e ris fhéin gu feumadh e tòiseachadh ri dol do’n eaglais a rithist.

Thàinig fios thuige a dhol sìos do’n phost-oifis. Bha telegram an sin a chuir caraid a Glaschu dhachaidh. Thug fear a’ phost-oifis sùil gheàrr air MacRath nuair a thug e dha e.

“Chosg sin airgiod math a chur air falbh,” ars esan.

Cha tubhairt MacRath facal. Leugh e rud a bha an <eng>Glasgow Herald<gai> ag radh mu dheidhinn na daoine aige:

<eng>With that mixture of sanctity and self-complacency that seems to characterise the Celtic race, after a hearty supper of stolen venison, an elder of the Free Church prayed for a blessing on one and all engaged in the work of barbarity and robbery which they blasphemously call a holy crusade.

And now these poachers declare their desire to turn the dog kennels into churches and the deer forests into crofts of cultivated land.

When plans of campaign are openly advocated by statesmen and others for Ireland, how can we be surprised if the gospel gains ready belief and hearty acceptance among the half-educated and hot-blooded peasantry of the Highlands? What is good for a Celtic Irishman must also be good for a Celtic Scotchman.

No plans were made to stop them. Once again, someone has blundered!<gai>

Rinn MacRath gàire bheag nuair a chunnaic e facail Tennyson aig crìoch na h-aithris. Nam biodh each is sleagh aig Dòmhnall MacFhionghuin, nach e dhèanadh <eng>“Charge of the Light Brigade”<gai> air taigh Bean Platt!

[TD 49]

Cha do sheas a thoileachas fada. Leugh e rithist an aithris ghrànda, bho’n phàipear-naidheachd bu mhotha an Alba. Dh’éirich a nàdur gu mór agus rinn e mionnan ri fear a’ phost-oifis:

“Carson nach eil thu muigh còmhla riutha? Dé tha ’gad fhàgail an seo, a chealgaire?” arsa MacRath ris.

Chaidh fear a’ phost-oifis gu a fhreagairt ach cha tubhairt e facal. Bha MacRath cho fiadhaich agus gun do chuir e eagal bruidhinn air.

* * * *

[TD 50]

Gheàrr Dòmhnall an ceann mór bho’n fhiadh a mharbh e a’ cheud latha. Ged a chaidh dà cheud beathach a leagail, agus ged a chaidh gu leòir eile a leòn nach dh’fhuair iad, bha esan cinnteach gur e rìgh nam fiadh a thug esan gu talamh.

“Carson tha thu toirt leat sin? Nach fheàrr dhuit ceathramh a thoirt dhachaidh agus sin fhàgail as do dhéidh?”

Bha fear de mhuinntir Chromór ri thaobh agus cliabh air a dhruim làn pìosan math feòil, le craiceann timchioll orra.

“Thug m’athair dhachaidh feòil,” thubhairt MacFhionghuin, agus e tionndadh air falbh. Cha robh e air son ìnnse do dhuine gur ann do MhacRath bha an cabar-féidh.

Thug am fear eile sùil air agus ghabh e air falbh. Bha grunn de mhuinntir Bhailailean ri dèanamh deiseil air son a dhol dhachaidh le eallaich feòla chun nan teaghlaichean. Ma chuir duine aca umhail air na bha Dòmhnall ri toirt leis, cha tubhairt iad facal. Bha iad eòlach gu leòir air MacFhionghuin a bhi dèanamh rudan neònach. Neònach ’nar sùilean-se, co-dhiùbh, arsa Dòmhnall ris fhéin.

Ri ìnnse na fìrinn, cha robh Dòmhnall MacFhionghuin idir cinnteach carson a bha e dèanamh seo. Bha beagan de bheachd aige nach biodh móran dragh aig MacRath am faigheadh e cabar no nach fhaigheadh.

“Seallaidh mise dha!”

Chuir Dòmhnall an ceann mór craobhach air a ghualainn agus thog e an gunna-peileir anns a’ làmh eile. Cha robh feum anns a’ ghunna tuilleadh. B’ fhada bho loisg e am peilear mu dheireadh.

Bha an camp gu bhi falamh, agus móran dhaoine air falbh dhachaidh a shailleadh an fheòil. Bha an t-uisge ri fàs na bu truime agus cha robh dad a choltas aige an àite ris mar a bha e a’ bhò-raoir.

[TD 51]

[Dealbh]

[TD 52]

Bha Dòmhnall toilichte cùl a chur ris a’ champ agus shaoil e gur ann mar seo a bha a’ chuid mhór de na creachadairean. Cha robh móran aig duine ri radh.

Rinn iad air Eisginn, agus feasgar Di-ardaoin, chruinnich dà fhichead duine an sin, an tòir air fasgadh bho na siantan.

Bha na féidh a nise sgapte no air falach, bha na fir fliuch, sgìth agus a’ fàs iomaganach mu thimchioll na bha air an coinneamh.

Is e aon bheathach a chaidh a mharbhadh ’nam measg an latha ud fhéin. Bha Dòmhnall MacMhaoilein, a leag e, a nis a’ sràidimeachd leis a’ chraiceann fhuilteach mu ghuailnean mar chleòca.

Thill iad gu h-airsnealach, slaodach, a mach as an àrainn, a’ triall gu Bailailean.

Gun fàth, gun dùil ris, thàinig buidheann an coinneamh buidheann air gualainn cnuic. Stad iad le ionghnadh is uamhas a’ coimhead ri chéile.

Is e Dòmhnall MacFhionghuin a ghluais an toiseach. Shad e an cabar-féidh gu talamh, agus chuir e an gunna ri ghualainn.

“Stop or I’ll shoot!” dh’éigh e, àird a chinn. Cha robh cuimhne aige idir gun robh an gunna falamh.

Stad an fheadhainn eile, stad Dòmhnall agus a bhuidheann mar an ceudna. B’ann an uairsin a dh’aithnich e coigreach na h-oidhche eile. Am fear àrd a bha ’na sheasamh mu choinneamh ann an éideadh Ceannard nam Poilis, an dearbh fhear a chuir esan a mach as a’ choinneamh anns an sgoil!

Leag Dòmhnall an gunna an làthair an fhir a bha coiseachd suas thuca ’na aonar, fear le ad chruaidh air a cheann agus fìor ghruaim air aghaidh. Thog e a làmh le ùghdarras agus thug e pàipear a pòcaid air taobh-a-stigh na seacaid aige. Bha na daoine sin air cùlaibh Dhòmhnaill ’nan stad, a’ sealltainn ris an fhear seo le eadar-mheasgachadh de dh’urram agus de dh’eagal.

[TD 53]

“’Se an Siorram fhéin a th’ann!” arsa fear aca air a shocair.

Chum an Siorram a shùil air a’ phàipear a bha ’na làimh agus thòisich e a’ leughadh. Cha robh e dad ach air tòiseachadh nuair a ghluais Ceannard nam Poilis gu clis suas gu MacFhionghuin ag radh, “Give me that gun!”

Thog am fear-teagaisg an gunna agus chum e e dìreach ri broilleach a’ Phoilis.

“Not another step!” mhaoidh e.

Thug Dòmhnall ceum air ais am measg chàich, ach cha do leag e an gunna aon bhìdeag.

Sheas am buidheann bheag luchd-lagha far an robh iad, gun ghluasad. Cha robh fios aig Dòmhhall dé b’fheàrr dha a dhèanamh. Càite an robh na seisear eile a bha e a’ dùileachadh a bhi ri thaobh le an gunnaichean ri an guailnean?

Bha iad ’nan seasamh gu liugach air a chùlaibh fo smachd sùil an Frisealaich. Bha an gunnaichean air an talamh. Dé dhèanadh esan ’na aonar? Mhaillich e. Bha guth an Supearintendent cho cruaidh ris a’ chloich air toll a chluais.

“You’ve gone too far this time, my lad!”

Thiondaidh MacFhionghuin air a shàil, agus a’ sàthadh agus a’ sadadh, chaidh e troimh mheasg an t-sluaigh le ghunna ’na dhòrn, air ais do’n àrainn.

Ghluais an Superintendent ’na dhéidh, ach bhac an Siorram e le a làimh air a ghàirdean.

Nuair a ràinig Dòmhnall an taigh-sgoile bha e gus fannachadh. Bha e nise ’na aonar, gun duine còmhla ris, agus bha eagal air. Cha b’urrainn dha sùilean an Superintendent a chur a a mach as inntinn. Bha fios math aige gun robh an gnìomh a rinn e air a chur air leth a nise bho chàch. Bha e ’na aonar agus bha eagal air. Ach chuidicheadh MacRath e! Bhiodh fhios

[TD 54]

aig a’ mhaighstir-sgoile dé ghabhadh a dhèanamh air son a shàbhaladh bho’n lagh.

Ghnog e gu socair air dorus an taigh-sgoile. Cha tàinig duine. Bha e ri fàs dorch agus cha robh anam ri fhaicinn air sràid. Càite an robh an còrr? Chuimhnich e air maduinn Di-màirt, na daoine ag éigheachd agus am pìobair ri cluich.

Ghnog e an dorus a rithist. Mu dheireadh dh’fhuasgail e. Bha MacRath ’na sheasamh an sin. Bhrùth Dòmhnall e fhéin a steach seachad air. Bha coigreach ’na shuidhe ris an teine agus thug e sùil air MacFhionghuin. Bha crith a’ bhàis air Dòmhnall a nis. Thionndaidh e ri MacRath.

Dh’innis e dha mar a thachair, mar a mhaoidh e air Ceannard nam Poilis leis a’ ghunna. Sheas e na bu dìrich an uairsin. Nach do sheall e nach robh eagal air roimh dhuine? Dh’éisd e ris ’na bha MacRath ag radh ris.

“Theirig air falach gus am bi a h-uile càil seachad. Is e sin mo chomhairle dhuit,” arsa MacRath.

Fad mionaid, cha do dhrùidh na facail air Dòmhnall. Air falach? Càite am b’urrainn dha dhol air falach? Bha fhios aig a h-uile duine có bh’ann. Is cinnteach gun robh MacRath ri dol a dhèanamh rudeigin a chuidicheadh e?

Bha am fear a bha ’na shuidhe ris an teine ri toirt sùil bhochd air Dòmhnall. Gu h-àraid nuair a dh’innis MacRath dha mu na rinn e. Fear bho phàipear-naidheachd a bha air taobh nan croitearan a bh’ann. Carson nach robh esan ag radh rudeigin feumail, an àite bhi sealltainn ris mar gum b’e cù a bh’ann?

“Theirig air falach!” arsa MacRath. Bha e air a nàireachadh gum faca fear a’ phàipear MacFhionghuin mar seo, air chrith leis an eagal. “Siuthad, is fheàrr dhut falbh mus tig iad!”

Bha an teine a’ blàthachadh aodach fhluich Dhòmhnaill. “Tha mi dol dhachaidh,” ars esan.

[TD 55]

Chrath MacRath a cheann ris agus thilg fear a’ phàipeir-naidheachd smugaid do’n teine.

“Gheibh thu do chabar-féidh,” arsa MacFhionghuin agus e a’ gabhail a mach.

Sheas MacRath ri sealltainn as a dhéidh. Thionndaidh e ris an duine eile.

“He has played right into their hands, I’m afraid,” thubhairt e. “He has committed a capital offence.”

Am muigh air a’ mhonadh, sheall an Siorram Frisealach timchioll air nuair a bha h-uile duine sàmhach a rithist agus MacFhionghuin air a dhol a mach a sealladh.

“Tha mi a nis a’ dol a leughadh Achd na h-Aimhreite,” thubhairt e gu sòlaimte.

Thòisich e a’ leughadh bho’n phàipear a bha ’na làimh, a’ togail a shùilean an dràsda agus a rithist a dh’amharc air na croitearan.

Thug aon bhodach dheth a bhonaid, agus lean càch eisimpleir. Sheas iad air a’ mhodh sin air beulaibh an t-Siorraim mar gum biodh dùil aca ri dìoghaltas obann tuiteam air an cinn. Chrìochnaich an Siorram an leughadh agus an sin mhìnich e na briathran gu coibhneil, sìmplidh do na daoine.

“Tha sinn a’ tuigsinn,” fhreagair aon aca air son chàich. “Tha sinn ’nur comain air son a mhìneachadh, agus a nis tillidh sinn dhachaidh.”

Choisich iad gu h-athach, mall chum an taighean. Leig an Siorram osann taingealach as. Bu mhór fhaochadh gun deach an latha cho math leis. Sheall e ris an Superintendent le sùil ghruamach an déidh sin.

* * * *

[TD 56]

Cha do rinneadh oidhirp sam bith air na daoine a thoirt gu lagh gus an tilleadh tomhais rian do’n àite.

Thug an Siorram òrdugh gun déidheadh na h-Albannaich Rìoghal a chur do na bàthaichean aig Tac a’ Sguair agus bha iad an sin ’nan seasamh anns a’ pholl, ri sealltainn tarsuinn a’ ghàraidh air na daoine a thàinig a mach bho’n bhaile a choimhead riutha.

Bha obair an t-Siorraim fhéin, sin agus an droch aimsir, air crìoch a chur air a’ chreach. Ach fhuair na saighdearan òrdugh fuireachd anns an eilean.

Chualas a rithist gun do bhrist long mhór an Néibhi sìos a mach bho’n eilean Arannach agus bha e furasd gàire a dhèanamh agus an cunnart seachad.

Air an ath Dhi-luain, thug an Supertendent Gordonach grunnan phoilis ’na chois agus rinn iad an slighe gu Bailailean an toiseach. Chaidh an lagh a bhriseadh, agus a dh’aindeoin smuaintean a t-Siorraim bha an fheadhainn os a chionn ann an Dun-Eideann ag iarraidh gun déidheadh buill-sampaill a dhèanamh mar eisimpleirean do dhaoine a shaoileadh gum faodadh iad dìmeas a dhèanamh air neart agus cumhachd an lagha.

Ann am Bailailean chaidh iad dìreach gu taigh Dhòmhnaill MhicFhionghuin, le òrdugh ceas-lagha an aghaidh an fhir-teagaisg. Choinnich e iad gun fiamh eagail. Cha do chaith an Superintendent móran uine:

<eng>“You are hereby charged with mobbing, rioting and intimidation in the Deer Forest of Park on Tuesday, November 22nd and Wednesday, November 23rd of this year 1887. You will be escorted to Stornoway Gaol by my men.”

“I don’t need any escort! I’ll go to Stornoway alone and give myself up!”<gai>

Cha do leig am fear-lagha air gun cuala e am freagairt. Sméid e ri dithis de na poilis agus ghabh iad gréim air Mac-

[TD 57]

[Dealbh]

[TD 58]

Fhionghuin, fear air gach gàirdean. Bha Màiri bheag, a phiuthar, a’ gal ri thaobh. Chuir e a làmh gu coibhneil air a ceann, agus le cheann fhéin gu h-àrd chaidh e a mach chun a’ ghige.

Cha robh iad ach gann as an t-sealladh nuair a ruith Màiri ’na dian a dhèanamh an rud a dh’iarr a bràthair oirre. Chaidh i sìos do’n bhàthaich — ceann eile an taigh-tughaidh — agus shlaod i a mach fo’n dùn connlaich an ceann mór cabarach a chuir Dòmhnall air falach. Fhuair i cliabh a màthar, agus mar a b’fheàrr a b’urrainn dhith, chàirich i e gu faiceallach air bàrr baraill-éisg falamh.

Le móran spàirn, agus móran gràin air son an fhuil a bha sileadh as, ghabh i gréim air na h-adhaircean agus leag i an ceann dha’n chliabh. Chuir i a druim ris a’ bharaill agus a ceann troimh ’n uchdach chanabhais mar a chunnaic i na boireannaich a’ dèanamh, agus thug i ceum air adhart. Thàinig a chliabh sìos le sgleog air cnàimh a droma. Dh’fhalbh i an comhair a cinn na bu luaithe na bha dùil aice ach fhuair i a casan; fhuair i a mach cuideachd nach robh an cliabh idir cho trom agus a bha dùil aice.

Shuidhich i e air a cruachainnean mar gun robh i ris a’ chliabh o chionn bhliadhnachan, agus dh’fhalbh i gu slaodach, faiceallach a mach as a’ bhàthaich agus suas an rathad chun an taigh-sgoile. Cha robh poilis ri fhaicinn agus cha do leig duine eile air gum faca e i. Cha robh annas sam bith do mhnathan no do chlann-nighinn le cléibh anns na làithean ud.

Nuair a ràinig i an tigh-sgoile, thàinig Dòmhnall MacRath ’na coinneamh. Bàn, iomaganach, agus mar a bha a ghnùis, rinn e gàire rithe. Thionndaidh i a cùl ris.

“’Se nighean mhath a th’annad, a Mhàiri,” thubhairt e air a shocair.

Cha d’thubhairt ise dùrd. Dh’fhairich i an t-eallach a’ fàgail a’ chléibh. Choisich i air falbh gun smid, a’ casg nan deòir, agus gun fhios aice carson a bha iad a’ sileadh.

[TD 59]

Cha do chaith na poilis an tìde dìomhain. Bha barantas-glacaidh aca air son cóignear: Dòmhnall MacFhionghuin, Murchadh Dòmhnallach, Iain Mathanach, Calum MacCoinnich agus Dòmhnall MacMhaoilein. Cha robh duine sin ach fear a bha gu follaiseach air ceann na creiche, agus cha bu chòir e bhi duilich fianuisean fhaighinn ’nan aghaidh. Ach, b’fheudar do na poilis tilleadh as aonais aon de na fir a bha iad ag iarraidh. Bha esan air falbh chun nan òrduighean an ceàrnaidh eile de’n eilean agus b’éiginn dhaibh tilleadh ’ga iarraid nuair a bha a dhleasdanas dèante.

Bha fios aig na fir-lagha nach robh anns na croitearan ach daoine gun fòghlum, gun mhóran tuigsinn de’n t-suim mhór a bh’aig an lagh do chòirichean uachdarain. Bha freumhan a mhì-shonais a ghluais na croitearan a’ dol fada na bu doimhne na eas-ùmhlachd nan daoine acrach a ghoid féidh Ioseph Platt air son annlan bìdh.

Dh’fheumadh na cinn-cinnidh a bhi air am peanasachadh no cha bhiodh fois anns na h-eileanan. Cha robh teagamh sam bith có bha a’ brosnachadh an t-sluaigh. Cha do chleith Dòmhnall MacRath, am maighstir-sgoile agus Ruaraidh MacCoinnich, an ceannaiche, gu robh iad a’ dèanamh an uile dhìchill aig a h-uile ám gu leasachadh cor nan daoine a bha as aonais min agus biadh.

Thill an Superintendent Gordonach aon uair eile do Bhailailean le barantas-glacaidh air son MhicRath agus MhicChoinnich, a’ cur as an leth “brosnachadh gu tional-buairidh agus fòirneart.” Dh’fheumadh an lagh ceas daingeann ullachadh an aghaidh an dithis sin. Fhad’s a bha na fir-lagha a’ dèanamh seo, leig iad càch dhachaidh an urras gun tilleadh iad nuair a dhéidheadh fios a chur orra. ’Se sin a h-uile duine ach MacFhionghuin. Chaidh coire eile a chur as a leth, agus b’e sin a’ choire chudthromach — “A bhith a’ bagairt beatha duine a thoirt air falbh,” agus, air son sin, chumadh e air leth anns a’ phrìosan an Steòrnabhagh.

* * * *

[TD 60]

[Dealbh]

[TD 61]

[Dealbh]

[TD 62]

Cha robh ceàrnaidh de’n t-saoghal nach cuala sgeulachd na criche, oir cha robh ceàrnaidh anns nach robh Gàidheil a theich bho’n dearbh airc a thug air an luchd-dùthcha éirigh an aghaidh an crannchur cruaidh. Thàinig an t-airgiod agus litrichean co-fhaireachdainn bho gach oisean de’n chruinne chun an taigh-sgoile ann am Bailailean. Nuair a fhuair Ruairidh MacCoinnich airgid Bhreatainn air son na bha sud de dholairean, bha e comasach dha iomadach lod cairt de mhin agus de rudan feumail eile a thoirt gu teaghlaichean feumach ceann-a-deas nan Loch.

Fad na h-ùine seo bha Dòmhnall MacFhionghuin ’na laighe anns a’ phrìosan an Steòrnabhagh. Bha esan na bu bhraise na càch, gu h-àraidh nuair a bhagair e marbhadh nam fear-lagha. Cha b’e a’ cheud uair a choisinn a nàdur cas trioblaid dha, ach cha robh e a riamh ann an gàbhadh cho uamhasach.

Bha facail an t-Superintendent a’ falbh bho bheul gu beul mu theintean-mònach Bhailailein. Is dòch gun deach MacFhionghuin ro fhada an turus seo. Cha robh e fiù’s ’na bhall de Chomunn an Fhearainn, chanadh iad, cha mhotha a bha e ’na iasgair no ’na chroitear! Bha e a’ saoilsinn beagan dheth fhéin, le a bheachdan mórchuiseach; cha b’fhiach càil ach gum biodh e ’na fhear-teagaisg; cha robh an crannchur a chuir Dia air leth dha math gu leòir leis.

Nuair nach biodh an còrr aca ri dhèanamh, bhiodh iad a’ deasbaireachd air Dòmhnall agus air sgeòil a bha ag ìnnse nach robh e idir dona dheth anns a’ phrìosan. Bha càch aig an dachaidhean gus am biodh aca ri dhol do’n Chùirt. Cha robh móran buaireadh-inntinn orra, oir bha iad de’n bheachd nach do rinn iad ach na chaidh a chur rompa.

Aon latha, stad fear air a shlighe troimh Bhailailean air son sàsachadh acrais le criomag bonnaich còmhdaichte le gruth. Fhad’s a bha e glanadh a bheòil le deoch leanna, thurchair do’n

[TD 63]

chòmhradh tionndadh gu Dòmhnall MacFhionghuin mar a b’àbhaist.

“’Sann a chuala mise,” ars esan, “gun robh e aig a thea còmhla ris a’ chaillich Mhathanaich fhéin.”

“Bheil thu ag radh?” arsa fear an taigh-òsda.

“Mus breug bhuam e, bu bhreug thugam e,” ars am fear-turuis. “Ach chunnacas e a’ dol tarsuinn a’ bhàgh an raoir ann am bàta beag agus a’ dol chun a’ chaisteil.”

* * * *

[TD 64]

[Blank]

[TD 65]

Cuirt

[TD 66]

B’E MADUINN mhì-charthannach a bh’ann air Di-luain an siathamh latha deug de’n Fhaoilteach anns a’ bhliadhna 1888. Bha i buileach aognaidh leis na seisear chreachadairean is iad a’ beachdachadh air na boillsgean fann gréine a bha siapadh troimh na neòil os an cionnn agus iad air an rathad bho’n taigh-òsda chun na h-Ard-Chùirt an Dun-Eideann.

Cha robh iad dad ach air ruighinn nan leacaichean cloiche a bha dìreadh suas gu na seòmraichean, nuair a chuala iad ùpraid mhór. Bha na poilis a’ giùlain eatorra duine a bha air fannachadh. Bha an fhuil a’ sruthadh bho ghearradh air taobh a chinn. Ghabh iad uamhas nuair a chunnaic iad gur e seo aon de na fianuisean ’nan aghaidh, Ros, am fear a bha na Phrocudair-lagha ann an Steòrnabhagh. Manadh math, shaoil Dòmhnall MacRath, cha b’e buille a leag e ach fannachadh, agus cha b’e tinneas no aois, ach cudthrom air choirigin air a chogais mun aobhar a thug an sud e. Cha robh gin de na croitearan duilich faicinn cùl ceann an Rosaich.

Bha a’ chùirt cho làn agus a ghabhadh de luchd-amharc. Bha ùine mhór bho chruinnich cuid aca, agus an fheadhainn nach tàinig tràth, bha iad ’nan seasamh air an taobh a muigh agus gun rùm ann dhaibh. ’Nan suidhe air Being na Binne bha am Morair Lee, am Morair-lagha, agus Morair MacLabhruinn. Bha fear-tagraidh òg, comasach, Tòmas Seathanach, a’ dol a thagairt air son MhicRath agus Ruairidh MhicCoinnich. Bha fir-lagha ann air son a’ cheathrair eile cuideachd. Thàinig a h-uile sgillinn air son cosgais na dìon bho fheadhainn aig an robh co-fhaireachdainn ris na seisear.

Is e seo mar a thug an Scotsman iomradh air na daoine a bha anns a’ chùirt. Thubhairt e gu robh Dòmhnall MacRath sgeadaichte gu grinn agus a’ coimhead tuigseach ’na ghnùis, glé choltach ri, “Gàidheal a bha an ceann-gnothaich ann am baile mór.” Bha Ruairidh MacCoinnich, air an làimh eile, coltach ri “Gàidheal air an dùthaich,” duine mór, feusagach, foghainteach. Bha an ceathrar eile ann an deiseachan math clò-mór, dìreach

[TD 67]

[Dealbh]

[TD 68]

mar a bhiodh dùil aig neach a bhiodh iasgairean is croitearan nuair a bhiodh iad ’nan éideadh a b’fheàrr. Cha chanadh duine a sheall orra anns a’ chùirt ach gun robh an seo daoine stòlda, sìtheil nach dèanadh cron gun deagh aobhar.

Cha robh sgeul air an t-seachdamh fear air an deach glac-lagha a dhèanamh — Dòmhnall MacFhionghuin. Bha e ’na thòimhseachan do MhacRath agus do choimhearsnaich cuin a bha e dol a thogail ceann, agus dé theirte ris nuair a dhèanadh e sin.

Cha do chaith Tòmas Seathanach dad de thìde. Sgrùd e na fir-bhreith, an cóig-duine-deug a bha dol a chnuasachadh air ciont no neo-chiont nam fear, agus gu dearbh cha robh e furasda a riarachadh. Dhiùlt e deich duine thar fhichead mus robh e riaraichte nach robh duine de’n chóig-deug aig an robh bith do Ath-leasachadh an Fhearainn.

Mu dheireadh thall, thòisich an Solicitor General air a’ cheas an aghaidh nam fir-chreich. Bha e a’ dol a dhéiligeadh ris na casaidean air dà bhonn, an dara cuid ag agairt air MacRath agus MacCoinnich gun do bhrosnaich iad na fir gu tional-buairidh agus fòirneart, a’ chuid eile ag agairt air na fir eile gun do rinn iad tional air son buaireadh agus air son fòirneart. B’e a’ cheud fhianuisean aig a’ Chrùn, na gaimearan aig Iòseph Platt anns an àrainn. Dh’innis iadsan, troimh eadartheangair, dìreach mar a thachair air a’ cheud latha de’n chreich.

An déidh do na geimearan crìochnachadh, thug feadhainn eile fianuis mu thimchioll mar a bhrosnaich MacRath na fir anns an taigh-sgoile le bhith ag radh riutha nach fhaigheadh iad éisdeachd ri’n aslachaidh airson fearann an athraichean mur a creachadh iad an àrainn. An sin, chaidh gairm suas air son an fhir nach robh fhathast làthair — Dòmhnall MacFhionghuin. Sheall na fir ri chéile gun fhios dé thachradh a nis nuair a ghlaodh Clàirc na Cùirte:

“Eibhibh air Dòmhnall MacFhionghuin.”

[TD 69]

Bha Dòmhnall MacFhionghuin ’na shuidhe leis fhéin ann an seòmar beag. Bha e ’na aonar ach bha fhios aige gu robh maor tapaidh ’na sheasamh a muigh air cùl an doruis. Smuainich e a rithist air an rud a thubhairt am Procudar Ros ris an oidhche roimhe sin …

“Dèan an rud tha mise ag iarraidh ort, agus cha chluinn thu an còrr mu dheidhinn …”

Bha eagal air Dòmhnall agus aige ri dhol a mach air beulaibh dhaoine anns a’ chùirt. Air beulaibh dhaoine móra agus beaga, agus àite fhéin aig a h-uile fear ann an sùilean a choimhearsnaich. Ach tha mise ’nam aonar, mar a bha mi riamh, thubhairt Dòmhnall ris fhéin. Chan eil dad agam mu dheidhinn am Procudar Ros, ach feumaidh mi dèanamh mar a gheall mi dha. Gu dé th’ann co-dhiùbh, ach ìnnse na fìrinn …?

“Théid sinn a nochd a null do’n chaisteal?” bha Ros air a radh. Bha MacFhionghuin deònach gu leòir a dhol a null do’n chaisteal. A dhol a dh’àite sam bith, nam faigheadh e a mach as an toll dùinte anns an robh e glaiste.

“Nach bi mi fhéin anns a’ chùirt còmhla riut agus nach bruidhinn mi air do shon?”

Thàinig guth a’ Phrocudair air ais air a rithist. Canadh duine na thogradh e, ach cha robh muinntir nan Loch a riamh roimhe cho math dheth. Agus bha mise air ceann na creachadair! Cha b’e MacRath a chaidh a mach agus cha b’e MacCoinnich, nach tigeadh fiù suas do’n champ againn air eagal gum briseadh e lagh beag air choirigin. Ach bhris mise lagh mór agus sheall mi nach robh eagal orm!

Thàinig am maor a steach ’ga iarraidh.

Nochd Dòmhnall MacFhionghuin a stigh agus ghabh e àite anns a’ chùirt. Sheall e timchioll gus am faiceadh e am Procudar Ros. Ach cha robh sgeul air an fhear sin agus thàinig an t-eagal air ais.

[TD 70]

Cha bu dùirig dha sealltainn ris na daoine a bh’anns an doc. Stéidhich e a shùilean air an Solicitor General. Chuimhnich e air a’ cheud rud a dh’iarr Ros air a dhèanamh.

“Tha mi ag iarraidh eadar-theangair,” ars esan.

Thog MacRath a cheann, a bheul fosgailte. Am fear a bha ’ga chuideachadh a’ teagasg Beurla do chlann na sgoile, ag iarraidh fear a bhruidhneadh Beurla as a leth!

Mar a bha fianuis MhicFhionghuin a’ dol gu mall bho’n dara cànain do’n chànain eile, bha e na b’fhoillsinniche agus na bu shoilleire gun robh fianuis an fhir-teagaisg a’ dol a dhìteadh a chompanaich ann an oidhirp e fhéin a shàbhaladh. Ged a bha MacRath air a bhrath bho ionad nach robh dùil ris, bha co-fhaireachdainn aige ris an fhear eile, oir chuir e e fhéin ann am fìor dhroch chàs an latha a thionndaidh e a ghunna air an Superintendent. Có aige tha fios dé am maoidheadh uamhasach a rinneadh air anns a’ chaisteal, agus bho an robh e a’ feuchainn e fhéin a shaoradh anns an dòigh chealgach seo. Bha e doilgheasach air na croitearan nach robh e còmhla riutha mar a dhùilich iad.

Chuimhnich MacRath air an latha a thug Màiri bheag ceann an fhéidh thuige ann an cliabh a màthar chun an taigh-sgoile. Chrath e a cheann gu tùrsach.

Ach dé dhèanadh Tòmas Seathanach de’n bhuille mhealltach a chaidh a dhéiligeadh do’n fheadhainn a bha an urra ris. Is dòcha nach cuidicheadh e ceas a’ Chrùin ann an sùilean nam fir-bhreith gum b’eudar dhaibh fear-brath a cho-éigneachadh gu fianuis a thoirt an aghaidh a choimhearsnaich. Sheall MacRath ris na cóig-fhir-dheug a bha dol a dhèanamh suas an inntinnean mu chiont no neo-chiont nam fear-creich, agus shaoil leis gur e daoine onorach, tuigseach a bh’annta. Ach an tuigeadh daoine onarach, laghail gum b’fheudar do na croitearan a bhi cho ainneartach agus a bha iad ann an sùilean an t-saoghail?

[TD 71]

B’e an ath fhianuisean aig a’ Chrùn an dà sgrìobhadair-naidheachd a chaidh do’n champ còmhla ri MacRath. Dh’innis Iain MacPhearsain mun champ agus mun t-sealladh a chunnaic e an sin. Dh’aidich a chompanach, Iain MacCoinnich, ri linn ceasnachaidh, gun d’rinn e a dhìchioll gu toirt air Ruaraidh MacCoinnich, an ceannaiche, an toirt chun a’ champa agus gun thubhairt e ris nach biodh e airidh air peanas air son seo a dhèanamh a chionn nach biodh e a’ briseadh lagh ann a bhi air fearann neach eile.

Dh’innis Seumas Gordonach, an Superintendent, mar a choinnich e ris na daoine air an dàrna latha agus mar a leugh an Siorram Achd na h-Aimhreite dhaibh. Nuair a cheasnaich Tòmas Seathanach e, dh’aidich e gu robh am Procadur Ros, a dh’fhanntaich a’ mhaduinn sin fhéin aig dorus an taigh-chùirt, ag obair gu tric as leth na Baintighearna Mhathanach. Air sàil sin dh’aidich e gun tubhairt MacFhionghuin ris gum marbhadh e e. Sheall an Seathanach timchioll na cùirte gun smid mar gum biodh e ag radh, “Cuiribh fhéin na cùisean sin an ceann a chéile!”

Cha bhiodh dearbhadh a chaoidh air, ach bha MacRath a nis cinnteach nach b’e a’ Bhaintighearna idir, ach an Rosach, a chunnaic Dòmhnall MacFhionghuin an oidhche a chaidh e chun a’ chaisteil, agus bha e cinnteach cuideachd gun do mhaoidh an Rosach na peanasan a bu sheirbhe a bha an comas an lagha air MacFhionghuin mur brathadh e a choimhearsnaich. Ghabh an Rosach fhéin geilt aig a’ mhionaid mu dheireadh agus dh’fhanntaich e — gu fortanach dha fhéin — no cha robh an Seathanach air stiall cliù fhàgail aige.

Chaidh Dòmhnall Màrtainn, croitear a Bailailean, air adhart mar a’ cheud fhianuis as leth nan creachadairean. Dh’innis e mar a chuala e Iain Mathanach ag radh gum feumadh a’ chreach a bhi dèante a dh’aithghearr ma bha fir Ghrabhair agus an teaghlaichean dol a mhairtinn beò. Cha b’e a mhàin gun do dh’aontaich MacFhionghuin leis an smuain seo ach thubhairt e

[TD 72]

gun deadheadh esan do’n àrainn cuide ri muinntir Ghrabhair ged nach déidheadh duine a Bailailean ann ach e fhéin. Dh’innis e mar a dh’éigh MacFhionghuin ri Murchadh Màrtainn: “Air do chasan. Gum bu tu an cù a chuireas ruaig air na féidh!”

Thubhairt Murchadh Màrtainn gun dèanadh esan sin. Fhad’s a bha seo a’ tachairt bha MacRath agus MacCoinnich a’ cunntadh an airgid a’ thionail iad air son pàidheadh fear-lagha a dh’agradh as an leth gus am faigheadh iad talamh an athraichean.

* * * *

[TD 73]

Bha a’ chùirt a cheart cho làn air an dara latha agus bha boil air feadh an àite a muigh agus a stigh.

Bhatar a’ dùileachadh gun déidheadh crìoch a chur air a’ chùis-lagha air an latha ud fhéin. Bha daoine air feadh na rìoghachd gu dùrachdail leis an dara taobh no leis an taobh eile.

Agus bha an sluagh ri feitheamh tuilleadh ionnsaighean an aghaidh a’ Chrùin bho Thòmas Seathanach.

Ach an toiseach dh’fheumadh iad éisdeachd ris an Solicitor General ag òraid ris an diùraidh. Bha e ag radh gu robh a’ chùis cho follaiseach agus nach robh àicheadh oirre; gu robh na seisear anns an doc ciontach de thional-buairidh agus ainneart, agus ged a bhiodh co-fhaireachdainn aca ris na daoine anns an doc, chan fhaodadh sin beantainn ris a’ bhreith a bheireadh iad. Lean na daonie seo comhairleachadh feadhainn eile agus ghabh iad an lagh ’nan làmhan fhéin. Chaidh iad do’n àruinn a mharbhadh fhéidh, rud a bha gu tur an aghaidh an lagha.

Dh’fheumadh e a radh gu robh Dòmhnall MacRath gu h-àraidh airidh air peanas. Bha e ’na dhuine ris an robh móran an urra, duine fòghluimte a bha a’ gabhail suim do ghnothaichean na sgìre. Ach an robh teagamh gur e an duine a phiobraich càch gu dhol air an turus mhì-laghail, ged nach do ghabh e fhéin pàirt sam bith anns a’ chreich? Thug e seachad mar leisgeul air son a bhi anns a’ champ gu robh e ’na sgrìobhadair-naidheachd agus nach do chuir e a chas air an àruinn air latha na creich. An aghaidh sin, chuala iad bho Dhòmhnall MhicFhionghuin gun tug MacRath dha airgiod leis an ceannaicheadh e fùdar.

Anns a’ cho-dhùnadh, thubhairt am fear-lagha gu robh e duilich gum b’e a dhleasdanas iarraidh dìteadh an aghaidh cuid de na daoine, ach gum feumadh e a thoirt gu an aire gu neartmhor gu robh e cùmhnantach orra suim a bhi aca do sheasmhachd an lagha agus do dhòigh-beatha sluaigh na Gàidhealtachd, nuair a thigeadh iad gu ìre breith a thoirt. Bha

[TD 74]

ann an seo fo an comhair aon de na daoine bu ealaimhe anns an ionnsaigh mhì-laghail mun cuala iad, agus nan dèanadh iad na bu lugha na iarrtasan an lagh a choimhlionadh bhiodh iad a’ cur lagh is ceartas air thaobh mar rudan gun shuim.

’Na dhéidh, bhruidhinn Tòmas Seathanach a rithist. Labhair e mun ioghantas agus an uamhas a ghabh sluagh na sgìre an uair a chaidh am maighistir-sgoile agus an ceannaiche aca a thoirt bho’n dachaidhean agus an toirt gu cùirt-lagha far nach fhaicear gu cumanta ach gràisg. Bha sluagh na Gàidhealtachd air dà chòmhnard; air aon chòmhnard bha buidheann beag, inbheach, le tìde air son cleasaichean is spòrs; air a’ chòmhnard eile bha móran sluaigh, bochd, sàraichte, ach luaisgeanach le beatha agus agus saothair.

Anns a’ cheud àite bha e de’n bheachd nach bu chòir do na daoine a bhi air an toirt gu lagh mar eucoraich, ach mar dhaoine a rinn cron an aghaidh laghan sluaigh, agus gur ann mar sin bu chòir breith a thoirt ’nan aghaidh.

Fhad’s a bha e a’ labhairt bha caithream anns a’ chùirt a’ sealltainn gun robh na bha ’na broinn ag aontachadh leis na briathran aige. Dh’àithn am Morair-lagha dhaibh a bhi sàmhach no gun cuireadh e iad air taobh a muigh na cùirte.

Ghabh Tòmas Seathanach air adhart ag radh, “Tha e àbhachdach a’ casaid air daoine gun do rinn iad tional-buairidh ann an ionad nach eil ach seachd fichead mìle a dh’fhad ’s a leud! Ciamar a sgapar cruinneachadh-buairidh air feadh a leithid seo de dh’àite?”

Chuir am Morair-lagha stad air an t-Seathanach aon uair eile agus esan a’ cumail air gur e casaid cheàrr a chaidh a dhèanamh ’nan aghaidh.

“’S e ceist lagha a tha an sin,” thubhairt am Morair Lee.

Thubhairt an Seathanach ris gu robh an lagh ’na shealladh-san a cheart cho inbheach agus mórail agus a bha e ann an

[TD 75]

sealladh a’ Chrùin, ach thubhairt e ris a’ Chùirt gu feumadh daoine a bhi glé fhaiceallach nach saoileadh iad gu robh ceartas do’n Chrùn ’na nì na bu chudthromaiche na ceartas do dhuine.

“Anns a’ chrìochnachadh,” arsa Tòmas Seathanach gu duaichnidh, “có bha ’nan cinn-feadhna air a’ chreach seo ach Dòmhnall MacFhionghuin, Murchadh Màrtainn agus Calum Ceannaideach? Agus càite bheil iadsan an diugh? Ma bhios sibh cho math agus gun toir sibh an aire, tha iad ’nam fianuisean do’n Chrùn. Mur biodh Dòmhnall MacFhionghuin, cha bhiodh ceas idir aig a’ Chrùn!”

Rinn am Morair Lee geàrr-shuim air a’ chùis air son an luchd-breith. Thubhairt e riutha gum faiceadh iad fhéin nach b’e eucoirich abhaisteach a bha anns na prìosanaich, ach bha iad an seo le casaid briseadh-lagha ’nan aghaidh agus dh’fheumadh na fir-bhreith dèanamh suas an inntinnean mu thimchioll an ciont no an neo-chiont air a’ chasaid seo. Thubhairt e mu thimchioll dìchioll Thòmais Sheathanaich as leth nam fir a bha e a’ dion:

“’S dòcha gum biodh e air a bhi a cheart cho éifeachdach ged nach biodh e cho dreachmhor ’na chainnt.”

Ghabh am Morair-lagha air, ag radh nach buineadh na féidh fhéin do dhuine seach duine, ach gun robh an lagh ag aontachadh gun robh còir aig uachdaran air daoine a chumail bho’n fhearann aige. Agus nan dèanadh na daoine sin cùmhnant air son briseadh an lagha còmhla ri chéile, bha sin, ann an sealladh an lagha, ’na thional-buairidh. Chaidh e thairis air na nichean a chuala iad bho na fianuisean agus cho-dhùin e:

“Cha do rinn am Procadur Rìoghail ach a dhleasdanas anns a’ chùrs a lean e.” Cha robh na fir-breith a muigh ach cóig mionaid thar fhichead nuair a thill iad le’m breith.

“Neo-chiontach!”

[TD 76]

Chaidh foirm troimh ’n chùirt. Dh’éirich caithreamh toileachais fhad’s a bha na prìosanaich ri seasamh an àird is iad a nise ’nan daoine saor.

Thog ceannard na fir-bhreith a làmh agus thug e air a’ Chlàirc sgrìobhadh sìos gun d’fhuair iad na seiseir neo-chiontach de’n chasaid air an deach an toirt gu lagh, is e sin gun robh iad ’gam meas neo-chiontach gu tional-buaireadh agus fòirneart.

Chaidh MacRath a mach air an t-sràid agus thog na daoine a bha sin e air an guailnean agus dh’fhalbh iad leis fhéin agus an cóignear a bha còmhladh ris, sìos gu taigh-òsda bha faisg.

Bhruidhinn MacRath a rithist ri muinntir a’ bhaile mhóir agus thubhairt luchd eòlaich a bha anns an éisdeachd nach do bhruidhinn gaisgeach nan croitearan a riamh na b’fheàrr.

Chaidh Dòmhnall MacFhionghuin a mach air dorus cùl.

* * * *

[TD 77]

Coimisean

[TD 78]

Is dòcha gur e binn fabharach na cùirte seo a thug misneachd do chroitearan an Rudha air an ath mhìos, nuair a ruaig iad na mairt aca gu fearann an tuathanaich aig Tac Mhealaboisd.

Chaidh grunnan acasan a chur do’n phrìosan airson bliadhna anns a’ cheannairc mu dheireadh ann an Cogadh nan Croitearan.

“Fhuair sinn biadh na b’fheàrr anns a’ phrìosan na aig an taigh,” arsa fear de na Rudhaich, nuair a fhuair e a shaorsa.

Rinn an ceathrar bhuill aig pàirtidh nan Croitearan cinnteach gun deach a’ chùis a dheasbabireachd anns a’ Phàrlamaid, agus chaidh Coimisean a stéidheachadh le òrdugh a dhol a Leódhas agus iomradh a dhèanamh air cor an t-sluaigh.

Thainig fear-sgrìobhaidh a nuas á Glaschu agus d’fhuirich e am measg nan daoine acrach coladeug. Nuair a thill e air ais, sgrìobh e mu dheidhinn bochdainn nan daoine agus chaidh ceithir mìle not a chur do Leódhas bho leughdairean a’ phàipeir.

Is gann gun b’urrainn do mhóran creidsinn an cunntas leis an do thill an Coimisean.

Anns an iomradh a rinn iad, thubhairt buill a’ Choimisean gun robh Ruairidh MacGumaraid, fear a sgìre nan Loch, ’na shamhla math air fìor threun Leódhasach.

Duine eireachdail, de chinneadh a ghinneadh bho eadar-mheasgachadh fhuil Lochlannach agus Cheilteach agus a bha fhathast ri am faicinn gu cumanta anns na h-Eileanan an Iar.

Chomharraich a’ Bhaintighearna Mhathanach fhéin e a mach, mar fhear a dhéidheadh gu Taisbeanadh Iasgair an Lunnainn, ’na riochdaire air iasgairean an eilein.

Uair agus uair an déidh dha tilleadh dhachaidh á Lunnainn, chaidh e chun a’ Chaisteil a shireadh obair air an uachdaran. Ach cha d’fhuair e obair.

[TD 79]

[Dealbh]

[TD 80]

A chionn nach robh talamh aig MacGumaraid, cha robh fiù buntàta fhéin aig a theaghlach a chumadh biadh riutha ’nan gainne.

Thuirtear anns an iomradh gu robh a dhachaidh glé bhochd ach glé ghlan.

Thàinig cuideachadh gu leithid an teaghlaich seo, air sgàth creachadairean nan Loch agus gu h-àraidh air sgàth Dhòmhnaill MhicRath.

Cha d’fhuair Ruairidh MacGumaraid obair bho ’n Bhaintighearna Mhathanach — agus na bu mhotha cha d’fhuair Dòmhnall MacFhionghuin.

<eng>END<gai>
