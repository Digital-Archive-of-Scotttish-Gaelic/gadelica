[TD 201]

ATH-BHEOTHACHADH NA GAIDHLIG AN EIRINN AGUS AN ALBAINN
Le
GORDON MACGILL-FHINNEIN

CHAN EIL teagamh nach eil na h-Eireannaich fada air thoiseach oirnne ann an obair ath-bheòthachaidh na Gàidhlig-50 bliadhna tha cuid ag ràdh, oir tha iad a’ cumail a-mach gu bheil a’ Ghàidhlig againne sa staid a ’s a robh a’ Ghàidhlig Eireannach aig àm a’ chiad Chogaidh Mhóir. Co-dhiù tha sin buileach fìor gus nach eil tha e cinnteach gu faodamaid a làn a ionnsachadh bho na h-Eireannaich agus air an aobhar sin bhiodh e glé fheumail agus tairbheach sgrùdadh agus rannsachadh a dhianamh ail na h-obraichean Eireannach fiach an gabhadh an fheadhainn as fheàrr dhiubh a chur air bhonn ann an Albainn cuideachd. Chaidh iarraidh orm, matà, agus tha mi a’ cur romham, sreath do dh’ earrannan a sgrìobhadh ma dheidhinn ath-bheòthachadh na Gàidhlig ann an Eirinn agus a sin beachdan a chur air adhart ás deaghaidh gach earrainn ma ’n dòigh air a’ faodamaid oidhirp dhe ’n aon seòrsa a dhianamh a ’s a’ Ghàidhealtachd againne. Bidh mi glé thoilichte litrichean agus ceistean fhaighinn bho ’n luchd-leughaidh agus bheir mi freagairt orra ann an Gairm.

1. Na Colaisdean Samhraidh

Ged a chaidh a’ chiad cholaisde samhraidh Gàidhlig a chur air chois o chionn tuilleadh agus trì fichead bliadhna cha robh iad riamh cho soirbheachail agus a tha iad an diugh. B’ e a’ chiad cholaisde sin “Coláiste Uladh” a chuireadh air bhonn ann an “Gort a’ Choirce”


[TD 202]

an Dùn nan Gall sa’ bhliadhna 1904 agus a bha a’ teagasg Gàidhlig a’ samhradh so chaidh do 532 pàisde.

’Se inbhich a-mhàin a bhiodh aca nuair a thòisich na colaisdean samhraidh agus cha robh duaisean airgid sam bith ri fhaighinn bho ’n Riaghaltas a bha aca an uair sin. A dh’ ainneoin sin chaidh gu math dhaibh agus chaidh iad am meud agus a’ lìonmhorachd air feadh na Gàidhealtachd agus àiteachan taobh a-muigh dhe ’n Ghàidhealtachd, cuideachd, gos a bheil ma thuairim ’s 40 dhiubh ann an diugh. Thanaig fàs mór orra bhon a thòisich an Riaghaltas air toirt dhuaisean fialaidh airgid dha na colaisdean agus bhon a chomharraich Roinn an Fhoghluim gu feumte am barrachd ùine a thoirt do bhruidhinn na Gàidhlig an àite sgrìobhadh na Gàidhlig a ’s na miadhon-sgoiltean. ’Se am bun a bh’ ann gun do thòisich na mìltean dhe ’n òigridh air togail orra chon na Gàidhealtachd agus chon nan colaisdean samhraidh. B’ fheudar am barrachd colaisdean a stéidheachadh agus ged a tha sgial ma dheidhinn fear ùr a’ tighinn gu tric chan eil gu leòr aca ann fhathast. A ’s a’ bhliadhna 1961 bha sia colaisdean ann an Dùn nan Gall ann an Cóigeamh Uladh ach an ceann tri bliadhna eile, ann an 1964, bha a h-aon diag dhiubh ann agus iad uile làn. Chuir mi fhìn “Coláiste Anagaire” air bhonn (an Dùn nan Gall) sa’ bhliadhna 1962 agus fhuair sinn 239 oileanach a’ samhradh sin, 439 oileanach ann an 1963 agus 489 an uiridh. Tha sinn an dùil gu faigh sinn nas motha na 500 am bliadhna. Tha an aon sgial ri innse ma dheidhinn na dùthcha uile, ged a tha cuid dhe na colaisdean nas soirbheachaile na cuid eile. Ann an 1954 bha ma thuairim ’s 3,000 pàisde ag ionnsachadh Gàidhlig an colaisdean samhraidh na h-Eireann agus an uiridh bha os cionn 10,000 aca.

Is iomadh seòrsa colaisde a th’ ann agus bheir mi mìneachadh goirid orra uile man dean mi sgrùdadh mionaideach air an fhear a tha mi fhìn a’ stiùireadh bhon is ann air is eolaiche mi (ged a dh’ ionnsaich mi an obair ann an colaisde iomraiteach eile, “Coláisde Rann na Feirste” far an do chuir mi seachad dà mhìos air a’ bhuidhinn teagaisg an samhradh 1961). Tha àireamh beag dhiubh a ’s a’ Ghalltachd agus ’se colaisdean “còmhnaidh” a th’ annta so uile, ’se sin, tha na oileanaich a’ fuireach a ’s a’ cholaisde e fhéin agus chan ann ann an tighean muinntir an àite. Ach tha a’ mhór-roinn dhe na colaisdean air a suidheachadh a ’s a’ Ghàidhealtachd fhéin agus tha a’ chuid as motha dhiubh sin a’ cur nan oileanach ann an tighean dhaoine aig a bheil Gàidhlig mhath agus a tha toilichte gealladh a thoirt seachad nach


[TD 203]

bruidhinn iad Beurla riutha. Tha beagan cholaisdean “còmhnaidh” a ’s a’ Ghàidhealtachd cuideachd. Dé seòrsa oileanach air a bheil na colaisdean a’ frithealadh? Tha caochladh. Tha fear na dhà dhiubh ann airson daoine nach eil Gàidhlig sam bith aca air neo fìor-bheagan. Is e pàisdean á Ceann a Tuath na h-Eireann as motha a tha ri faighinn a’ s na colaisdean sin a chionn nach eil móran dhe na sgoiltean ann a’ sin a’ teagasg Gàidhlig. Tha fear na dhà eile ann airson daoine aig a bheil Gàidhlig fhileanta cheana, maighistirean sgoile agus a leithid, agus a dhà ag iarraidh am barrachd loinne a chur oirre agus cuideachd àrd-chùrsa ann a litreachas, eachdraidh agus cuspairean sònraichte eile a leantail. Ach chanainn gu bheil os cionn 90 per cent dhe na colaisdean ann airson bhalach agus chaileagan eadar 10 agus 18 bliadhna a dh’ aois aig a bheil a bheag na a mhór do Ghàidhlig cheana agus a tha comasach air còmhradh sìmplidh a dhianamh innte, is e sin, pàisdean na Poblachd a tha ag ionnsachadh Gàidhlig a’ s a’ sgoil o ’n chiad latha riamh. Chan ionann sin agus a ràdh gu bheil iad uile cho math ri chéile oir tha cuid dhe na sgoiltean agus cuid dhe na maighistirean fada nas fheàrr (na nas miosa) na cuid eile ann a bhith a’ coimhlionadh an dleasdanais a thaobh teagasg na Gàidhlig do chloinn na h-Eireann. Is i an fhìrinne gu bheil feadhainn dhe na sgoilearan òga fior-mhath agus feadhainn eile fior-olc.

Sin agaibh, ma thà, an gnè cholaisdean agus sgoilearan a th’ ann. Dé a nis a’ seòrsa colaisde as fheàrr? A réir mo bheachd-sa, agus chan eil amharas sam bith orm ma dheidhinn, ’se na colaisdean a ’s a’ Ghàidhealtachd a tha a’ cur nam pàisdean ann an tighean nan daoine as motha a tha a’ dianamh feum agus stàth dha ’n teangaidh agus do mhuinntir na Gàidhealtachd. Tha trì buannachdan sònraichte co-cheangailte riutha, (1) chan ann a-mhàin gu bheil na pàisdean a’ faighinn ionnsachaidh ann an tigh a’ cholaisde ach tha cothrom aca air a bhith ag éisdeachd ris a’ Ghàidhlig ga bruidhinn gu nàdurra a h-uile latha a-measg na fìor-Ghàidheal, agus air a bhith ga cleachdadh ris na daoine sin (2) a chionn ’s gu bheil na h-oileanaich a ’s na tighean aca agus ag iarraidh a bhith a’ foghlum bhuapa tha sin a’ sealltainn ann an dòigh éifeachdach dha na daoine gu bheil mios agus urra agus gràdh aig na strainnseirean dha ’n Ghàidhlig. Is e rud fìor-chudthromach a tha so a chionn chan fhaca na Gàidheil riamh gos a’ so gu robh mios agus gràdh aig daoine eile air an teangaidh (agus mar sin, air dòigh, orra fhéin). Is ann a tha iad ag éisdeachd ri luchd Riaghaltais agus ri urracha móra dhe ’n a h-uile seòrsa a’ deanamh


[TD 204]

[Sanas]

[TD 205]

tàire air an cànan, air a litreachas agus orra fhéin mar chinneadh fad iomadh ciad bliadhna gos ma dheireadh an do thòisich iad a chreidsinn gu robh an ceart aca agus gum b’ fheàrr agus gum b’ iomchuidh dhaibh Goill a dheanamh dhiubh fhéin. Coltach ri Gàidheil na h-Albainn cha chreid iad ach rud a chì iad agus nuair a chì iad luchd ionnsachaidh na Gàidhlig ’nan tighean fhéin feumaidh iad a chreidsinn gu bheil aobhar aca air a bhith moiteil ás an cànan màthaireil gu h-àraid nuair is e an òigridh a tha san tigh aca agus nach e fir fiasaig o oilthigh air choireigin a tha a’ sireadh bloighean annasach Gàidhlig air son Ph.D. (3) Tha muinntir nan tighean agus marsantan an àite a’ deanamh deagh phrothaid air na h-oileanaich, agus mar sin, air a’ Ghàidhlig. Tha iad a’ faighinn teachd-an-tìr agus beòshlaint a chionn gu bheil Gàidhlig aca agus chan urrainn duine sam bith a ràdh riutha tuilleadh “cha choisinn a’ Ghàidhlig sgilinn dhut.” Is ann a tha na colaisdean so a’ cur an ìre dha na Gàidheil gu bheil buannachd shaoghalta a’s a’ Ghàidhlig agus chan e a-mhàin buannachd spioradail nach cum beò iad ’nan dùthaich fhéin. Tha iad a’ faicinn gu bheil a’ Ghàidhlig feumail. Tha iad a’ faicinn gu bheil iad a’ dol a chall airgid a latha nach bi aca ach Beurla. Tha sin a’ toirt orra cuideachd Gàidhlig a bhruidhinn ris a’ chloinn aca fhéin mar a dian iad sin chan fhaigh iad na h-oileanaich, a chionn tha e ’na riaghailt dhaingeann aig na colaisdean nach fhaigh tigh sam bith oileanaich mara bruidhinn a h-uile duine san teaghlach riutha fad na h-ùine. A thuilleadh air a sin, co-dhiù, is caomh le balaich agus caileagan an àite a bhith a’ measgachadh ris na h-oileanaich, a’ dol dha na cuirmean-ciùil a bhios aca glé thric ann an tigh a’ cholaisde, agus dha na dannsaichean Gàidhealach. Far am bi colaisde dhe ’n t-seòrsa so bi ceol-gàire, fealla-dhà, caitheamh-aimsire taitneach, agus rudan annasach inntinneach ri fhaicinn agus ri dhianamh aig cloinn na ceàrnaidh sin—ach feumaidh iad Gàidhlig a bhruidhinn, air neo fàgar a-muigh san fhuachd iad. Saoil dé nì iad! Is e an dà mhìos a bhios na colaisdean fosgailte an dà mhìos as fheàrr agus as sona a bhios aca sa’ bhliadhna.

A ’s an ath àireamh de Ghairm innsidh mi mar a chaidh “Colaiste Anagaire” a chur air chois, na duilgheadasan a bha a’ buntainn ris an obair, ciamar a thug sinn buaidh orra, agus rud na dhà ma ghnothaichean airgid nan colaisdean samhraidh.


[TD 206]

[Dealbh]

OITEAGAN O’N EAR

(2) Ceylon

Le
IAN A. MAC A’ GHOBHAINN

THOG mi orm a Malaya is sheòl sinn fada shuas os cionn a’ Chuain Innseanaich gus an d’ ràinig sinn Ceylon. Tha an dà dhùthaich so beagan a tuath air crios meadhon na talmhain ’s cha tug sinn ach mu cheithir uairean a thìde air an turas. Air an turas so bha mi mar gum b’ eadh a’ cur cùl ri aon saoghal agus a’ cur m’ aghaidh air saoghal eile. Có bha còmhla rium air mo thuras ach Ameireaganaich fir is mnathan, fleasgaich is seana mhaighdeanan, is a chuid mhór dhiubh á bailtean beaga is á cearnan dùthchail na dùthcha sin. Bha iadsan a’ cur cuairt air an t-saoghal is roimhe so bha iad air sùil a thoirt air na h-Innsean, air Cambodia, air Iapan agus air àitean eile san àird an ear. Ach cha mhór feum a rinn an turas dhaibh. Bu cheart cho math dhaibh a bhith air fuireach aig an tigh agus na h-àitean sin fhaicinn air T.V. no air na dealbhan. Cha robh dad a dh’ ùidh aca anns na dùthchannan sin air an robh iad a’ tadhal. Cha robh cuid na gnothach aca ris an t-sluagh air dhòigh air bith. Cha robh an aire air nì sam bith ach air ceannach is air itheadh is air togail dhealbh a


[TD 207]

Teampall nam Buddhach,Kelaniya, Ceylon

bhitheadh iad a’ sealltainn do an càirdean aig an Kelaniya , tigh. Fad an turais cha deachaidh clanadh air Ceylon am beul ach a’ bruidhinn ’s a’ sìor bhruidhinn mu ghnothaichean a bhuineadh do an dachaidhean fhéin. Cha robh dad a’ dol ach a’ bhruidhinn gun seagh so an uair a ràinig sinn an t-eilean is a sheòl sinn os cionn nan craobhan a tha ri oir a’ chladaich. Bha raon nan itealan mu fhichead mìle o Cholombo, ceann bhaile na dùthcha. An uair a thainig sinn a-mach ás an itealan ’s a thug mi sùil mun cuairt bha mi a’ beachdachadh air cho annasach ’s a bha e a bhith faicinn na h-àird an iar ’s an ear a’ coinneachadh ri chéile. Bha mi a’ faireachadh mar gun robh mi a’ toirt sùil thar nan ceudan bliadhna. Air an aon làimh bha na h-Ameireaganaich is iad cho bragail is làn choltas an airgid orra, air an làimh eile bha muinntir an eilein fhéin is iad cho sìmplidh sàmhach, socharach ged a tha sgeul orra ann an eachdraidh fad dà mhìle bliadhna.

Bha am feasgar air ciaradh an uair a thog sinn oirnn anns a’ bhus gu Colombo. Abair gu bheil an dùthaich mun cuairt còmhnard réidh agus air a chòmhdach gu trom le craobhan pailm. Cha robh an rathad ach aimhleathann corrach agus bha móran bhailtean beaga eadar sinn agus ar ceann uidhe. B’ fheudar dhuinn gabhail air ar socair a’ dol troimh na bailtean sin oir eadhon anns an droch sholus a bh’ ann chitheadh tu na daoine dubha le an aodaichean geala a’ gabhail an rathaid gun suim air an talamh de chàr na de bhus. Gu math tric is ann a bha iad ag iomain a’ chruidh is nan goibhrean dìreach am meadhon an rathaid. Eadhon anns an dorchadas bha sinn a’ faicinn seallaidh air dòigh beatha nan eileanach. Thug sinn na b’ fhaide air an turas na bha dùil againn ach mar a b’ fhaide a bha e ’sann a b’ fheàrr a chòrd e rium. Ach cha b’ ann mar sin a bha na h-Ameireaganaich a bha còmhla rium. ’Se bha cur orrasan ach càit an robh iad a’ dol a dh’ fhuireach, is a h-uile h-àite mun cuairt cho dorcha. Thug aon dhiubh an aire do ’n fhacal <eng>Hotel<gai> air togalach ghrànda dhuatharach is cha b’ fheàirrde an gnothach sin. Ged nach robh fios againne air sin aig an àm tha an t-ainm so acasan air àitean eile cuideachd. Mu dheireadh ràinig sinn Colombo is bha fear dreuchd gam fheitheamh an sin is cha b’ fhada gus an d’ ràinig sinn an tigh òsda. Bha mise an sin fada mus d’ ràinig na h-Ameireaganaich, is sluagh gun àireamh gan treòrachadh an rathad so.

Is fheàrr dhomh innseadh dhuibh dé seòrsa tigh òsda a bha an so. Tha a sgeul fhéin aig an àite so ri innseadh mu eachdraidh an eilein


[TD 208]

agus ma ghabhas sinn beachd air sin is dòcha gun tuig sinn nas fheàrr cor agus crannchur an eilein an diugh. Is e so an tigh òsda as motha san eilean agus air a h-uile dòigh tha e nochdadh dhuinn cor an eilein fo riaghladh Bhreatainn. Chan eil a leithid so am Breatainn fhéin an diugh agus is math nach eil. Na faiceadh sibhse na tallaichean is na staidhrichean a tha so. Tha luchd obrach gun àireamh an so agus chan eil e doirbh a thuigsinn an dòigh beatha agus an caitheamh beatha a bha aig luchd riaghlaidh an eilein so anns na linntean a chaidh seachad. Is beag a b’ fhiach “an talla bu ghnàth le MacLeòid” an coimeas ri greadhnachas is òirdhearcas an àite so. Ach a nise chan eil againn ach sgàil nan linntean a bh’ ann agus tha mi creidsinn nach fhada a bhitheas sin fhéin air sgeul.

Mun tàinig mi do ’n eilean bha mi a’ leughadh mu na dealaichean a gheibhear anns an eilean agus cho faiceallach ’s a dh’ fheumar a bhith a thaobh so. Tha mi a’ leughadh mu cho pailt ’s a bha iad air an dùthaich agus anns na coilltean ach b’ ann san tigh òsda mhór so a bha na chunnaic mise dhiubh an Ceylon. B’ iad sin an luchd frithealaidh gun àireamh ’s cha robh fois againn leis an ulla-thruis a bh’ orra o mhoch gu dubh.

[Dealbh]
Tigh-osda Mount Lavinia, Ceylon


[TD 209]

Ged a b’ e so an t-àite-a chuireadh air leth dhomh fhad ’s a bhithinn san eilean cha do chuir mi seachad ach cho beag ’s a b’ urrainn dhomh de thìde an taobh a-stigh nam ballachan fuara so.

So fhéin an aon ghearain a bh’ agam air mo thuras san eilean so. Chòrd mo thuras rium da-rìribh. Theirte mu’n eilean so gur e àite cho tlachdmhor ’s a bha san ìmpireachd air fad. Aig deireadh a’ chogaidh mu dheireadh agus mun d’ fhuair e riaghaltas dha fhéin cha ghann nach robh e beartach agus soirbheachail. Ged nach eil a chrannchur a nise cho gealltanach tha e fhathast an iomadh dòigh ’na-àite tlachdmhor tìorail. Ged a tha an sìde an so blàth fad na bliadhna chan eil e ro theth uair sam bith agus chan eil dad a chion uisge air. Tha an talamh beartach torach, cho beartach ’s gun tog e bàrr math ceithir uairean sa’ bhliadhna. Tha an sluagh gasda còir agus càirdeil agus tha iomradh orra an eachdraidh fad iomadh linn. ’Sann do Bhuddha a tha a’ mhór-chuid an so ag adhradh. Tha an t-eilean air a shuidheachadh air slighe cho beartach ’s a tha air an t-saoghal ged nach eil iad a’ dèanamh làn fheum de ’n t-suidheachadh sin aig an àm. Saoilidh mi fhéin nach eil dad an so nach fhaodadh còrdadh rinn ach dìreach am mì-fheum a rinn mac an duine de na sochairean a bhuilicheadh air. Ged a tha eachdraidh an eilein luasganach is e so fhéin àm cho duilich is air a bheil cunntas; uime so faodar a’ choire a chur air Breatainn agus air Ceylon fhéin. Is iomadh sochair a thàinig air an eilean ri linn e bhith fo riaghladh Bhreatainn ach cha do mhair na sochairean sin. Fhad ’s a mhair riaghladh Bhreatainn cha d’ rinneadh oidhirp sam bith a chum an t-eilean ullachadh fa chomhair an latha sam bitheadh e fo a chuid riaghlaidh fhéin. Mar sin cha robh fa chomhair an riaghaltais ùir ach cùisean an eilein fhéin a réiteach gun ghuth idir air cùisean an t-saoghail mhóir. Anns na fichead bliadhna a chaidh seachad is ann a tha an t-eilean so air fàs bochd agus leis a’ bhochdainn so thainig roinnean is troimhe chéile ’nam measg fhéin. Chuireadh cùl ri gean math nan Stàtan Aonaichte agus is ann a tha choltas air an riaghaltas ùr a bhith sireadh càirdeis ris an Ruis agus ri Sina. A thaobh so tha an dùthaich air a roinn agus chan eil dad a choltas air fhathast gun teid aca air riaghaltas làidir a thaghadh dhaibh fhéin. Cha mhò na sin a tha coltas air gun tig adhartas na soirbheachadh mór sam bith an lùib an seòrsa riaghaltais a th’ aca.

Ged a bha móran agam ri dhèanamh san eilean chaidh agam air cuairt mhath a chur air. ’Se eilean a tha an Ceylon dìreach mar a bha


[TD 210]

an Singapore ach tha e móran nas motha. Tha e car mu’n aon mheudachd ri Sasuinn agus ris a’ Chuimrigh còmhla. Tha e de ’n aon ghnè dùthcha ri ceann a deas nan Innsean agus tha mi cinnteach gun robh iad air an ceangal ri chéile aig aon àm. Eadhon san latha an diugh chan eil eatorra ach mu fhichead mìle mara. ’Sann ás na h-Innsean cuideachd a thainig sluagh an eilein. Tha mu dheich muillion duine air an eilean an diugh agus chithear iomadh treubh an so. Tha àireamh an t-sluaigh a’ sìor dhol am meud. Is iad na Sinhalese as lìonmhora. Tha mu shia muillion dhiùbhsa an so agus tha iadsan a’ còmhnaidh an ceann a deas an eilein. Tha dùil gur iadsan a’ chiad fheadhainn a thainig do ’n eilean ás na h-Innsean. An déidh so thainig na Tamils agus tha mu dhà mhuillion dhiùbhsan air an eilean an diugh. Tha iadsan a’ fuireach an ceann a tuath an eilein. Tha na Sinhalese agus na Tamils ag adhradh do Bhuddha. Tha treubhan eile an so cuideachd mar a tha na Moors na Veddhas agus na Burghers. Buinidh na Moors do na h-Arabianaich agus thainig iadsan an so an toiseach mar mharsantan. Cha robh teagamh sam bith agam nach e fear dhiubhsan a bh’ air a’ chàr a bha gam ghiùlan o àite gu àite. ’Se glé bheag a th’ air fhàgail de na Veddhas agus tha am beagan a th’ ann dhiubh a’ fuireach an ceàrnan iomallach na tìre. Tha iadsan caran fad air ais ’nan dòighean. Bhuineadh na Burghers do na marsantan a thainig an rathad so o chionn iomadh linn agus ’nan coltas agus ’nan dòigh beatha tha iad fhathast coltach: ri muinntir na Roinn Eòrpa. Chan eil an àireamh ach beag ach ged nach eil tha làmh nach beag aca ann an obair an riaghaltais. Tha iad nas motha agus nas làidire am bodhaig na na treubhan eile. Is e a’ Bheurla a tha iadsan a’ cleachdadh agus tha iad air leth moiteil asda fhéin agus ás an dòigh beatha. Mar a thuirt mi is iad na Sinhalese agus na Tamils as lìonmhora. Tha iadsan daonnan a’ feuchainn ri làmh an uachdair fhaotainn air a chéile agus gu math tric tha iad an ugannan a chéile a thaobh so. Cha robh e soirbh dhòmhsa so a thuigsinn is gun d’ fhuair mi iad le chéile cho gasda càirdeil.

Cha robh mi fada san eilean an uair a chaidh mi air chuairt do ’n taobh tuath. Chaidh mi mu thuath cho fada ri Jaffna air itealan agus thill mu mu dheas a rithis ann an càr. Bha mi ceithir seachdainean an Ceylon is bha mi mu thuath uair na dhà eile. Cha mhór ceàrnaidh de ’n eilean nach fhaca mi anns an ùine sin. Cha robh mi ann am fìor cheann a deas an eilein idir. Tha e air a ràdh gur ann a sin a bha Ban-righ Shéba ach ged a b’ ann cha robh ùine agamsa a dhol ann.

[TD 211]

[Dealbh]

’Se Jaffna agus an dùthaich mun cuairt a b’ fheàrr a chòrd rium. Tha e gu math còmhnard an so agus tha eileanan beaga faisg air a’ chladach mar a tha anns na h-eileanan an iar againn fhéin. So far a bheil na Tamils a’ fuireach agus abair gun do chuir iadsan fàilte orm. Rinn iad sin a chionn ’s gur ann á Alba a bha mi agus bha iad ag ràdh gun robh iadsan coltach ris na h-Albannaich ’nan suidheachadh fhéin an Ceylon. Chan eil teagamh air nach eil iad coltach ruinne ann an iomadh dòigh. Tha iad dèanadach agus math air obair agus ged a tha iad bochd an crannchur tha mhòr aca ann am foghlum. Chan eil sgeul air cainnt nan Sinhalese anns a’ cheàrnaidh so agus tha barrachd spéis aca do Ghandhi agus do Nehru na tha aca do Phrìomh Mhinistear an eilein. Bhitheadh an sluagh so glé thoilichte nan gabhadh na h-Innsean còir air Ceylon. Thall ’s a-bhos air feadh na ceàrnaidh so chithear fhathast cuid de na gearasdain a thogadh ri linn nan Olaindeach a bhith gabhail seilbh air an dùthaich. Is ann ri iasgach a tha a’ chuid mhór de ’n t-sluagh an diugh agus chuir mi seachad corra fheasgar gan amharc ris an obair so. Sheasadh iad, is Sagart Buddhach: iad leth rùisgte, san uisge is ‘Bràthair na h-Eabaid thilgeadh iad an cuid lìon sa’ mhuir làn. Is fhada agus cian o’n rinneadh iasgach sa’ cheart dòigh anns a’ cheàrnaidh so.

[Dealbh]
Sagart Buddhach: ‘Bràthair na h-Eabaid Chròich’.

A Jaffna chaidh mi gu ruige baile ris an abrar Anaradhapura, ceann bhaile an eilein o chionn fada an t-saoghail. Bithidh cuimhne agam gu bràth air an latha na dhà a chuir mi seachad anns an t-seann bhaile so. O chionn còrr is dà mhìle bliadhna bha rìghrean cumhachdach a’ gabhail còmhnaidh an so is cha b’ iongnadh idir mise bhith smaoineachadh air mo shuidheachadh fhéin is mi air tighinn a h-uile ceum ás na h-eileanan an iar a ghabhail còmhnaidh ann an ionad a bha roimhe so cho làn mórdhalachd. ’Sann a bha mi smaoineachadh co ris a bha


[TD 212]

Muile is Uibhist a Tuath coltach anns na linntean fad ás sin. Chithear fhathast na teampaill a thogadh o chionn fada nan cian agus goirid bho ’n tigh anns an robh mi a’ fuireach bha fìor sheann chraobh. Tha e air a ràdh gur e h-innte so ach meur de ’n chraoibh fo ’n do thaisbeanadh an fhìrinn do Bhuddha an toiseach. Tha i a’ fàs fhathast agus tha i air a gleidheadh gu tèaruinte air eagal beud éirigh dhi.

Cha do thuig mi ceart riamh gus an d’ràinig mi Ceylon cho àrdanach ’s a tha sinn fhéin mar shluagh agus cho aineolach ’s a tha sinn mu eachdraidh na h-àird an ear agus mu dhùthchannan mar a tha Na h-Innsean, Sìna agus Ceylon. Ràinig na ceàrnan sin inbhe àrd eachdraidh am feadh ’s a bha ar sinnsrean fhathast a’ còmhnaidh ann an uaimhean. Chunnaic mise leabhraichean a sgrìobhadh duilleagan pailm anns na linntinn o chian agus chan eil teagamh air nach eil iad fada nas sine na làmh sgrìobhainn sam bith a gheibhear anns an dùthaich so na an dùthaich sam bith eile an roinn an iar na h-Eòrpa.

An uair a dh’ fhàg mi am baile iongantach so chaidh mi air chuairt suas do na beanntan gu fìor sheann bhaile eile ris an abrar Kandy. Tha am baile so mu dheich mìle troigh os cionn na mara agus chan eil an dùthaich mun cuairt aocoltach ris a’ Ghàidhealtachd againn fhéin. Is iomadh Albannach a bha ris an tea no ag àrach spréidhe air na leitirean fàsail so. Tha e soirbh a thuigsinn nach robh e soirbh an

[Dealbh]

[TD 213]

ruaig a chur air na treubhan a bha a’ fuireach anns na beanntan so. Is e baile brèagha a tha an so ach tha an sluagh bochd agus tha móran dhiubh a nise a’ sireadh déirce air feadh nan sràidean agus eadhon anns na h-eaglaisean. Feasgar chì thu na truaghain ’nan cadal anns na cùiltean agus tha mi cinnteach nach fhaic neach an ceàrnaidh sam bith dìolachan-déirce cho fìor thruagh ’s a chì thu san àird an ear.

Bha mise glé thrang fhad ’s a bha mi an Ceylon. Bha mi a’ tadhal air sgoiltean is air colaisdean is a’ bruidhinn ri luchd riaghlaidh an fhoghluim mu ghnothaichean foghluim is mu chuspairean eile air nach eil mi idir cho eòlach. Bha an luchd riaghlaidh an so glé dheònach iomadh rud annasach a shealltainn dhomh ged a b’ fheàrr leamsa gu mór an obair latha àbhaisteach fhaicinn. Tha na Sinhalese agus na Tamils déidheil air ceòl dìreach mar a tha sinn fhéin agus bha iad glé dheònach sin a shealltainn dhomh agus cuideachd an cuid dannsadh. Ann an Kandy gu sònraichte tha iad air leth déidheil air dannsadh. Tha na dannsairean air an sgeadachadh gu rìomhach agus am feadh ’s a tha an dannsair ris an dannsadh tha feadhainn eile a’ seinn no a’ cluich air an fhidhill. Cha mhór sgoil anns nach eil cuideigin a tha eòlach air dannsadh is air seann òrain na dùthcha. Bha iad uile deònach gum faicinn iad ris an obair so. Thadhail mi ann an aon cholaisde gus am faicinn an obair a bha iad ris, ach cha robh obair ann air an latha ud. Bha iad a’ smaoineachadh gur e a chòrdadh riumsa ach ceòl is dannsadh. Thachair mi air an tè a bha a’ coimhead thairis air obair na colaisde so anns an dùthaich so agus tha mi de ’n bharail gur ann a bha ise deònach gun còrdadh Trio thuras rium. Cho luath ’s a ràinig mi a’ cholaisde thòisich a’ phìobaireachd is na h-òrain Ghàidhlig. Dé bha so ach clàr de Chomhlan Phìobairean a’ Pholas an Glaschu. Air clàr eile bha guth brèagha Leódhasach is langan aige air Balaich an Iasgaich.

Là de na làithean thuirt mi gum bu mhath leam a dhol do aon de na sgoiltean beaga air an dùthaich. Thog sinn oirnn suas taobh na beinne agus an ceann greise stad an càr aig ceann an rathaid a bha dol asteach do ’n choille. Cha luaithe stad an càr na nochd fear de na Sinhalese. A rèir coltais bha esan gar feitheamh agus lean sinn e asteach do ’n choille. Choisich sinn astar agus mar a bha sinn a’ coiseachd bha sinn a’ cluinntinn a’ chiùil astar math romhainn. Mu dheireadh ràinig sinn an còmhnard a gus gu dé bha sin ach àireamh mhór sluaigh gar feitheamh. Cha robh teagamh air nach b’ e so an sgoil ged nach robh innte ach togalach bhochd gun bhalla gun dorus,


[TD 214]

gun dad ach mullach tughaidh air a chàradh air pòlaichean. Cho luath ’s a nochd sinne thòisich an t-seinn. Chuir sin iongnadh orm ach is e a chuir an t-iongnadh orm buileach an uair a chunnaic mi bratach mhór an crochadh is na faclan so sgrìobhte oirre; <eng>Welcome to John A. Smith of Geordan Hill.<gai> Tha fhios gur ann air an rìgh Seòras a bha iad a’ smaoineachadh. Ged nach do leig mi dad orm bha mise air mo nàrachadh agus gu dearbh bha mi glé thoilichte nach robh duine a mhuinntir na dùthcha so còmhla rium gu bhith a’ tarraing asam. An déidh sin dh’ éirich fear dhiùbhsan is liubhair e òraid mhór. Ged nach do thuig mise facal abair gun do chòrd so ris na bha làthair. An sin dh’ iarradh ormsa bruidhinn agus thug mi taing dhaibh uile ach cha robh an òraid agamsa ach goirid an coimeas ris na thuirt am fear eile. An sin chaidh mi steach do ’n sgoil còmhla ri càch agus cho luath ’s a fhuair sinn àite suidhe thòisich an ceòl agus an dannsadh a rithis. Cha tug sinn fada a’ cur eòlais air a chéile agus bha deagh againn gu dearbh. Bha biadh is deoch a’ dol agus mara b’ e gun robh mi caran faiceallach air na bha dol tha mi cinnteach gun robh mi air òran math Gàidhlig a ghabhail dhaibh. Bha iad ag innseadh dhomh gur iad fhéin a thog an sgoil agus bha iad ag iarraidh ormsa casaid a dhèanamh ri Ministear an Fhoghluim ás an leth. Is iad fhéin a bha toilichte an uair a gheall mi sin a dhéanamh agus an uair a ghabh mi beannachd leotha bha mi a’ smaoineachadh air cho fortanach ’s a tha sinne anns an dùthaich so far nach fhaic sinn bochdainn mar a tha an so, agus far a bheil sìth is sàmhchair an coimeas ri troimhe chéile na ceàrnaidh so agus far a bheil cothrom againn uile a dhol do ’n sgoil.

Dh’ fhaodainn a bhith sgrìobhadh mu ’n eilean so fad uairean a thìde oir chòrd e cho math rium ach tha dà chuspair sònraichte a bu mhath leam ainmeachadh. Is iad sin creideamh agus foghlum. Tha a’ mhòr chuid de ’n t-sluagh ag adhradh do Bhuddha agus chithear ìomhaighean an Dé so anns gach ceàrnaidh agus a bharrachd air sin teampaill mhóra eireachdail anns gach baile. Tha cumhachd mhór aig sagartan a’ chreideimh so chan ann a-mhàin anns na teampaill ach ann an cùirtean an riaghaltais cuideachd. Thug iad cuideachadh mór do ’n fheadhainn a chuir air chois an riaghaltas ùr. Cha robh an riaghaltas ùr cho fialaidh riutha ’s bu mhath leotha agus mar sin tha móran de ’n bharail gun robh gnothach aca ri murt a’ Phrìomh Mhinisteir. Ma tha dhìth air neach a bhith ’na shagart an so chan eil aige ach gabhail ris a’ chreideimh agus an cleòca cròich a chur air. Tha e air a ràdh gur e so an dòigh as fhasa air foghlum fhaotainn an asgaidh an


[TD 215]

[Dealbh]
“Cha tug sinn fada a’ cur eòlais air a’ chéile . . .”

Ceylon. Tha e soirbh gu leòr cuideachd cùl a chur ris an dreuchd so aon uair ’s gun d’ fhuair neach am foghlum a bha dhìth air. Chan eil a’r ach an cleòca a chur dhìot. Tha dà oilthigh aig an eaglais so ann an Ceylon. Thadhail mi orra le chéile. B’ fheudar dhuinn ar brògan a thoirt dhinn mun deachaidh sinn a-steach an làthair an Ard Sgoileir agus cha do chòrd sin idir rium. Bha an t-Ard Sgoilear an sin ’na shìneadh air beinge ceann-ruisgte, cas-ruisgte agus sgall mór air, mar a tha orm fhéin. Shuidh sinne air an làr mun cuairt air agus tha fhios gur e sealladh annasach a bh’ ann. Cha do thuig mise facal a thuirt e ’s cha do thuig esan facal a thuirt mise. Gu dearbh ’se céilidh neònach a bha so.

’Sann a chum ’s gum faicinn ciamar a bha cùisean an fhoghluim a chaidh mise gu ruige Ceylon. Tha obair mhór ri dhèanamh a thaobh so ach rinneadh obair mhath an so cuideachd. Tha thaing sin aig na h-eaglaisean a chuir air chois sgoiltean is colaisdean an so anns an linn a chaidh seachad. Anns an latha an diugh, ged tha, cha dean an seòrsa sgoilearachd a bha measail roimhe so móran feum. Ged a tha feallsanachd is a leithid sin de sgoilearachd glé mhath feumar san latha th’ ann suim a ghabhail de gach seòrsa eòlas ealain. Feumaidh dùthaich sam bith, beag na mór, a bhith adhartach anns a’ ghnè foghluim sin agus chan eil Ceylon mar sin idir. Ann an dùthaich mar so chan eil e cho soirbh cùl a chur ris na seann dòighean. Chan eil dad a chion luchd teagaisg sgoile air Ceylon ged nach eil iad ach air dhroch phàidheadh. ’Se as aobhar dha so nach eil e cho soirbh cosnadh sam bith eile fhaotainn. Chan eil an riaghaltas deònach móran a phàidheadh


[TD 216]

do an luchd teagaisg idir, agus ged nach eil, gheibh iad na thogras iad dhiubh. Bha ùidh shònraichte agamsa anns na cànainean a bha iad a’ teagasg do ’n chloinn bho ’n fhuair iad riaghaltas dhaibh fhéin. Roimhe so b’ i a’ Bheurla cainnt na sgoile a dh’ aindeoin ’s nach robh Beurla ach aig glé bheag de ’n t-sluagh.

Bha na sgoiltean uile coltach ri sgoiltean móra Shasainn. Nan robh am foghlum so air mairsinn chan eil teagamh air nach robh Ceylon air a bhith coltach ri Alba na ris a’ Chuimrigh na ri Eirinn anns an t-seagh so. Ach cha robh sin ri bhith. Bhathas ro fhala gun tòiseachadh air an obair so agus bha Ceylon ro fhada air falbh. Cha luaithe fhuair iad riaghaltas dhaibh fhéin na ghabh iad ri cànain nan Sinhalese mar chainnt an riaghaltais ach rùnaicheadh gum faodadh na treubhan eile an cainnt fhéin a theagasg do ’n chloinn anns a’ chiad dol a-mach. ’Se bhochdainn a nise nach eil gu leòr leabhraichean aca anns na cànainean aca fhéin. Tha sin mar sin a chionn nach robh iad a’ cleachdadh na a’ sgrìobhadh nan cànainean sin ri linn an cuid foghluim a bhith fo stiùradh na dùthcha againne. Chan iongnadh mar sin ged a bhitheadh an riaghaltas ùr cho fada an aghaidh na dùthcha so. Bitheadh sin mar a dh’ fhaodas e tha cothrom aca a nise a bhith air an teagasg ’nan mhàthaireil agus faodaidh iad cànain eile ionnsachadh mar a thogras iad.

Tha mise gam mheas fhéin air leth fortanach a bhith air a’ chuairt so an Singapore agus an Ceylon. Ged a tha Singapore beartach, adhartach tha sgàilean dorcha á Indonesia ga chuartachadh agus faodaidh e bhith, sgàilean á Sìna cuideachd. Tha Ceylon bochd agus an iomadh dòigh fad air ais. Is dòcha gum bu mhath dha a nise a bhith ceangailte ris na h-Innsean. Chan eil e idir cho soirbh do na dùthchannan beaga so bhith beò sa’ latha th’ ann; ghabh iad orra fhéin uallach a tha trom r’ a ghiùlan agus bu mhath leamsa gach soirbheachadh a ghuidhe dhaibh.

[Sanas]


[TD 221]

SEIRBHEIS MEADHON-OIDHCHE LE CLUIG

Air eadar-theangachadh o’n Eadailtis aig Guareschi,
Le Tormod REID agus UISDEAN MACRATH

’Se so an dàrna sgeulachd anns an t-sreath de sgeulachdan Eadailteach a tha sinn a’ clo-bhualadh ann an Gairm.

Tha Don Camillo ’na shagart anns an Eaglais Ròmanach, anns an Eadailt — ma’s fhìor — agus ’se Peppone pròbhaist a’ bhaile bhig. Tha Peppone ’na Choimiunach, agus buinidh Blond do’n phàirtidh so cuideachd.

FAD na h-ùine bha Don Camillo a’ faireachdainn gu robh dà shùil air. A’ tionndadh gu h-obann, nuair a bha e a’ coiseachd air an rathad no anns an achadh, chan fhaiceadh e neach sam bith, ach bha e cinnteach, nan robh e air rannsachadh air cùl na callaid no anns na preasan, gum biodh e air tachairt air na sùilean agus air barrachd air a sin.

Air dha a dhol a-mach uair no dhà air an fheasgar chuala e starbhanaich air cùl dorus an tighe agus chunnaic e aiteal de sgàile.

“Leig leis,” fhreagair Criosd bho’n altair nuair a dh’ iarr Don Camillo comhairle. “Cha do rinn dà shùil cron sam bith air duine a riamh.”

“Bu chòir fios a bhith ann an robh dà shùil a’ siubhal leotha fhéin, no cuide ris an treas sùil, gu sònraichte ‘32 calibre’” dh’ osnaich Don Camillo. “’Se mion chunntas rudeigin cudtromach a th’ ann.”

“Chan eil dad ann a chuireadh dragh air cogais ciùin, Don Camillo.”

“Tha fhios agam, Iosa,” dh’ osnaich Don Camillo a rithisd. “Is truagh, mar as tric, nach lais daoine de’n t-seòrsa sin air cogais, ach air cùl an droma.”

Cha d’ rinn Don Camillo dad, co-dhiù, agus chaidh an ùine seachad. Feasgar anmoch, nuair a bha e leis fhéin ann an tigh an t-sagairt, dh’ fhairich e gu h-obann na sùilean. Bha trì sùilean ann. Thog Don


[TD 222]

Camillo a cheann gu mall, agus chunnaic e sùil dhubh daga, agus an déidh sin sùilean Biondo.

“Am feum mi mo làmhan a thogail?”, dh’fhaighnich Don Camillo gu ciùin.

“Chan eil mi airson rud sam bith a dheanamh ort,” fhreagair Biondo, a’ cur an daga air ais ’na phòcaid. “Bha mi fo chùram gun gabhadh tu eagal gam fhaicinn gu h-obann, agus gun tòisicheadh tu ag éigheachd.”

“Tha mi a’ tuigsinn,” fhreagair Don Camillo. “Nach do shaoil thu gum biodh e na b’ fhasa gnog a dheanamh air an dorus?”

Cha do fhreagair Biondo agus chaidh e null a leigeil a chudtrom air oir na h-uinneig. An déidh mionaid thionndaidh e gu grad agus rinn e suidhe air beulaibh a’ bhùird bhig aig Don Camillo.

Bha a fhalt neo-chuimir, a shùilean le cearcaill dhorcha mun cuairt orra, agus a bhathais bog le fallas.

“Don Camillo,” arsa Biondo eadar a fhiaclan, “Am fear ud anns an tigh air bruaich na h-aibhne, is e mise a chuir ás da.”

Las Don Camillo siogár.

“Am fear ud air bruaich na h-aibhne?” ars esan gu ciùin. “Uill, seann chuspair, cuspair le bonn poiliticeach, cuspair a thig fo iomall a’ mhathanais-choitchinn. Dé a tha cur dragh ort? Cha tig dad ort bho ’n lagh.”

Chrath Biondo a ghualainnean.

“Do ’n tigh ud leis a’ mhathanas-choitcheann”, ars esan le cuthach. “Gach oidhche air dhomh an solus a chur ás, tha mi ga fhaireachdainn ri taobh mo leapa. Chan eil mi a’ tuigsinn dé tha so a’ ciallachadh.”

Shéid Don Camillo anns an adhar ceò gorm an siogár.

“A’ ciallachadh!” fhreagair e le snodha gàire. “Eisd rium. Caidil gun an solus a chur ás.”

Leum Biondo air a chasan.

“Faodaidh tu fanoid air an amadan Peppone,” dh’ éigh e, “ach chan fhaod ormsa.”

Chrath Don Camillo a cheann.

“Anns a’ chiad dol-a-mach chan e amadan a th’ ann am Peppone. Anns an dara àite, chan urrainn dhòmhsa dad a dheanamh dhut.”

“Mas fheudar dhomh coinnlean a cheannach, no tabhartas a thoirt do ’n eaglais, pàidhidh mi,” ghlaodh Biondo, “ach feumaidh tu mathanas a thoirt dhomh—co-dhiù no co-dheth tha mi cuidhte ’s an lagh.”


[TD 223]

“Tha sinn ag aontachadh, mo mhac,” arsa Don Camillo gu coibhneil. “Is truagh nach do rinn iad mathanas-coitcheann air cogais. Le sin, tha sinn a’ dol air adhart leis an riaghailt mar a bha sinn roimhe. Feumar aithreachas a dhèanamh, agus nochdadh gun d’ rinneadh aithreachas, agus, an sin, nochdadh le ar giùlain gum bheil sinn feumach air mathanas—obair fhada!”

Rinn Biondo snodha gàire geur.

“Aithreachas? Aithreachas airson cur ás do ’n fhear ud? Tha e a’ cur dragh orm nach do chuir mi ás ach do ’n aon fhear!”

“Is e sin cuspair anns nach eil comas sam bith agamsa. Co-dhiù, ma dh’ innseas do chogais dhut gun do rinn thu glé mhath, tha thu cuidhte ’s e,” arsa Don Camillo, a’ fosgladh leabhair agus ga chur air beulaibh Biondo. “Seall, tha riaghailtean glé phongail againn, gun a bhith a’ seachnadh cuspairean poiliticeach. An cóigeamh, Na marbh; an seachdamh, Na goid.”

“Co ris tha sin a’ buntainn?” dh’ fhaighnich Biondo ann an guth diamhair.

“Chan eil ri dad,” thug Don Camillo ath-chinnte dha. “Bha dùil agam gun duirt thu rium gun do chuir thu ás dha, le leisgeul poiliticeach, airson airgead a ghoid.”

“Cha dubhairt mi sin,” ghlaodh Biondo, a’ tarraing a-mach an daga agus ga chuimseachadh air aodann Don Camillo. “Cha dubhairt mi e, ach, is e an fhìrinn a th’ ann. Is e an fhìrinn a th’ ann gu dearbh, agus ma tha misneachd agad, innis e do neach sam bith agus marbhaidh mi thu.”

“Chan eil sinn ag innseadh so eadhon do ’n Athair shiorraidh, ged a tha fhios Aige air nas fheàrr na tha aig duine eile.”

Thainig coltas ciùin air Biondo. Dh’ fhosgail e a làmh agus sheall e air an daga.

“Nach mi tha faoin. Cha dug mi ’n aire gu robh an snap-sàbhalaidh suas.” Leag e sìos an snap-sàbhalaidh.

“Don Camillo,” thuirt Biondo anns a’ ghuth neònach sin, “tha mi seachd sgìth a’ faicinn an duine ud ri taobh mo leapa. Tha do dhà roghainn agad: thoir mathanas dhomh, no lasaidh mi ort!”

Bha an daga air chrith ’na làimh, agus dh’ fhàs Don Camillo glais-neulach, agus choimhead e air Biondo an clàr an aodainn.

“Iosa,” arsa Don Camillo ’na inntinn, “tha an cù so air chuthach agus lasaidh e orm. Mathanas a thoirt dhà fo ’n chor so, chan fhiach e dad. Dé nì mi?”


[TD 224]

“Ma tha eagal ort, thoir mathanas dha,” fhreagair an guth aig Crìosd.

Chuir Don Camillo a ghàirdeanan thairis air a bhroilleach. “Cha tobhair.”

“Don Camillo, thoir dhomh mathanas no lasaidh mi ort.”

“Cha tobhair”.

Ghluais Biondo an snap, ach cha do loisg an gunna.

An sin dh’ fhiach Don Camillo buille, agus bhuail a’ bhuille an targaid, oir cha deach buillean Don Camillo riamh seachad air an targaid. An sin ruith e suas do thùr nan clag, agus aig aon uair deug air an oidhche bhuail e cluig airson fichead mionaid.

Thuirt gach aon gun deach Don Camillo air a’ chuthach. Gach fear ach Crìosd air an altair, a chrath a cheann a’ deanamh snodha-gàire, agus ‘Biondo a’ ruith tarsainn an achaidh mar fhear ás a chiall agus nuair a ràinig e bruach na h-aibhne bha e dol g’ a thilgeil anns na h-uisgeachan dubha, ach ràinig fuaim nan clag e agus stad e.

Thionndaidh Biondo air ais, oir chuala e guth ùr.

B’ e so an fhìor mhìorbhail, oir ged is e rud neònach daga nach lais, ’se rud ro-neònach a th’ ann sagart a bhith a’ bualadh chlag aig aon uair deug air an oidhche.

[Sanas]


[TD 227]

FOCAIL O SHIORRACHD INBHIR-NIS AIG LHUYD
Le
GLASACH

THA e sgrìobhta, aig sgoileirean, nach b’ ann o an aon chearnchainnt thainig na focail Earra-Ghàidhealach, de Ghàidhlig Albann, a bha aig Lhuyd, agus gum b’ ann o Arannaich thàinig corra focal de an robh aige. Bu réil gu leor e sin.

Ach cha do mhothaich mi sgrìobhta aig duine air bith aca nach b’ ann o an aon chearnchainnt a-mhàin thàinig na focail o Shiorrachd Inbhir-Nis a bha aige.

Bu le cainnt Shrath-Spé an chuid a bu mhò de na focail sin, ach bha cumadh air corra focal aige, nach faighte an cainnt Shrath-Spé, ach a chluinnte an cainnt Bhàideanaich, agus difir so-aitheanta eadar an dà dhualchainnt. Gu beachdaidh, nam biodh an t-ainm, Srath-Spé, air srath na h-abhna sin, o thòs gu inbhir, bhiodh na focail ud uile d’ am faotainn an Srath-Spé. Ach, gheibhte an ghné de Ghàidhlig de an goirte “cainnt Shrath-Spé,” o Ràta-murchus (beagan gu siar deth) gu machair Moireibh a sear; agus gheibhte cainnt Bhàideanaich o fa thimcheall Ràta-murchuis gu crìochan Loch-Abair su siar, agus gu crìochan Athaill gu deas.

Ma theirear gum b’ ann o an aon duine fhuair Lhuyd na focail ud, chan eil dad ’na aghaidh. Oir bha ioma neach ann, fa thimcheall Ràta-murchuis, a bha caran leth is leth eadar an dà dhualchainnt.

Deisimireachd bheag deth:

Lhuyd			Srath-Spé		Bàideanach
dawl			dall			daull (1)
draon down		drèan donn		dréan doann (2)
di-kiadyn		di-cèadain		di-ciadainn (3)
kryw			craow (craobh)	craogh (4)
làv-hwyisgel		là-w thoisgeil		là-w chlì (5)
marst			mart			marst (6)
mochk-virach		muc-bhiorach		muchc-bhiorach (7)
mwk y byrach		muca biorach		muchcan biorach
okrys, akrys		ocras, acras		achcras
phiachgil		fiacal			fiachcal
sowl			sowal (sobhal)		sowal (8)


[TD 228]

Tràchtas beag orra sin:

(1) Cha robh cainnt Shrath-Spé ag cur fuaim ‘u’ no ‘w’ eadar ‘a’ no ‘o’ a gus ‘ll’, ‘nn’ no ‘m’. Theireadh i ‘dall, bann, cam’ le fuaim ‘a’ a-mhàin; agus ‘toll, donn, tom’ le fuaim ‘o’, dùinte goirid, a-mhàin. Bha an dà-phuncas sin an cainnt Bhàideanaich, air focail aon-lideach, agus an ceud lide de fhocail iol-shiollach, gun fuaimear ga leantainn .i. ‘toull’ ach ‘tolladh’; daull ach ‘dalladh’.

(2) Gearradh air ‘dreathan’, coltach ri Abar-é-an’ air ‘Abar-Dheathain’. Aig muinntir Bràigh Bhanbh agus Bràigh Mhàir, ‘Abar-e-an’ agus blas-cainnte na bu ghéire acasan. Aig Sgitheanach (air an ràdio) Obair-ya-inn’.

(3) Am focail da leithid so, bha ‘é’ coitcheann agus cunbhalach aig Spéich. Bha ‘ia’ pailt am Bàideanach, ach cha bu chunbhalach e, oir theireadh iad ‘é’ an cuid fhocal, agus ‘eò’ am focail eile; ‘feòsag’ (is cha b’ i ‘fiasag’) air leusag’; ‘leo’ air leugh’; air leath’ (‘fiath san òran sin “Caol Muile”).

Chan fhaighte ‘ia’ air ‘é’ le ‘m’ ’na dhéidh, leithid ‘beum, feum, leum’, ach chualas ‘feòmach’ air ‘feumach’ aig cuid daoine aca.

Do réir coltais, gheibhte an ionad ‘é’ fada, le consan leathan ’na dhéidh, ann an àireamh àiridh de fhocail, ach chan fhaighte a leithid an gach aon fhocal diubh sin, anns an aon cheàrn, àit air bith. Gheibhear tuilleadh mór de ‘ia.’ aig foghlumaich an là an diu, is iad a’ leantainn saobh-theagaisg gu robh aig Tuathaich uile, agus ‘é’ aig Deasaich uile, an gach aon fhocal dhiubh sin, nì nach robh fìor riamh. Chualas, anns an taobh-tuath, gun difir ghràmair eatorra, ‘meug, mèag, miag, meog, mùig’; agus ‘leub, lèab, liab, leòb; agus ‘sgeun, sgèan, sgian, sgeòn’ 7c.

(4) Am meadhon, agus an deireadh, focail, bha fuaim ‘w’ coitcheann an Srath-Spé, agus am Bàideanach maraon, air ‘bh’ agus ‘mh’ leathan. Ach bha an seòl féin aca am Bàideanach air an fhocal earalta so.

(5) Ged a chluinnte ‘là-v’, bha ‘là-w’ na bu choitchinne ’nan cainnt chumanta, anns an dà chearn. Dar a thòisich Gàidhlig ri lagachadh eatorra, dh’éirich droch ghràmar, agus chluinnte ‘làimh’ anns an char ainmeach, far am bu chòir ‘làmh’ a bhith ann. Ach cha dòich gu robh a leithid ann re linn Lhuyd.


[TD 229]

Tha an litreachadh ‘làw’ agam a’ riochdachadh fuaim ‘là’ fada agus ‘w’ no ‘u’ goirid eutrom, gun fantainn air. Bu mhó cudrom a chuir iad air an ‘w’ sin aca, a riochdaich an ‘ng’ a bha air tuiteam as aca; i ‘loww’ air ‘long’ <eng>(ship, Sas.)<gai> Chualas air ‘long’ <eng>(ship)<gai> gu bitheanta air taobh sear Rois. Chualas ‘low, lowaichean’ air ‘long, longaidhean’ <eng>(meal of food, Sas.)<gai> aig Athallaich.

(6) Bha ‘rst’ an ionad ‘rt’ car pailt am Bàideanach, ach cha robh a leithid an Srath-Spé.

(7) Cha. robh ‘chc’ an ionad ‘c’ an Srath-Spé. Bha na focail ‘brok, stak, sok, mak, pek, glek’ 7c. aig Lhuyd ag cordadh ri cleachd Srath-Spé, eadhon ‘broc, mac, gleac’ 7c. agus gun chordadh ri cleachd Bàideanaich, eadhon ‘brochc., macho, gleachc’ 7c.

(8) Tom an t-Sobhail (t-owl, Tomintoul) an Siorrachd Bhanbh. Mam Sobhail an iar-Rois, ach bu mhò ‘So-ail’ na ‘Sowail’ acasan. Achadh nan Sabhal (Achnasaul) an Loch Abair, fuaim ‘sò-l’ aig luchd-beurla-Sasainn a nis, ach fuaim ‘sa-al’ aig luchd-Gàidhlig roimhe.

[Sanasan]


[TD 235]

NA RUISEANAICH AGUS NA TURCAICH
Le TORMOD BURNS

THA fios againn nach eil na Greugaich agus na Turcaich cho càirdeil ri chéile, ach tha na tubaistean ann an eilean Cyprus o chionn ghoirid air cur ’nar cuimhne a rìs, gu bheil nàimhdeas mór ann eadar na Ruiseanaich agus na Turcaich cuideachd. Cha do thàrmaich an nàimhdeas so a chionn ’s gu bheil an Tuirc anns a’ chaidreabh NATO agus gu bheil i an aghaidh nan Comùnach, ach thàrmaich e anns na linntean a chaidh seachad. Nuair thòisich coguis nàiseanta a bhith aig na Ruiseanaich, thòisich a’ chònspaid leis na Turcaich cuideachd. Fo riaghladh Eóghain an t-Uabhasach anns an t-siathamh linn deug, rinn na Ruiseanaich còmhrag an aghaidh nan Turcaich chum Mosco a dhìon oir bha na Turcaich fagus air a’ bhaile mhór Ruiseanach so, agus b’e Kazan ceann-bhaile na rìoghachd Turcaich aig an àm sin, baile tha nas dlùithe air Mosco na tha Lunnainn air Dun-Eideann. Anns na linntean a lean, dh’ fhàs an t-impire Ruiseanach, agus chuir na Turcaich ’nan aghaidh a rìs anns a’ Chaucasus agus anns a’ Chrimea.

Anns an naoidheamh linn deug dh’ fhàs geur-mhothachadh anns na Ruiseanaich gum b’ iad dìonadairean nan cinneach slabhach eile a bha fo smachd nan Turcach, agus thòisich an aimhreit eadar an dà shluagh a rìs. Sa’ bhliadhna 1878 choisinn na Ruiseanaich saorsa bho na Turcaich airson Bulgaria. Aig an àm sin bha polataic Ruiseanach glé dhuilich, dhoirbh, ach bha cuspair aca Constantinople a ghabhail, oir bhiodh am baile sin a’ cur na Mara Duibhe gu h-iomlan fo ’n smachd aca, agus mar a bha am baile so ’na cheann-bhaile de ’n rìoghachd Thurcaich, b’ e cùis aimhreite an cuspair so cuideachd.


[TD 236]

Agus aig an aon àm ’s a dh’ fhàs “pan-slavism” làidir (gluasad nan cinneach slabhach chum aonachadh), bha gluasad eile fàs measg nan Turcach airson aonachadh nan cinneach Turcach, agus dh’ fhàs an gluasad so na bu treise gus an do thachd an Cogadh Mór e. Agus ré a’ chogaidh so cuideachd chòmhraig na Ruiseanaich an aghaidh nan Turcach.

Chì sinn gu furasda, gun do thàrmaich an nàimhdeas a bh’ aig Ruisia (dùthaich le 208 muillean de dhaoine) ris an Tuirc (dùthaich le 18 muillean de dhaoine) a chionn ’s gum bu choimhearsnaich na dùthchannan so, agus a chionn’ s gu robh cuspairean nan Turcach agus cuspairean nan Ruiseanach gu nàdurra thar a chéile. Ach an urrainn na Ruiseanaich bhith ro nàimhdeil ris na Turcaich anns na làithean so? Ged tha aobharan na cònspaid fhathast beò, tha e so-fhaicsinneach nach urrainn iad cath a chur ris na Turcaich, oir dh’ fhàsadh sin gu luath ’na chogadh coitcheann. Ach, a réir mo bharail fhéin, chan urrainn na Ruiseanaich bhith ro nàimhdeil ris na Turcaich, eadhon le facail!

Mar a thuirt mi cheana, tha 18 muillean de Thurcaich anns an Tuirc, ach tha 23 muillean dhiubh ann an Dùthaich nan Soibheat-Aonaichte! Ré aramach Ruiseanaich na bliadhna 1917, shir cuid de na treubhan Turcach bu mhotha saorsa bho na Ruiseanaich do ’n robh iad fo chìs ré móran bhliadhnachan. Ach cha do mhair an t-saorsa aca ach ùine ghoirid, agus thàinig na Turcaich ann an Ruisia mu dheireadh fo smachd nan Soibheat, smachd tha nas treise agus nas gairge na smachd nan tsar.

Ach tha coguis nàiseanta agus nàiseantachd a’ fàs nas treise air feadh an t-saoghail gu léir, agus tha coguis nàiseanta aig na Turcaich ann an Dùthaich nan Soibheat-Aonaichte cuideachd. A réir daoin’- àireimh soibheataich na bliadhna 1959 tha cùl threubh Thurcach fhichead ag àiteachadh anns an tìr Shoibheatach, ach tha an t-iomradh so gar mì-threòrachadh, oir chan eil eadar-dhealachadh mór ann eadar na treubhan Turcach idir. Tha iad uile bruidhinn cànainean tha cho coltach ri chéile ’s gum bi Turcach anns an Tuirc a’ tuigsinn na their Turcach bho Kirgizia ris. Agus tha na Turcaich ri faighinn gun bheàrn bho ’n Tuirc san iar gus an Cuan Sèimh san ear. Tha iad ag àiteachadh ri taobh crìche a deas Dùthaich nan Soibheat-Aonaichte, agus tha an tìr far an àitich na Turcaich ann an DSA cho mór ris na Stàitean Aonaichte!


[TD 237]

Tha Dùthaich nan Soibheat-Aonaichte ’na h-aonachadh de chóig poblachdan deug, agus is stàitean Turcach cóig de na poblachdan so: Kazakhstan: Tha a’ chuid as mò de ’n tìr so, tha 35 uairean nas motha na Alba, ’na fásach, agus chan eil ach naoi muillean de dhaoine ’g àiteachadh innte. Tha 456.000 de dhaoine ag àiteachadh sa’ cheannbhaile Alma Ata. Uzbekistan: Tha an tìr so cóig uairean nas motha na Alba, agus tha ochd muillean de dhaoine ’g àiteachadh ann. Is e Tashkent ceann-bhaile na poblachd le 911.000 de dhaoine.

Azerbaidjan: Tha an tìr so cho mór ri Alba agus tha ceithir muillean de dhaoine innte, agus tha mu mhuillean dhiubh ri faighinn ann an ceann-bhaile na dùthcha Baku.

Kirgizia: Tha an tìr so dà uiread Alba le dà mhuillean de dhaoine, agus is e Frunze ceann-bhaile na poblachd le 220.000 de dhaoine.

Turkmenistan: Tha an tìr so sia uiread Alba, le muillean gu leth de dhaoine. Is e Ashkhabad ceann-bhaile na poblachd san fhàsach so le 170.000 de dhaoine.

Agus tha tìrean Turcach eile ann an Ruisia fhéin, mar Tataria, Bashkiria agus Chuvashia. (Tha an cosmo-sheóladair ainmeil Titov ’na Chuvash!)

Mar sin chì sinn gu bheil cumhachd cudthromach aig na Turcaich am beatha DSA. Agus tha fios againn gu bheil coguis nàiseanta aca, agus nach eil gluasad airson aonachadh nan cinneach Turcach gu h-iomlan marbh. Mar eiseimpleir, nuair a thòisich na Sìnich air eucoir a dhèanamh air na Turcaich a tha ’g àiteachadh ann an Sìna (agus tha móran dhiubh ann!), chuir na Turcaich ann an DSA gu làidir ’nan aghaidh. Bheir na Turcaich ann an DSA aire do ’n Tuirc, dùthaich shaor shoirbheasach, agus mar sin chan urrainn na Ruiseanaich an nàimhdeas do na Turcaich anns an Tuirc a nochdadh gu làidir, gun na Turcaich ’nan dùthaich fhéin fheargachadh.

[Sanas]


[TD 239]

BIAST NA H-AON CHOIS
Le
TORMOD DOMHNALLACH

CHAN EIL aon de eileanan a’ chuain, no gleann no srath air fad is farsaingeachd tìr-mór ar dùthcha anns nach robh sgeulachdan ro lìonmhor air an innseadh mu na daoine sìthe anns na làithean a dh’ fhalbh. Chan eil bith neo-thalmhaidh eile air ainmeachadh cho tric riutha ann an saobh-chràbhadh nan Gaidheal.

Cha tubhairt so nach robh iomraidhean gu leòr air am fàgail againn mu chreutairean mì-chneasda a bha de eadar-dhealachadh crùth is gnè ris na sìthichean. Is aon diubh sin a’ chùis-eagail mhóir ris an abraite Biast na h-Aon Chois.

Ann an cumadh, bha am bòcan ceudna car coltach ri duine ach cus na b’ àirde ann am meudachd agus móran na bu domhaile am bodhaig na aon de shìol Adhamh.

B’ e a’ chiad nì a rinn daoine a mheas mì-choitcheann mu thimcheall, a chraiceann duaichnidh, a bha gu h-iomlan sliom, dubh, cho dubh ris an teàrr agus deàrrsadh ann ri solus gréine.

Mar a ta an t-ainm a’ cur an céill, bha an uilebhiast air aon chois, ach cuiridh mise mo sheann bhrògan an geall nach robh beathach ceithir-chasach no bodach dà-chasach eadar Tigh Iain Ghròta an Gallaibh gun ruigear baile Cheann Loch Cille Chiarain mu dheas, cho luath ris, agus a’ dìreadh no a’ teàrnadh sléibhe cha b’ e lorg no trosdan daraich air an cuireadh e feum.

Chan eil iomradh agam gum facas a’ bhiast ach ann an dà eilean a-mhàin, b’ iad sin Diùra agus Eilein a’ Cheò.

Ta sgeul air gu robh dà àite de ’n Eilein Sgitheanach fo a thabharnadh.

Rinn Biast na h-Aon Chois còmhnaidh airson iomadh linn ann am Bealach Odale, an ceann a deas an Eilein, gus fa-dheòidh an d’ rinn e fhàgail mu thuaiream ceithir-fichead bliadhna air ais. An sealladh mu dheireadh a chunnacas air anns an ionad ud bha e a’ teàrnadh leothaid aig astar bras, gus an deach e mu dheireadh á sealladh a’ cur car mu chnoc, aig bonn a’ Bhealaich.

Thug fìor charaid na Gàidhlig, Niall MacGilleSheathanaich, nach maireann, dhuinn sgeul thaitneach fo ’n ainm ‘An t-Each Uisge,’ anns an ochdamh àireamh deug de ’n ràitheachan Gairm, san bhliadhna


[TD 240]

1956. Gun fhios am bheil an leth-bhreac so de Ghairm ri bhur làimh an dràsda, cuiridh mi sìos mar a leanas na nithean a chunnaic Niall le a shùilean féin:

“An uair a thàinig sinn gu dìreadh àrdain a dh’fhaighinn gu Glaic na Dunaich lean sinn seann cheum rathaid a bha a’ dol seachad air luba mhóir. Cha robh i fada no leathann, ach bha i domhainn agus am fraoch a’ cinntinn thar a bruachan. Is ann an uair sin a chunnaic sinn an uile-bheist ’na laighe air stùcan beag mu leth cheud slat bhuainn. Dh’ aithnich sinn nach bu chreutair talmhaidh e agus, gun fhacal a ràdh ri chéile, thill sinn air ais agus thog sinn suas ri cnocan beag cas, a’ cumail an uabhais so san amharc. An uair a ràinig sinn am mullach fhuair sinn sealladh a b’ fheàrr air a’ bhéist agus gu fortanach dhuinne cha robh a cheann ri fhaicinn. Bha e ’na laighe is a chasan deiridh fòidhe, mar a laigheas muc. Bha na bha ri fhaicinn de a choluinn slèaghta dubh a’ deàrrsadh an gréin shoilleir na Bealltainn. Chan urrainn domh coimeas as feàrr a thoirt dhuibh air na bha ri fhaicinn dheth na tabaist de ròn a chitheadh sibh ’ga ghrianadh fhéin air sgeir, ach gu robh e na bu duibhe. Bha mar gum biodh ceithir stobain challtuinn a’ cumail suas breacan cìobair agus, mar gum b’ eadh, a’ cumail fasgaidh air a cheann. Cha do ghluais e am feadh is a bha sinne ’ga choimhead ach, mar a thuigeas sibh, cha do rinn sinne moille, no idir mothar, ach cumail oirnne gu snàigeach gus an do ràinig sinn a’ Ghlaic.”

Bha esan gu làidir de ’n bharail gur e an t-each-uisge air an tàinig e thairis, ach cha b’ e an t-each-uisge air an do dhearc ar caraid idir ach Biast na h-Aon Chois. Chan fhac Niall a chas do bhrìgh ’s gun robh i air a lùbadh a-stigh fo choluinn an taisdealaich is e ’na laighe.

Cha chualas mu ’n an each-uisge riamh a bhith a’ dol ann am barrachd is dà riochd. Rachadh aig Biast na h-Aon Chois air dol ann an iomadh riochd, nì ta ’n sgeul a dh’ innseadh dhomh le aon de mhuinntir an Taobh Sear, a’ dearbhadh.

Bho chionn còrr is ceud bliadhna roimhe so, bha Mìcheil fear a bhuineadh do Stafann, a’ tughadh an tighe aige. Thàinig Mànus, nàbaidh dha, an rathad a bha e. “Coisich,” ars esan, “cuide rium do Chille Mhoire, agus agam ri dhol ann an cabhaig.” “Ta mi coma ged a rachadh,” ars am fear eile. Le sin a ràdh, theàrnaich e nuas bhàrr a’ ghlais-ceap, chaidh e steach is chuir e e féin air dòigh.

Nuair a bha an dithis fhear a’ tilleadh dhachaidh, ghabh iad ceum-coise troimh an mhòintich an rùn a bhith air ais air an Taobh Sear roimh bheul na h-oidhche. Letheach slighe, cha robh tigh, no eadhon


[TD 241]

bothan àirigh féin, ri fhaicinn fad an t-seallaidh, ach cnocan ciar, lagan uaigneach, is mòinteach dhubh fhraoich.

Mur gum fairicheadh Mìcheil rudeigin ás an déidhinn, thug e sùil air ais thar a ghuala agus chunnaic e creutair mu mheudachd rodain a’ dian leantail air lorg Mhànuis. Cho tubhairt e diog an toiseach is chùm iad orra a’ seanachas. An ceann tacain gheàrr, sheall Mìcheil a rithisd ’na dhéidh agus bha an creutair so air fàs uiread ri abhag mhóir ach cha b’ e càil de choltas abhaig a bha ann. An dàrna h-uair, cha do ghabh e dad air is chaidh iad air adhart beagan shlatan eile. Bha Mìcheil a nis a’ fàs car anshocrach, mì-fhoistinneach, ’na inntinn is thug e sùil nuagach eile ’na dhéidh agus bha am beathach a bha ag imeachd an cas cheuman Mhànuis air fàs cho mór ri gamhainn, gidheadh, chan fhacas riamh an gamhainn sin air an robh a leithid de dhroch coltas mì-shaoghalta. Cha b’ urrainn Mìcheil na bha e a’ faicinn a chumail an cleith na b’ fhaide agus thubhairt e ri chompanach “Seall gu dé ta air ar cùlaibh!” Thionndaidh an dà fhear mun cuairt is sheas iad far an robh iad.

Bha a nis a’ bhiast air fàs uiread ri tarbh Gaidhealach. Bha a chruth oillteil, fiadhaich, eadar-dhealaichte seach ainmhidh nàdurra a chunnaic iad, no mu ’n cual’ iad iomradh. Nuair a bha a’ bhiast faisg air a bhith aca, dh’ fhàg e an ceum is thug e an roid ud seachad orra.

Nis, bha am frith-rathad a bha na fir a’ gabhail, a’ fiaradh mu shròn bruaich àrd, cla cheud slat air thoiseach agus cho luath ’s a ràinig a’ chulaidh-ghairsg, chuir e a dheireadh gu teann ris a’ bhruaich, chàraich e a dhà chois thoisich gu daingeann an sàs anns an talamh agus chuir e dréin an uilc air.

Ma chuir an sealladh déisinneach gaoir tre fheòil Mhìcheil is ann a bha buaidh eadar-dhealaichte aige air Mànus. Bha esan air a chuthach ag iarraidh a dhol am bad na béist agus gabhail dha le cuaille de bhata a bha ’na làimh. Mar bu dlùithe bha iad a’ dol air, is ann bu mhotha bha an fhearg a’ cinntinn, gus gum b’ éiginn do Mhìcheil gréim teann a dheanamh air Mànus agus a shlaodadh bhàrr an rathaid. Chùm e air éiginn a ghréim gus an deach iad seachad air a’ chunnart agus cha bu luaithe a chaidh, na dh’ fhàs Mànus cho ciùin, sèimh, ri uan. Cha do lean an t-olc iad na b’ fhaide na bhruaich. N’ ar a thàinig Mànus thuige féin thubhairt e ri Mìcheil “Bu mhath dhòmhsa gun robh thu maille rium an diugh, is gun do chuir thu bacail orm; nan robh mise air a dhol an sàs anns an droch-rud mar a bha mi ag iarraidh, cha d’ fhuair mi mo bheò ás!”

Sealbh ga ar gleidheadh bho usp an uabhais!


[TD 246]

Tha luchd-turais a nis air tòiseachadh ri siubhal na Gaidhealtachd a rìs agus tha Ceiteirein NicMhathain a’ toirt stùireadh an so do’n bhean-tighe a tha gabhail romhpa.

Cocaireachd le Caise
Le
CEITEIREIN NICMHATHAIN.

“Am faca sibh a’ mhulchag,
Am faca sibh an tulman,
Am faca sibh a’ mhulchag de chàise,
’S i cho mór ri clach mhuilinn
’S i aig Lipton anns an uinneag . . . .”

Mar sin mhol am bàrd i agus is iomadh Bean-tighe a tha ’g iarraidh biadh blasda, saor, cabhagach, beathachail a bhitheas a’ moladh ’s a’ beannachadh na Mulchaig. Tha i cho feumail dha ’n a’ chorp ri feòil agus móran nas saora. Feumar ceithir riaghailtean a leantainn a’ còcaireachd le càise.

(1) Gun cuir sibh pailteas salann is peabar ann.
(2) Gun dean sibh mìn e bhon tha e duilich a mheirbheadh.
(3) Nach doir sibh cus bruich dha neo fàsaidh e righinn.
(4) Cuir biadh le “stalc” cuide ris gus am bi an tràth co-chothromach.

So dha na trì dòigh-deasachaidh.


[TD 247]

Eanaraich Càise (airson dithis)

Uinnean ann an sliseagan air a bhruich ann an ùnnsa ìm airson dha na trì mhionaidean. Cuir ùnnsa min-mhìn (flùr) ris an so is bruich airson mionaid eile. Measgaich gu h-iomlan leth-phinnt bainne is leth-phinnt uisge (no sùgh). Thoir troimh ’n a’ ghoil e, cuir salann is peabar ann, is bruich gu socair airson cóig mionaidean.

Tilg a-stigh 4 ùnnsa càise air a mhineachadh is cuir troimhe chéile e, gun ghoil, gus an leagh e. Riaraich gun dàil.


Buntàta air an lìonadh le Càise

Ceithir buntàta air am bruich slàn anns an àmhuinn. Dean dà leth orra, ’s thoir am meadhon asda. Dean am meadhon mìn le foirc is buail a-stigh dà spàin bainne, 4 ùnnsa càise (air a mhìneachadh), làn spàine fionnas-gàraidh, salann is peabar. Cuir air ais ann an “sligean” am buntàta is teasaich anns an àmhuinn. Riaraich.


<eng>“Pie”<gai> Measach <eng>(Fruity)<gai> le Càise

8 ùnnsa sgrath-breathach goirid

Geàrr is suath a-steach le do mheòirean 4 ùnnsa ìm ann an 8 ùnnsa min-mhìn le rud beag salann gus am bi e coltach ri sprùilleach arain. Cuir so mun cuairt le sgian ’s le uisge gus an tig an taois air falbh bho chliathaichean an t-soithich. Dean dà leth air an taois agus sgaoil a-mach gach pìos le crann-arain gus am bi e meud is leud an t-soithich (ochd òirlich) anns a bheil e dol a bhith air a bhruich. Cuir aon pìos sgrath-breathach air bonn an t-soithich.


Dean leannra-càise (sùgh) mar a leanas

Leagh 1 ùnnsa ìm ann am poit. Cuir ris 1 ùnnsa min-mhìn is caraich mun cuairt air teas mallda airson dha na trì mhionaidean. Cuir pinnt bainne ann beag is beag ga charachadh gu h-iomlan fad na tìde. Thoir troimh ’n ghoil e is goil airson mionaid ga bhrosnachadh gun sgur. Leagh leth phunnd càise ann. Leig leis fuarachadh is buail a-steach ugh is cuir 6 ùnnsa fion-dhearcan chaoinichte <eng>(raisins)<gai> ann. Taom so anns an t-soitheach is cuir an dàrna pìos sgrath air a mhullach. Sgiobal timcheall am bile is suath le bainne no ugh is cuir leth ùnnsa spruilleach càise air. Bruich ann an amhuinn (400° F. no Gas 6) airson leth-uair a thìde. Riaraich fuar no teth.


[TD 248]

Ubhlan le Càise

4 ùbhlan. 4 spàine <eng>Mincemeat.<gai> 4 ùnnsa spruilleach càise. Glan is thoir an cridhe ás na h-ùbhlan, cuir gearradh aotrom timcheall meadhon nan ùbhlan is lìon an cridhe le <eng>mincemeat<gai> is càise. Bruich ann an amhuinn 350 F. no Gas 4 airson leth uair a thìde.


Sùgh

4 unnsa siùcar, leth phinnt uisge.

Goil an siùcar is uisge còmhla gus am fàs e tiugh. Is taom thairis air na h-ùbhlan is bruich airson leth uair a thìde eile. Riaraich teth.


Maise Gnuis
Le EALASAID NIC A’ ROTHAICH

[Dealbh]

Có te bheag tha danns’ air an làr?
Tha bean-na-bainnse, tha bean-na-bainnse . . . .

’S t-samhradh bithidh móran dhe ’n òigridh a’ coimhead ri pòsadh––a’ dol air thigheadas dhaibh péin—fear is bean is beatha ùr. Ach mun tachair so feumaidh sinn latha-na-bainnse—latha mór dha na boireannaich.

Bithidh ùpraid is ullachadh ann an tigh-na-bainnse fad seachdainean roimh’n latha mhór ach feuch gum bi bean-na-bainnse ga deasachadh fhéin cuideachd os gum bi i a’ coimhead math. Feumaidh i saothair a ghabhail ri craiceann.

Dh’ innis mi mar thà dhuibh ciamar a tha còir so a dhèanamh eadar glanadh is biadhadh agus mar sin cumaidh mi ri Maise-Gnùis airson latha-na-bainnse.


[TD 249]

Cuir on a’ Mhaise-Gnùis gu math aotrom ach cuimhnich gum feum e maireachdainn greis mhór de ’n latha.

1. Glan an craiceann agus an sin cuir air cungaidh-ùrachaidh.

2. Cuir suathadh beag de chungaidh-taiseachd air d’ aodann agus t’ amhaich.

3. Suath an sin phùdar is cungaidh-stéidh còmhla air t’ aodann air fad agus air t’ amhaich.

4. Tagh dath-sùilean freagarrach agus ’se fear soilleir as fheàrr le gùn geal. Cuir sgrìob de pheansail soilleir cuideachd dìreach os cionn nan ruisg.

5. Ma tha thu bàn san aghaidh cuir suathadh dath air do ghruaidhean—àrd air do ghruaidh agus a-mach chun an taobh.

6. Cuir a nis phùdar-cruaidh air t’aodann, do shùilean agus t’amhaich.

7. Dath-bhilean—Faic gum bi an dath-bhilean agus an dath-ìnean dhe ’n aon seòrsa. Cuir ort an dath-bhilean le bruis agas na suath idir e an déidh a chur ort.

8. A nis faigh pàipear-tana agus srad cungaidh-ùrachaidh air. Cuir sin gu socair air t’ aodann air fad, agus fàg airson greiseag bheag e. Bheir so soillse dha d’ aodann agus mairidh a’ Mhaise-Ghnùis móran nas fhaide.

9. Feumaidh tu Fàile-cùbhraidh agus bithidh tu deiseil. Feuch Muguet du Bois.

Nuair a bhitheas Maise-Gnùis air a chleachdadh gu sgileil, an nighean air a sgeadachadh ann an gùn àlainn, agus toileachas ’na cridhe, chan urrainn nach bi bean-na-bainnse briagha.

[Sanasan]


[TD 250]

[Dealbh]

FASAN URA


[TD 251]

Tha mi creidsinn gum bheil tè no dhà agaibh a’ bruidhinn air pòsadh air an t-samhradh so agus mar sin a’ toirt sùil air dreasaichean bainnseadh. Chunnaic mi an fheadhainn bhriagha so ann an CLAIRE, aig Charing Cross ann an Glaschu far am bheil rùm farsainn aca air a chur air leth do bhean-na-bainnse agus do a luchd cuideachaidh . . . Gheibh i dreas ann dhi fhéin agus dha’n mhaighdean agus dha màthair cuideachd. Faodaidh tu fad an fheasgair a thoirt ann agus bheir iad ugad tea ann an cupanan grinn.


[Dealbh]
Dreas-bainnse goirid. Tha an t-seacaid air a dèanamh de ròsan <eng>lace guipure<gai> agus nuair a bheir thu dhìot i tha dreas agad a bhios feumail airson dannsaichean is a leithid a rithist.

Tha an gùn so air a dhèanamh de shìoda sleamhainn <eng>(satin)<gai> agus <eng>lace guipure.<eng>

A’ phrìs - - £26 10/-


[Dealbh]
Gùn eireachdail sìoda le obair-ghréis St. Gall air.
A’ phrìs - - £29 .12 .6


Mar a bheil e comasach dhut a’ bhùtha ruighinn, cuir uca do thomhas, can riutha gum faca thu an dreas ann an Gairm agus cuiridh iad ugad e.

C. C. D.


[TD 252]

A’ Cruachadh na Monadh
Le
CAIRISTIONA DICK

BHA mi coimhead air seann dealbhanan an latha roimhe agus ’na measg bha feadhainn a bh’ air an tarraing as a’ bheinn nuair a bha sinn ris a’ mhònaidh. Thug so m’inntinn air ais agus shaoil leam gur ann a bha mi ris an obair a rithist.

Bha Màiri is Peigi air an cois tràth an lath’ ud a’ deanamh fuinne na beinne is bhiodh braidseal mór teine ás a stobh nuair a dh’ éireamaid. Cha robh sinne—mi-fhéin is Lachaidh is Iain—ach beag aig an àm agus cha robh Uilleam deònach gu falbhamaid còmhla riutha—cha bhiodh annainn ach dragh. Ach mar a b’ àbhaist bha co-fhaireachdainn aig mo sheanair rinn agus thuirt e,

“Na creutairean, leig air falbh iad.”

Dh’ fheuchadh e ri shùil a bhriobadh ruinn is bhiodh na dhà a’ dùnadh is bheireadh so oirnn tòiseachadh ri gàireachdaich is e radha,

“Lìonaidh iad na caorain dhuit.”

Chanadh Uilleam,

“Huh! Chì sinn dé na caorain a thogas iad.”

Ach bha cead againn.

Bha Earchaidh a nis air tighinn a-nall ás an t-Seana-Bhaile agus dh’ eubh Uilleam a-mach air na gillean gus gun cuireadh iad an searrach a-stigh oir bha an t-astar ro fhada dha dhol chun nam puill. Sin far an robh ’n obair oir bha an searrach cho feumach air falbh ’s a bha sinn fhéin. Bha e ruideineachd thall ’s a-bhos is cuideigin aig gach oisean ga thilleadh. Mu dheireadh bha e dùinte as an stabull is bha <eng>Vesta<gai> air a cur dha ’n chairt.


[TD 253]

Thòisich sinn ri luchdadh na cartadh—pocannan gu leòr—cuimhnichibh air na caorain—an coire dubh, pàipearan agus seana-mhòine airson an teine, bascaid làn chupanan is bascaid eile làn bithidh. ’Se mo sheanamhair a bha deisealachadh so—aran flùir, <eng>pancakes, rockcakes,<gai> aran <eng>mixture<gai> do dh’ Uilleam, ìm, mulchag-chàise, cnogan <eng>jam<gai>, botal bainne, puicean siùcar is puicean tea. Bha na peilichean bainne ri falbh cuideachd oir bha Màiri is Peigi a’ bleoghain a’ chruidh anns a’ gheàrraidh air an rathad dhachaidh. Bha Màiri Màrgat air tighinn a nis is peil aice fhéin air a gaoirdean.

“Mach sibhse, ma tha, a chlann,” arsa mo sheanamhair, “agus feuch gun cùm sibh air falbh o chasan na làiridh.”

Chaidh an fheadhainn mhóra dha ’n chairt agus dh’ fhalbh sinne nar ruith rompa. Bha cus luchd air an làir agus co-dhiù bha sinne ag iarraidh greis a’ cluichd anns a Linne Mhóir mu ruigeadh iad sinn.

Suas leathad a’ gheàrraidh bha an rathad cho cas agus gu feumadh a h-uile duine coiseachd. Ràinig sinn an sin Locha an Fhaing far an tug sinn greis eile air cluichd—ged nach do chòrd so ris an iasgair a bha ’na chrùbadan ris a’ chreig.––Mo thogair, ’se Sasunnach a bhiodh ann.

Bha a’ ghrian air fàs gu math teth nuair a ràinig sinn na puill. Bha fraoch a’ deàrrsadh air na grobain agus greollain a’ bìgeil ’na mheasg. Leig Uilleam ás an làir agus thòisich an obair—mi-fhéin ’s na gillean as an ìochdar a’ caitheadh suas na fàdan; Màiri is Peigi is Mairi Màrgat a’ lìonadh nam pocannan: Uilleam is Earchaidh is na pocannan air a muin a-null ’s a-nall o’n pholl chun a rathaid a’ cruachadh. Cha mhór nach robh muinntir a’ bhaile uile anns a’ bheinn a’ gabhail cothrom air an t-sìde agus chluinneadh tu éibh is gàire an dràsda is a rithist ach cha robh duin’ aca cho math gu gàireachdaich ri Mairi Màrgat. Bha gàir’ aice cho cridheil is cha b’ urrainn do dhuine sam bith a bhith mì-shunndach ’na cuideachd.

Mu dheireadh bha h-uile fàd air a thogail far a’ phuill so—ged a bha caorain gu leòr air fhathast—agus bha sinn feumach air gréim bithidh.

“Leigidh sinn anail ma tha,” thuirt Uilleam agus thòisich e ri togail an teine. Thug na boireannaich a-mach am biadh agus dh’ fhalbh sinne le siuga a lìonadh a’ choire. Nuair a thill sinn bha an teine a’ gabhail gu math agus cha b’ fhada gus an robh sinn a’ lìonadh nan cupanan––chan eil deoch air an t-saoghal cho math ri tea air a dèanamh le uisge ruadh na beinne. Bha ’n t-acras gar tolladh is dh’ ith sinn is dh’ ith sinn gun ghuth aig duine airson greiseag ach mu dheireadh thòisich na gillean,


[TD 254]

“Chunna mise cearc-fhraoich.”

“Chunna mise dhà.”

“Huh! Chunna mise cailleach-oidhche.”

“Tha thusa breugach. Ciamar a chitheadh tu cailleach-oidhche ’s a latha geal ann.”

“Earchaidh, am faca tu riamh fiadh? Tha mise a’ dol dha ’n Bheinn Dhubh fiach am faic mi fear.”

Bha mi-fhéin a’ coimhead sìos air a Locha Bheag is i air a cómhdach le duilleagan-bàite is na dìtheanan briagha a’ seòladh gu socair ’na lùib. Leis cho domhainn ’s a bha an locha cha robh chridh againn a dhol ’na gaoth ach bha an sealladh cho buaireasach agus nuair a thòisich na fireannaich ri smochdadh shaoil leam gun robh an aire dhìom; thòisich mi ri liùgadh sìos chun na locha. Bha mi dìreach gu bhith shìos ’s a’ sìneadh a-mach mo làimh cho fad ’s a rachadh i nuair a dh’ éibh fear dhe na gillean grod ’s a bheul air a ghualainn,

“Seall ise, seall ise, tha i aig an locha.”

“Nighean na mollachd! Till ás a sin. Bheil thu iarraidh crìoch a chur ort fhéin!”

’S bha Uilleam ’na leum a-bhos gam shlaodadh air ais mun d’ fhuair mi fiù ’s aon dìthean.

Bha h-uile duine nis air an cois gus tilleadh ris an obair is bha Earchaidh a’ ràdh,

“Siuthadaibh fhearaibh! Chan obraich Clann Dòmhnaill gu faigh iad am biadh.”

So facal a bhiodh aige an còmhnaidh ged nach robh mi fhéin a’ faicinn ciall sam bith ann. Bha mo bhrù cho làn is nach iarrainn an còrr ach sìneadh as a’ ghréin, chan e cromadh ás an ìochdar a rithist is bha na caorain a bha sud ri ’n cruinneachadh cuideachd. Ach bha càch ag aontachadh leis. ’S dòcha gun robh barrachd de smior Chlann Dòmhnaill anns na cràmhan acasan.

Thòisich sinn a rithist co-dhiù, ach ’s mór mo bharail nach robh Clann Dòmhnaill cho sunndach ’s bha iad a’ leigeil orra. Bha na gillean a’ coiseachd air am fiaradh gu socair is na fòid a bha tighinn ás an ìochdar a’ sìor fhàs gann, gus mu dheireadh stad iad uile gu léir agus na seòid air a dhol ás an t-sealladh air cùl cnuic. ’Se an damh-donn a bh’ air an aire nis.

Bha mi fhéin fhathast is mo shùil air na duilleagan-bàite. Chunnaic Màiri mar a bha mi air mo bhuaireadh agus thuirt i ann a sanais,


[TD 255]

“Dean thusa air do shocair agus gheibh mise dìtheanan dhuit nuair a bhios sinn deiseil.”

Bha na cruachan ri taobh an rathaid a neist a’ fàs lìonmhor gus mu dheireadh, aig ciaradh an fheasgair, thòisich cairt is cairt air tilleadh gu baile.

Nuair a nochd sinn aig mullach a’ gheàrraidh bha na tighean gu seasgair fa chomhair ar sùil is ceò ag éirigh gu dìreach ás gach similear. Bha an cuan a’ sìneadh a-mach cho fad ’s a chitheadh sealladh ’s bha a’ ghrian a’ dol fodha air cùl Bhàlaidh. Bha an crodh aig a’ chachaileith a’ cnàmh an cìre.

Fhad ’s a bha Màiri a’ bleoghainn bha i ’g innse stòiridh dhomh mu na sìdhichean a bha fuireach anns a’ chnoc is mise ’nam shuidhe air an fheur gu tuiteam ’nam chadal ’s làn mo dhùirn agam de dhìtheanan nan duilleagan-bàite.

Nuair a ràinig sinn an tigh bha am bòrd air a sheiteadh ’s dh’ fhairich mi àileadh strùpain a’ ròsladh air an stòbh. Bha mo sheanamhair air a bhith air an oitir fhad ’s a bha sinn air falbh. Bha dùil agam anns a’ bheinn gu robh mo bhrù cho làn ’s nach ithinn gréim tuilleadh ach a neist bha ’n t-acras orm a rithist agus co-dhiù bha na gillean sanntach ud a-stigh romham a’ goid ás a’ phana mar thà. Cha deanadh sin an gnothach idir!

“Ghranaidh! Ghranaidh! Seall na mèirlich! ’S cha do thog iad aon chaoran, a sheanair.”

[Sanas]


[TD 257]

AN TAHGHAD
Le
MORAG NICCOINNICH

THUG i sùil a-mach, far an robh reothadh mór a’ gheamhraidh air a sgiamh fhéin a chur air an uinneig, agus am feur a nis còmhdaichte le dìomhaireachd mar lìon an damhain-allaidh.

Chaidh i mach is thug i ceum suas troimh ’n choille. Os a cionn bha geugan nan craobh mar mheuran tana, cruaidhe caillich is i a’ snìomh snàth geal. Fo a casan bha na duilleagan reòite—iad lìomhte, is a dhath fhéin air gach fear dhiubh. Chùm i oirre gus an do ràinig i a ceann-uidhe, lochan beag shuas os cionn nan tighean. Chunnaic i e as t-samhradh, a’ toirt luaidh air guirmead an adhair agus air bòidhchead lusan an t-sléibh—ach an diugh, bha e reòtadh agus e mar leug airgid. Bha e reòtadh ach aon oisean beag, oisean beag dorcha, thall fo na drisean. Cha robh ann ach pìos beag uisge, a’ cur dubh air a’ gheal a bha mun cuairt, agus ’na threas-meadhon bha eala a’ snàmh. Chunnaic i ann an dé i. Chunnaic i ann i an là roimhe. Bha i fhathasd ann. Ach saoil—saoil nach do ghluais i uaireigin. Saoil nach tug i sgiathan na h-oidhche oirre agus nach do thill i le briseadh na fàire. Bha i ann a sud—bàn, fìnealta, a h-itean mar a’ chanach fo ghrian uisgealach a’ gheamhraidh. Bha i ann a sud, sona ach a bhith snàmh mun cuairt anns an oisean dhorch ud. Ach an robh i sona? An robh a thuigse aice a bhith sona no a chaochladh?

Sheas Fionnghal ga coimhead. Sud mar a bhiodh ise. A’ dol mun cuairt. Gu bràth a’ dol mun cuairt ann am prìosan dorcha is an saoghal geal a-muigh. Bha an saoghal gealltanach. Bha an saoghal saidhbhir, ach bha e uairean cho fuar ri reothadh a’ gheamhraidh. ’Na h-oisean bhiodh i sàbhailte. Is dé ged a bhiodh i ann am prìosan—nach robh i ann am prìosan dhi féin?

Thug i sùil sìos air a’ bhaile—an sgoil, an eaglais. Lean a sùil ris an eaglais agus ás a sin gu tigh nan cailleach-dhubha. Tigh nan cailleach-dhubha—an ath sheachdain bhiodh ise ann. Chuireadh i dhith gu bràth aodach an t-saoghail so. Chuireadh i cùl gu bràth ri ana-mianna na feòla. Ach an robh ise làidir gu leòr airson sin? Nach robh i òg?


[TD 258]

Nach e an saoghal a shealbhachadh còir na h-òige? Thug i sùil eile air an eala. Bha ise gun tùr, gun toinisg is i sona a bhith snàmh an sud. Carson nach deach ise a dhèanamh mar sin, gun reuson, ach crìoch a bhith roimhpe ri choimhlionadh agus gun e an urra rithe fhéin? Ach bhà e an urra rithe. Chaill i a foighidinn ris an eala. Thog i bioran. Thilg i oirre e, is dh’ éigh i “Seall! seall an t-adhar cho gorm. Seall e a’ feitheamh riut. Tha sgiathan agad. Carson nach itealaich thu? Carson a tha thu sona leis an toll sin, agus an saoghal farsaing ga do chuireadh? Nach eil iongnadh ort! Nach eil dìomhaireachd nan linneachan a’ cur dragh ort?” Ach chùm an eala oirre a’ snàmh gu socair, séimh.

Dh’ éirich i ’na seasamh, agus ghabh i ceum sìos chun a’ bhaile. F’ a comhair, bha an tràigh mar a b’ àbhaist agus a’ mhuir ga sloisneadh mar a bha i o chian. Sud an lochan beag far an do dh’ ionnsaich i snàmh. Sud na bruaichean gainmhche far am biodh iad a’ ruidhleadh.An sud an sgoil—an sud an t-achadh bhuntàta a chuir iad an uraidh. Bha a’ bheinn ’na freiceadan geal agus a nis bha gathan na gréine ga dath gu fiamh an òir. Leum a cridhe. Bha gach boinne fala a bha ’na cuislean fuaighte ris an àite so. Bha gréim aig freumh gach craoibhe air a cridhe. Agus a’ dol ga fhàgail! Nan deigheadh i stigh, dh’ fheumadh i fhàgail. Air falbh á so bhiodh i mar chù gun mhaighstir, mar sruth gun uisge, mar òran gun fhonn.

Chuir i seachad an oidhche sin ri guidhe, ri reusonachadh, ri ùrnaigh—ag ùrnaigh, ach co ris? An ann rithe féin? An ann airson freagairt fhaighinn o h-inntinn féin a bha nis mar sop san t-sruth? Dé chreideadh i? Air a’ cheann mu dheireadh, nach robh e gu h-iomlan ’na làimh féin? Nach tug a Cruthaidhear dhi inntinn, tuigse, toil—agus dh’ fhàg e iùil a beatha aice féin.

Dh’ éirich i sa’ mhadainn is mar a b’ àbhaist, theann a ceum ri na cnuic agus mu dheireadh gu Loch-an-eala. Bha an loch reòtadh ach a-mhàin an t-oisean ud—ach cha robh eun no beathach a’ gluasad. Bha an t-àite cho sàmhach ris an uaigh. An sin chual i gurag os a cionn agus chunnaic i sgaoth de ealaichean geala, ’s iad a’ seinn ’s a’ stiùireadh an cùrsa air deas. Bha sanais air tighinn uca gu robh an t-àm a nis ann, agus a dheòin no dh’ aindeoin, bha iadsan a’ coimhlionadh òrdugh a’ chruinne.

Sméid i ris an eala. Rinn i gàire beag rithe fhéin. Gàire tiamhaidh, agus fiamh an aithreachais ’na sùilean—ach a nis, bha fios aice-se dé a dh’ fheumadh i fhéin a dhèanamh.


[TD 265]

VICTORIA AGUS ALBERT
Le
FIONNLAGH MACLEOID

AON latha thainig duine le ceann mór do ’n bhaile againne agus labhair e cosmhalachd ag ràdh:

“Bho chionn fhada an t-saoghail thachair gu robh càraid a’ fuireach còmhladh. Agus b’ e an t-ainm a thugadh dhì-se Victoria, agus dhàsan Albert. Agus thachair gur e radain a bh’ annta. Cha robh a’ fuireach còmhla riutha ach iad fhéin, agus feàrlagan a bh’ aig Albert mar phiatan.

Agus bhiodh Victoria ri cur seachad móran de a tìde ga nighe agus ga slìobadh fhéin fhads a bhiodh Albert a-muigh ri cosnadh. Bhiodh i ga coimhead fhéin ann am pristeal faileasach ’s ri suathadh iomadh lì ri a h-aodann gus cail a dhreach a thoirt air. Agus thachair gu robh feum aige air dreach a thoirt air. B’ e blanaig-topaig an lì a b’ fheàrr a fhuair i airson so. Ach thachair gu robh fàileadh a’ choin bho ’n lì so, ’s mar sin cha bhitheadh e mar fhasan aig Albert a bhith dol glé dhlùth oirre. Agus theireadh càch nach b’e a’ bhlanaig-topaig a bha ga chumail air falbh.

Bha a h-ìnean fada biorach agus leothasan bhiodh i ri gearradh na fiasaig a bhiodh a’ fàs fo ’n t-sròin aice. Cha robh dad aig Albert mu dheidhinn na fiasaig aice. Agus bhiodh i ri tilleadh chun a’ phristeil gun sgur. Agus b’ e dleasdanas an fheàrlagain a bhith ri cìreadh an droma agus a’ mhionaich aice, agus bu mhaith leatha e bhith ri slìobadh a h-earbaill. Agus ’sann a chùm a mór-bhòidhchead fhaotainn a rinneadh na h-uile nithean so.

Daonnan bhiodh i ri feitheamh chum ’s gu faiceadh i gu dé na nithean a bhiodh Albert air a chosnadh an latha sin. Agus thachair nach robh càil aice a dhèanadh i ach a bhith ri feitheamh. Gu minig bhiodh rudeigin aige ri tilleadh oir bu chosnaiche math e. Bu mhaith leis a bhith ga fàgail-se aig an tigh, agus esan a bhith dol a-mach a-measg nan radan eile.


[TD 266]

Agus thachair gu robh ainm aige mar fhear a bheireadh faochadh do neach air bith a bhiodh fo throm thrioblaid le losgadh-bràghad. Agus is ann mar so a bhiodh e ri toirt cobhair dhaibh. Thogadh e iadsan a bha fo throm-uallach le losgadh-bràghad bho ’n talamh dà uair air earball, agus ’na dhéidh sin bhiodh iad slàn. Air do neach a bhith air a shaoradh o ’n losgadh-bràghad anns an dòigh so bheireadh e tiodhlac do Albert.

Agus le tìde thachair gu robh na tiodhlacan ri càrnadh an àirde aig an tigh, gus an robh an fhàrdaich coltach ri <eng>museum.<gai> B’ e fiaclan na tiodhlacan a bu mhinig a gheibheadh Albert, agus mar sin bha an t-àite air a lìonadh leotha. Agus bhiodh aig an fheàrlagan ri lainnir a thoirt asda gach latha. Agus bhitheadh Victoria a-measg nam fiaclan, le moit, ’s i feitheamh gus an tilleadh Albert leis an tuilleadh.

Agus bha fiaclan de na h-uile seòrsa ann, oir bha radain an losgadh-bhrághad ga sireadh anns gach àite a chionn ’s gu faigheadh iad faochadh ri linn. Anns a’ mhuseum bha fiaclan móra, ’s fiaclan fada, feadhainn gheala ’s feadhainn dhubha. Agus bha am <eng>museum<gai> air a sgeadachadh leotha. Agus bha moit air Victoria. Agus bha Albert dìcheallach. ’S bha am feàrlagan ri dol man an donas.

Agus thainig e fo theach, a dh’ aindeoin na bha de fhiaclan anns a’ mhuseum aice, nach robh Victoria riaraichte, oir bu mhaith leatha a bhith cinnteach gu robh barrachd luach anns a’ mhuseum na bha ann am fàrdaichean a coimhearsnaich. Oir bu mhaith leatha a bhith ’na bànrigh àlainn le saoibhreas fhiaclan is eile anns a’ mhuseum aice. Mar sin chaith i a h-uile làithean ga dèanamh fhéin eireachdail is maiseach, agus chum i Albert ri cosnadh fhiaclan. Agus thachair nach iarradh Albert an còrr, oir bha e mar luch ann an spuirean an radain.

Agus mar bu mhotha bha Albert ri saothrachadh, ’s mar bu mhotha bha an àireamh ri fàs de na fiaclan a dh’ fheumadh am feàrlagan a ghlanadh gach là, ’sann bu mhotha bha Victoria ri fàs do-riaraichte. Agus mar sin bha a sùil ri tuilleadh. Agus thachair nach robh fhios aice gu dé a bha dhìth oirre. An uair a thilleadh Albert, is fiacail bheag le gaiseadh innte fo achlais, thòisicheadh i ag éigheachd agus ga chàineadh, agus thachair nach abradh Albert smid.

Bha i bho chionn ùine air a bhith ag iarraidh air Albert faighinn còta de bhian-luch dhi, oir cha b’ aithne dhi gin a bhan-radain-uasail aig an robh a leithid so. Agus nach ann a thachair aon fheasgar gun tàinig Albert a-steach le còta dèante de chraiceann luch, oir bha e air an losgadh-bràghad a chur bho radan mór dubh nach saoileadh càil


[TD 267]

de bhith feannadh luch. Chuir Victoria oirre an còta bian-luch agus thachair gu robh i riaraichte leis airson dà latha agus dà oidhche. Agus chùm i a feàrlagan a’ dol ri glanadh nam fiaclan.

Thachair e aon oidhche gun tainig nàbaidh bochd a bha gu bàsachadh leis an losgadh-bràghad chun an doruis, agus leig i steach do ’n mhuseum e oir cha robh Albert fhéin a-stigh. Agus thachair gun do dh’ innis e dhi nach robh dad aige leis am pàidheadh e Albert. Leum Victoria an àirde agus chuir sealladh a fiaclan agus a h-ìnean am feàrlagan air chrith air chùl biast de fhiacail. Leum i air amhaich air an t-sean radan, agus cha robh càil ann ach gun tug e chasan bhuaipe. Oir bha feirg mhór oirre gun gabhadh neach air bith air a thighinn a-steach do ’n mhuseum aice-se, ’s e cho bochd ’s nach robh càil aige a b’ fhiach dhi fhaighinn bhuaithe.

’Na feirg leum i air an fheàrlagan agus leòn i anns a’ chliathaich e. Agus thachair gun tainig fuil agus uisge ás. Air tilleadh do Albert, thug e fa-near gu robh am feàrlagan air a leòn, agus rinn e an aon nì a b’ aithne dha, thog e am feàrlagan air earball dà uair. Ach an àite cobhair, ’sann a thug so an aileag air an fheàrlagan. Agus thachair gu robh e na bu mhiosa na bha e riamh.

Troimh an oidhche sin bha an leònteach ag acain agus ag aileag, agus goirid roimh bhriseadh na fàire chaochail e. Agus air do Victoria faicinn gu robh e air triall, labhair i ri Albert ag ràdh gum bu mhaith leatha seiche an fheàrlagain mar chòta. Agus bha Albert fo mhór thùirse oir bu toigh leis esan a bha marbh, agus cha robh e airson toirt na seiche dheth airson còta do Victoria. Agus thachair gun tug Albert an t-seiche dheth-san a bha marbh airson còta do Victoria. Agus bha mór-mhoit oirrese airson dà latha agus trì oidhche.

Nis air an treas latha dh’ abair i ri Albert gum bu mhaith leatha esan a bhith ri glanadh nam fiaclan anns a’ mhuseum a nis air do ’n fheàrlagan a bhith air triall. Mar sin bha Albert ri cosnadh fhiaclan toiseach an latha, agus gan glanadh feasgar. Agus bha Victoria ’na còta bian-feàrlagain, ri coimhead rithe fhéin anns a’ phristeal. Agus lean iad mar so trì latha agus dà, oidhche.

Ach air an treas oidhche agus i air a sgeadachadh fhéin leis gach goireas a bha fo a comhair, bho bhlanaig-topaig, is fiasag-ghoirid, gu còta bian-feàrlagain, agus i ri ’g amharc air a’ mhuseum mhór a bha aice, agus Albert air a spògan ri glanadh, thainig smuain làidir thuice, agus bha fhios aice a nis gu dé tuilleadh a bha dlùth oirre. Bha Albert


[TD 268]

a nis air a chliathaich ri glanadh. Thog i fiacail mhór bhiorach eadar a casan toisich. Agus leig i sìos i air sgòrnan Albert.

Agus thachair gu robh i ri falbh a’ mhuseum goirid ás déidh so, sgeadaichte ann an còta bian-Albert.

Mu’n àm so thachair do bhalach beag a bhith dol an rathad, agus thilg e clach a lìon bial an tuill.”

Air dha so a labhairt chuir an duine leis a’ cheann mhór a chùl ris a’ bhaile againn agus ghabh e roimhe. Chuala mi gun bhàsaich e bho ’n uair sin.


[TD 270]

DIOGHLUM BHO ACHAIDHEAN NA BARDACHD

(1) Le Tormod Domhnallach

“NA bàird bheaga,” so faclan air am bi mi tighinn thairis gu minig ann an litreachas Beurla, agus mar as trice ainmichidh an sgrìobhadair cóignear no sianar de fheadhainn a ta e a’ meas ’nam “bàird bheaga” a chionn ’s nach seas iad ’na bheachd-san anns an aon streath ri Spenser, Milton, no Pope. Dé a nis a ta deanamh neach ’na bhàrd mór?

Saoilidh mi gur e an dearbhadh no an comharradh as feàrr air bàrdachd mhór, chan e uile gu léir lìonmhorachd a cuid ealaidhean, no am fad’ a ta anns gach té dhiubh, ach a-mhàin am beothachadh spioraid, no an togail inntinn a gheibhear bho aon rann, biodh e eadhon cho goirid.

Ta gu leòr de na “bàird bheaga” nach do fhàg ach aon duan, no air a’ char as faide, dhà no trì, air am bi cuimhne bhuan. Ach faodaidh gum faighear anns an aon ealaidh sin a cheart uiread de fhìor bhàrdachd ’s a gheibhear ann an cuid de na dàin gun chrìch a rinn Spenser agus Milton.

Mas e comharradh air fìor bhàrdachd gun cluinnear i gu tric air bilean an t-sluaigh, nach minig a thachair gur e obair nam “bàrd bheaga” a bhios aca ga h-aithris. Chan urrainn mi innse gu dé cho tric ’s a chuala mi earrannan de ’n Chumha a rinn Laurence Binyon do ’n àireamh a thuit ann an Cogadh a’ Chèasar, aig an t-sluagh choitcheann, ach cha chuala mi a riamh iad ag aithris streath de <eng>Paradise Lost,<gai> no am <eng>Faerie Queene.<gai>

So mar a thachair a thaobh tuilleadh ’s a’ chòir de na bàird Ghàidhealach. Leigeadh cus de bhàrdachd mhath leis an t-sruth do bhrìgh ’s nach robhas ga meas cho àrd ri bàrdachd cuid de na h-urrachan as motha. Ann an cois na bàrdachd cheudna chailleadh gnàthasan cainnt, agus iomadh facal air nach eil farbhais an diugh.


[TD 271]

Chan e idir lìonmhorachd no fad’ nan rann a ta deanamh a’ bhàird mór. Mar a thubhairt sinn cheana, faodaidh esan nach do rinn ach aon ealaidh gheàrr no dhà ’na bheatha, a cheart uiread de chomasan a thaisbeanadh anns an aoin so féin, ’s a gheibhear ann an trian de obair chàich.

Chan fheumar, mata, tàire a dheanamh air na “bàird bheaga” agus ’se an rùn sin a chuir gu dìoghluim mi anns na h-achaidhean a leanas.

“Molaidh gach eun a thìr féin,” ars Iain Mac Codrum. Is amhuil gu ìre bhig a dh’ fheumas mise mi fhìn a chuingealachadh an so ri achaidhean Eilein a’ Cheò, oir is ann orra as eòlaiche mi.

Ta romham a bhith beachdachadh, chan ann air bàird an là an diugh, no air bàird nach eil ach air ùr chaochladh, ’s a tha gu math aithnichte do na h-uile aig am bheil cuimhne orra, ach a-mhàin air na seann bhàird a leigeadh air dìochuimhn’ bho chionn fada. Tòisichidh mi ann an Tròndarnais.

Is e a’ chiad fhear a ta tighinn air m’ aire Iain Mac a’ Phearsain a bhuineadh do Fhladda, ceann a tuath an Taobh Sear.

Mar a ta rann Chnoc an t-Sabhail a’ dearbhadh, dheanadh Iain duanag a chur ri chéile ann am priobadh na sùla.

Ta Cnoc an t-Sabhail faisg air an Dìg, baile cho bòidheach ’s a th’ air a’ Ghàidhealtachd air là geal samhraidh. Neach sam bith a ta airson an Taobh Sear fhaicinn ’na làn mhaise, b’ i mo chomhairle dha sealladh a ghabhail air cuan is tìr bho aon de chnuic na Dìg, no Flòdagaraidh, ’s cha chreid mi gu leig e ás a chuimhne e ri mhaireann.

Bha Iain là air Cnoc an t-Sabhail maille ri naoidhnear de fhir na Dìge, n’ar a thubhairt fear no dhà ris: “Nis, Iain, ma théid agad air na naoidhnear a ta sinn ann ainmeachadh ann an aon cheathramh bàrdachd, anns an t-seasamh bonn, bheir sinn botul uisge-bheatha dhuit mar dhuais.”

Cha bu luaithe chuireadh an geall na labhair am bàrd mar so:—

“’Sann san Dìg a ta na h-àrmuinn,
Daoine làidir, eòlach;
Dithis de chlann Lachlainn ann,
MacArtair, ’s mac Iain Oig ann,
Eoghainn Clàrsair is MacFaid,
Dòmhnall Bàn, ’s mac Eòin ann,
Uiread ’s a th’ ann de Chloinn a Phì
Chan fhóghnadh ìm gun fheòil dhaibh.”


[TD 272]

Cha deach dàil anns an duais. Dh’ fhalbh fear air iarrtas chàich do ’n tigh-òsda ’s an taobh a-stigh de uair a thìde, chuireadh am botul an làimh a’ bhàird.

Nach iomadh bàrd a chuir fàsachadh nan gleann ’s nam bailtean agus teachd nan caoraich mhóra gu ranntachd. Bha Iain air aon diubh sin nuair a rinneadh fearann chaorach de Fhlòdagaraidh. Chuir e ealaidh a chaoidh ’s a ghearain air fonn an òrain gaoil:

Hóro nighean donn bhòidheach nan gorm shùil meallach,
’Se bhith riut a’ còmhradh an nì bu mhath leam.
So mar a bhà an t-òran:
Flòdagaraidh ghaolach an diugh fo na caoraich,
’S muinntir na Dìge ’s iad ri ’n taobh a’ gearain.

Caoraich mhaola, bhàna, ’s iad de bhrid na Spàinnte,
Ghuidheam-sa gun dàil dhaibh plàigh a thighinn ’nan caraibh.

Cìobairean gu stàiteal a-mach bonn a’ Chàdheis,
Far am biodh gach àl ag àrach a’ chraoidh bhainne.

B’ anns’ na laoigh bheag a’ gàirich, a’ ruith ’s a’ teum mu’n bhàthaich,
Na rùtachan grànda le àile na tearradh.

Cha toir bracsi buaidh air bainne blàth ’s air uachdar,
Cheannaicheadh iodhlann chruach na bhiodh de chluaimh sa’ bhaile.

Chan eil fear readh air chuairt ann nach faigheadh gruth is uachdar,
Bheireadh Calum Buachaill’ do dhaoine uaisle drama.

Ceararaidh is foill air, iad gun dad de loinn orr’,
Far am biodh na raoine,* ’s an crodh laoigh ’s an aran.

An eilein ’s an geàrraidh ’s iad an diugh ’nam fàsach,
Far ’m bu tric a dh’ àraich na làn dhaimh san earrach.

*raoine, facal eile airson mart seasg

Chaill Tròndarnais bana-bhàrd agus bàrd comasach n’ar a chaidh Sìne NicLeòid agus Calum Bàn MacMhannain a-null do Eilein a’ Phrionnsa, an Canada. Rinn iad le chéile na h-uiread de bhàrdachd thall agus chuir an t-Ollamh Urramach MacGhilleathain-Mac-na-Ceàrde ealaidh bho gach aon diubh ’na cho-chruinneachadh


[TD 273]

taitneach a chlò-bhuail e ann am baile Charlottetown. Mar sin, chan eil aobhar dhuinn an toirt am follais an so.

Ta co-dhiù sia fichead bliadhna air ruith bhon a chaochail am bàrd MacGuthain ann an Cille Mhoire, sgìre a bhreith agus àraich. Mar a thachair do Uilleam Ros, ’se an gaol ba tinnsgeadal bàis dha.

Ta am beagan òrain a dh’ fhàg e ’na dhéidhinn a’ dearbhadh gun deach comasan bàrdachd MhicGuthain thar a’ chumantais. B’ aithne dha òran molaidh a dhèanamh air am biodh blas is snas, ach nuair a bhuaileadh shuas air, chuireadh e aoir glé shearbh an eagaidh a’ chéile.

Ta àite ann an Cille Mhoire ris an abair iad an Earball. Anns an àm ud bha fear a’ fuireach an sud do ’m b’ ainm Dòmhnall an Earbaill.

Cha robh ann an ionad sam bith de ’n Eilein anns na làithean ceudna ach na tighean dubha aig an robh an teine an teis meadhoin an ùrlair.

Nis, ma bha saothair ga ghabhail ris na tighean so, ann a bhith gan cumail gu math air an tughadh gach bliadhna, neo-ar-thaing nach robh iad dìonach, seasgair. A réir coltais cha robh Dòmhnall bochd ro ghnìomhach anns an t-seagh sin, nì a dh’ aobhraich gun do rinn na thàinig de shnigheadh dubh sùith troimh mhullach a bhothain, lochan grànda shìos is shuas air feadh an làir.

An là so, chaidh MacGuthain air chéilidh air fear an Earbaill. Bha deise ùr, bhriagha shoilleir air a’ bhàrd ás an robh e glé mhoiteil.

Rinn esan mar a b’ fheàrr a b’ urrainn dà a rathad a-stigh bho ’n dorus-mhór, oir do bhrigh ’s nach robh na h-uinneagan ann, ’sann dorcha a gheibhte a’ chuid ud de ’n tigh gus an ruigte far an robh an teine ’s am faicte uinneag anns nach robh ach beagan òirleach am bàrr a’ ghlas-ceap.

Cha bu léir do ’n bhàrd ro mhath càit an robh e dol agus mus deach e fhad féin shleamhnaich a chas bhuaithe is thuit e air a chliathaich ann an aon de na lochan dubha.

Dh’ éirich MacGuthain le <eng>still<gai> de ’n uisge sùith a’ sileadh bho ’n deise ùir nach b’ urrainn da chur uime tuilleadh, oir mar a thachair o chian do bhirlinn aoin de cheathairnich nan Eileanan, bha taobh dubh oirre agus taobh soilleir!

Lìonadh am bàrd le leithid de thàmailt airson dìol na deise is gun do thill e san bhad dhachaidh, ach mum b’ urrainn do ’n fheirg traoghadh, rinn e an aoir a leanas:

’Sann thall ud anns an Earball
Ta ìongnadh nan Eileanan,


[TD 274]

[Sanas]


[TD 275]

Caisteal mór nan stìopall
B’ e ’n t-ìongnadh gun d’ rinneadh e!

Ta <eng>rampart<gai> air gu h-ìosal
Air aoladh gu h-eireachdail,
Is luingeas mhór nan Innsean
A’ dìon an taobh eile dheth.

Is iomadh <eng>gig<gai> le each ’na ruith
Theid gu do chitsean eireachdail,
Far am bi na fir ag òl ’s a’ cluich
’S an ceòl as binne ’freagairt dhaibh.

Bidh ithe ’s òl air fion ’s air feòil
San talla mhór gun deireas air,
Is urram na Roinn Eòrpa
Aig Sir Dòmhnall nan Eileanan!

Ta lobhta cheapan làir ann,
Air an càireadh ’nan sgreathannan.
Is loch a-stigh ’na mhàsan
San snàmhadh na h-eithrichean!

Bu tric a chuala mi na seann daoine ag ràdh nach do rinn MacGuthain car ceart a riamh an déidh dha an aoir a dheanamh, mar gun tigeadh breitheanas ’na char. Ach nach do rinn a ministear ainmeil Maigh’stear Lachlainn, Loch Carrann, aoir agus gu fìrinneach cha robh na chuala mise dhith cneasda. Gidheadh cha tàinig mi-àdh air ’na lorg.

Cha deach barrachd air bliadhna no dhà seachad, co-dhiù, n’ar a thachair do MhacGuthain a bhith air oidhche an cuideachd de òigridh a chruinnich aig luadh a chumadh an aon de bhailtean Chille Mhoire. Uaireigin ré na h-oidhche, thubhairt cuideiginn a bha ’na sheasamh faisg air a’ bhàrd, ri neach eile: “Tomhais có a dh’ fhalbh an diugh air an t-soitheach seòlaidh a-null do Ameriga? Dh’ fhalbh a leithid so de nighinn,” ’s e ga h-ainmeachadh.

Chaidh MacGuthain seachad ann an neul, oir b’ i so an té air an robh e gu trom an geall. N’ar thàinig an àm do ’n luing seòladh, leag a chailin a h-inntinn air dol thairis an comunn chàich, ach aon ghuth cha do leig i thun a’ bhàird mu ’n chùis.

Anns a’ cheud dol a-mach, chuir esan roimhe gun leanadh e a leannan air an ath shoitheach, mar a thuirt e anns an òran:


[TD 276]

Ta ghaoth a’ séideadh oirnn bho dheas
’S ta mise deis gu seòladh,
’S nan robh thu leam air bhàrr nan stuadh,
A luaidh cha bhithinn brònach.

Sud cha robh e an dàn a dhèanamh.

’Se bhuil a bh’ ann gun deach MacGuthain ri tìde gu laighe na leapa, is chaidh e fa-dheòidh gu tur ás a chiall is chaochail e. Mun do chaill e a bhuadhan, rinn am bàrd an t-òran muladach “O càit an caidil an rìbhinn an nochd?” a chluinnear corra uair fathast air feadh na sgìre.

Thug mi fa-near nach eil ùghdar an dàin idir air innse ann an leabhraichean anns am bheil i sgrìobhte. Theagamh nach robh fios aig an luchd deasachaidh có a rinn i. B’ e sud mar a dh’ innseadh dhòmhsa, eachdraidh an òrain.

Bha dlùth chàirdeas aig Dòmhnall MacGuthain, bàrd Ghàrois, Bràighe an Taobh Sear, ri bàrd Chille Mhoire. Bha Dòmhnall ’na sheann duine, ach fathast glé thapaidh ri mo cheud chuimhne. Chaochail e mu ’n bhliadhna 1909, no 1910, mu cheithir fichead bliadhna de aois.

Is iomadh duanag éibhinn a rinn MacGuthain Gharois. Dh’ fhàg sud, maille ri airmseachd beòil agus geurad inntinn, gu robh féill’ air gu bainnsean. Ge b’ e air bith dé an ceòl eile a bhiodh ann, cha b’fhiach banais mur a biodh Dòmhnall MacGuthain oirre.

Cha do dh’ fhàg Dòmhnall Gàros a riamh. Bu deagh chroitear e aig an robh sgil shònraichte an ceann bheathaichean.

Fhuair am bàrd là treabhaidh bho Lachlainn MacCuinn, fear a mhuinntir Bhaltois, an ath bhaile. Rinn Dòmhnall òran do ’n treabhaiche ’s do a shaothair:

Chuir thu na h-eich chaol a tharraing,
Le ’n cuid shìneachan is amuill,
Saoil sibh féin nach mór a nasgaidh
An là do Lachlainn MacCuinn.

Thàinig thusa mar a dh’ iarr mi
Anns a’ mhaduinn mhoich Di-ciadain;
’S ged a bha na gearrain fiadhaich
Dh’ obraich iad gu ciallach, grinn.


[TD 277]

Bhuail thu chuip orra ’s gun ghluais iad,
Shìn iad na h-eangannan an uair sin,
Chruinnich iad os cionn a’ chruachain,
’S thog iad cluasan an cinn.

Their gach té ’s i dol do ’n mhòine
“Có ’m fear fad’ ud is beag m’ eòlas?
Is barail leam gur duine dòigheil
A ta’ seòladh a’ chruinn!”

Duine tapaidh, ciallach, stòlda,
Bho shìol nan daoine còire,
’Sann a chath e dheth a chòta,
Is mise ’fòidearachd leam fhìn.

Nan tachradh tu orm san tigh-òsda
Is beagan thasdain ’na mo phòca,
Bheirinn botul dhuit air sgòrnan,
’S mi nach sòradh ort am pinnt!

Is airidh an òran molaidh a rinn MacGuthain do Theàrlach Mac Artair, Eilishader, àite ann an so.

Cha robh tuathanach anns an dùthaich ’na latha, a b’ fheàrr na Teàrlach. Bhiodh e cuideachd a’ ceannach spréidhe. Duine buadhmhor, aig an robh comasan labhairt air leith. Nam biodh pòsadh an ceann fleasgaich sam bith, dh’ fheumadh e Teàrlach a bhith aige an ceann an rèitich, air neo cha bhiodh cùisean ceart. Bhuineadh MacArtair do Chille Mhoire, far am b’ e a shìnnsirean pìobairean ainmeil nam morairean Dòmhnallach.

’S toigh leam fhìn an duine gasda
Teàrlach an òigear MacArtair,
Nam biodh foighneachd air na martaibh
Gun tugadh tu seachad prìs.

Bho ’n thàinig thu air tùs do ’n àite
Gu fearann Mhic Ille Mhàrtainn,
’S mór gur feàrr thu na MacAidh,
Gur tu féin an nàbaidh grinn.


[TD 278]

Ta thu ’na do dhuine dòigheil
Timcheall chùmhnantan pòsaidh,
Cha téid thu tuilleadh air bhòidse
Gus am faigh thu m’ òrdan fhìn!

An rèiteach a bha air a Leacain
Bu mhisd iad nach robh Teàrlach aca
Bho nach d’ rinn iad còrdadh tlachdmhor
Dh’ fhalbh a’ Bhacag ’s e gun mhnaoi!

Chan eil deasach na tuathach,
No Abrach a rachadh suas ort;
Nam biodh do sporan ri fhuasgladh
Bheiteadh tu Iain Ruadh sna Glinn.

Na faighinn sud air m’ fhacal
Teàrlach a bhith ’n àit’ a’ Chaptain
Thogamaid an tuath á Fladda
Is bhiodh Sarstal againn fhìn!

Tha thu math air deanamh bargan,
Cheannaich thu bhó bheag aig Mairrearad;
Ged a bha i gann sa’ charbad
Dh’ fhalbh an ainmhidh ri do linn!

(R’a leantainn)

[Sanas]


[TD 283]

An Sgeilp Leabhraichean

Aithris is Oideas. <eng>Traditional Gaelic Rhymes and Games. (Scottish Council for Research in Education<gai> XLIX. D. 110. Lunnainn, 1964, 7/6.)

So leabhar briagha, snasail, air a dheagh dheasachadh ’s air a chlò-bhualadh gu grinn, leabhar a bhios glé fheumail anns na sgoilean Gàidhealach. ’S fhada a bha dhìth air a leithid, agus is olc an airidh nach robh e ann o chionn trì fichead bliadhna, ach bha tuilleadh ’s a chòrr de dhaoine an uair sin am beachd gu feumte a’ Ghàidhlig a bhith air a dubhadh a-mach bho mheomhair nan sgoilearan air chor ’s gu faodadh a’ Bheurla dol a-stigh ’na h-àite. Faodaidh sinn a bhith taingeil gun tànaig atharrachadh o ’n uair sin.

’Se co-chruinneachadh de rannan, de thòimhsichean agus de chleasan a bhuineadh do chloinn na Gàidhealtachd a tha an so. Bha a leithid sin glé phailt air feadh na dùthcha againn, agus tha móran dhiu anabarrach taitneach. ’S tric a chuala sinn Anna Nic Iain chòir nach maireann a bhith gabhail feadhainn dhe ’n t-seòrsa; agus tha móran dhiu anns a’ cho-chruinneachadh a rinn Mgr. Ailean Dòmhnallach, gun tighinn air Carmina Gadelica aig Mac ’Ille Mhìcheil. ’Se an aon rud a tha dhìth air an leabhar so, ’nam bharail, nach eil an ceòl ann; b’ àbhaist a bhith seinn móran de na rannan so, agus tha fuinn bhriagha aig feadhainn dhiu. Tha feadhainn dhe na fuinn ann an clò cheana, ach chan eil e air innse dhuinn san leabhar far am faighear iad. So, ma thà, beagan fiosrachaidh orra:––


[TD 284]

[Sanas]


[TD 285]

Aireamh 4—Am Brù-dhearg. ’Se Oran na h-Uiseig a chanar ris a’ so am Barraidh ’s an Eirisgeidh, co-dhiù. Tha am fonn r’a fhaighinn ann an <eng>Celtic Review,<gai> II 324, air a sgrìobhadh le Amy Murray. <eng>Record<gai> mi fhìn e aig Anna Nic Iain.

Aireamh 9—An Fheannag. Aig Amy Murray a rithist, <eng>Celtic Review<gai> II 324.

Aireamh 19 An Smeòrach—Aig Amy Murray, <eng>Celtic Review<gai> II 323. An déidh sin, air a recòrdadh bho Anna Nic Iain.

Aireamh 25.—Oran na h-Eala. Sin mar a bha e aig Anna Nic Iain, agus tha ceòl fuathasach briagha air. Recòrd mi fhìn an rann so ann an Ceap Breatann sa’ bhliadhna 1937 aig té Mrs. J. B. Johnston a bha càirdeach ri Anna Nic lain, mar an ceudna. B’ fhiach an ceòl a chur an clò.

Aireamh 30—An Cù Bàn. Aig Amy Murray, <eng>Celtic Review<gai> II 321. Tha rann glé choltach ris a’ so anns a’ cho-chruinneachadh aig a’ bhan-Tolmaich, àireamh 19, taobh 173. Ann an Eirisgeidh co-dhiù bha an Cù Bàn “air cùl gàraidh Cagnadh cnàmhan,” ’s anns an Eilean Sgìtheanach “mharbh am bròn” e “a’ gléidheil a chàise.” Tha e coltach, mar sin, gun gabhadh an rann, mar a tha e san leabhar, leasachadh.

Aireamh 253—An Cat agus an Luch. Aig Amy Murray, <eng>Celtic Review<gai> II 320. “Falbhan iù an, iù an, iù, Falbhan iù an, os an cat.”

Aireamh 323—An Liaghag. So rann a ghabhadh Anna Nic Iain ann an dòigh a bha glé thaitneach. Tha am fonn air a sgrìobhadh le Amy Murray, <eng>Celtic Review<gai> II 317.

Tha an ceòl a chuir Amy Murray a-mach sa’ Cheltic Review r’ a fhaighinn, air fad, anns an leabhar <eng>“Father Allan’s Island”<gai> aice mar an ceudna.

Aireamh 80—“A’ ghaoth an iar a’ gobachadh.” Dh’ fhaoidte gur h-e rann aimsir a tha anns a’ cheathramh so, ach tha òran a’ tòiseachadh leis, òran a tha aig gu leòr de dhaoine ann an Uibhist, co-dhiù, ’s a gheibhear air taobh 82 de <eng>Folksongs and Folklore of South Uist<gai> le Maighread Nic Sheathaich.

Aireamh 40. Tha rann an so a bhithte ga ghabhail ris a’ bheathach ris an canar ‘an gobhachan.’ “No an Ceàrdabhan” theirear an so. Ach cha chreid mi idir gur h-ionann an gobhachan agus an ceàrdabhan. Is e an <eng>‘click beetle’<gai> a tha anns a’ ghobhachan (Laideann <eng>Athous haemorrhoidalis<gai>) agus nach e an <eng>‘dung beetle’<gai> no ’n <eng>‘dor beetle’<gai>


[TD 286]

(<eng>Geotrupes sp.<gai>) a tha anns a’ cheàrdabhan? Chan eil iad so coltach r’ a chéile ann.

Tha na daoine a bha timcheall air obair an leabhair so a’ gealltainn gun toir iad an còrr dhuinn. Tha mi an dòchas gun toir. Tha iad ri bhith air am moladh airson an cuid dìchill. Agus tha mi an dòchas gun gabh a’ chlann Ghàidhealach ris an leabhar so ’s nach bi iad a’ sealltainn air mar cho-chruinneachadh de rudan sean-fhasanta. ’Se an aon rud, gun toirear an ceòl dhuinn fhathast.

FEAR CHANAIDH.


<eng>Gaelic Songs in Nova Scotia<gai>, deasaichte le Helen Creighton agus Calum MacLeoid (<eng>Department of the Secretary of State<gai>, Canada. $4.00).

Nach b’ e an t-annas e! Leabhar tomadach (anns a bheil 302 de dhuilleagan) de dh’ òrain Ghàidhlig, air a chur an clò air cosgais na Stàit ann an Canada, agus na ceudan de dh’òrain Ghàidhlig againn ann an Albainn, ’s gun dòigh air an clo-bhualadh. Ach chan e gearain bu chòir a bhith air m’ aire an dràsda, ach taingealachd, do Mhuseum Nàiseanta Chanada, agus do ’n luchd-deasachaidh, Helen Creighton agus Calum Iain MacLeòid, a chuir, le an obair is le an deagh-rùn, an leabhar so nar tairgse.

Tha ceithir fichead òran ’s a dhà dheug san leabhar, leis a’ cheòl sgrìobhte mu choinneamh gach aoin, agus le eadar-theangachadh. Faodaidh mar sin luchd-ciùil agus luchd-Beurla feum a dheanamh dheth, agus chan eil teagamh nach bi féill air. Tha mi an dòchas gun iarr luchd-leughaidh Gairm air na leabhar-lannan as fhaisge orra leth-bhreac fhaotainn de ’n leabhar so, agus gun cuir móran diubh g’ a iarraidh dhaibh fhéin.

Tha e furasda dhuinn a thuigsinn nach e an t-aon rian a tha air an leabhar so ’s a bhiodh air cruinneachadh òran a nochdadh ann an Albainn. Tha grunn math de dh’ òrain ann a tha an cló an so mar thà, le ceòl riutha: leithid “Is toigh leam a’ Ghàidhealtachd,” agus “Chì mi na mórbheanna” agus “An t-alltan dubh.” Ach cha mhisde sinn fhaicinn ciamar a chaidh do na h-òrain sin air an cuairt a-null thar a’ Chuain Siar. Tha atharrachadh an corra àite, anns a’ cheòl agus anns na facail, oir ged a lean Gaidheil Albainn Nuaidh gu dlùth ris a’ Ghàidhlig a thug iad leotha á Albainn ceud no dà cheud bliadhna air ais, bhiodh e nàdurrach gun éireadh eadar-dhealachadh an sud ’s an so. Tha beagan dhe so ga mhìneachadh le Fear-deasachaidh na Gàidhlig, agus dh’ fhuilingeadh e tuilleadh fhathast. An Ceap Bhreatainn, ’se smeòrach a th’ aca air “brù-dhearg”; their feadhainn


[TD 287]

chaithis nuair a chanadh sinne chaidh; tha séimear aig cuid an àite seòmar; tha cliath ga cleachdadh anns a’ chiall <eng>“panel-fence”<gai> (no <eng>“stockade”<gai>), leasachadh céille a tha nàdurrach gu leór; agus tha facail-iasaid aca a tha ar dhuinne, mar a tha <eng>barren<gai>, a’ ciallachadh fosgladh anns a’ choille. Chì sinn ann an “Oran na Bainnse,” a chaidh a dhèanamh roimh ’n bhliadhna 1890, gu bheil facail Bheurla gan cleachdadh ann an dòigh nach biodh cumanta an Albainn aig an àm sin, ach có a chanadh nach do dh’ ionnsaich sinn bho ’n uair sin!

Tha gach seòrsa òrain an so, cha mhór: feadhainn shean is feadhainn ùr; feadhainn a thug na Gaidheil leotha a Chanada, leithid “Oran Mhic Neachdainn an Dùin,” “I hiùraibh o-o, chan eil mi slàn,” “Oran na h-Eala,” “Nighean Dhòmhnaill Riabhaich’ (seòrsa de ’n òran ris an can sinn “A’ Bhean Iadach”), “Cruachan a’ Cheathaich,” “’Sann air feasgar Di-ciadaoin” (no “Hé Mhàiri, hó Mhàiri” mar as fheàrr a dh’ aithnicheas càirdean Chaluim Cheanadaich e), “Chunna mise mo leannan,” agus móran eile; agus feadhainn ùr a chaidh a dhèanamh thall an Canada, leithid,

’Sann á Boston a sheòl sinn
Dol air bhòidse chun na h-Innsean,

agus òran éibhinn mu ’n té a chaill a’ Ghàidhlig air a rathad a-null a Chanada mu ’n bhliadhna 1880:

Fhreagair ise gu moiteil,

<eng>“You’re a Scotchman, I reckon I don’t know your Gaelic, Perhaps you’re from Cape Breton.”<gai>

Is math nach robh na h-eilthirich uile mar sin. Gu dearbh cha robh, agus gheibh thu làn dearbhadh air a’ chùis anns an leabhar so.

Cuir g’ a iarraidh gu <eng>The Queen’s Printer, Ottawa, Canada,<gai> no iarr air an leabhar-reiceadair agad fhaighinn dhut.

R. McT.

[Sanas]
