[TD 9]

Air an Spiris

A bheil Ombudsman a dhìth oirnn air a’ Ghaidhealtachd? Chan eil sinn idir a’ ciallachadh an duine sin a tha Pàrlamaid Lunnainn an dùil a chur an sàs, ach Ombudsman dhuinn fhìn, fear a bheireadh am follais gach cànran a th’ againn an aghaidh ar luchd-riaghlaidh ’s ar luchd-stiùiridh air a’ Ghaidhealtachd agus ann an àite sam bith far a bheil caitheamh agus anacaitheamh gan dèanamh air a’ Ghàidhlig. Tha sinn an dùil gur h-e duine feumail a bhiodh ann.

Nach iomadh gearain a dh’ fhaodadh e dhèanamh. Dh’ fhaodadh e casaid a dheanamh air sgàth nam pìobairean an aghaidh an t-sluaigh a tha dol gu éigheachd is seanchas cho luath ’s a chì iad pìobaire air àrd-ùrlar ann an talla. Mar pheanas dh’ fhaodadh e na daoine sin a chur ann an rùm beag le dà accordion dheug a’ seirm ’nan cluasan a là ’s a dh’ oidhche. Chan eil teagamh cuideachd nach fheumadh e déiligeadh ris an fheadhainn a bhios a’ sgrìobhadh mu ghnothaichean eaglaise ann an Gasaid Steòrnabhaigh. Cha bhiodh leigheas orrasan ach an cur cola-deug do dh’ eaglais Easbuigeach a dhustadh ’s a ghlanadh nan ìomhaighean. Tha rithist ann na daoine nach cùm camara TV còmhnard air Oidhche Dhi-h-aoine a’ Mhòid. Dé ghabhas dèanamh riuthasan? Chan eil a’ cheist so duilich a fuasgladh. An cur fad mhìos do Sheòmar nan Naidheachdan anns a’ Bh.B.C., a leughadh nan naidheachdan Gàidhlig, fhads a bhios Cailein MacCoinnich agus Coinneach MacDhòmhnaill a’ leigeil an anail ann am Majorca. Bu mhath leinn cuideachd gun togadh an duine so gearain an aghaidh nan daoine nach bi a’ leughadh Gairm—agus gun cuireadh e orrasan mar pheanas Gairm a leughadh.

Ach có thaghadh an duine so, agus dé an t-ainm a bhiodh air? Nam b’ e an Comunn Gaidhealach a thaghadh e có dheanadh casaid an aghaidh a’ Chomuinn? A thaobh ainm, cha bhiodh sin duilich a lorg. Gheibheadh e ainmeannan gu leòr aon uair ’s gu rachadh e an sàs anns an obair so air Ghaidhealtachd.


[TD 11]

BAN-LEODHUSACH AIR SAFARI (3)
Le MAIREAD NICASGAILL

B’ ann an trìtheamh bliadhna a bha mi thall a chaidh mi gu Winnipeg a theagaisg Beurla agus Fraingeis ann an colaisd a bhuineadh do ’n Eaglais, a bha a’ cur air chois an dà bhliadhna mu dheireadh de ’n sgoil mhóir, far am faodadh daoine a thighinn airson pàidhidh, gu cuspairean deuchainnean deireach sgoile ionnsachadh agus a sgrìobhadh. Cha b’ urrainn dà sgoil a bhith na b’ eucholtaich ri chéile na bha an tè mu dheireadh air an robh mi a’ bruidhinn agus an tè so.

Dh’ fhaoidte trì buidhnean a dhèanamh air na h-oileanaich; bha iadsan a bha an aois cheart ’son na sgoile agus a bha air an cur chun na sgoile so seach gun robh i ceangailte ris a’ Cholaisd, agus gun leanadh iad air adhart; iadsan ris nach gabhar ann an sgoil sam bith ach sgoil a bhitheadh air a pàidheadh airson an gabhail, agus iadsan a bha aosd ach a bha a’ tilleadh ach am b’ urrainn daibh ionnsachadh na b’ urrainn toirt orra deuchainnean deireach na sgoile a sgrìobhadh ’s gum b’urrainn daibh an uair sin obair na b’ fheàrr fhaotainn no gum b’ urrainn daibh dol do ’n oilthigh. Bha móran diubh pòsda le teaghlaichean agus feadhainn diubh còrr air dà fhichead bliadhna; bha feadhainn ag obair san t-samhradh, a’ sàbhaladh an cuid airgid ’s a’ dol do ’n sgoil sa’ gheamhradh; bha feadhainn eile le ’m mnathan ag obair ’s a’ chlann bheaga ann an sgoil bhig no aig cuideigin a’ sealltainn ás an déidh.

Bha na clasaichean an so cho mór ri 50 agus 60 duine; mar bu mhotha iad ’sann bu mhotha an t-airgead a gheibheadh a’ Cholaisd, agus cha b’ e teagaisg a chanadh tu ri seasamh agus òraid a thoirt seachad mar shìol agus mholl air a’ ghaoith. Cha robh iad a’ creidsinn ann an smachd, ach bha e air a chur fa chomhair gach duine, anns an leabhran a gheibheadh e a’ chiad latha, gum bu dhuine uasal agus maighdeann uasal gach fear agus tè aca, ach tha uaisleachd mar a’ chòir . . . . mar a chumar i. Nan dìochuimhnicheadh tu gur duine uasal thu ’s gun deigheadh muidhn do shadail a-mach, cha bhitheadh tu fada gun a bhith stigh a rithist nad dhuine uasal, ma bha sporan reamhar gu leòr aig d’ athair. Bha cleamhnas aig an sgoil so ri sgoiltean Shasuinn ann an cuid de na


[TD 12]

cleachdaidhean ged a bha sloinnidhean de gach seòrsa innte, ach gu h-àraidh Ukrainianich, Gearmailtich, Breatannaich agus Iùdhaich. Bha an dòigh-bruidhinn agamsa uabhasach annasach leotha, agus man do rinn mi càil eile chuir mi aon fhear aca a leughadh mu na h-Eileanan an Iar, oir thàinig e an latha so a dh’ fhoighneachd dhomh dé bh’ anns an rud so caithris na h-oidhch’ . . . . . gum bitheadh e móran na b’ fheàrr so a theagaisg na Beurla.

Air feadh Chanada gu léir tha móran ùidh ann am foghlum agus ann an sgoil, chan ann air a sgàth féin ach air sgàth na buannachd a thig ’na cois. Bho bhith ’na dùthaich le sluagh an urra ris an talamh tha Canada an diugh le sùil air bith-beò a thig cuideachd bho oibrichean ann am bailtean; an cois oibrichean thig innealan a dh’ fheumas foghlum gu an oibreachadh. Tha an sluagh acasan cuideachd a’ cur cùl ri tacannan ’son bith-beò mar a thàtar a’ foghlum gu feum an tac a bhith nas motha ’s nas motha gu toilltinn nan inneal móra a tha a’ deanamh na h-oibreach soirbh.

Tha a’ chlann aca a’ dol do ’n sgoil aig sia bliadhna agus a’ toirt sia bliadhna san sgoil bhig . . . . <eng>elementary no grade school<gai>. . . . agus an uair sin sia bliadhna, ann an cuid de roinn-dùthcha, seachd, anns an sgoil mhóir . . . . <eng>High School<gai>. ’Se <eng>Junior High<gai> a theirear ris a’ chiad trì bliadhna de ’n sgoil mhóir agus <eng>Senior High<gai> ris a’ chòrr. Chan eil deuchainn sam bith aca ga sgrìobhadh mar tha deuchainn an t-seachdamh bliadhna anns na sgoiltean againne. Tha iad gu léir a’ dol air adhart chun na h-aon chuspairean anns a’ chiad trì bliadhna, agus chan eil móran eadar-dhealachaidh anns na cuspairean no anns an dòigh anns am bheil iad air an teagaisg bho ’n fheadhainn a bha aca san sgoil bhig. Tha iad san dara clas mus eil guth air <eng>Geometry<gai>, agus glé fhaisg air an trìtheamh clas mus eil guth air <eng>Algebra<gai>, agus, an uair sin fhéin ’sann a tha an dà chuspair air am figheadh a-steach timcheall air cunntadh. Tha eachdraidh agus eòlas-cruinne air an cur còmhla fo ’n aon ainm—<eng>Social Studies<gai>—agus tha eòlas ainmhidh agus bheathach còmhla ri ealan aca bho chlasaichean òga na sgoile bige, agus móran nas trice na tha na cuspairean sin anns na sgoiltean beaga an so. Mar a tha iad a’ dol air adhart san sgoil, ’s a’ faighinn chuspairean is caomh is nach caomh leotha, tha e an urra riutha fhéin agus an luchd-comhairleachaidh (fear agus boireannach de ’n luchd-teagaisg a bhitheas gan comhairleachadh) dé na cuspairean a chumas iad anns na trì bliadhna mu dheireadh de ’n sgoil. Tha comharraidhean air an toirt seachad airson gach cuspair air an dèan iad


[TD 13]

a’ chùis gach bliadhna, agus feumaidh iad àireamh àraid diubh sin a bhith aca aig deireadh nan deuchainnean anns a’ bhliadhna mu dheireadh de ’n sgoil. ’Na mo shealladh-sa bha e iongantach na bha de chomharraidhean aig cuspairean mar chleasachd ann an coimeas ri Beurla agus cuspairean mar sin.

Cha b’ àbhaist a bhith a’ tabhach cànain air bith chun an trìtheimh bliadhna san <eng>Junior High<gai>, ’s b’ e Fraingeis a gheibheadh iad an uair sin, ach tha iad a nis a’ toiseachainn air Fraingeis san sgoil bhig cho tràth agus is urrainn daibh, nuair a tha e móran nas fhasa do chloinn fuaimean cànain coimhich a lideadh. Ged, le gnìomh ACHD AN AONACHAIDH, chaidh riaghaltas an eideachaidh fhàgail aig gach roinn-dùthcha, tha luchd-riaghlaidh na dùthcha air fad a’ fidreachainn mar as luaithe a dh’ ionnsaicheas mór-shluagh Chanada Fraingeis gur ann as fheàirrde Canada e a thaobh aonachas an t-sluaigh, seach gu bheil sluagh Quebec gam faicinn fhéin mar Fhrangaich an toiseach ’s mar Chanadaich a rithist. Ann am Montreal, Quebec agus roinn-dùthcha Quebec, cluinnear barrachd Fraingeis na Beurla. Tha ainmean nan sràidean san Fhraingeis agus chan eil càil de nàire air na daoine gur e Fraingeis cànan am màthar-san, ged tha riaghladh na dùthcha, Canada, sa’ Bheurla. Anns na sgoiltean aca, ann an roinn-dùthcha Quebec, far an e Fraingeis an cànan màthaireil, ’se sin an cànan anns a bheil iad air an oileanachadh agus thàtar ag ionnsachadh an dara cànain san sgoil. Chan eil pacaid bidhe a cheannaichear air feadh Chanada air nach eil an dara taobh air a sgrìobhadh anns an Fhraingeis agus an taobh eile anns a’ Bheurla.

Ann am prìomh bhaile gach roinn-dùthcha, tha oifig is ministear is dreuchd an eideachaidh, agus ás an sin tha leabhranan air gach ìre anns gach cuspair a’ tighinn gu gach duine a tha a’ teagaisg, ag innseadh dha dé a dh’ fheumas e teagaisg agus dé an ùine a dh’ fheumas e thoirt ga theagaisg. Tha an earrainn-ùine a tha ri chosg air gach cuspair gach latha air a cur sìos, agus tha leabhar-làitheil ri chur air dòigh latha roimh ’n àm (gu tric tha e fuireach greis san sgoil ga chur air dòigh) a’ cur sìos dé a tha dùil aige a theagaisg. Anns an leabhar làitheil so, no air duilleig pàipeir càiricht’ air a’ bhòrd-sgrìobhaidh, feumaidh a bhith follaiseach pàipear le ainmean na cloinne mar a tha iad ’nan suidhe. Tha so gun fhios nach tig air fuireach ás an sgoil, agus an uair théid fios a chur air an duine a sheasas àite (bidh fios air dithis no thriùir a bhitheas deiseil so a dhèanamh) nach bi càil bhuaith ach


[TD 14]

sealltainn anns an leabhar dé as còir dha a dhèanamh agus ris a’ phàipear ’son ainmean na cloinne.

Tha dòigh-eideachaidh na cloinne aca math da-rìribh air pàipear, ach chan eil a thoradh cho math ri sin. B’ e mo bharail-sa, ann a bhith a’ feuchainn ris an aon chothrom a thoirt do na h-uile nach robh na cuspairean duilich gu leòr dhaibhsan aig an robh eanchainn mhath, agus nach robh guth air an fheadhainn a bha truagh; a nis tha <eng>Major Work classes<gai> a’ fàs nas cumanta—clasaichean anns a bheil an fheadhainn as fheàrr a’ faighinn barrachd grunnachaidh anns na cuspairean—agus tha barrachd de sgoiltean móra a’ teagaisg ceàird, oir tha féill air luchd-ceàird air feadh na dùthcha. Tha na leabhraichean a tha a’ cur impidh air luchd-teagaisg ach gu dé a theagaisgeas iad a’ fàgail gu bheil barrachd eachdraidh agus eòlas-cruinne air an cur fo ’n comhair anns an sgoil bhig agus nach ann buileach air Alfred agus an aran choirce loisgte a bha iad a’ tighinn beò bliadhna an déidh bliadhna. Anns an sgoil bhig bha iad ag ionnsachadh mu dheidhinn a’ chiad dhaoine a thathaich ann an Canada agus bha sin a’ toirt luaidh air na h-Albanaich agus na Gaidheil agus fuadach nan caorach . . . . rud nach eil ach tearc a’ ruighinn air sgoiltean an so. Cha robh a’ chlann anns an sgoil bhig a’ toirt idir cho fada air cunntadh agus sgrìobhadh ri cloinn anns na sgoiltean beaga an so, ach cha robh uile-bheist na deuchainn le cunntadh agus Beurla a’ feitheamh riù-san aig ceann na sgoile ged a bha deuchainnean aca ri sgrìobhadh aig ceann a’ chiad trì bliadhna san sgoil mhóir an uair a bhitheadh iad cóig bliadhna deug. Ach tha na h-aon leabhraichean sin cuideachd a’ fàgail nach eil tòrr de ’n luchd-teagaisg a’ strì ri cuspairean a thoirt seachad air dhòigh bheòthail . . . . tha earrainn mhath ann de sgrìobhadh a bhith ga shadail air a’ bhòrd-sgrìobhaidh agus a’ chlann ga thoirt sìos. Tha na leabhraichean so cuideachd a’ fàgail gu bheil luaidh air a dhèanamh mu chuspair, can ann an eachdraidh, am bliadhna, rud beag a bharrachd an ath bhliadhna ’s rud beag an ath thè, ach leis an tìde a tha air a chur a-mach air a shon chan eil duine ach a’ sgrìobadh air a’ mhullach agus a’ deanamh na cloinne sgìth de ’n aon rud mur eil e air a theagaisg gu math mu dheireadh—mar a thubhairt fear de na balaich anns a’ chiad bliadhna de ’n sgoil mhóir . . . . <eng>“same old crap all over again.”<gai>

Ann an coimeas ri cloinn na rìoghachd so, bhitheadh clann na dùthcha ud móran nas luaithe air seasamh agus bruidhinn mu chuspair . . . . ged nach bitheadh móran fios aca mu deidhinn . . . . ach, anns a’ chumantas bhitheadh iad fada air dheireadh orra anns an


[TD 15]

[Dealbh]
Nighean-sgoile an Canada. Tha i air Grade X, no an ceathramh bliadhna de’n Ard-sgoil.

sgrìobhadh, agus ann an àireamh nan leabhraichean a bhitheadh aca air a leughadh, ged, le uiread de dheilbh, ’s de leabhraichean le móran dhealbh agus beagan sgrìobhaidh, dh’ aithnicheadh iad ’s bhitheadh beachd aca air iomadach ainm leabhair ged ’s dòch’ nach do leugh iad riamh iad gu h-iomlan. Cha robh iad math air sgeulachdan a sgrìobhadh gu ceart ged a bhitheadh beachdan matha anns na sgeulachdan aca, agus b’ aobhar air an so nach robh de thìde air fhàgail aig an luchd-teagaisg airson an ceartachadh agus nach robh mór-roinn de ’n luchd-teagaisg iad fhéin math air sreath a sgrìobhadh no a chur ceart. Tha móran phàipearan aca ri ’n lìonadh, de fheadhainn trì leth-bhric, agus sanas air deuchainnean na cloinne ri bhith air an cur dachaidh trì turais anns a’ bhliadhna bho theid a’ chlann do ’n sgoil, agus leis na leisgeulan sin, agus gu cumail an àirde ris na tha leabhar na Beurla ag iarraidh a theagaisg dhaibh, tha tòrr de ’n Bheurla a tha iad a’ dèanamh nach eil ag iarraidh ach aon fhacal a chur ann an sreath gu sreath a chrìochnachadh. Tha so luath ri dhèanamh, tha e luath gu cheartachadh (tha a’ chuid as motha de na deuchainnean aca air an dòigh so) ach chan eil e math gus an comas sgeulachdan a sgrìobhadh ceart a thoirt air adhart.

Bha a’ chlann, agus gu h-àraidh anns an sgoil mhóir, móran na bu bheothail mu ghnothaichean an t-saoghail bho latha gu latha na tha an cumantas de chloinn an so. Dh’ fheumadh fhios a bhith aca mu U.N.O. ’s ciamar a thòisich e ’s ciamar a bha a’ soirbheachadh leis; bha bratach U.N.O. crochte anns an sgoil, agus a-muigh, bho mhadainn gu oidhche air a’ gheamhradh agus fad an t-siubhail air an t-samhradh, bha bratach na dùthcha aca fhéin, ged is e tè air dhath eadar-dhealaicht a bhitheas ann a nis. Bho ’n òige bha na leabhraichean aca air a bhith sparradh annta gun robh iad ’nam ball anns a’ Chommonwealth agus an


[TD 16]

uallach agus na maitheasan a bha sin a’ giùlain leis, nithean, feumaidh mi aideachadh, nach tàinig a riamh a-steach ormsa gun robh agam ri’n ionnsachadh, mar a bha agam ri iomadach rud eile ionnsachadh, ’son an teagaisg. Bha am beachdan fhéin aca air na dùthchannan a bu dlùithe dhaibh:—“Bha Breatainn deis; rinn i rudan math is dona ’na latha . . . . math ged nach bitheadh ann ach laghannan is dòigh-riaghlaidh pàrlamaid . . . . ach ’sann aig dùthchannan ùra mar a bha iadsan, le iomadh seòrsa sluaigh, a dh’ ionnsaicheadh bho mhearachdan eachdraidh nan linntean, a bhitheadh an lamh an uachdar an déidh so. Ameireagaidh . . . . huh! Cha robh fhios carson a bha acasan ri ionnsachadh na h-uiread mu dheidhinn Ameireagaidh ’s beachd cho mór aig Ameireagaidh oirre fhéin ’s nach ionnsaicheadh i fhéin mu dheidhinn duine eile.” Cha robh càil a chuireadh uiread de dh’ ainmein air Canadaich air chuairt na eubhach Yank orra, ged a tha iad ann a tha smuaineachainn gum bu chòir do ’n dà dhùthaich a dhol fo ’n aon riaghladh.

Bha a’ chlann so bonntachail asda fhéin ’s ás an dùthaich, ’s làn fhios aca ged thigeadh cruaidh orra nach robh iad an urra ri dùthaich eile airson móran . . . . biadh no pòr no beartas ola, gas, òir is miotailtean a thig á doimhneachd na talmhainn.

Mar a bha Canada a’ fàs, cha robh luchd-teagaisg ach tearc, agus bhatar a’ gabhail a theagaisg sluagh nach robh fallain, no slàn gu obair throm eile a dhèanamh. Bha iad an déidh sin gan gabhail dìreach a-mach ás an sgoil, ged nach bitheadh air soirbheachd leotha glé mhath ’nan Deuchainnean, is feadhainn eile le bliadhna air a thoirt anns a’ Cholaisd airson luchd-teagaisg a thrèinigeadh anns an <eng>Normal School<gai>. Bha pàidheadh bochd aca agus cha robh spéis daibh fhéin no do oileanachadh air feadh na dùthcha. An déidh a’ chogaidh mu dheireadh, le tuilleadh cloinne ri ’n eideachadh, ’s amharus nach robh an eideachadh sin ro mhath, roghnaich riaghaltas gach roinn-dùthcha gun cuireadh gach fear agus bean-theagaisg a nis an sùil air degree fhaotainn, agus ged a dh’ fhaodadh iad tòiseachadh a’ teagaisg le bliadhna de thrèinigeadh (tha e nis air a chur gu dhà) gu robh e mar fhiachaibh air a h-uile duine aca feuchainn ris an degree sin a chosnadh le a bhith a’ caitheamh gach samhraidh san oilthigh (chaidh an <eng>Normal School<gai> a chur á bith) ag ionnsachadh chuspairean a dh’ oibricheadh dhaibh gu degree B.Ed. fhaotainn. Agus tha e iongantach na cuspairean a bheir B.Ed. dhaibh . . . . cleasachd is deanamh dhealbh is còcaireachd is saorsainneachd còmhla ris na cuspairean ris a bheil


[TD 17]

sinne cleachdte ann an degree. Chan eil àiteachan air leth gu teagaisg luchd-teagaisg cleasachd, còcaireachd, ’s dhealbh mar a tha an so agus fear a b’ aithne dhomh a bhitheadh a’ teagaisg Chleasachd tha e ’n diugh ’na mhaighstir-sgoile.

Bha am pàidheadh a’ dol a dh’ éirigh ga rèir, agus bha iad gu bhith air am pàidheadh a rèir cia mheud bliadhna no bloigh-bliadhna trèinigidh a bhitheadh aca, ri tòiseachadh leis a’ chiad bhliadhna shlàn. Tha buidheann-aonachais aig an luchd-teagaisg anns a h-uile roinn-dùthcha agus meur dith, le comhairle a dh’aon ghnothach gu iarraidh àrdachadh-pàidhidh anns a h-uile sgìre. ’Sann a tha meud pàidhidh an luchd-teagaisg an urra ri Bòrd Sgoile na sgìre; chan eil an t-aon phàidheadh aig a h-uile duine leis an aon trèinigeadh idir, oir ’sann a tha am pàidheadh a rèir na sgìre anns an tàrr dhut a bhith ag obair ged a tha h-uile Bòrd Sgoile agus sùil aige ach dé a tha an ath Bhòrd a’ toirt seachad.

Bha na cùrsaichean a gheibhte anns an oilthigh anns an t-samhradh cuideachd air an teagaisg ann an cuid de bhailtean air an oidhche agus air Di-Sathuirne fad a’ gheamhraidh, agus dh’ fhaodadh iad mar sin a bhith ag oibreachadh chun an degree a shamhradh agus a gheamhradh gun phàidheadh air bith a chall. A’ bhliadhna a thug mise ann a Winnipeg, chaidh mi gu dhà de na cùrsaichean a bha so gus am faicinn co ris a bha iad coltach—oidhche ás an t-seachdain gu <eng>Linguistics<gai>, air a theagaisg le Albannach, agus oidhche gu <eng>History of Canadian Education<gai> air a theagaisg le fear a chaidh a thogail ann an Albainn Nuadh. Le trèinigeadh Albanach, cha bhitheadh a dhìth air mo leithid-sa ach dà chùrsa eile de ’n t-seòrsa ud airson B.Ed., agus aon òraid sgrìobhte air cuspair co-cheangailte ri eideachadh chloinne airson dotaireachd, a’ bhliadhna an déidh sin  . . . . nì a tha fàgail dustadh math de ’n t-seòrsa dotairean sin ag éirigh a-measg an t-sluaigh. ’S mi fhéin a bhitheadh mór asam fhéin nam b’ ann an Obar-Dheadhain a fhuair mi na comharraidhean ud . . . . ach cha robh móran diubh le comharraidhean beaga.

Tharraing na nithean so móran dhaoine gu teagaisg, gu h-àraidh seach gun robh e na b’ fhasa faighinn a-steach a dh’ ionnsachadh eideachadh ann an oilthigh na bha e faighinn a-steach gu cuspair-foghluim sam bith eile, ach dh’ aobhraich iad gun do dh’ éirich dà bhuidhinn a-measg an luchd-teagaisg.

B’ iad sin iadsan a bha air a bhith a’ teagaisg bho chionn bhliadhnachan le bliadhna no nas lugha de thrèinigeadh agus a bha a’ meas


[TD 18]

gur h-e an t-eòlas a ni feabhas do ’n luchd-teagaisg ’s nach e degree. Tha iadsan a’ meas nach b’ fhiach dhaibh tuilleadh an ceann a chur ann am bruaillean ’son tilleadh do ’n oilthigh agus tha cuid aca nach deanadh a’ chùis co-dhiù. ’Se an dara buidheann feadhainn òga, leis an degree, no a bha ag obair ’son an degree agus a’ faighinn a’ phàidhidh mhóir a bha so, ged ann am beachd an luchd-teagaisg bu shine nach robh càil de bheachd aca ciamar thòisicheadh iad air teagaisg idir. Mar sin chluinnteadh <eng>“degree teacher”<gai> agus <eng>“experienced teacher.”<gai> Eadhon an diugh chan eil an aon spéis aig teagasg mar dhreuchd agus a tha aig na dreuchdan eile.

Tha buaidh aig an dòigh-trèinigidh a tha so ann gu bheil ceangal nas dlùithe aig na sgoiltean ri nithean ùra sam bith a tha ag éirigh ann an dòigh teagaisg, mar tha am Bòrd agus fear-stiùiridh na sgìre gan cur air chois. Chan e nach eil rag-mhuinealachd an sud mar tha e so, ach saoilidh mi nach eil uiread de fhreumhaichean gan ceangal anns an aon slochd a thaobh gum bheil seòladh a’ tighinn gu math tric bho oifig an eideachaidh mu rudan ùra bu chaomh leotha a dh’ fheuchadh iad anns na sgoiltean. Chan eil uiread de shaorsa no de shaorsa an toile féin aig luchd-teagaisg ann an Canada ’s a tha aca an so . . . . tha an t-aon leabhar air a chleachdadh anns an aon chuspair anns a h-uile sgoil anns an aon roinn-dùthcha. Tha fear-riaghlaidh no fear-sgrùdaidh air a h-uile sgìre: tha an luchd teagaisg cunntachail do ’n mhaighstir-sgoile no, gu tric, anns a’ chiad sgoil, do ’n bhean sgoile; tha esan no ise cunntachail do ’n fhear-sgrùdaidh; tha esan cunntachail do Bhòrd-Sgoile na sgìreachd; tha iadsan le chéile cunntachail do fhear-sgrùdaidh nas àirde agus do oifig agus ministear an Fhoghluim ann am prìomh-bhaile na roinn dùthcha. Faodaidh fear-sgrùdaidh na sgìreach tadhal uair air bith, agus gach bliadhna gheibh thu fhéin ’s do mhaighstir-sgoile agus oifig an fhoghluim teisteanas mu na rudan matha agus dona a chunnaic e an uair a thadhail e. Bithidh am maighstir-sgoile a’ tighinn a dh’ éisdeachd do na rumannan a dh’ fhaicinn ciamar a tha a’ chlann fo smachd agus ciamar a tha an teagaisg. Tha an leabhar a tha ag innseadh có nach robh san sgoil air an t-seachdain ri dhol gu oifig a’ mhaighstir-sgoile a h-uile Di-h-Aoine agus an leabhar làitheil ag innseadh dé a tha air a theagaisg, gach mìos. Aig a’ char as motha, chan eil ach deich mionaidean dheth sa’ mhadainn agus chan eil sin fhéin ann feasgar. Anns a’ chuid as motha de sgoiltean cha bhi tea ann gu ás déidh na sgoile agus aig tìde diathad thathas a’ caitheamh ùine a’ ceartachadh leabhraichean no a’ gabhail buidhinn de ’n chloinn


[TD 19]

[Sanas]


[TD 20]

air son dràma, seinn, togail dhealbh no rud air bith anns a bheil ùidh aca. Chan eil tighean-còcaireachd gu biadh a dheasachadh an cois nan sgoil idir agus tha iad anns a’ bhitheantas a’ toirt leotha biadh bho ’n tigh; feumar duine de ’n luchd-teagaisg a bhith air an ceann fhad ’s a tha iad ga ith agus an uair sin fad uair na tràth-dìnneir tha e an urra ris an duine sin an cumail fo smachd anns na trannsaichean agus a-mach ás na rumannan. Tha duine ris an aon cheàird a-muigh air an raoin oir ma thachras càil do dhuine faodaidh iad cur casaid gur ann troimh dhìth-faicill na sgoile, agus tha suim airgid aig a’ chuid as motha de na h-oileanaich ga phàidheadh mar urras an aghaidh a leithid de thachartas.

Tha facal làidir aig na pàrantan cuideachd, agus seach gur ann ás an àite fhéin a tha buill Bòrd Sgoile na Sgìreachd, faodar casaid an aghaidh duine de ’n luchd-teagaisg no an aghaidh a’ mhaighstir-sgoile ris a’ Bhòrd no ris an fhear-sgrùdaidh. Tha comunn phàrantan agus luchd-teagaisg <eng>(P.T.A.)<gai> anns a h-uile sgoil, a’ cruinneachadh gach mìos; an sin bithidh cuid de obair na cloinne ri fhaicinn, no cuideigin a’ toirt òraid do na pàrantan mu rudan ùra ann an gnothaichean eideachaidh agus dòighean-teagaisg . . . . agus bidh iad ag òl cofaidh, ag ith céic agus a’ bruidhinn!

Ann an cuid de na sgoiltean tha trì làithean anns a’ bhliadhna air a bheil cuireadh air a chur gu pàrantan a thighinn a sheasamh air cùl an t-seòmair, fhad ’s a tha an duine a tha air an ceann gan teagaisg. Bha feadhainn de ’n chloinn aig a robh beachd math ged a b’ ann masa fìor gus am faiceadh màthair mar a bha a mac no a nighean a’ freagairt ann an coimeas ri càch a bha so, gur ann do ’n duine a bha a’ teagaisg a bu mhiosa so na dhaibhsan, agus bha aon bhean-teagaisg a luthaig àr agus murt a dhèanamh an uair a dhiùlt feadhainn de na balaich mhóra a comhairle a ghabhail air beulaibh nam pàrantan air cùl an t-seòmair. Bha aon bhuabair anns a’ chlas agamsa agus là bha pàrantan a-stigh bha gach nì a’ dol gu h-òrdail gus an do dh’ iarr mi facal Beurla eile airson <eng>intermission<gai>. Thug sinn greiseag mus do dh’ èalaidh sinn chuige, ach mu dheireadh thainig am facal <eng>interval<gai> ’s bha sinn a’ smuaineachainn có an clas a bha cho math ruinn an uair a chaidh an dòrn mór so suas agus thuirt am buabair so, <eng>“Aw, ma’am, that’s when we go to the latrines to have a weed.”<gai> Bha fhios aige-san, agamsa agus aig na pàrantan gu robh toitean air an croiseadh anns an sgoil.

A bharrachd air an eideachadh a thatar a’ dèanamh anns na sgoiltean le luchd-teagaisg, tha cùrsaichean air na h-aon chuspairean ’s a thatar a’


[TD 21]

teagaisg fad na sgoile gu léir ri ’m faotainn air a’ phost bho oifig an fhoghluim ann am prìomh bhaile na roinn-dùthcha. Tha an t-oileanach gan sgrìobhadh aig an tigh, no anns an sgoil, gan tilleadh chun na h-oifig agus gam faighinn air ais air an ceartachadh. Tha so fìor ghoireasach do dhaoine a ghabhas aithreachas an sgoil fhàgail, ged a tha e furasda gu leòr do dhuine tilleadh do ’n sgoil cheudna mur e a shadail aisde a chaidh a dheanamh air, ach ma tha e ag iarraidh a bhith ag obair air an latha agus an sgoil a leantainn air an oidhche, faodaidh e leis na leasanan so. Tha iad cuideachd feumail do dhaoine ann an àitichean iomallach anns a’ cheann a tuath far nach eil sgoil, no do sgoiltean nach fhaigh luchd teagaisg do chuid a chuspairean. ’Se sin a b’ fheudar tachairt anns an dà sgoil anns an robh mise a’ bhliadhna mu dheireadh; a thaobh nach robh e gu chionn ghoirid mar fhiachaibh cànan eile a bhith aca anns an sgoil, tha e nis duilich dhaibh daoine fhaotainn a theagaisgeas cànan eile mar Fraingeis.

An uair a smuainicheas mise an diugh air Canada chì mi e ’nam inntinn mar na pìosan dathte de ghloinne a chithear a’ deanamh pàtarain troimh shùil prosbaig. Chì mi caomhalachd linn mo sheanmhar ann an aghaidh Sìne Dhòmhnuill Nèill, Banntrach Iain Sheòrais Uisdein air an taca ann an Ninette. B’ ise a’ chiad leanabh a rugadh anns an àite ud an déidh còmhlan mór diubh a thighinn bho Leódhus deireadh na naoidheimh linn deug. Bheir i dhachaidh orm nach e an dùthaich fhurasda a bh’ ann dòmhsa a bh’ ann daibhsan idir an uair a bhitheadh an sneachda cho àrd ri mullach na h-uinneige agus an connadh reòdhta; bheir i gu m’ inntinn cianalas an eilthirich ag innseadh mu thè de ’n chòmhlan a bhitheadh ag ràdh gum b’ ann aice fhéin a bha an turas-pòsaidh gun cheann . . . . nach d’ fhuair i riamh air ais. Chì mi Uisdean Iain Sheòrais Uisdein, fear eile de ’n chòmhlan, an diugh ’na bhodach, le gàire nam bliadhnachan ’na shùil, ’s e ’g aideachadh dhomh nuair a bha e ’na ghiollan gum bitheadh e a’ ruith air falach an àite dhol do ’n sgoil an sud; tuigidh mi bhuaith earrainn de shàrachadh a’ chiad luchd àiteachaidh ’s e ag innseadh mu’n chiad thogalaichean cip, mu na deargadan ’s na cuileagan bìdeach, dian theas an t-samhraidh agus dian reothadh a’ gheamhraidh, mu dhaoine a thainig bho eilean lom iasgaich gu coille, làmhach, tuagh is damh. Chì mi boireannaich a dh’ fhalbh ás an Ruis a’ toirt dhuinn borsch is duilleagan càil air an lìonadh le ris agus blintze agus cofaidh agus iad toilichte gu bheil sinn a’ deanamh ar seacaid orra. Chì mi banais Ukrainian ’s gach aoigh a’ dol seachad air a’ chàraid phòsda,


[TD 22]

a’ cur buinn ann an soitheach air a’ bhòrd, am fear pòsda an uair sin a’ cur a sporain fhéin anns an t-soitheach, a’ dol air a ghlùinean air beulaibh a mhnatha agus a’ toirt an t-soithich làin di. Chì mi danns ann am baile beag Ukrainian ann an ceann a tuath Alberta, an sagart ’na shuidh a-measg an fheadhainn bu shine, agus na daoine òga a’ dannsadh dannsan Cossack ris a’ bhalalaika, ionnstramaid-ciùil na seann dùthcha aca. Chì mi Antigonish làn tartain is pìoban air latha nan Cleasan Gaidhealach aca agus chì mi Eilean Cheap Breatainn ann am Myra Mhór agus Dun Bheagain, Clann ’Ill Innein ’s ’Ill Iosa a’ gabhail rann an déidh rann de dh’ òran mar Oran Goid a’ Chàil, Nìonag A’ Chùil Duinn,Tha buaidh air an Uisge Bheath’ ann an Gàidhlig shnasail ’s gun chrìoch air na bha aca de rainn. Is chì mi na ginealaich òga . . . . a’ chlann a thàinig bho na daoine sin . . . . le an uaill ’nan dùthaich, an ciad dhàimh ri Canada ach sùil air ais gu ’n dùthaich ás an tàinig an sìnnsearan, agus thig gu m’ inntinn na briathran, <eng>“One’s greatest asset as a people is pride in one’s race . . . . not vaunting pride but pride to achieve.”<gai>

’Se so Canada dhòmhsa agus chan e dealbhan faileasach nam bailtean móra le an iomadh goireas, agus ma dh’ fhoghluim mi càil bho mo chuairt, saoilidh mi gur e nach robh mi riamh air a bhith cho taingeil, gus am faca mi an iomadh shluagh an sud, gur ann anns na h-Eileanan a chaidh mo thogail, far nach deach a chur annam gu robh a h-uile càil a bha agamsa ceart is a h-uile càil a bha aig duine eile ceàrr . . . .

Air an làimh eile bho ’n iomadh shluagh so, agus bho ’n mheas a bha aca air a’ phìos fearainn bho ’n ‘tug mise a’ choiseachd’—na h-Eileanan agus a’ Ghàidhealtachd—agus air cruadal nan daoine bho ’n tàinig mi—fhuair mi dearcadh air mo shluagh agus m’ àite fhéin ás tìr na fadachd ás. Agus saoilidh mi gun do thuig mi dé is coireach gur ann nuair a dh’ fhàgas e na h-Eileanan ’s a’ Ghàidhealtachd a théid an Gaidheal air a chasan mar Ghaidheal, ga fhaicinn fhéin, chan ann mar neach nach bitheadh a chaoidh cho math ri Sasunnach, no Gall ’s do bhrìgh sin a dh’ fheumadh feuchainn gach latha a bhith cho coltach riutha is a dheigheadh aige air, ach mar neach a thaobh a dhùthcha ’s eachdraidh a dhaoine a bha air a mheas air na barraichean.

Ach b’fheàrr leam gu robh an Gàidheal is an t-Eileanach anns na h-Eileanan agus air a’ Ghaidhealtachd cho mór ás a dhùthaich, a h-eachdraidh ’s a cànan ’s a tha an Gaidheal ’s an t-Eileanach ann an dùthaich eile.

’S dòch gun agair tha gu bheil e furasda a bhith mór ás rud a chithear fad ás, gun a bhith a’ smuaineachadh ach air na rudan as


[TD 23]

fheàrr, gun aig duine ri cothachadh ris na rudan nach eil cho tlachdmhor—gur e an duine as motha ás a thìr a dh’ fhairicheas innte a’ bruidhinn a cànain. Agus, ann an tomhas, théid mi leat an sin,

Oir ann an uaill fad ás
Chan eil ann móran feum;
’Se chumas cànan beò
Ach sluagh ga cur an gréim.

[Dealbh]
Gonadh air Callaghan ’s an <eng>“Capital Gains”<gai> aige chan eil againn a so ach call dubh nan caorach.


[TD 25]

AN DUINE DUBH
Le TORMOD MACDHOMHNAILL
(Tunga, Leódhas)

BHA a’ chroit ’na seasamh aig ceann shuas a’ ghlinne agus cha robh an rathad a dol na b’ fhaide. Bha na beanntan air a cùl agus An Tabh Atlantic mar dealbh fad ás. Cha robh càil eadar an tigh agus an saoghal ach teud an dealan-uisge agus rathad corrach morghain, a bha dol a-mach á sealladh thairis air bruaich. Bha ceò ghlas ag éirigh bho ’n an t-siomaileir. Air cùl an tighe bha bothan beag chlach air a thogail airson nan cearc le feans ma thimcheall. Air taobh a-stigh an fheansa bha grunn chearcan a’ sgrìobadh san talamh.

Thainig cailleach le mìos ’na làimh a-mach ás an tigh agus chaidh i a dh’ ionnsaigh an tigh chearc. Bha aodach dubh oirre agus bha bat aice. Thòisich i ri crathadh na bha anns a’ mhìos air beulaibh nan cearcan. Nuair a bha a’ mhìos falamh chaidh i steach do ’n tigh chearc agus thainig i a-mach an ceann mionaid le dà ugh bheag dhonn ’na làimh. Thog i na h-uighean air beulaibh a sùilean agus sheall i gu geur riutha. Bha i toilichte—bha na h-eireagan air tòiseachadh a’ breith.

Nochd duine beag tapaidh air an rathad os cionn an tighe. Bha na fiaclan aige cho geal ri sligean agus bha a chraicionn man fàd bho ’n torbhsgeir. ’Na làimh bha poca mór trom agus chrom e a-nuas air beulaibh an tighe a’ dèanamh air an dorus.

Thainig boireannach òg a-mach chun an doruis, ’s i a’ crathadh flùir bho a làmhan.

“Chan eil sinn ag iarraidh càil an diugh.”

“Baraganan gu leòr an diugh! Stocainnean? Cota bàn? Apran?”

Chuir e am poc air an talamh gu grad agus dh’ fhuasgail e e. Dhòirt a-mach ás a’ phoc dùn mór aodach bhoireannach. Rug e air rudeigin soilleir sìde agus sgaoil e a-mach e le làmhan fada donn.

“Gun-oidhche briagha àluinn an so!”

“Chan eil mi ag iarraidh càil an diugh!” Dh’ fhàs i dearg anns an aodann.

“Stocainnean sìde! Tè àlainn—stocainnean àlainn! Ceithir is sia sgillinn.”


[TD 26]

“Ceart gu leòr. Gabhaidh mi aon phaidhir. Fuirich gu faigh mi airgead.” Chaidh i a-steach agus thill i leis an airgead.

“So, matà. Thoir dhomh na stocainnean.”

“Tapadh leibh, a bhean. Am beil sibh ag iarraidh dà phaidhir?”

“Chan eil ach a h-aon. Chan eil mi ag iarraidh càil tuilleadh an diugh.”

“Ceart, a bhean.” Rinn e osann agus thòisich e ri ruilleadh a-measg an dùn aodaich aig a chasan. Thug e dhi neapaicean beag geal.

“So, a bhean. Bho Abdul Hassan—airson na Nollaige.” Rinn i gàire ris.

“’S fhada gu Nollaig, a bhròinein! Chan eil ann ach an samhradh fhathast. Ach tapadh leatsa. Innis dhomh—am bi sibhse—am bi sibh—a bheil sibh a’ cumail na Nollaige cuideachd?”

“Cha bhì, a bhean. Tha latha eile againne. Latha Mahommed. Chan eil ann ach aon Dia agus ’se Allah am fàidh aige.”

“Seadh, seadh. Feumaidh mi a dhol a dh’ fhaicinn càite a bheil a’ chailleach.” Ruith i gu cùl an tighe.

“Co a tha a sud, a nighean? Chuala mi thu a’ còmhradh ri cuideigin.”

“Thà duine dubh. Cheannaich mi stocainnean bhuaithe agus thug e dhomh neapaicean pòcaid an asgaidh.”

“Nach robh sin snog dha? An robh na stocainnean cho math ris an fheadhainn a thug Dòmhnall dhachaidh ás Ameireagaidh.”

“Cha b’ ann ás Ameireagaidh a thug e iad! A Africa!

“Gu dé an diofair a th’ ann. ’Sann le Dia a tha an saoghal uile, co-dhiù. An tug thu dha cupan tea? Bhitheadh e gu math sgìth ’s e air coiseachd bho ’n rathad mhór. Ach so esan! Tha thu an sin, a bhalaich! Thig an so, gu’m faic thu na cearcan briagha a th’ agamsa!”

Chaidh iad chun an tigh chearc.

“Seall air a sin! Nach eil iad math! A h-uile h-aon ach an tè dhubh sin. Tha mi a’ fuireachd ri banais gus an toir mi seachad an tè sin. Ach tha an còrr ’nan eireagan agus chan fhada gus am bi iad gu léir ri breith. An caomh leat féin uighean?”

“’S caomh. Cearcan snog gu dearbh. Agus tha iad òg cuideachd!”

“Eireagan gu léir, ach an tè dhubh.”

“An dùil an reiceadh sibh dha na trì rium? Bheir mi dhuibh deich tasdain am fear orra.”

“A bhoill, cha robh càil a dhùil agamsa gin aca a reic. Cha bhi mi a’ reic ach na h-uighean. Nam bithinn cinnteach gum biodh tu gu math dhaibh. A bheil teaghlach agad?”


[TD 27]

“Tha. Bean agus dà nighinn.”

“Bhoill, bhoill, matà. Bheir mi dhut na ceithir as òige, agus fiach gum bi thu gu math dhaibh!”

“Tapadh leibh, tapadh leibh!”

Thug e a-mach làn a chròig a notaichean agus thug e dhi dhà dhiubh.

“Ceangailidh mi na casan aca le snàth agus cuiridh mi ann am poca dhut iad. Theirig còmhla ri Mairead agus bheir i dhut cupan tea.”

An ceann lethuair a thìde dh’ fhalbh Abdul Hassan suas an rathad agus chaidh e a-mach á sealladh tarsainn na bruaich. Bha am poc leis na cearcan air a dhruim agus am poca aodaich ’na làimh.

“Tha mi duilich a nis gun tug mi dhà iad,” ars a’ chailleach. “Cha ruig e an rathad mór a-nochd leis an ultaich ud.”

“Och, ’s beag a chuireas e air! Tha iad eòlach gu leòr air ultaich. Na dh’ innis mi dhuibh gun tug e dhomh neapaicean? Airson na Nollaige, ars esan! Chan eil fhios aige fiù ’s cuin a tha Nollaig ann!”

“Tha mi a’ dol a dh’ fhaicinn gu dè na ràinig e. Na beathaichean bochd—air an ceangal ann am poc!”

Rug i air a’ bhata, agus dh’ fhalbh i suas an rathad. Nuair a ràinig i mullach a’ bhruaich sheall i sìos air fad a’ ghlinne ach cha robh duine ri fhaicinn. Chual i gogadaich a’ tighinn bho thaobh an uillt bhig ann an dìg an rathaid.

Chaidh i a-null agus sheall i sìos. Chunnaic i trì cuirp bheaga ’nan laighe air a’ ghlasaich. Bha an duine dubh bhos an cionn agus cearc a’ breabadaich ’na làimh. Bha sgian mhór àraidh aige anns an làimh eile agus gheàrr e an ceann bho ’n cheathramh té agus i gha choimhead. Nuair a thàinig a guth air ais, thog a’ chailleach am bat agus rinn i air.

“Gu dé tha thu ri dèanamh, a bhiasd? Na cearcan bochda!”

Leum e ás a rathad agus thog e na cearcan marbha bho ’n talamh. Bha na sùilean aige geal ’na cheann agus cha dubhairt e facal. Nuair a bha e a’ dìreadh chun an rathaid ’na chabhaig, bhuail i am bat air mu ’n druim. Thuit i chum an talamh agus shuidh i an sin airson ùine mhóir ’s i a’ gurraban ’s ri osnaich:

“Obh! Obh!—Obh! Obh!”

An ath latha, fhuair Mairead leabhar làn sgrìobhaidh coltach ri sgrìobadh circe ’na laighe anns an àite sin. Dh’ innis duine foghlumaichte dhi ás déidh láimh gum b’ e Bìobull àraidh a bh’ ann—“An Koran,” an leabhar a sgrìobh Mahommed, agus anns a bheil e ag aideachadh gum b’ e fàidhe mór a bh’ ann an Crìosd.


[TD 29]

DIOGHLUM BHO ACHAIDHEAN NA BARDACHD (3)
Le TORMOD DOMNNALLACH

Cha robh Gilleasbuig MacLeòid, bàrd Ghrealin, dad air dheireadh air an fheadhainn a b’ fheàrr de na bàird Sgitheanach. Gheibhear snas, doimhneachd is teagasg ’na dhàin a thog an àird iad os cionn a’ choitcheannais. Cho fad’ ’s is fiosrach mi, ’se aon, a-mhàin, de oibribh, Oran a’ Chogaidh Mhóir, a chaidh a chlò-bhualadh. Bu mhór am beud gun rachadh an còrr dhiubh air chall.

Am feadh ’s a bha Gilleasbuig ag obair ann an Glaschu, thuit e gu tubaisteach là ann an clais-uisge Phort Dundas. Gu fortanach fhuaireadh am bàrd a theasraiginn ’na àm, is mar a dh’ fhaodadh dùil a bhith aig neach, rinn e òran do’n tachartas a ta tòiseachadh leis na briathran:

Aig sruthan coimheach Bhabilon
A ta mi greis an céin,
Is togaidh mi mo chlàrsach dhuibh
Gu h-àrd air bhàrr nan geug;
Cha ghleus mi i mar b’ àbhaist dhomh,
Cha chuir mi dàin an céill,
Bho ’n dh’ fhalbh mo shunnd is m’ àbhachd
As an àite so gu léir.

Rinn bàrd Ghrealin òran taitneach do ’n Mhaighdein Màiri Nic-an-tòisich, a bha a’ teagasg sgoile àireamh bhliadhnachan ann am Bhaltos. Bhuineadh Màiri do ’n Bhreacradh, Bràighe an Taobh Sear. Chaochail i ann an sin ’na boireannach òg. Bha a’ bhansgoilear cheudna, ’na h-aogaisg agus ’na cruthachd, cho brèagha ri Deirdre no Deardail (“an aon bhoireannach bu bhrèagh a chunnaic sùil duine riamh de mhnaibh nan Gàidheal.”)


[TD 30]

Mo rùn an ainnir
Ta cliùiteach, banail
’S tu flùr gach leannain san àite;
Tha iomadach buaidh gad cheangal ri d’ shnuadh,
Nach urrainn mi luaidh mu Mhàiri.

Bu mhath leam bàrdachd dithis eile fhaicinn eadar dà chlàr leabhair. Is iad na bàird a th’ agam anns an amharc Teàrlach MacMhathain, Bràighe Thròndarnais, agus Dòmhnall Caimbeul, Dhun Bheagan. Ta e ’na thoileachadh dhomh a chluinntinn gum bheil a’ chuid as motha de obair Theàrlaich is Dhòmhnaill fathast air chuimhne aig gu leòr, agus sgrìobhte aig feadhainn eile. Ann an dàin a rinn e do ’n choileach, thubhairt Dòmhnall:

Is ann ta ’n clog nach caill a’ mhionaid
Air an spiris againn fhìn!

Thug sgìre an t-Srath dhuinn dà bhàrd chomasach an Dòmhnall MacMhaoilean (no an Ogha Mór, mar a theireadh na h-eòlaich ris) agus a mhac, Màrtainn. Bhuineadh MacMhaoilean do Bhreacais.

Rinn Dòmhnall òran do nàbaidh dha a cheannaich seann bhàta air an robh an ainm Màiri Mhàrtainn, eithear a bha uaireiginn ri aiseag thar Caol Lochaillse:

Ho mo Mhàiri Mhàrtainn,
’S tu mo bhàta grinn,
Bha thu uair a bha thu làidir,
’Stràchdadh troimh na tuinn.

Ach chan eil nì san t-saoghal
Fo chaochladh nan neòil
Air nach laigh an aois,
Ach creag, is gaoth, is ceò.

Ta ’m bàta ’na seann aois
’S i eu-dionach gu leòr,
Ma chreideas tu MacMhaoilean
Ni na saoir i òg.

Ni iad i dìonach, làidir,
’S cùm an sàl fo sròin,
’S fóghnaidh i Niall Bàn
A h-uile là ri bheò.


[TD 31]

Am Bata a’ Freagairt

’S iad rinn orm an ainneart
’S mi ’na mo sheann aois,
Nuair thug iad mi do Bhreacais
A dh’ aiseag nan laogh.

Cha b’ ionann mar a b’ àbhaist
Aig tigh bàn a’ Chaoil,
Dh’ òlainn do dheoch slàinte
Ge do phàidhinn daor.

Nuair bha mi ri aiseag
’S mo chuid aisnean slàn,
’S minig a choisinn mi galan
Do ghillean nan ràmh.

’S ta mi nis ri osnaich
’S mi ri port ’nam thàmh,
’S chan fhaigh mi ri chosnadh
Na gheibh deoch de ’n teàrr.

B’ e Màrtainn MacMhaoilean bàrd a b’ fheàrr na athair. Is esan a rinn Oran Aiseag, machraichean bòidheach ta faisg air Breacais.

Ta Aiseag air a bhith iomraiteach ann an eachdraidh na h-eaglaise a riamh bho ’n a’ chiad là anns an tàinig an Naomh Ma-ruibh thuige bho ’n Chomraich leis an t-soisgeul.

Fhuair an Naomh creag ann an sud a rinn feum cùbaid dha n’ ar a bhiodh e ri searmonachadh, agus craobh anns an do chroch e an glag, los a bhualadh a h-uile Dòmhnach, a chum sluagh na tìr a chruinneachadh gu adhradh.

Ged a chaidh tigh adhraidh a thogail, dh’ fhàg Ma-ruibh an glag anns a’ chraoibh cho fad’ ’s bu bheò e, agus an déidh a bhàis, cha robh Sàbaid nach tòisicheadh an glag ri bualadh aig uair an adhraidh, ged nach robh làmh duine a’ dol ’na rathad. Lean sud air aghaidh a-nuas troimh na linntean, eadhon n’ ar a dh’ fhàs a’ chraobh timcheall a’ ghluig, air chor ’s gun deach e á sealladh.

Thriall iomadh ceud bliadhna is thogadh eaglais ùr am bad eile de sgìre an t-Srath ris an abrar Cille Chrìosd. Chuir Maighstear MacFhionghuin, am ministear, mu dhéidhinn gum biodh craobh Ma-ruibh air a buain ás a freumhaichean agus air a h-ath cur ri taobh


[TD 32]

eaglais Chille Chrìosd, rud a rinneadh gu cùramach, faicilleach, ach bho ’n dearbh là ud sguir an glag a bhualadh, cha chualas a ghliong aoibhinn tuilleadh air Dòmhnach, ann an sgìreachd an t-Srath.

Gheibhear Màrtainn ann an Oran Aiseag a’ deanamh luaidh mu ’n tachartas iongantach:

Aiseag mhath, ceann-feadhna chàich,
Ta móran ri chur sìos ort;
Is ann asad moch a dh’ òlainn deoch
A t’ uisge-tobar fìorghlan.

Bheir thu deoch do dhuine bochd
Nach òl á stochd na bàn-righ,
Ged bhiodh airgead, òr, is maoin
An t-saoghail so glé ghann air.

Bidh e teth nuair bhios càch fuar
An dùdhlachd fuachd is geamhraidh;
Bidh e fuar nuair bhios càch blàth,
’S a’ ghrian ’na h-àrd’ as t-samhradh.

Nuair thiginn nuas gu moch bho ’n t-sliabh,
Is chaisginn m’ ìot’ gu taingeil,
’S b’ fheàrr leam deoch de sud na fìon
A b’ fheàrr bha riamh san Fhraing ac’.

Uisge Aiseag is bainne Ard Nis,
’Se annlan sud do ’n t-seann duine;
Is leigheas e ni eucail slàn,
Mur biodh am bàs ro theann air.

Creag an Leabhair ’s a’ Bhual’ Aitreabh,
B’ ait leam a bhith teann orra;
Far am biodh na maighdeannan òg
Is ròsachan ’nan làimh ac’.

Bhuain iad leotha an glag ’s a’ chraobh
Gu aonach Chille Chrìosda,
’S iad an dùil gum buaileadh e gach là
Mar dheanadh àdsan iarraidh.


[TD 33]

Ach ’sann a chaidh e ’na ghrad thàmh
Oir cha robh àd ga riaghladh,
’S cha chluinnear am fuaim binn gu bràth
Bho ’n àit ud a’ toirt fianuis.

Aiseag Ma-ruibhe sgiath a’ chuain,
Far am biodh sluagh ri iomain gheamhraidh;
Fir a ruitheadh gu cruaidh dol teann san ruaig,
Bha uaislean nach bu ghann ac’.

MacFhionghuin bho ’n chléir bha cuallach spréidh,
’Se Gleann a Béist bu cheann orr’;
’S tric bha Teàrlach Donn gan àrach
Air àirighean as t-samhradh.

(MacFhionghuin bho ’n chléir, b’ e so MacFhionghuin a’ Chaoil).

Rinn Bàrd Theasda, anns an t-Srath, òran molaidh do Bheinn nan Càrn a tha shuas os cionn a’ bhaile, beinn lom far nach biodh féidh no sealg no a’ bheag de mhaitheas. Chuir Màrtainn ceithreamh no dhà ri chéile ga fhreagairt:

Nuair a mhol e Beinn nan Càrn
’Sann chaidh am bàrd air aimhreit;
Nuair mhol e cnocan fraoich
Is roid faraon,
Is maolan maola còinnich,
Far nach do dh’ fhan fiadh
No earba riamh
Bho ’n chaidh a’ ghrian ’na lòchran.

Is ann aig muir a bha Màrtainn ga chosnadh a’ chuid bu mhotha de a bheatha. B’ uabhasach gu léir an dìol a bh’ air a’ mharaiche anns na h-aman ud. Chan e an anastachd, ged bu chruaidh i, bu mhiosa buileach, ach gainne a’ bhidhe. Thachair a leithid so de shoitheach air MacMhaoilean, nì a dh’ aobhraich gun do ghearain e gu sgaiteach mu ’n sgiobair:

Dh’ iarrainn an sgiobair bhith bàite
’S an làthaich an Cluaidh,
Airson a chuid mosaiche
Agus brocaireachd chruaidh.


[TD 34]

Bha an t-ìm oirnn ’na annas,
Bu ro ainneamh an fheòil;
Nuair a rachainn ’na’ chrann
Gura fann bhiodh mo dheò.

Rachadh aig Màrtainn air duanag aotrom, éibhinn a dheanamh cuideachd, mar a ta Oran na Corra-chritheach a’ cur an céill:

A’ chorra-chritheach a mharbh Calum
Thallad am Bealach nan Càrn,
B’ fheàrr leam i na molt a Belig,
Ged chanainn gun bhréig a dhà.

Rinn i iomasgladh a-measg dhaoine,
Fhuair i do dhaoine feum no dhà;
Ni thu de ’n t-seic’ aice pill-chriathraidh,
Is bheir thu iasad deth do chàch.

Ni an gob aice clobha lìn dhuit,
Snìomhaidh na h-ìnean an snàth;
Ni na cnàmhan aic’ beairt-fhighe,
’S ni an citheal aice spàl.

Ni na h-itean aice cluasag
Theid fo chluasan banntrach Phàil
A’ chorra-chritheach a mharbh Calum
Thallad am Bealach nan Càrn.

Cha chluinnear guth an diugh air pill-chriathraidh, brat a bha a’ dol air an ùrlar, no an talamh, an àm criathraidh. Bhiodh an sìol a’ tuiteam air a’ phill, ’s am moll a’ falbh leis a’ ghaoith.

Bu deagh sheòladair MacMhaoilean, a dh’ éirich gu bhith ’na oifigeach air na seann soithichean seòlaidh.

Ta sinn uile mór ás a’ ghnìomh uasal a rinn e n’ ar a chuir e mu dhéidhinn clach-uaigh bhrèagha a chur air uaigh Iain Dhòmhnaill nan Oran, ann an cladh <eng>Mount Royal<gai> (air am bheil mi glé eòlach) am baile àillidh Montreal. Chaochail am bàrd MacMhaoilean bho chionn iomadh bliadhna, ann am Baile a’ Ghobhainn, an Glaschu.

Bhuineadh bàrd eile do Bhreacais ris an canadh iad Niall Pìobaire, no Niall MacDhonnchaidh, le bhith a’ toirt dha ainm ’s a shloinneadh.

A h-uile foghar, bho ’n bhliadhna 1860-1870, b’ e cleachdadh Nèill a bhith dol thun na buain ann an Lodaidh. A bhàrr air a bhith ’na dheagh bhàrd, ’se pìobaire barraichte a bha ann deth.


[TD 35]

Rinn e an t-òran a ta fo ar comhair is e air an achadh air ceann obrach.

Chaidh réisimeid de ghillean òg seachad, air an rathad do Bhaile-moireil, agus pìobaire air an ceann a’ cluich a’ phuirt a bhiodh aig rìghrean Stiùbhartach Alba a’ falbh a chogadh: “Siùbhlaidh mis’ an rathad-mór.”

San fheasgar, n’ ar a chaidh MacDhonnchaidh dhachaidh, bho obair, bha an t-òran aige air a dhèanamh:

Fonn:
Iad a’ falbh leis a’ phort phìoba
Bh ’aig an sìnnsear ’s rìghrean Alba.

Nuair theid gillean òg’ fo ’n cuid armachd,
’Sann dhaibh féin as bòidhche
Thig an còta dearg ud.

Ta mise so an Lodaidh
’S mi a’ buain aig Howden,
Rìgh b’e ’n obair throm i,
’S gur mór m’ fhonn gu falbh ás.

Ta mise so an còmhnaidh
’S mi ri buain a’ phònair,
Gréim an cùl mo dhòrna,
’S e an còmhnuidh gun fhalbh ás.

Chì mi Lisi Nic Neachdail
Ri buain a h-uile seachdain,
A chaoidh cha teid i Bhreacais
Gun cuir sneachd’ air falbh i.

Ta bòtannan prunellas
Anns am faic mi m’ fhaileas
Air a dà chois gheala,
As maisiche calpa.

Ta an leann ’s am bap
’S an lite cho tana,
An déidh mo thoirt a nasgaidh
’S mi cho lag ri leanaban.


[TD 36]

[Sanasan]


[TD 37]

B’ e am bab’, no bapa, nàdur de bhonnach mór. Cha robh cus sgoinn ann do dhaoine a bha ag obair goirt.

Chluinnte uaireiginn am port aighearrach “Poca sìl an t-sealgair,” nuair bhiodhte ri tàladh naoidhean. Ged nach eil a’ bhàrdachd as feàrr air na roinn, cha ghann nach cuir am fonn aca sunnd air neach. Chan eil am port gun naidheachd air mar a chaidh a dhèanamh.

Bha Fearchar Dòmhnallach, no Fearchar Sealgair, a’ fuireach aig taobh Loch Aoineard. Thachair dha bhith uair air chuairt ás aonais na dùthcha agus cha do dh’ amais e air tilleadh dhachaidh cho luath ’s a bha ’na bheachd. Theirig a’ mhin-chorca do bhean Fhearchair agus b’ éiginn di falbh le eallach a droma de shìol do ’n mhuileann los min a dheanamh deth.

Tràth air madainn, mun do bhlais an t-eun an t-uisge, dèanar air muileann Shligeachan, ach cha d’ fhuair i a’ mhin leatha am feasgar sin.

Anns na làithean a dh’ fhalbh, cha robh ceàrdach, àth, no muileann, aon oidhche gun chòmhlan de mhuinntir na dùthcha cruinn annta air chéilidh. Am feasgar ud, bha treud de òigridh air teachd.

Thug bean taobh Loch Aoineard fa-near nach robh fear ciùil ’na measg, ged a b’ e miann nan uile dol a dhannsa, ach a’ toirt an aire do bharaille falamh an ceann an tighe, shuidh i air agus thòisich i le guth ceòlmhor, aigeannach, air canntaireachd a chuir gu leòr de na céilidhich a ruidhleadh ri ’m faileas. Bha bean Fhearchair a’ deilbh a’ phuirt mar a bha i ga sheinn:

Poca sìl, sìl, sìl,
Poca sìl an t-sealgair,
Headairinn ’s na hó lì
Poca sìl an t-sealgair.

Headairinn ’s na hó lì,
Headairinn ’s na hó lì,
Headairinn ’s na hó lì,
Poca sìl an t-sealgair.

Chunnaic iad a’ tighinn e,
’S chan fhaca iad a’ falbh e.
Headairinn ’s na hó lì
Poca sìl an t-sealgair.

Headairinn ’s na hó lì,
Headairinn ’s na hó lì,
Headairinn ’s na hó lì,
Poca sìl an t-sealgair.


[TD 38]

Nach aigeannach, nach togarrach,
Nach sgiobalta mo sheanmhair,
Headairinn ’s na hó lì
Poca sìl an t-sealgair

Headairinn ’s na hó lì,
Headairinn ’s na hó lì,
Headairinn ’s na hó lì,
Poca sìl an t-sealgair.

Nach sunndach, nach sùrdail,
Nach sùbailte an t-seana bhean,
Headairinn ’s na hó lì
Poca sìl an t-sealgair.

Headairinn ’s na hó lì,
Headairinn ’s na hó lì,
Headairinn ’s na hó lì,
Poca sìl an t-sealgair.

Ann am measg nan iomadh òran Gàidhlig de nach urrainn mi sgìos a ghabhail, dh’ ainmichinn fear grinn nach cluinn mi a nis idir, ’se sin:

Ta mi fo chùram hi iù o éile,
Ta mi fo chùram fo mhóran cùraim,
Mo cheist air cùrtair a’ bhroillich ghlé ghil.

Nam faighinn airgead a bheireadh air falbh mi,
Gun leanainn Tormod ’s cha dealaichinn ceum ris.
Ta mi fo chùram hi iù o éile.

Chan eil aobhar dhomh an còrr rainn a chur sìos, oir ta an duanag gu math aithnichte, ged nach eil fios aig gu leòr an diugh có an t-ùghdar.

B’ i an t-urradh Anna Bheag Bealach an t-Sliachd (Anna Nic-Ghill’Eathain). B’ ise an leannan a bh’ aig Tormod Sgorabreac (Tormod MacNeacail) mun deach e a-null do Astràilia. Cha robh cion chomasan bàrdachd air Tormod, e féin, agus cluinnear an t-òran fonnmhor aige-san fathast (“Is gann gun dìrich mi chaoidh”) air cruinnichean.

Is ann an Sléite a ta Bealach an t-Sliachd, no Bealach an t-Sleuchd. Chìte bho ’n a’ bhad ud a’ chiad sealladh de eaglais na Cillemhoir agus cho luath ’s a thigeadh an eaglais am fradharc luchd turais, lùbadh iad an glùn ann an ùmhlachd.


[TD 39]

Ged nach robh gainne dhiadhairean air an Eilein, cha tainig móran laoidhean spioradail ás idir. Chuir Gilleasbuig MacGill’Iosa, aon de fhoirbhich Mhaighstear Ruairidh, cumha ri chéile n’ ar a chaochail a ministear ainmeil ud ann an Sniothasort. Is e marbhrann de ’n t-seòrsa, as feàrr a leugh, no a chuala mi. Chaidh an cumha anns am bheil seachd ceithreamhan deug thar fhichead, a chlò-bhualadh trì uairean agus a chionn ’s gum bheil a’ chuid as motha a ràinig aois, eòlach air, chan eil aobhar agam aon rann deth a thoirt am follais an tràth so. A bhàrr air a’ mharbhrann, rinn Gilleasbuig iomadh laoidhe bharraichte air nach eil cuimhne a nis aig neach. An déidh sin ’s na dh’ aindeoin, ta dòchas agam gum bheil iad an gleidheadh gu sàbhailte an àiteigin.

Bho chionn móran bhliadhnachan air ais, sgrìobh an t-Urramach Ruairidh MacGuthain (fear a mhuinntir Bràighe Thròndarnais, a bha fada ’na mhinistear anns an Eaglais shaoir, an Cill Taraghlain) na laoidhean gu léir, ann am beachd a faotainn air an clò-bhualadh. Cha tug MacGuthain an obair cheudna gu buil agus is iongantach mur a deach a lamh-sgrìobhaidhean uile an cois a leabhraichean, an déidh a bhàis.

Cha robh na b’ fheàrr gu deilbh laoidh bhrìghmhor, ann am beagan earrannan, na an t-Urramach Aonghas MacFhionghuin, aoghair na h-Eaglais Shaoir anns an Allt Bheithe. Rugadh agus thogadh Maighstear MacFhionghuin ann an Gleann Dail. Bha dlùth dhàimh aige ris na bàird Leòideach, Dòmhnall nan Oran, Iain agus Niall a mhic, triùir air an do bhàirigeadh spiorad na bàrdachd gu fial.

Chan fhaca mise ann an clò ach dà laoidh, de shaothair Aonghais. Nochdadh a’ chiad aon, aig an robh fàs an t-sìl, mar chuspair, ann an àireanth a’ Mhàrt, no a’ Ghiblein 1924, de Mhìosachan na h-Eaglais Shaoir, agus an aon eile, “Glaodh Bho Macedonia,” ann an leabhran Beurla <eng>(The Macedonian Cry)<gai> a chuir oileanaich no h-eaglais cheudna a-mach anns a’ bhliadhna 1926. Ta an dà laoidh da-rìribh ionmholta.


AUGUSAN I

GU bhith tilleadh ri ar seanchas mu theachd nan caoraich mhaola a chuir an tuath air faondradh, cha b’e Iain Mac a’ Phearsain an aon bhàrd a bhuineadh do ’n Taobh Sear a nochd ’na dhàin cho mór ’s a bha e air a chràdh mu anacothrom a cho luchd dùthcha. Thaisbean Alasdair Mac an Tòisich a bhuineadh do ’n Bhreacradh, na fairichean ceudna anns an òran ghasda—“A Nighean Bhuidhe Bhàn.”


[TD 40]

Chaidh Alasdair maille ri móran eile do Eilein a’ Phrionnsa. Goirid mun do sheòl e, rinn e na rainn a leanas anns am bheil ’na mo bheachd-sa co-dhiù, deagh bhàrdachd. Is math a thoill luchd an ainneart cronachadh geur Mhic an Tòisich, anns am faighear beagan de sgaiteachd Iain Luim. ’Se brod a’ bhàird a bha ann an Alasdair Ruadh Mac Sheumais, mar a theireadh muinntir an Taobh Sear ris. Rinn e na h-uiread de òrain mhath eile a bhàrr air an fhear so.

A nighean bhuidhe bhàn nam falbhadh tu leam,
Nan siùbhladh tu leam, nam falbhadh tu leam,
A nighean bhuidhe bhàn nam falbhadh tu leam
Gun ceannaichean-sa gùn de ’n t-sìoda dhuit,

Cheannaichean gùn dhuit, cheannaichean brògan,
Cheannaichean a h-uile nì gu dòigheil,
Cheannaichean fàinneachan de ’n òr
Rachadh mu d’ mheòirean fìnealta.

Thug iad dhachaidh daoine Gallda
A thomhas a ghrunnda le slabhraidh,
Cha robh cnoc, no sloc, no gleann
Nach robh le peann ga sgrìobhadh ac’.

Thomhais ga ìre ’s am Blàthlon,
Chan fhàs corca no buntàta ann;
Is dòch’ e na caoraich a bhàthadh,
Chan fhàs ann ach trìbhileach.

Gura diombach mi de Lachlainn
Nach do sgiùrs e leis a’ bhat’ iad,
Sìos fo chreagan móra Bhaltois,
Chan fhaigheadh iad dìreadh ás!

Cha chluinn mi geum aig mart seang
Tighinn gu eadradh tìm an t-samhraidh,
Ach mèilich nam molt anns na fangan,
Mu àm a bhith gan lìobhraigeadh.

Cha dean cuid an dùthaich fhàgail
Le leisgeul dealachadh ri ’n càirdean,
’S feàrr leotha fanainn mar a tà iad
A’ dol bàs air grìleagan.


[TD 41]

Chan fhaic thu ’n diugh air aodann cnoic
Ach cìbeir Gallda a’ fighe stocainn,
’S móran diubh tighinn beò air bracsi,
’S gasda a theid e ’n ìre dhaibh!

Gur e mise tha fo airsneal
A’ ruamhar am bràighe na craite,
Bidh mi ’co-dhùnadh nam faclan
’S e faisg air àm dìnnearach.

A nighean bhuidhe bhàn nam falbhadh tu leam,
Nan siùbhladh tu leam, nam falbhadh tu leam,
A nighean bhuidhe bhàn nam falbhadh tu leam
Gun ceannaichean-sa gùn de ’n t-sìoda dhuit.


AGUSAN II

BHA fear a’ fuireach anns an aon bhaile ri Dòmhnall MacGuthain, a bha car leisg air an tìr fhàgail a’ lorg cosnaidh. Chan e nach biodh e daonnan a’ bruidhinn air falbh, gu sònraichte n’ ar a chluinneadh e gu robh obair air tòiseachadh an àit’eigin de thir-mór, ach cha deach an oidhirp riamh na b’ fhaide na sin féin. Dh’ fhàs am bàrd cho leamh de bhith ga éisdeachd ’s gun do rinn e òran dha.

Anns na roinn a chuir Dòmhnall ’na bheul, tà an duine ceudna a’ labhairt mar gun do dh’ fhalbh e mu dheireadh thall a shireadh obrach, gidheadh cha deach e na b’ fhaide na Loch Earlais far an robh am bàta ga fhaotainn a bheireadh ás an Eilein e, n’ ar a ghabh e an t-aithreachas gun do dh’ fhàg e an dachaidh.

’Se ’m fuachd a dh’ fhairich mi ’n diugh,
Gur luath leam a chairich mi,
’Se ’m fuachd a dh’ fhairich mi ’n diugh
A-mach aig bun Loch Earlais!

Dol seachad Baile-’Chròthain
’S mo phocan ann an ròp agam,
’Sann dh’ fhaighneachd iad le neònachas:
Co ás a sheòl a navvy?


[TD 42]

Thuirt mi fhìn ’n am b’ eòl dhuibh e,
Gun tàinig mi á Tròndarnis,
Gur fear de Chloinn an Tòisich mi
Ta ’còmhnaidh ann an Gàros.

Gum b’ aoigheil thuirt am foreman:
Mas obair tà thu ’n tòir oirre,
’S feàrr dhuit a bhith tòiseachadh,
Gum faigh thu òrd is làmhadh.

Thuirt mi fhìn ris tapadh leibh,
Gur feumach air an acfhuinn mi;
Ta mi gun mhóran taic agam
Ach mac a ta ’na thàillear.

’Sann sin a thuirt am foreman:
Ma tà cha mhath an còt’ a th’ ort,
Mas e do mhac a chòirlig e
’Se gròig a th’ ann ’s cha tàillear.

Gun tuirt mi fhìn gu h-aithghearr ris:
Gur math a rinn e ’n t-earrach dhomh,
Ma tà e agradh farsaing leat,
Cha b’ e mo mhac a gheàrr e!

’Se ’m fuachd a dh’ fhairich mi ’n diugh,
Gur luath leam a chairich mi,
’Se ’m fuachd a dh’ fhairich mi ’n diugh
A-mach aig bun Loch Earlais!

[Sanas]


[TD 43]

FAIRE UR A’ NOCHDADH

(Earrann air a bheil dreach na h-oige—fo iuil Cairistìona Dick)

An ràithe so:—
(1) Sgeulachdan Beaga á Tiriodh, le clann-sgoile Chòrnaig Mhóir
(2) Maise Gnùis, le Ealasaid Nic a’ Rothaich
(3) Laoidhean Nollaig, le L.M.D.
(4) Còcaireachd, le Catrìona NicAoidh
(5) Fasanan Ura, le C.C.D.
(6) Clann an Latha ’n Diugh, le Cairistìona Dick


Sgeulachdan Beaga A Tiriodh
(á Sgoile Chòrnaig Mhóir)

1. Gairm air Chall (le Fiona NicArtuir)

Aig aon uair bha trì no ceithir bodaich a bha falbh gu tigh aon de na càirdean nach robh ro mhath. Bha iad a’ dol a chur a-steach an fheòir aige. Bha bodach eile ri falbh maille riu ach an uair a ràinig iad an tigh aige chunnaic iad gun robh e gun éirigh agus thubhairt iad ri chéile gum feumadh gun robh rudeigin mór ceàrr air oir bha e daonnan air a chois glé thràth. Cha robh an dorus glaiste agus choisich iad a-steach agus bha am bodach còir ’na chadal anns an leabaidh. Chrath fear dhiubh e agus thubhairt e ris, “Gu dé tha ceàrr ort Iain, nuair tha thu gun éirigh fhathast?”

Dh’ fhosgail Iain a shùilean agus thubhairt e, “Gu dé tha ceàrr ort fhéin gam dhùsgadh cho tràth so sa’ mhadainn?”

“Am bheil fhios agad idir,” ars am bodach, “gum bheil e aon uair deug sa’ mhadainn?”

“O chan eil,” ars Iain, “cha do chaidil mise riamh cho fada sin.”

“Is tù chaidil,” ars am bodach eile, “agus tha an t-àm agad éirigh a nis.”


[TD 44]

Thug Iain sùil os a chionn air mullach an tighe agus thug e an glaodh ud ás.

“Nach mise an duine gòrach. Is e cearc a thug mi steach an raoir an àite a’ choilich mhóir a tha gam dhùsgadh daonnan!”


2. Marsantan na h-Aird an Ear (le Iain MacDhòmhnaill)

Deannan bhliadhnachan air ais, nuair a bhitheadh gillean nan eileanan dol do ’n Aird an Ear a dh’ iasgach sgadain bhitheadh iad a’ faotainn badhar air iasad gus an cosnadh iad airgead airson a phàidheadh. Cha robh móran sgoil aig a’ mharsanta agus airson cunntais a ghleidheadh air gach nì a reiceadh e bha e mar fhasan aige dealbh a tharraing air gach nì.

Co-dhiù thill aon de na gillean a phàidheadh na cheannaich e agus thubhairt am marsanta gun robh <eng>“frying pan”<gai> ri phàidheadh.

“O chan eil,” thubhairt an gille.

“O tha,” thubhairt am marsanta, “nach eil e agam fhéin air a tharraing an so.”

Sheall an gille air an dealbh. “<eng>Frying pan<gai> mo chas, is e sin an ad a cheannaich mi an uair mu dheireadh a bha mi an so.”


3. Bha Gréim a Dhìth Air (le Màiri NicCaluim)

Aon uair bha ceàrd ann an Tiriodh, agus bha e fiadhaich leisg. Bha e airson a h-uile rud a shìneadh dha, agus cha robh e fhéin a’ dol a dhèanamh dad. Aon latha chaidh e far an robh seann bhoireannach a bha fantail aig taobh shuas a’ bhaile agus bhuail e aig an dorus. Thàinig an seann bhoireannach do ’n dorus agus thubhairt i, “Dé nì mi air do shon?” Fhreagair e, “So agad putan; am fuaigheal thu léine air?”


4. Bruadar Dhòmhnaill Duibh (le Lachann MacPhàrlain)

Ann an aon de na h-Eileanan an Iar bha duine ris an abradh iad Dòmhnall Dubh, agus bha boireannach ann do ’m b’ ainm Màiri Mhór. Bha Dòmhnall Dubh agus Màiri Mhór fada an aghaidh a chéile agus a h-uile uair a choinnicheadh iad bha iad a’ tilgeil inisgean air a chéile. Bhitheadh Dòmhnall Dubh a’ deanadh dramasgal de òran a’ toirt a-nuas Màiri Mhóir. Bha fear eile anns a’ bhaile ris an abradh iad Uilleam Ruadh.

Latha sònraichte so choinnich Uilleam Ruadh agus Dòmhnall Dubh agus thubhairt Uilleam Ruadh, “Dé do bheò a Dhòmhnaill?”

“Chan eil mi air dòigh idir,” fhreagair Dòmhnall.


[TD 45]

“Dé a tha cur dragh ort?” dh’fhaighnich Uilleam Ruadh.

“Innsidh mi sin dhuit,” thuirt Dòmhnall. “Bha bruadar agam an raoir gun do chaochail mi agus chaidh iarraidh orm dol gu pàileis mhór. Ràinig mi a’ phàileis agus dh’fhosgail fear an geata dhomh agus leig e a-steach mi. An sin ràinig mi an dorus mór so le bannan agus le làmhan òir. Dh’ fhosgail fear eile dhomh an dorus agus chuir e cailc gheal, anns an robh sia troighean de fhaid ’nam làimh. Thubhairt e rium, “Dìrich an staidhir sin agus an uair a tha thu dìreadh sgrìobhaidh tu a h-uile peacadh a rinn thu fhads a bha thu air thalamh.” Thòisich mise air dìreadh an staidhir agus air sgrìobhadh mo pheacannan. Nuair a bha mi letheach suas, chuala mi coiseachd a’ tighinn ’nam choinneimh agus có bha ann ach Màiri Mhór. Thubhairt mi rithe, “Tha thu so, a Mhàiri. Càit am bheil thu a’ dol?”

“O” ars ise, “am fear a leig a-steach mi aig an dorus, thug e dhomh cailc gheal anns an robh deich troighean de fhad airson gu sgrìobhainn mo pheacannan nuair a bha mi dìreadh an staidhir agus theirig a’ chailc agus tha mi air falbh airson té eile.”


[Dealbh]

Maise Gnuis
Le EALASAID NIC A’ ROTHAICH

NUAIR a bhios dùil aig boireannach ri pàisde tha glé thric bòidhchead agus àilleachd na pearsa co-cheangailte ris an àm tha so ach tha i dualach cuideachd air a maiseachd fhéin a leigeil air chùl a-measg na bheil a leasanan ùra aice ri ionnsachadh mu ’n leanabh a tha i a’ giùlan.


[TD 46]

Tha nàdur a’ cumail sùil air gnothaichean gun teagamh aig an àm so le bhith a cur ris na hòrmoin <eng>(hormones)<gai> a dh’ fheumas tu gus an craiceann a chumail fallain ach tha móran ann cuideachd a dh’ fhaodas tu fhéin a dhèanamh mu do phearsa.

Ma tha an craiceann agad olach, ma dh’ fhaoidte gu fàs e nas miosa anns na mìosan àraid so agus feumaidh tu a ghlanadh agus ùrachadh gu math gus so a leasachadh, agus cùm air falbh o bhiadh trom as a bheil cus geir.

Mas àbhaist dha ’n chraiceann agad a bhith tioram, ’s dòcha gur ann a bhios tu fortanach agus gum bi so air a leasachadh gu nàdurra leis an taiseachd a bheir am barrachd hòrmoin dha. Gu mì-fhortanach bithidh an craiceann cho tioram ’s a bha e riamh aon uair ’s gum bi am pàisde air a bhreith.

Feumaidh tu aire air leth a thoirt do d’ ghruaig oir uaireannan an deaghaidh do ’n phàisde a bhith agad tòisichidh am falt ri falbh asad ’na thorran: cha tachradh so nam biodh am falt air a bhruisigeadh gu math fad na naoi mìosan a tha thu giùlan a’ phaisde agus bruisig e an aghaidh laighe-nàdurrach an fhuilt. Bheir so air an fhuil ruith as na féithean agus mar sin fàsaidh am falt nas tighe. Suath bun an fhuilt gu cruaidh le do chorragan gus toirt air fàs agus gus gum bi gleans ás.

Bithidh ìngnean do chorragan cuideachd dualach air bristeadh aig an àm so. Dh’iarrainn ort an cumail goirid le bòrd-emery—na cleachd snaidheadair idir. A h-uile h-oidhche suath orra cungaidh gu sònraichte airson ìngnean a dhèanamh làidir, agus cleachd meatagan-rubair nuair a bhios tu ri obair-tighe, gàirneilearachd no nigheadaireachd. Cùm botul no cnogan de chungaidh-làmhan far am bi e deiseil dhut anns a’ chidsean.

Mar a thuirt mi mar thà, bu chòir dhut a bhith faiceallach gu dé dh’ itheas tu an dràsda—ith gu leòr de mheasan is lusan, càise agus bainne, agus seachainn aran is buntàta.

Chan eil nì ann as fheàrr do mhaiseachd na bhith a’ giùlan pàisde seach gu bheil gaol is toileachas ’na chois—an dà nì as motha a chuidicheas ri àilleachd-pearsa—agus ma ghabhas tu beachd air na puingean air an tug mi iomradh, bithidh do “bhòidhchead thar sgeul” da-rìribh.

[TD 47]

Laoidhean Nollaig
Le L.M.D.

’S dòcha gum biodh e feumail do luchd-teagaisg sgoile aig an àm so nam bitheadh leth-bhreac de laoidhean na Nollaige ri làimh aca. An so tha fuinn air an toirt sìos le Iain MacIlle na Bogha, fear teagaisg a’ chiùil ann an Ard-sgoil Inbhirnis, bho ’n t-seinn aig Anna NicFhionghuin á Barraidh.

Tha na laoidhean so am follais mar tha, ar leam air atharrachadh fonn, mar eiseimpleir tha Leanabh an Aigh air a thoirt am follais anns an Leablnar <eng>“Psalms and Hymns of the Gael”<gai> le MacBheathainn.


Fàilte Ort Fhéin, A Mhaduinn Àigh

[Ceòl]
Seall air sneachd a’ gheamhraidh fhuair Air ar son air talamh cruaidh
Seall am measg an t-sluaigh an t-uan ghealladh dhuinn bho’n t-sìorruidh bhuan
Fàilt ort fhéin a mhaduinn àigh fàilt a chabhanaich nan gràs
Seinnibh feadh Iarusalem Rugadh Criosd am Bethlehem


Leanabh an Àigh

[Ceòl]
Leanabh an àigh! Leanabh bh’aig Màiri: Rugadh an Stàbull, rìgh nan Dùl: Thainig do’n fhàsach, dh’fhuiling nar n-àite. Son iad an àireamh bhitheas dha dlùth!

[TD 48]

[Dealbh]

Cocaireachd

A BHEIL e tighinn faisg air àm dìnearach is tu fhathast is gun fhios agad dé bheir thu dha ’n fheadhainn tha tighinn dhachaidh is an t-acras gan tolladh? Uill ma tha, thig chun a phón agus iarr <eng>ASK 8071<gai> agus gheibh thu stiùradh. Tha stiùradh deifeirichte ann an h-uile latha agus os gum bi cinnt agaibh gu bheil e ceart, faodaidh mi innse dhuibh gu bheil a h-uile ni a thatar a’ toirt seachad air a dhèanamh agus air fhiachainn an toiseach le bana-Bharrach, Catrìona Nic Aoidh, agus a luchd-cuideachaidh aig Bòrd Margaidh a’ Bhainne.

Fhuair Catrìona a treunadh ann an Colaisde na Còcaireachd ann an Obar Dheadhain. A chiad latha a thòisich an Stiùradh-Phòn so ’sì Catrìona fhéin a rinn suas an stiùradh agus so agaibh e:

Bonnach Barrach
Le CATRIONA NICAOIDH.

Airson ceathrair feumaidh tu;
8 sliseagan ham
8 siospain <eng>(sausages)<gai> bheaga, no
4 pìosan iasg geal gun chnàmhan
lìnigeadh de thaois <eng>(pastry)<gai>
2 ugh cruaidh
½ pinnt sabhsa geal (air a dhèanamh le ìm is flùr is bainne)
1 unnsa càise air a phronnadh.

Cuir na siospain air an suaineadh leis a ham no an t-iasg air a dhèanamh ’na rolainean air bonn an tunna a th’ air a lìnigeadh le taois amh. Dòirt air an sabhs geal is na h-uighean air am pronnadh agus piobar is salann gu leòr. Crath an càise prann air uachdar. Bruich e airson trì-chairteal na h-uarach ann an àmhuinn 370°F. no Aireamh 5. Maisich e le sliseagan tomato agus balg-buachair 10 mionaidean mun toir thu ás an àmhuinn e. Riaraich e le buntàta.


[TD 49]

Fasanan Ura
Le C. C. D.

BHON a tha Ealasaid Nic a’ Rothaich ag innse dhuibh dé an aire dh’ fheumas boireannach a thoirt dhi fhéin nuair a bhitheas i a’ giùlan pàisde, smaoinich mi gum feumadh i a bhith air a còmhdach a réir sin agus so agaibh taghadh a rinn mi air aodach freagarrach. Agus gu dearbh chan eil leisgeul sam bith an diugh, leis na bheil ann de dh’ aodach briagha, gun i bhith air a deagh chòmhdach.

Chan eil té sam bith airson móran a chosg air aodach nach mair ach ùine ghoirid. Canaidh iad riut anns na bùthan ma bheir thu pìos a-stigh a sud is gréim a so, gun dean e feum a rithist ach có againn a dh’ iarras feum a thoirt ás, aon uair is gu bheil an gnothach seachad. Tha sinn ro sgìth dheth! Agus co-dhiùbh, co aig tha fios nach bi sinn feumach air a rithist mar a bha e!

So ma tha an t-aodach as feumaile, saoilidh mi, agus mar a chì sibh, faodaidh sibh na seann gheansaidhean a chosg le dreas mar so.

[Dealbh]
1. Pini de dh’ aodach cloimheadh ann am breacan dubh is geal.
Cruachainn 36 ins-42 ins. £4 9 6
Cruachainn 44 ins. – £4 15 0

[TD 50]

[Dealbh]
2. Air neo an sgiort so ann an gorm, dubh no glas.
Cruachainn 36 ins.-42 ins. – £2 9 6
Cruachainn 44 ins. – – £2 12 6
agus an t-seacaid bheag airson a bhith air uachdar do gheansaidhean fhéin a rithist, ann an dearg, òr, liath, no turquoise.
Cruachainn 36 ins.-41 ins. – £2 15 0

[Dealbh]
3. Tha briogais cuideachd anabarrach feumail agus blàth nuair a bhios a’ ghaoth o ’n Ear agus cearcan ri ’m biathadh is bó ri bleoghainn.

Gheibh sibh i so ann an dubh, mink agus gorm.
Cruachainn 36 ins. - 42 ins. – £3 15 0
agus an léine ann an <eng>rayon<gai> air a bhruisigeadh: pàtaran-Pàislig liath no pinc.


[TD 51]

Is còir gum faiceadh sin sibh troimh na ceithir na cóig a mhìosan mu dheireadh gu comhartail ach nam biodh sibh airson am barrachd airgid a chosg bhiodh léine no seacaid-bheag eile feumail airson atharrachadh.

[Dealbh]
4. Nam biodh sibh airson aon sgòt ceart cha dreachadh sibh ceàrr leis an sgiort agus an léine so ann am am breacan <eng>tricel<gai>.
Cruachainn 36 ins.-42 ins. £6 15s. od.

Tha na tòimhsean a tha so a’ ciallachadh na cruachainn àbhaisteach. Gheibh sibh an t-aodach aig
<eng>Gigi,
197 Sauchiehall St.,
Glasgow, C. 2.<gai>

Cuiridh iad ugaibh troimh ’n phost e ma dh’ ainmicheas sibh Gairm, agus gun cuir sibh uca an t-airgead. Mar a bi an t-aodach freagarrach gabhaidh iad air ri ais e.


[TD 52]

Clann An Latha ’n Diugh
Le CAIRISTIONA DICK.

BHA mi aon mhadainn o chionn ghoirid is cabhag orm a’ dèanamh a’ bhreacaist. Gus Ceit a chumail gun a bhith mu ’m chasan thuirt mi rithe sùil a chumail air an <eng>toast<gai> mu loisgeadh e. ’S i bha moiteil is dh’ fhalbh mise dhèanamh rudeigin eile. An ceann puille dh’ eubh i, “Trobhad a nis a Mhamaidh tha e air losgadh gu math!”

Thug mi Ceit is Màiri gu Fete Gàrraidh a bh’ as an sgìr againn, a’ smaoineachadh gum biodh e annasach dhaibh. Bha stàlaichean ann a’ reic a h-uile seòrsa agus ’s mi bha taingeil nach e Beurla bh’ aig a luchd-reic leis mar a mhì-chòrd a h-uile rud ris a’ chloinn.

Cha do thàrr sinn a dhol a-stigh nuair a thuirt Ceit, “Tha so grod! Chan eil mi a’ dol dhachaidh idir, o chan eil!

“Tha mise ’g iarraidh <eng>ice-cream<gai>,” an iorram a bh’ aig Màiri. “Tha <eng>ice-cream<gai> aig a’ ghille bheag tha sud,” nuair a chunnaic i nighean bheag a’ dol seachad ag imlich aig peileir a beatha.

“Seall an tòrr shoithichean a th’ air a’ bhòrd tha so. Carson a tha na soithichean agad briste? Tha sin gòrach!” So ris a’ bhoireannach a bha gabhail cùram ás a’ <eng>Bhric-a-brac<gai>.

“<eng>Yes dear<gai>” ars ise, “<eng>they are gorgeous<gai>.”

“Tha, gòrach, gòrach,” arsa Màiri.

Dh’ eubh an sin Ceit, “Trobhad, trobhad, a Mhamaidh, trobhad ’s gum faic thu na bheil a leabhraichean piullach, salach a so.”

“Tha mise ’g iarraidh <eng>ice-cream<gai>,” aig Màiri. “Tha so grod.”

“Carson tha na leabhraichean aice sud piullach? Chan eil na leabhraichean aig Dadaidh againne piullach mar sud”.

“Seall sud, nighean bheag is <eng>ice-cream<gai> aice,” aig Màiri is gille beag a’ dol seachad an turas so.

“Thugainnibh ma tha is gheibh sinn <eng>ice-cream<gai>.”

An sin, is rob orra leis an <eng>ice-cream<gai>, chunnaic iad na pònaidhean.

“Tha mise ’g iarraidh air pònaidh beag,” thuirt Ceit.

“Tha ’s mise,” arsa Màiri.


[TD 53]

O uill, ’s dòcha gun cumadh sin sàmhach iad airson greiseag.

Chaidh Ceit air pònaidh beag reamhar geal agus is gann a reachadh na casan beaga aice fairis air a dhruim. Bha ise toilichte gu leòr ach cha robh gin aca còrdadh ri Màiri.

“Tha na pònaidhean tha so grod,” agus leis a sin laigh a sùil air aiseal bheag odhar a bha ’na seasamh pìos o na beathaichean eile agus dithis bhoireannach còmhla rithe agus coltas air an aodann gun robh iad a’ ràdha, “O, b’ fheàrr linn gun iarradh duine beag air choreigin greiseag air an aiseal againn. Agus cha robh fad aca ri feitheamh. Las sùilean Màiri.

“Tha mise ’g iarraidh air an aiseal.”

“O chan eil, chan eil,” thuirt mi-fhéin le dùrachd.

“Seall cho snog ’s a tha na pònaidhean so. Theid thu air an fhear bheag dhonn tha so.”

“Tha mise ’g iarraidh air an aiseal. Tha na pònaidhean grod.”

Bha na boireannaich ag aithneachadh dé bha fo ’n aire do Mhàiri agus smèid iad a-null oirre. Dh’ fhalbh ise ’na ruith agus smèid iad riumsa tighinn cuideachd. O, mo chreach! Bha agamsa ri gréim a chumail air Màiri. ’S i bha air a dòigh ’na suidhe air an aiseal, ach ceum cha toireadh am beathach ás a sud.

“Tha i caran dùr,” arsa té dhe na boireannaich is i toirt tarrainn air a ceann.

“Cha ghluais i gus an togair i fhéin,” as an té’ile is i toirt putag air tòin na h-aiseal.

“Carson nach eil an aiseal a’ falbh? dh’ fhaighnich Màiri.

“Chan eil i airson falbh,” thuirt mi-fhéin is cruinneachadh beag de dhaoine air tighinn a choimhead a spòrs. ’S fheàrr dhut a dhol air fear dhe na pònaidhean.”

Ach thachair struth ri steall.

“Feumaidh i falbh,” arsa Màiri. “Tha mise ga h-iarraidh.” Chrom i sìos ris a’ bheathach agus thuirt i le guth làidir nach fuilingeadh diùltadh,

“Greas ort agus coisich. Tha mise bruidhinn riut!” Agus leis a sin ghluais an aiseal air falbh gu socair sìtheil.

’S fheudar gur e Gàidhlig a bh’ aice!


[TD 55]

ATH-BHEOTHACHADH NA GAIDHLIG AN EIRINN AGUS AN ALBAINN (2)
Le GORDON MACGILL-FHINNEIN

Na Colaisdean Samhraidh—2

SO mar a chaidh colaiste Anagaire a chur air chois ann an Dùn nan Gall. Bha dà cholaisde a ’s a’ sgìreachd so cheana air gach taobh do dh’ Anagaire agus bha a’ Ghàidhlig slàn sàbhailte a nist a ’s na ceàrnaidhean far a robh iad. Bha i daonnan làidir a ’s an dàrna àite, Rann na Feirste, far nach robh riamh ga bruidhinn ach a’ Ghàidhlig, ach a ’s an àite eile, Loch an Iubhair, bha an dà chànain, a’ Ghàidhlig agus a’ Bheurla, gam bruidhinn aig na daoine agus coltas ann gum biodh a’ bhuaidh aig a’ Bheurla. Ach thionndaidh an colaisde a’ sruth agus tha neart agus brìgh a’ s a’ Ghàidhlig ann a’ Loch an Iubhair nach robh innte o chionn iomadh bliadhna. Bha cùisean na bu mhiosa ann an Anagaire. Bha a’ rathad mór a’ dol troimh Anagaire agus far am bi rathad mór agus bùthan bidh strainnseirean agus Beurla. Ged a bha a’ Ghàidhlig aig a h-uile duine ann, cha mhór, bha a’ Bheurla air bilean a’ chuid bu motha dhe ’n t-sluagh, mar bu trice, gu h-àraidh a’ làr a’ bhaile. Fhad ’s bhiodh a’ Bheurla cho neartmhor ann an Anagaire bhiodh a’ Ghàidhlig a ’s na ceàrnaidhean man cuairt daonnan ann an cunnart. Mar sin, chuir mi romham colaisde a chur air bhonn an Anagaire gos a’ Bheurla a chasgadh mar a rinneadh ann a’ Loch an Iubhair—ged bha móran dhe ’n bheachd gu robh e tuilleadh ’s a chòir fadalach a nist. Cha b’ fhìor dhaibh. Chaidh mi timcheall nan tighean agus dheònaich feadhainn mhath dhiubh clann sgoile a chumail na rachadh agam air iad a sholar dhaibh. Cha robh e doirbh an obair a mhìneachadh dhaibh oir bha iad glé eòlach air na bha a’ tachairt a ’s an dà cholaisde eile a ’s a’ sgìreachd. Dh’ fheumadh iad Gàidhlig a bhruidhinn an còmhnaidh ris na pàisdean. Cha leigte dhaibh nas


[TD 56]

motha na sianar a chur ann a’ seòmbar mór na ceathrar ann a’ seòmbar miadhonach. Dh’ fheumadh iad pailteas de bhiadh math fallain a thoirt dha ’n chloinn. Dh’ fheumadh iad aodach a nighe—dha na balaich gu h-àraidh. Bhiodh e mar dhleasdanas orra a’ chlann a chur a-mach an ùine mhath dha na leasain sa’ cholaisde agus a bhith cinnteach gu robh iad uile a-stigh aig àm iomchaidh san oidhche. Cha bhiodh cead balaich agus caileagan a mheasgachadh a ’s an aon tigh ach caileagan ann an tighean àraidh agus balaich ann an tighean eile. Na fàsadh pàisde tinn dh’ fheumadh iad brath a chur gu urrachan a’ cholaisde gun dàil. Agus mar sin air adhart.

Nuair a bha sin air a dhèanamh thug mi fiathachadh seachad do dh’ fheadhainn eile iad a bhith a ’s a’ bhuidhinn riaghlaidh agus dh’ iarr sinn air “Roinn an Oideachais” no Comhairle an Fhoghlaim aithneachadh a thoirt dhuinn gos a’ faigheadh sinn na duaisean airgid a tha an Roinn a’ toirt dha na colaisdean samhraidh. Chuir iad fear-sgrùdaidh a dh’ Anagaire agus an ceann na h-ùine fhuair sinn brath gu robh an Roinn deònach sinn a dh’ aithneachadh. Bha sin a’ ciallachadh gu faigheadh sinn £4 airson gach pàisde a chuireadh seachad 24 latha an Anagaire. A’ sin chuir mi miar do “Choiste na bPáistí” air bhonn ann am Baile Atha Cliath le cuideachadh dithis no triùir eile agus fhuair sinn aithneachadh bho “Roinn na Gaeltachta.” Is e a tha mar chuspair aig an Roinn Riaghaltais a tha so a h-uile seòrsa scéim a chur air adhart a dheanadh math dha ’n Ghaidhealtachd. Is e té dhe na scéimeachan a tha aca scéim “Choiste na bPáistí” (Comhairle nam Pàisdean”). Ma chuireas pàisde seachad mìos a ’s a’ Ghàidhealtachd, air neo 24 latha aig colaisde samhraidh Gàidhlig a ’s a’ Ghàidhealtachd, gheobh e duais £5 bho ’n Riaghaltas.

Bha sinn deiseil a nist agus b’ urrainn duinn a’ chlann sgoile a shireadh. Cha chan mi móran nas motha na so—bha an obair cruaidh agus ghabh e ùine mhór ach fhuair sinn na pàisdean agus lìon sinn an talla a bha againn an Anagaire agus a h-uile gin dhe na tighean a bha co-cheangailte ruinn. Bha 239 againn a’ bhliadhna sin (1962) agus bha 535 againn am bliadhna. Tha a h-uile duine sàsaichte. Dh’ ionnsaich a’ chlann Gàidhlig gu leòr, fhuair luchd nan tighean airgead math, chòrd an obair agus an tuarasdal glé mhath ris na maighistirean, agus tha a’ Ghàidhlig stéidhichte nas daingne na bha i o chionn fada. Tha a’ bheàrn eadar Rann na Feirste agus Loch an Iubhair air a lìonadh. Tha gnothaichean airgid gu math cuideachd. Thog sinn aitreabh briagha ùr ann a’ 1964 agus is e “Aire na Gaeltachta” (Ministeir na Gàidheal-


[TD 57]

tachd) e fhéin a dh’ fhosgail e a’ làthair sluagh mór de mhaithean agus de mhithean latha briagha samhraidh a ’s an Iuchar. Chosg e ma thuairim ’s £9,500 agus fhuair sinn £7,500 dhe sin bho ’n Riaghaltas agus iasad £1,500 bho ’n bhanc. Tha ma thuairim ’s dà thrian dhe ’n iasad sin a nist ath-dhìolte.

Bha co-chruinneachadh do dh’ oifigich cholaisdean samhraidh Dhùn nan Gall ann ann am Béal Feirste o chionn ghoirid agus so agaibh cuid dhe na nithean a chomharraich iad a-mach dha ’n bhliadhna a tha a’ tighinn. (1) Gu faigheadh na maighistirean Gàidhlig tuarasdal a bhiodh eadar £45 agus £50 dha na 24 latha. (2) Gu faigheadh luchd nan tighean eadar 9/6 agus 10/6 sa’ latha airson gach pàisde a bhiodh fo ’n cùram. (3) Gum biodh air gach pàisde £9 a thoirt seachad air son 24 latha (tha sin agaibh cur bòrd, leabaidh agus teagasg san àireamh). Tha sin ag ràdh gum bi na colaisdean a’ faighinn £9 bho ’n phàisde, £5 bho Roinn na Gaeltachta, agus £4 bho Roinn an Oideachais—is e sin, £18 air gach balach agus nighneag a thig a Dhùn nan Gall. Faodaidh mise a dhearbhadh gum bi na mnathan tighe glé thoilichte leis an airgead a gheobh iad a’ samhradh so a tha a’ tighinn—bidh feadhainn dbiubh aig am bi 16 pàisde agus an còrr a ’s an tigh aca agus fàgaidh mi aig mnathan na Gàidhealtachd againne dé an uiread dhe sin a bhios air fhàgail mar phrothaid—ma thuairim ’s 50 per cent, a réir cuid, 50 per cent. dhe £182 8s 0d gach mìos dhe ’n dà mhìos (24 latha gach mìos). Bidh prothaid aig na colaisdean cuideachd agus bi i ga cur go feum ann a’ làn dòighean airson na Gàidhlig. Sin mar a tha cùisean ann an Dùn nan Gall, a bheag na a mhór, ach an àiteachan eile, an Cóigeamh Chonnachta agus an Cóigeamh Mumhan thatar a’ faighinn nas motha airgid bho ’n chloinn agus a’ toirt tuarasdal nas àirde dha na maighistirean agus dha na mnathan tighe. Chan fhaigh na colaisdean a ’s a’ Ghalltachd duais £5 Roinn na Gaeltachta agus is fheudar dhaibh-san fada ’bharrachd airgid iarraidh air a’ chloinn. Mar eisimpleir fhuair colaiste àraidh faisg air Baile Atha Cliath £17 10s 0d an duine airson cùrsa a mhair trì seachdainean, am bliadhna, agus £10 10s 0d an duine air son cùrsa a mhair colla-diag. A dh’ ainneoin sin shoirbhich gu math ris a’ cholaisde so agus bha e làn.

An gabh e dèanamh colaisde/colaisdean dhe ’n t-seòrsa a tha aig na h-Eireannaich a chur air chois an Albainn? Canaidh mise gun gabh ged a tha mi ag aideachadh gu bheil deifir nach beag eadar cùisean a ’s an dà thìr. Canaidh daoine gu bheil na nithean so nar n-aghaidh (1) nach eil Roinn Oideachais no Roinn Gàidhealtachd


[TD 58]

againne no duais sam bith ri faighinn bho Riaghaltas Lunnainn airson ar cànain, (2) nach feum clann sgoile uile na h-Albainn Gàidhlig ionnsachadh mar a dh’ fheumas iad an Eirinn, (3) gu bheil muinntir na Galldachd an Eirinn ag aideachadh gum b’ e cànain na h-Eireann a’ Ghàidhlig agus gum bu chòir dha ’n a h-uile Eireannach math a bhith eòlach oirre ach nach eil muinntir na Galltachd an Albainn ag aideachadh idir idir gum b’ e a’ Ghàidhlig cainnt mhàthaireil na h-Albainn agus nach eil iad a’ gabhail ùidh innte, (4) gu bheil a’ chuid as motha de luchd na Gàidhlig a’ fuireach a ’s na h-eileinean an iar agus gum biodh e tuilleadh agus doirbh agus daor clann sgoile a chur chon nan eileinean a dh’ ionnsachadh Gàidhlig. Ach, air a’ làimh eile, (1) bha colaisdean aig na h-Eireannaich mana robh saorsa na riaghaltas na duaisean riaghaltais airson na Gàidhlig aca, (2) tha na ciadan do chloinn sgoile á Ceann a Tuath na h-Eireann, a tha fo riaghladh Lunnainn, a’ dol dha ’n Ghàidhealtachd a ’s a’ Phoblachd agus do cholaisdean a ’s a’ Stàit aca fhéin gos a’ Ghàidhlig a thogail ged nach fheum iad an teanga sin ionnsachadh a ’s na sgoilean aca fhéin, (3) tha na mìltean de chloinn nan Gàidheal ’nan còmhnaidh sa’ Ghalldachd againne, (4) cha ghabh e àicheadh nach eil barrachd ùidh aig daoine an Gàidhlig an diugh na bha aca o chionn iomadh linn—a réir mar a bhios teanga a’ dol a-mugha ’sann as àirde a bhios àireamh a luchd-ionnsachaidh ag éirigh, (5) mas urrainn do chloinn Bhaile Atha Cliath dol tuilleadh agus dà chiad mìle do Dhùn nan Gall is urrainn do chloinn Ghlaschu agus Dun-Eideann dol do dh’ Earra-ghàidheal, do Shiorramachd Inbhir Nis agus dha ’n Eilein Sgitheanach.

Tha mi cinnteach gun gabhadh dà cholaisde a stéidheachadh—fear dha ’n chloinn sgoile agus fear dha na h-inbhich. B’ fheàrr gum biodh na colaisdean ann an àiteachan far a bheil a’ Ghàidhlig brìoghmhor fhathast, far a bheil na tighean gun a bhith astar fada bho ’n tigh sgoile agus/no an talla far am biodh na clasaichean air an cumail. Bhiodh talla glé riatanach airson dannsaichean Gàidhealach, céilidhean, agus cluichean. Nam biodh iad faisg air tràighean bàna chòrdadh sin glé mhath ris a’ luchd-ionnsachaidh cuideachd. Saoilidh mi gum bu dhoirbh barr a thoirt air a’ chlàr obrach a tha aig na h-Eireannaich dha ’n chloinn, clàr dhe ’n t-seòrsa so:

Madainn. 10 a.m.—12.40 p.m. trì leasain, 50 mionaid a’ leasan. Is e leasain còmhraidh as motha a bhios aca ach cuideachd, leughadh, sgrìobhadh, bàrdachd agus seanchas.


[TD 59]

An déidh na dìnneireach. 2.30 p.m.-4 p.m. Seinn agus dannsadh a-stigh no snàmh, cuairtean, streapadh no cluichean a-muigh.

Feasgar. 7.30-10 p.m. Dannsa Gàidhealach, cuirm-chiùil no céilidh. Dannsa Mór go 11 p.m. no 11.30 p.m. uair no dhà san t-seachdain.

Bhiodh clàr obrach air inbhe nos àirde a dhìth air na daoine móra agus barrachd saorsa. Ach dh’ fheumadh a h-uile duine gealladh a thoirt seachad nach bruidhneadh e ach Gàidhlig fad an t-siubhail fhad ’s bhiodh e a ’s a’ Ghàidhealtachd—b’ fheàrr nach biodh colaisdean ann idir na gum biodh iad a’ toirt a-stigh dha ’n Ghàidhealtachd daoine a bhiodh ag iarraidh a bhith a’ bruidhinn Beurla ri muinntir an àite.

Cha bu chòir gun deanadh fear sam bith dhe na colaisdean so beud sam bith do champaichean Chomunn na h-Oigridh. ’Sann a chuidicheadh iad ris na campaichean. Dh’ fhaodadh luchd-stiùiridh colaisde teisteanas a thoirt do bhalaich agus do nighneagan freagarrach a’ dearbhadh gu robh iad a nist fileanta gu leòr gos a bhith a’ measgachadh ri cloinn na Gàidhealtachd an campaichean a’ Chomuinn.

Cha chreid mi gu feum mi eòlas nas mionaidiche a thoirt ma na colaisdean a’ so fhathast ach ann an co-dhùnadh bu toigh leam so a ràdh a rithist, (1) gu bheil mi làn-chinnteach gun gabh colaisdean dhe ’n t-seòrsa Eireannach a chur air bhonn an Albainn agus gun gabh prothaid a dheanamh orra, (2) gu feumadh bruidhinn na Gàidhlig a bhith mar chlach-stéidh annta.

[Sanas]


[TD 61]

A’ CHRAOBHAG
Le COINNEACH ROS

AON latha samhraidh agus dreach air an t-sliabh, dh’ fhalbh sinn a-mach, mi fhìn agus mo chompanach, agus shuidh sinn air fear de na tolmanan corrach feurach a tha sgapte an sud ’s an so air uchd gleannach cnocach Liosmhóir. Bha mo pheann ’s mo phàipear leam, agus bha mo chéile uidheamaichte mar a dh’ fheumte le canabhas agus peantaichean gu bhith glacadh aon de na seallaidhean brèagha a bha fo ar comhair. B’ i a’ cheist ciod an taobh a sheallamaid, oir bha maise agus móralachd Nàduir ceithir thimcheall oirnn—Muile ’s a’ Mhorbhairnn, Neibhis agus Cruachan, agus bideanan Chomhainn, paisgte ann an cuibhleagan ceò. Ach cha b’ e móralachd nam beann no duatharachd na mara a ghlac m’ aire aig an àm, oir tha sin daonnan am fradharc san eilean ghrinn so, ach craobh bheag sgiobalta a bha ’na seasamh leatha fhéin air bearradh creige thall mu mo choinneamh, beagan shlatan bhuam. Cha robh móran fuinn aice an sud, theireadh tu, agus càite an robh a companaich? An do shìol iad ás mar na daoine, ga fàgail an sud mar aon deireadh linn? Ciamar a ghineadh ’s a dh’ fhàs i, ’s i cho snog mear fallain, air a’ chruaths neo-thruasail ud? Sheas i suas an sud le a ceann duilleagach an àird, mar gum biodh i a’ tarraing neart agus beatha bho dhoimhneachdan móra nach b’ fhios dhuinne, a bha cho dis, breòite, dall. Bha gréim aice air a’ chreig mar gum biodh i air àirde de bhrod an fhuinn, a’ deanamh gàirdeachas ’na culaidh rìomhaich shamhraidh.

Nach iongantach, smaoinich mi a rithisd, mar a smaoinich iomadh fear eile, an gréim daingeann a tha aig gach rud beò, bho amoeba gu mac an duine ’na ghlòir ’s ’na chruaidh éiginn, air a’ bheatha so. Thagh a’ chraobhag ud thall cruaths na creige, agus a rèir coltais fàsaidh i suas gu bhith ’na craoibh mhóir sgairteil le sgaoilteach mheanglanan anns an dèan na h-eòin cluich is caithream nuair a bhios sinne nar duslach sinn fhìn; agus fàsaidh i aosda agus crìonaidh i troimh chunntas nan linntean, ach bidh fhathast gréim bàis, mar a their sinn, aic air bearradh na creige ud ’na seann aois. Gu fìrinneach is iongantach an saoghal ’s an domhan.

Bha beachd eireachdail aig na seann Lochlainnich mu ’n bheatha so gu robh i mar chraoibh mhóir, “Craobh Igdrasil,” le a freumhan a’ dol sìos domhainn ann an rìoghachdan an dorchadais, agus a meanglanan ag éirigh suas agus a’ sgaoileadh a-mach air gach taobh dh’ an domhan ’s dha na h-ionadan Flathail. Agus nach grinn a chosmhal-


[TD 62]

achd ud a labhair Crìosda mu Rìoghachd Dhé, gu fàsadh i bho ’n mhion-spiolaigean gu bhith ’na craoibh mhóir, a’ toirt fasgadh do na cinnich. A rithisd gabh beachd air fuasgladh an domhain, no <eng>evolution<gai>, a’ gluasad le ìnnleachd is maille air gach taobh troimh nan iomadh muillion bliadhna—tìm nach gabh tuigsinn—craobh a tha fhathast a’ fàs, craobh nan iomadh seòrsa beatha agus cruthachaidh, agus sinne, na creutairean daonnda, mar phàirt dhith.

’Nam shuidh an sud, thug na beachdan sin gu bhith gabhail iongantais mi, iongantas air cho beag, cho truagh, cho leibideach ’s a tha sinn, ar càil ’s ar tograidhean ’s ar n-iarrtasan—eadhon ar n-ìnnleachdan ás a bheil uaill cho mór againn. Air cho beag ’s gu bheil ar saoghal—’s tha e mar ghràinean gainmhich air cladach neo-chrìochnach an domhain—tha e furasda seallaidhean fhaotainn air iongantasan a’ chruthachaidh; ach beag ’s gu bheil e tha sinn trang le farmadan is sabaidean is féin-spéis, ar sùilean oirnn fhìn ’s air càch, agus a’ chraobhag ud thall a’ togail le aoibhneas a ceann ris na nèamhan.

Bha an dealbh air a tarraing, agus rinn sinn ar rathad dhachaidh troimh mhachraichean torach le talamh am pailteas airson iomadh craobhag, ach b’ fheàrr le mo chraobhag-sa bearradh na creige.

Aig an tigh chaidh an dealbh ùr le a dathan a chur suas far am faicte i, agus chunnacas an sealladh troimh shùilean eile. Air a’ chùl bha na beanntan, agus a-nall bhuapa bha a’ mhuir, na sléibhtean, agus aghaidh ghleannach chorrach an eilein so. Ann am fìor bheulaibh na deilbh, có bha sud ach a’ chraobhag air a creig, cuairtichte le fonn is talarnh gorm. Bha i fìor mhaiseach an sud—air a cruth-atharrachadh, a’ gabhail a h-àite dligheach san domhain mhór. Fhads a sheall mi oirre, ar leam gun d’ éirich i mar bhoillsgeadh suas os cionn nam beanntan, i laiste le dreach iongantach, a’ togail suas leatha na bha timcheall oirre, a’ chreag mar phàirt dhith, is ise ’na pàirt de ’n talamh uile ’s de ’n domhain gu léir.

[Sanas]


[TD 67]

ANNAG

Bha Annag le cliabh feamainn á tràigh Bhragair a’ tighinn gu oitir bun na h-aibhne.

Bha Sasunnach ag iasgach bhradain air Linne na Buaile, an cùl a’ mhuil, bha bradan aige air an t-slait, fhuair am bradan ás an linne dh’ an t-sruth, agus sud e sìos a-measg nan clachan muile.

Bha Annag aig a’ cheart àm a’ gabhail na h-oitir a-measg nan clachan muile agus chunnaic i am bradan a-measg nan clach. Rinn Annag mar gu sleamhnaicheadh i agus leth thuiteam.

Anns an tuiteam chuir i an cliabh feamainn a-mach thar mullach a cinn ’s a bhial fodha air muin a’ bhradain. Shàth i a làmhan dh’ an fheamainn mar gum biodh i ag ath-lìonadh a’ chléibh. Fhuair i an dubhan ás a’ bhradan agus lìon i an cliabh, leis a’ bhradan ann, folaichte a-measg na feamainn.

Bha an Sasunnach a nis aice, ga cuideachadh air a casan, a’ faighneachd ’na bheurla fhéin an robh beud air éirigh dhi. Ri so, bha Annag, gun bheurla aice a’ crathadh a làmhan. Thog an Sasunnach oirre an cliabh. Bheannaich e a turas dhi agus leig e latha math leatha.

Domhnull a’ Chriomanaich a dh’ aithris.
Tormod Macleoid, de shliochd Iain Uallaich.


[TD 68]

MAIGHSTIR TRILL AGUS VERGIL
Le IAIN MAC A’ GHOBHAINN

THAINIG Maighstir Trill a-steach do ’n rùm, ’s dh’ fhosgail e an “Aeneid.” Cha robh maighstir anns an sgoil cho luath ’s cho grad ri Trill, leis an fhalt ruadh, a bha, aig amannan, a’ sruthadh sìos tarsainn air a mhaoil. Cha chaitheadh e mionaid ach dh’ fhosgladh e an “Aeneid” dìreach nuair a thigeadh e steach an dorus.

“Tòisichidh sinn aig an earrann mu dheidhinn Aeneas is Dido” ars esan.

Bha Tormod ’na leth-chadal anns an t-seata chùil, a’ sealltainn a-mach air an uinneig.

“A Thormoid, an ann aig banais eile a tha thu? Eh? Eh ?” arsa Maighstir Trill, ’s na facail a leum a-mach mar pheilearan. “O? . . . . Tha mi duilich . . . .” Thainig fiamh a’ ghàire gu aodann Thormoid mar ghrian ag éirigh.

“’Sann, a mhaighstir.”

“Uh, huh . . . . uh, huh . . . . Uill, tha thu ’na do dhùisg a nis. Innis do ’n chlas mu dheidhinn Dido is Aeneas.”

“Dido is Aeneas?”

“Seadh, seadh, chuala tu mi, nach cuala?”

“Chuala. Dido is Aeneas . . . . Uill, dh’ fhàg Aeneas Troy, le athair . . . .” “Dé b’ ainm da athair?”

Stad Tormod is smaoinich e: “Chan eil cuimhn’ agam” thubhairt e mu dheireadh.

“Anna?”

“Anchises, a mhaighstir.”

“Ceart, ceart . . . . Seadh, a Thormoid?”

“Uill, a mhaighstir, ràinig e Africa . . . . àite ris an canadh iad Carthage.”

“Seadh, seadh . . . .” <eng>‘Carthago delenda est . . . . delenda est’.<gai> Dé ’m baile a th’ anns an aon àite an diugh ? Mhurchaidh?”


[TD 69]

“Tunis, a Mhaighstir.”

“Uh, huh . . . . Cha robh a h-uile duin’ againn aig banais, an robh, a Thormoid? . . . . Seadh, lean ort, seadh, seadh . . .”
  
“Uill, choinnich e Dido, bànrigh Charthage ’s thuit iad ann an . . . . .”

“Carson a tha thu a’ stad ? Gaol, gaol . . . . <eng>amor, amor, amoris,<gai> sin ri ràdh . . . .”

Bha aodann Thormoid rudeigin dearg ’s cha robh e sealltainn ri Seònaid. Bha timcheall air seachdnar anns a’ chlas, an clas a b’ àirde anns an sgoil airson Laideann.

“Seadh, a Thormoid, ’s dé a thachair an uair sin?”

“Dh’ fhàg e i . . . . Chual’ e—no ’se sin a tha e ’g ràdh—guth Dhé—Zeus—ga sgiùrsadh a-mach á Carthage, ’s . . . .”

“Seadh. ’S dé a thachair?”

“Loisg i i fhéin.”

“Tha sin ceart. Loisg i i fhéin. Innis dhomh an Laideann airson “loisg i i fhéin.”

“Chan eil fhios am, a mhaighstir.”

“O chan eil fhios agad . . . . Uh, huh . . . . ’S carson a tha sin, a’ dol gu bainnsean nuair bu chòir dhut do chonjugations ionnsachadh. Eh? Eh? An e banais as cudthromaiche na do Laideann? Dé tha thu ag ràdh? Dé?”

“Uill, a mhaighstir, tha mi smaoineachadh oirre a’ losgadh.”

“A’ smaoineachadh oirre a’ losgadh? Dé feum a nì sin dhut mura bi fhios agad air do ghràmar? Eh? . . . .” Stad e. “O, bha thu smaoineachadh oirre a’ losgadh, a robh?”

“Bha, a mhaighstir. ’S Aeneas a’ stiùireadh a’ bhàta air falbh bho Charthage . . . .”

“A mhaighstir, a bheil sibh a’ smaoineachadh gun rinn e a nì ceart?”

“Ceart? Ceart? Dé tha thu a’ ciallachadh, “ceart”?”

(2)

Cha robh cuimhn’ aig Maighstir Trill cuin a smaoinich e fhéin mu dheireadh an robh Aeneas ceart no ceàrr. Nach robh na Highers mu choinneamh fad na tìde, bliadhna an déidh bliadhna? Chan fhaigheadh duin’ aca chun an oilthigh gun Laideann, gun ghràmar, ’s air an aobhar sin cha robh tìd’ aige airson sgrùdadh a dhèanamh air a leithid sin de cheistean. Agus, cuideachd, leis an fhìrinn innse, bha barrachd tlachd aige ann am facail ’s ann an conjugations na bh’ aige ann an ceistean


[TD 70]

mu ghaol. Cha robh a mhac-meanmna cho làidir ’s gu faiceadh e Dido a’ losgadh: ’sann a bha esan a’ coimhead sreath bàrdachd eile le Vergil, Vergil nan “Georgics,” am bàrd iongantach ud mar lilidh a meadhon ròsan borba na Ròimh. Cuideachd, cha robh e fhéin pòsd—cha robh Vergil pòsda na bu mhotha—is gach oidhche bhiodh e a’ toirt dhachaidh leis leth-cheud leabhar ’s gan comharrachadh.

B’ e sin a bheatha.

Cha do leugh e leabhar ùr on dh’ fhàg e an oilthigh ach an còmhnaidh a’ leughadh nan seana-leabhraichean gun sgur. Cha robh tìd’ aig duine faighneachd dé seòrsa fear a bh’ ann de Aeneas. Nach fheumadh na sgoilearan na Highers fhaighinn? ’S co-dhiù, air an latha samhraidh ud, cha robh ach deich latha gus am biodh iad gan suidhe.

Latha samhraidh teth, bòidheach, is ’nan suidhe mu a choinneamh, Anna, nach dèanadh mearachd uair sam bith; Murchadh leis na speuclairean, obraiche cruaidh dìleas, a bhiodh a’ sgrìobhadh sìos gach facal a thigeadh ás a bheul fhéin; Coinneach, a bha a’ dol a-steach airson dotair; Seònaid—uill, Seònaid a bha cho bòidheach, cho òg, leis an fhalt dhubh; Tormod a bhiodh a’ tadhal nam bainnsean (’s nach fhac e Tormod is Seònaid aon oidhche a’ tighinn a-mach ás a’ chafé Eadailteach ud leis an juke-box a chluinneadh duine mìltean air falbh?); Ruaraidh a bha ealanta air Mathematics; is Sìne a bhiodh a’ teagasg ann an sgoil, aig a’ cheann thall, dìreach mar e fhéin . . . . “Leanaidh sinn oirnn,” bha e dol a ràdh ach cha b’ e sin a thubhairt e idir. ’Se a thubhairt e: “Dé tha thu a’ ciallachadh, a Thormoid?”—a’ coimhead na gréine a’ deàlradh air na seataichean le solus teth mar mhil, no mar ìm.

“Eh? Dé tha thu a’ ciallachadh?”—’s e fhéin a’ sealltainn ri Seònaid.

“Dido a’ losgadh?”

Theab e greimeachadh air a’ ghràmar a rithist ach leig e ás e airson mionaid.

(3)

Cha robh fhios aig Maighstir Trill air móran mu dheidhinn muinntir a’ chlas. Am pàrantan—có am pàrantan? Dé an cuid smaointean?

Dé mhil a bha iad a’ deoghail ás an juke-box ud, a bha gus a chluasan fhéin a bhriseadh? Dé bha na h-òrain gaoil ud a’ ciallachadh? Cha robh càil ach clann ann an seataichean, le peann is pàipeir. ’S e fhéin a’ bruidhinn. Gun sgur—e fhéin a’ bruidhinn.


[TD 71]

(4)

“Dé tha thu a’ ciallachadh?” ars esan ri Tormod. Ach cha robh Tormod airson an còrr a ràdh.

“Tha mi smaoineachadh gu bheil mise tuigsinn,” ars Anna. Ise cuideachd!

“Seadh matà?” arsa esan.

“Tha e fiachainn ri ràdh nach robh còir aige Dido fhàgail.” “Ach dé mu dheidhinn a dhleasdanas.” ’Se Murchadh a bha ag ràdh so, Murchadh le na speuclairean móra dubha. “Nach robh a dhleasdanas aige ri dhèanamh, tha mi a’ ciallachadh.”

“Dleasdanas!”—B’ e so Seònaid. “Dé ’n dleasdanas?”

“An Ròimh. Nach robh aige ris an Ròimh . . . .”

“Cha b’ e duine taitneach a bh’ ann de Aeneas idir,” arsa Coinneach mar gum biodh e a’ dèanamh “diagnosis”.

“Duine taitneach? Dé fhios a th’ agad-sa?” arsa Maighstir Trill gu feargach.

“Uill, tha dleasdanas ceart gu leòr,” arsa Coinneach, “ach a’ leigeil do bhoireannach i fhéin a mharbhadh air a shon, cha robh sin ceart.”

Ach dhùisg Ruaraidh a nis: “Co air a tha thu a-mach? Nam biodh daoine mar Aeneas a’ smaoineachadh air nithean mar sin càit am biodh an saoghal? Bhiodh sinn air ais a-measg na h-apaichean.”

“A bheil thu ’g aontachadh le sin?” arsa Maighstir Trill ri Tormod, ’s e smaoineachadh gu robh cuaintean ag éirigh timcheall air ach a dh’ aindeoin sin gu robh grian de thoileachas, biorach is buidhe, ga lìonadh. Dleasdanas no gaol, an e sin an còmhstri?

Is dé mu dheidhinn na leabhraichean a bhiodh e fhéin a’ comharrachadh gach oidhche?

Ach cha robh Tormod airson bruidhinn. An ann air fhéin is Seònaid a bha e smaoineachadh?

Theab e éigheachd ris: “Innis dhomh. ’S tù chuir an argumaid air bonn. Innis dhomh. Co ris a tha e coltach a bhith òg?”—anns an rùm so làn teine.

“Dé do bheachd-sa?” thubhairt e ri Sìne.

“Tha mi smaoineachadh gu feumadh e a dhleasdanas a dhèanamh,” ars ise. Ach nach fheumadh ise sin a ràdh, ise a bhiodh fhathast a’ teagasg chloinne. Chunnaic e, le iongnadh is gàire, na litrichean M.A. a’ deàrrsadh mar shanas-reice os cionn café, ’s an juke box gan caitheamh.


[TD 72]

[Sanas]


[TD 73]

(5)

“Nam b’ ann air a shon fhéin a rinn e e,” arsa Ruaraidh, “dh’ fhaoidte gu saoileadh duine gu robh e dona, ach dé fhios a th’ agaibhse nach do dh’ fhuiling esan barrachd na an teine?”

“Tha sin ceart,” arsa Maighstir Trill. “Choinnich e rithe aon uair eile ann a Hades . . . . ach cha do sheall i ris.” Smaoinich e air na dìtheanan ud ’s na taibhsichean uasal a’ gabhail seachad mar shiùil bhàta.

“Cha chuirinn umhail oirre,” arsa Seònaid.

“Dé tha thusa ag ràdh” ars e fhéin ri Anna.

“Tha mi ’g aontachadh le Seònaid.”

“Ag aontachadh le Seònaid,” dh’ éigh e. “Nach eil sibh a’ tuigsinn gur e guth Dhé a bha ga stiùireadh?” Cha b’ urrainn dha e fhéin a chasg. “Cha b’ ann leis fhéin a bha a bheatha.” “Chan eil mi tuigsinn sin idir,” arsa Tormod. “Bhàsaich i anns an teine, anns an teine.”

“Cha b’ e ise a’ chiad té a bhàsaich anns an teine,” arsa Ruaraidh. “Cia mhiad duine is té a chaidh a mharbhadh ’s a bhàthadh ’s a losgadh chum ’s gun tigeadh saoghal ùr gu bith? Nach eil thu tuigsinn sin?”

(An robh sud ceart? Smaoinich Maighstir Trill air Mussolini is Hitler. ’S iomadh balach a chunnaic e a’ fàgail na seataichean ud ’s a’ falbh do ’n chogadh.)

“Tha mi tuigsinn sin,” dh’ éigh Tormod. “Ach a bheil thusa tuigsinn dé th’ ann bàsachadh ann an teine? Na dh’ fhairich thu e? Am faca tu duine riamh a’ bàsachadh ann an teine?”

“A bheil sin rudeigin coltach ri ifrinn?” arsa Murchadh gu socair leis an dà speuclair.

“Ifrinn!” arsa Torrnod. Có bha creidsinn ann an ifrinn?

Bha an rùm fhéin cho teth ’s gu saoileadh duine gu robh e lasradh le teine. Dh’ fhaodadh gu robh gach neach aca mar lasair! Na dìtheanan a’ losgadh air taobh muigh na h-uinneig!

Agus a’ muir gorm ud, ’s ise mar shaigheid ag éirigh ás an teine!

“Tha mise smaoineachadh gur e Ruaraidh a tha ceart,” arsa Sìne, ’s a bilean a’ dùnadh mar dà gheata.

“Chan urrainn fios a bhith aig duine mu dheidhinn duin’ eile. Nach eil sin ceart?”

“Dé bha thu fhéin air a dhèanamh?” arsa Seònaid. “Innis dhuinn.”

“Cha loisginn mi fhìn co-dhiù,” arsa Sìne.

“Tha sin ceart!”


[TD 74]

Có loisgeadh e fhéin airson duin’ eile? Na loisg esan e fhéin anns an sgoil ud?

“Tha dà losgadh ann,” ars esan mu dheireadh, “losgadh Aeneas is losgadh Dido. A bheil sibh a’ smaoineachadh gu bheil sin ceart?”

Stad e, oir bha iad a’ sealltainn ris. B’ e sud a’ chiad uair a bhruidhinn e riutha a riamh mar gum biodh e a’ faighneachd ceist dhaibh nach b’ urrainn dhà fhéin a fhreagairt.

“Tha e a’ bruidhinn tòrr bàrdachd,” arsa Tormod mu dheireadh.

(6)

Na facail, is brìgh nam facal! Smaoinich e. “Bha mi leughadh bàrdachd ach cha robh mi caitheamh beatha. Agus, a rithist, dé bha mise air a dhèanamh! An robh mise air a fàgail?” Nach e sin a rinn e? Sheòl e. Sheòl e steach do’n “Aeneid”. An e sin a rinn Aeneas fhéin. Sheòl e steach do ’n “Aeneid”!

(7)

“Co-dhiù,” arsa Tormod, “dé seòrsa rìoghachd a bh’ anns an Ròimh? Rìoghachd gun thruas!”

“Tha sin ceart,” ars Anna.

Sheall e ri Seònaid ’s bha i sealltainn ri Anna mar nach robh e còrdadh rithe mar a bha i ’g aontachadh le Tormod. Eudmhorachd na h-òige! Eadhon anns an òige fhéin, a’ muir làn de na h-iasgan borba!

“Ach . . . .” arsa Murchadh, “seall ri na rinn iad. Nach do cheannsaich iad buirbe an t-saoghail?”

“’Sann a tha sinn a’ bruidhinn air Dido,” arsa Tormod, “’s mar a loisg i i fhéin.”

Agus ’sann air sin a bha iad a-mach, cha b’ann air sgoilearachd no air an Ròimh.

Stad e ’s dh’ fhiach e ri smaoineachadh.

Am b’ urrainn dha fhéin an teine a ghiùlain ? Am b’ urrainn?

Dhùin e a shùilean ’s dh’ fhiach e ri e fhéin a losgadh anns an teine.

’S chunnaic e iad gu léir a’ seòladh air falbh—Seònaid is Tormod is Murchadh—an sgoil gu léir, ’s na leabhraichean ’s an “Aeneid” ’s cha robh càil air fhàgail ach e fhéin anns an teine . . . . a’ losgadh gu bràth.

An dleasdanas no an gaol? No na dhà còmhla?

Dhùisg e ’s chuir e a làmh air an leabhar mar gum b’ ann air cliathaich bàta an déidh éirigh ás a’ mhuir.

“Leanaidh sinn oirnn,” chual e e fhéin ag ràdh, “leis a’ ghràmar.”


[TD 77]

SGRIOBHADH ANNS AN NOS UR AN GAEILGE NA H-EIREANN
Le PADRAIG O CONCHUIR

CHA leig sinn a leas uiread de mhìneachadh a dhèanamh air seann litreachas na h-Eireann, ri luchd leughaidh Albanach. Nuair a theid sinn beagan air ais ann an eachdraidh, ’se an aon litreachas a bha a’ dol an Eirinn agus an Albainn. Nuair a mhilleadh a’ bhunait phoiliticeach an Eirinn, cha do ghearradh air falbh buileach an tradisiun litreachail, ach ’sann na bu laige a bha e a’ fàs, a lìon beag agus beag.

Nuair a chuireadh air chois gluasad ath-bheothachaidh na Gaeilge cha robh sa’ Ghaeilge ach teanga muinntir na tuatha. Sa’ Chuimrigh, nuair a ghlac na Neo-aontaich ùghdarras ann am beatha an t-sluaigh, dh’ ionnsaich iad leughadh do na daoine agus am Bìobull aca mar leabhar-leughaidh. Do bhrìgh sin, tha tradisiun litreachail aca, stéidhichte air modh-sgrìobhaidh a’ Bhìobuill. Cha robh uiread de shùim aig an Eaglais Chaitligich anns a’ Bhìobull, agus mar sin cha robh ach corra dhuine sa’ Ghaeltacht d’ am b’ aithne leughadh no sgrìobhadh mura dèanadh e sin sa’ Bheurla. Thuirt sgrìobhaiche nach maireann gu robh iongantas an domhain air nuair a fhuair e mach gun gabhadh a’ Ghaeilge sgrìobhadh idir.

Bha buidheann dhaoine ann a bha ag iarraidh litreachas nuadh-Ghaeilge a chur air chois. Sgrìobh iad leabhraichean stéidhichte air cainnt an t-sluaigh. Air dòigh, cha robh so glé fhreagarrach. Bha an teanga roinnte ann an trì prìomh dhualchainntean, agus bha gu leòr a dhaoine ann a bha an dùil nach b’ fhiach e an t-saothair a bhith gabhail gnothaich ach ri aon diubh sin, Gaeilge Mhumhainn mar eisimpleir. Cha robh a leithid de rud ann ri Gaeilge ghnàthaichte, agus bha na cóigidhean, no na roinnean-dùthcha, a’ dèanamh uaill ás an dualchainntean fa leth.


[TD 78]

Nuair a chuireadh an Saor-stàt air chois bha a’ Ghaeilge ga teagasg anns gach sgoil. Mar sin thàinig meudachadh mór air àireamh nan daoine aig a robh an Teanga, ach bha leabhraichean Gaeilge fìor ghann. Chuireadh buidheann air bhonn leis an Stàit, air an robh an Gúm, gus a’ chùis so a leasachadh. ’Se leabhraichean eadar-theangaichte bu mhotha a dh’ fhoillsich an Gùm. Ach bha a’ mhór-chuid dhiubh air an eadar-theangachadh o ’n Bheurla. Ged a b’ i a’ Ghaeilge prìomh-theanga na Stàit, gu h-oifigeil, bha pailteas Beurla cha mhór aig a h-uile duine; agus tha e nas fheàrr leabhar sam bith a leughadh anns a’ chànain san do sgrìobhadh e. Mar sin, bu mhór am beud nach robh eadar-theangaichidhean ann bho na cànanan eile. Co-dhiù, bha leabhraichean an Gaeilge ri ’m faotainn. Agus bha buaidh eile air an obair so. Chan e obair gun tairbhe a th’ ann oidhirp a thoirt air rud eadar-theangachadh gu cothromach bho aon chànain gu cànain eile. Mar bhlàth air an saothair mar luchd eadar-theangachaidh do ’n Ghúm, dh’ ionnsaich gu leòr de luchd-sgrìobhaidh an ceàird, agus rud a b’ fheàrr buileach, sgrìobh iad leabhraichean ás an ceann fhéin.

A thuilleadh air leabhraichean, bha irisean mìosail ann. Tha am fear as sine dhiubh, An t-Ultach, a nis air aois da fhichead bliadhna a ruighinn. A thaobh leabhraichean sgoile, bha leabhraichean gràmair air an cur a-mach, agus leabhraichean a bha a’ buntainn ri beatha an t-sluaigh air an tuath. Mar sin, chuireadh an clò na dusanan de leabhraichean aotrom air an sgrìobhadh a chum leas nan sgoileirean, leithid Buacaillí Bó agus Bleachtairí le Cathal O Sandair. Nam faighte gille a’ leughadh leabhair air fàth, nuair bu chòir dha bhith aig a leasanan, bha e a cheart cho dòcha gur h-e fear de leabhraichean Chathail a bhiodh aige.

Car greis, bha raon-litreachais na Gaeilge gu math fàs, gun ach corra leabhar anns a robh luach mar litreachas a’ tighinn am follais. As déidh an dàrna cogaidh thàinig atharrachadh air an sgeul. Thogadh cuspair an sgrìobhaidh an Gaeilge aig cruinneachadh de bhuill nan oilthighean. A chum leasachadh a thoirt air foillseachadh na Gaeilge chuir iad an Club Leabhar air bhonn. Thug an Club Leabhar brosnachadh mór do luchd sgrìobhaidh na Gaeilge. Cha b’ e gu robh móran airgid ri fhaotainn ás; chan eil e comasach do dhuine a bhiadh a dhèanamh air sgrìobhadh na Gaeilge, ach bha fhios aig an luchd-sgrìobhaidh gum faigheadh iad na h-uiread de luchd-leughaidh, air a’ char bu lugha àireamh nam ball anns a’ chlub nan gabhadh An Club ri leabhar a sgrìobhadh iad.


[TD 79]

Aig an Oireachtas (am Mòd Eireannach) chuireadh air bhonn duaisean mu choinneamh sgrìobhaidhean ann an roinnean sònraichte (ursgeulan, dràma, cunntasan-beatha is a leithid sin). Bha cothrom aig luchd-sgrìobhaidh duais airgid agus còirichean ùghdairean a’ Chlub Leabhar a bhuannachd. Bho chuireadh air bhonn an Club Leabhar ’sann a’ tighinn air adhart a tha sgrìobhadh sa’ Ghaeilge fad an t-siubhail. Tha móran bruidhinn ann mu ar càirdean sna Stàitean Aonaichte. Bu tric a chaill sinn sealladh air na h-eilthirich a chaidh a-null; cha robh Eirinn dhaibhsan ach mar thìr na seamraig; ach am bliadhna, chuir comunn Eireannach-Ameireaganach an céill gun tugadh iad seachad sreath de dhuaiseannan móra an coinneamh sgrìobhaidhean an Gaeilge.

O chionn grunn bhliadhnachan, tha sgrìobhaidhean sa’ Ghaeilge air an aon cheum ri obair nan Eireannach a tha a’ cleachdadh na Beurla; uaireannan tha na sgrìobhaidhean Gaeilge a’ ruighinn inbhe nas àirde. Ma sgrìobhas duine an Gaeilge chan eil margadh ro mhór ann. Ach ma sgrìobhas e am Beurla chan eil margadh dad nas motha aige. Ma tha dhìth orra mór reic fhaighinn air an cuid leabhraichean feumaidh iad sgrìobhadh do na Sasunnaich agus do na h-Ameireaganaich. O chionn beagan ùine, bha luchd-sgrìobhaidh Eireannach a bha a’ cleachdadh Beurla airson gun gabhadh an Club Leabhar ri leabhraichean am Beurla.

Da fhichead bliadhna air ais, mura robh a’ Ghaeilge aig duine cha robh so ’na chnap-starraidh dha. A nis as a h-eugmhais tha móran ann a theid seachad air duine. Fad cheudan bliadhna bha daoine de ’n bheachd nach robh sìobhaltachd ann ach an t-sìobhaltachd Bheurla; tha iad ann fòs! Ach a nis, tha gearain aig feadhainn eile an aghaidh na Gaeilge. Tha iad ann a dh’ iarradh leabhraichean a sgrìobhadh am Beurla, no sgrùdadh a dhèanamh an cuspair air choreigin, a thaobh ciùil no eachdraidh is dòcha, agus tha iad an cruaidh-chàs as eugmhais na Gaelige, a chionn ’s gu bheil grunn math de leabhraichean air am foillseachadh ann an Gaeilge air na cuspairean sin. An àite oidhirp a thoirt air a’ Ghaeilge ionnsachadh tha e nas fhasa dhaibh ionnsaigh a thoirt oirre!

Chan eil mi airson coimeas a dhèanamh (agus cha b’ urrainn dhomh a dhèanamh) eadar nuadh-litreachas an Gaeilge agus an Gàidhlig na h-Albann. Ach an diugh tha e soilleir gu bheil móran a bharrachd ga sgrìobhadh an Eirinn. Dé is aobhar dha so? Chan eil e duilich a’ cheist so a fhreagairt. An Eirinn, gheibhear còmhnadh airgid o ’n

[TD 80]

Stàit mu choinneamh clo-bhualaidh. ’Se gnothach deacair a th’ ann an obair an fhoillseachaidh, eadhon sna dùthchannan móra. Ged nach biodh an cuideachadh a tha a’ tighinn o ’n Stàit ach beag, tha e fìor fheumail.

Is dòcha gu robh e ’na chòmhnadh mór do shoirbheachadh an ath-bheothachaidh an Eirinn, gu robh dlùth cheangal eadar an Teanga agus an Nàiseantachd. Sgrìobh Pádraig MacPiarais (Patrick Pearse) leabhraichean san nuadh-Ghaeilge; chuir e sgoil dhà-theangach air bhonn; chuireadh ás dha, an déidh Aramach 1916. Trì bliadhna mus d’ fhuair e bàs, dhearbh e an ceangal a bha eadar an Nàiseantachd agus a’ Ghaeilge, nuair a thug e bòid mu ’n chuspair a bha roimhe agus roimh ’n luchd-leanmhainn aige: “Eire, ní amháin saor ach Gaelach, chó maith; ní amháin Gaelach, ach saor chó maith.” Ghabh na Nàiseantaich gu léir ris a’ chuspair sin, agus ’se sin bu choireach gun ghabhadh ris a’ Ghaeilge mar theanga oifigeil.

Is cinnteach gun tug an Nàiseantas spreagadh mór do ’n Ghaeilge. Bho 1916, bha na ceudan dhaoine ann a dh’ ionnsaich a’ Ghaeilge ann am prìosan no ann an càmpa glaiste. A-measg nam prìosanach poiliticeach mu dheireadh bha duine a thogadh an Lunnainn. Dh’ ionnsaich e a’ Ghaeilge an <eng>Wormwood Scrubs<gai>, agus chuireadh an clò sreath de a chuimhneachanan an Comhar (iris mìosail) nuair a leigeadh ma sgaoil e. Tha e an diugh air fear de na sgrìobhaichean as fheàrr an Eirinn, ’se sin Máirtín O Cadhain. Tha e a nis san Roinn Ghaeilge an Colaisde na Trianaid, am Baile Atha Cliath. Ri linn a’ chogaidh chuireadh an gréim e agus chaith e greis an Càmpa Glaiste sa’ Chorrach. Faodar a ràdh gu robh seiminear de luchd-sgrìobhaidh Gaeilge fo a chùram an sin.

Chan fhaod sinn a bhith riaraichte leis na chaidh a dhèanamh, ach feumar aideachadh gun tàinig adhartas. Nuair a thig Yeats no Joyce eile am follais tha deagh sheans ann gur h-ann sa’ Ghaeilge a bhios iad a’ sgrìobhadh.

[Sanas]


[TD 81]

A’ CHLARSACH
Leis a’ Mhaighdinn-uasail RUSSELL-FERGUSSON

THE cleamhnas aig a’ chlàrsaich is aig an fheadan ri chéile ann an ceòl na Gaidhealtachd. Tha luchd-ionnsachaidh a’ deanamh feum dhiubh, agus gu dearbh cha dean duine tha gu bhith strì ris a’ chruit mhóir no ris a’ phìob mhóir a’ chùis ás an aonais; ach tha na daoine sin a’ cur cùl riutha aon uair ’s gun teid aca air na h-innealan ud a chluich, agus chan eil guth tuilleadh orra ann an saoghal mór a’ chiùil.

Chan eil am feadan cho truagh dheth, oir tha móran de cheòl-pìoba a’ feitheamh air an fheadhainn a dh’ ionnsaicheas mar a chluicheas iad e. Ach ’se fìor bheagan a chaidh a sgrìobhadh de cheòl as urra dhuinn a chluich air a’ chlàrsaich leatha fhéin, oir tha duilgheadas ann a thaobh nan <eng>accidental<gai>. Chan eil luchd-ciùil airson cus tìde a chosg ri inneal aig nach eil comas ro mhór, ged a tha luchd-ciùil ann a tha cho dùrachdach ’s gun toir iad buaidh air móran de na duilgheadasan.

Ach an uair a tha a’ chlàrsach air a cleachdadh mar chuideachadh do ’n ghuth-cinn chithear a luach an uair sin; tha iad ag obair ann an co-bhoinn, agus is gann gu bheil crìoch air an éifeachd an uair a tha iad air an cleachdadh anns an dòigh so, leis a’ chlàrsaich a’ leantainn ’s a’ cur ris a’ ghuth-cinn.

Anns a’ chlàr ‘Ceòl Clàrsaich’ a rinn mi chì luchd-ciùil nach eil <eng>accidental<gai> idir ann an gin de na trì pìosan ciùil a th’ ann.

Dh’ fhaodainn iomadach sgeul annasach innse mu na turasan a ghabh mi leis an inneal so. Anns a’ Ghearmailt cha mhór nach robh oileanaich a’ chiùil ga pògadh leis mar a chòrd fuaim a’ chiùil annasaich so riutha; ann am Breatainn na Frainge chroch na draoidhean an


[TD 82]

uil-ìce rithe. Aig stéiseanan na trèana ghabh na portairean iongnadh dhe ’n bhocsa àraid anns a robh i: “An e ciste-laighe a th’ ann?”, chaidh fhaighneachd dhiom. Ann an port-mara air taobh an ear Africa, bha fear-cuspainn ’na fhallas a’ fiachainn ri clàrsaichean a lorg a-measg nan rudan air a robh cìs ri iarraidh, agus b’ fheudar dha mu dheireadh mo leigeil seachad, agus leis na mosquitoes a’ bìogail os ar cionn thug e dhomh a bheachd gur h-e <eng>tool<gai> a bh’ innte, oir gu fìrinneach cha b’ e pram no beairt-clò-sgrìobhaidh no àirneis tighe a bh’ innte co-dhiù.

Shiubhail an <eng>tool<gai> a bha so cuide rium gu dòigheil troimh na dùthchannan tetha caochladh uairean an déidh sin, agus is dòcha nach do ghabhadh uiread de dh’ ùidh innte le sluagh sam bith ’s a ghabhadh leis a’ chloinn an Singapore. Bha a’ chuirm an sin air a deasachadh le luchd an Fhoghluim, agus bha clann ann de dh’ iomadh fine is cinne; chuir an t-inneal iongantas orra, agus dh’ èalaidh guth binn na clàrsaich a-steach ’nan cridheachan.

Tha mi fhìn a’ creidsinn ga bheil àite ann do ’n ghuth sin ann an saoghal a’ chiùil, <eng>accidentals<gai> ann no ás. Mo chuimhne, b’ ann le tubaist a lorg mi a’ chlàrsach so a th’ agam, ann am bùth am baile Washington o chionn fhada.

[Sanas]


[TD 85]

DA MHIONAID, NO FRACAS
Le IAIN MOIREACH

BHA a’ Bheurla a’ gagadaich ’na chluasan agus a’ Ghàidhlig a’ snàigeadh ’na inntinn, agus a shùilean dùinte. Bha corra fhacal a’ breabail air cùl a shùil, sgrìobhte ann an geal is spotan dearg mar bhleideagan cloimh a’ ruith sìos ’nam measg—<eng>cOp-Poor-hElLare we geTting<gai>—ach cha deidheadh aige air ciall sam bith a dheanamh dhiubh, ged a bha pailteas Beurla aige.

Carson a bha iad ris a’ Bheurla co-dhiù, ’s a’ ghrian cho blàth air an tulach so, ’s an Cuan Siar le farum faisg a’ slupranaich anns a’ mhol? Nach iongantach cho sgìth ’s a ni a’ ghrian duine. Cha robh lùths no iarrtas gluasad ann am ball deth.

<eng>Ow AAya?<gai>—’na chluais. B’ e guth Dhòmhnaill a bha sud, ’s e a’ feala-dhà, a’ fanaid air na Cockneys còmhla ris a robh e a’ seòladh.

Dh’ fhosgail e a shùilean. O, dhuine, nach e a’ ghrian a tha soilleir, le craos dearg ’na meadhon. Dhùin e iad, agus chunnaic e facail eile—<eng>for ever, bacan helwivit<gai>—Las am focal mu dheireadh mar shanas os cionn sràide. <eng>HELWIVIT . . . . Helwivit?<gai> Cha chuala e a riamh sud, is bha Beurla aige. Dh’ fhaighnicheadh e dhiubh.

Carson a Ghàidhlig nach eil Beurla agaibh air?

Thug a ghuth tachais ’na sgòrnan, agus rinn e casad beag fliuch. Cha tilgeadh e smugaid gu-tà, agus a’ chaileag ri thaobh, cha bhiodh sin glé dhuineil, is shluig e e. Chuala e casan, plup-plup, seachad air ’nan ruith. Och, daingead, falbh is ruith am bad-eigin eile, ’s sibh a’ tilgeil gainmheach ’nam aodann.

Chuimhnich e air sanas a leugh e anns a’ phàipeir, madainn an diugh an ann? far an robh duine le asnaichean a dh’ fhàs anabarrach neartmhor le bhith coimhead ann an sgàthan, agus rinn e gàire. Thionndaidh e a cheann ri a nàbuidh, Mac Iain Mhóir, agus dh’ innis e sud dha, ach


[TD 86]

cha do rinn esan gàire idir. Nach robh sin àraid. Seadh. Dh’ fhaighnicheadh e aon uair eile dhiubh.

Carson a . . . . Dé a’ cheist a bh’ aige ri chur?

Carson nach eil e blàth anns a’ ghrian, athair? Casadaich ás ùr; dh’ fheumadh e bruidhinn ris an dotair an uair a ruigeadh e a leabaidh. Droch rud, an casadaich, chanadh e. Droch rud. Chunnaic e an dotair a’ tighinn bho thigh Thormoid Aonghais. Nach bu neònach e, le <eng>HELWIVIT<gai> sgrìobht’ air is asnaichean ris.

Chuala e còmhradh a rithis. Dh’ éisd e greiseag. Càite an deach Màiri, ’s nach robh i ag ràdh dad ris? A Mhàiri. Dh’ fhosgail e a shùilean.

Bha an dentist a nis ’na sheasamh ri a thaobh agus teas uabhasach bho ’n t-solus geal deàlrach a bh’ aige ’na làimh.

<eng>“Take it easy, mate,”<gai> ars an dentist. Nach e bha gasda, ach carson a bha an solus thuige?

Sguir, sguir, thubhairt e ris an dentist, ach chùm esan air ga chrathadh, agus a’ toirt casadaich air. Dh’ fheumadh e innse dha, nuair a sguireadh e. Agus Tormod a bhràthair cuideachd, a bha ’na sheasamh gan coimhead, is nach robh a’ togail làmh ’son stad a chur air, an donas air. Chan e dentist a tha mi ’g iarraidh, ach fois le mo Mhàiri, anns a’ ghrian, ’s i cho blàth ri mo thaobh. Fàg mi. Sguir. . . . sguir a choin.

A, a thighearna . . . .

Thàinig a’ nighean òg, nach i bha coltach ri Màiri, agus chuir i an solus teth ’na shùil, agus dhòirt an duine treun a bh’ anns a’ phàipeir gainmheach is bùrn blàth ’na amhaich. Dh’ eubh Mac Iain Mhóir <eng>“helwivit”<gai> gu socair ’na chluais, agus dh’ fhalbh iad. Ach bha e blàth anns a’ ghrian.

Sheall an dara saighdear ris an fhear eile. Chrath e a cheann, agus ghabh iad rompa, a’ crùbadh.


[TD 87]

An Sgeilp Leabhraichean

<eng>The Dewar Manuscripts, Vol. 1,<gai> deas. le Iain MacEacharna (William Maclellan, Glaschu. 1964. 63/-.)

Bha stòras anabarrach aig na Gaidheil de bhial-aithris, a thaobh òrain, sgeulachdan, eachdraidh, sloinneadh agus móran de ghnothaichean eile, agus eadhon an diugh fhéin tha móran ri fhaotainn de shaidhbhreas de ’n t-seòrsa so. Faodar a ràdh gu bheil daoine air a bhith a’ cruinneachadh an stòrais so o chionn còrr math is ceithir cheud bliadhna, agus nach do theirig e fhathast. Bho linn gu linn bha daoine ag éirigh aig a robh ùidh anns an obair so, agus tha iad ann fhathast. Bha sinn fortanach, mar shluagh, gu robh fear de ’n t-seòrsa so beò ann am meadhon na naoidheamh linne deug, Iain Og Ile, agus gun do bhrosnaich e daoine eile gu bhith ga chuideachadh: ’nam measg Diùc Earra-Ghaidheal agus Iain Deòir agus Eachann MacIllEathain, maighstir sgoile Ileach.

’Se fear-coille a bha ann an Iain Deòir. Bha e, a thaobh a mhàthar, de shliochd Chlann Phàrlain Arachair agus is dòcha gu robh tart an eòlais ann air sàilleabh sin. Co-dhiù, ’na leth sheann aois, chaidh fhasdadh le Marcus Latharna a chùm bial-aithris a chruinneachadh ’s a sgrìobhadh, agus an déidh làimh dh’ fhasdadh Eachann MacIllEathain gus na sgeulachdan a thruis e eadar-theangachadh. Tha pàirt de’n t-saothair so air a thasgadh ann an Leabharlann Caisteal Inbhir-Aora, agus anns an leabhar so tha pàirt de ’n obair sin air a leigeil ma sgaoil, an déidh suas ri ceud bliadhna. Tha an leabhar air a dheasachadh le Iain MacEacharna, air a phàidheadh le Teàrlach Hepburn, agus air a chlo-bhualadh le Uilleam MacIllFhaolain ann an cruth a tha fìor ghrinn, le móran dhealbhannan (gu h-àraid de Mhac Cailein Mór agus de Iain Og Ile), nì a tha a’ fàgail na prìse car daor.

Tha daoine air a bhith a’ gearain gur h-e an t-eadar-theangachadh a chuireadh an clò, agus nach eil lideadh ann, cha mhór, de ’n Ghàidhlig a bh’ aig na sgeulaichean. Is mór am beud, gu dearbh, nach i a’ Ghàidhlig a tha m’ ar coinneamh an dràsda, oir chan eil teagamh nach e sin bu luachmhoire do sgoilearan, ann an iomadach dòigh. Ach faodaidh e


[TD 88]

[Sanasan]


[TD 89]

bhith nach robh cothrom aig an fhear-deasachaidh air, agus mar sin, cha chan sinn ach so: gum bu mhath a’ Ghàidhlig fhaicinn an clò, air a’ chiad chothrom.

A dh’ aindeoin sin, faodaidh na Gaidheil ùidh mhór a ghabhail anns an leabhar so. Tha smior a’ bheòil-aithris ann, agus iomadach criomag luachmhor a chuireas ri ar n-eòlas air eachdraidh ar daoine, co-dhiù nuair theid a chriathradh, agus dh’ fheumte sin a dhèanamh ga b’ ann an Gàidhlig a bha an leabhar. ’Sann ma thimcheall nan Gaidheal air tir-mór, agus gu h-àraidh an Earra-Ghaidheal, a tha a’ mhór-chuid de na sgeulachdan. Tha grunn math dhiubh a’ deanamh eachdraidh air rudan a thachair anns an ochdamh linn deug: mar a theich Teàrlach Stiùbhart, Fear Aird-Seile, le a bheatha an déidh Bliadhna Theàrlaich, mar a ràinig e Flannras, agus mar a dh’ èalaidh e a-mach á baile an sin an aodach boireannaich; eachdraidh murt Chailein Ghlinn Iubhair; inneas air rudan a thachair an déidh Blàr Chuil-lodair, le iomradh air fearas-chlaidheamh eadar Gaidheal is Sasannach, a choisinn an saorsa do chóig duine deug de na prìosannaich Ghaidhealach.

Ach tha iomadh sgeulachd ann a tha gu math nas sine na sin: sgeulachdan bho Linn nan Creach agus eadhon bho linn na Féinne; iomradh air mar a fhuair an t-Ollamh Muileach fearann ann am Muile; air mar a bhiodh MacDhòmhnaill nan Eilean a’ dol air chuairt air feadh na dùthcha is tighean an sud ’s an so aige a dh’ aona ghnothaich a chùm aoigheachd a thoirt dha; air mar a chaill MacEalair an <eng>ius primae noctis<gai>; air an t-strì a bha eadar MacPhàrlain agus Mac a’ Chombaich, rud a thachair mu ’n bhliadhna 1600. Tha móran de ghairge anns na sgeulachdan sin, agus rud math de dh’ uaisleachd, agus glé thric na dhà air am filleadh ri chéile ann an dòigh a tha a’ toirt nan sgeulachdan Islandach gu ar cuimhne. Bha e furasda do na sgeulachdan so siubhal a dhèanamh bho àite gu àite, agus dìreach mar a gheibh sinn na h-òrain luadhaidh a’ dol a-measg a chéile, tha e furasda aithneachadh gu bheil so a’ tachairt anns na sgeulachdan cuideachd, oir gheibh thu an dràsda sgeulachd aig a bheil ceangal ris an sgeul a th’ aig Shakespeare anns a’ chluich <eng>The Merchant of Venice<gai>, agus a rithist iomradh air Tobar nan Ceann a tha a’ buntainn, chan ann ri Iain Lom agus Murt na Ceapaich ach ri Stiùbhartaich na h-Apuinn is Dòmhnallach Ghlinne Comhann.

Tha mu cheud duilleag de nòtaichean aig an fhear-deasachaidh, anns a bheil móran fiosrachaidh air iomadach cuspair—uaireannan cuspairean


[TD 90]

[Sanasan]


[TD 91]

nach buin ro fhaisg ris na sgeulachdan!— agus tha e soilleir bho na nòtaichean sin gu bheil e air meall math de rudan a leughadh thall ’s a-bhos, ged nach eil e cho soilleir ’s a dh’ iarradh sinn co ás a tha gach criomag fiosrachaidh fa-leth a’ tighinn. Tha Roimh-ràdh aige cuideachd anns a bheil e déiligeadh ri Iain Og Ile agus a luchd-cuideachaidh, a measg ghnothaichean eile.

R. McT.


Leabhraichean a Thainig Thugainn o’n Chlo o Chionn Ghoirid

(Bithidh iomradh againn air pàirt dhiubh, sin anns na h-àireamhan de Ghairm tha ri teachd)

Liam de Noraidh, Ceol ón Mumhain (An Clóchomhar Tta., 15 Bóthar Grainseach an Déin, Carraig Dubh, Co. Atha Cliath, Eirinn. 1965. 10/-).

Pádraig Mac Cathailrí, Cluichí do gach Ocáid (Comhar-Chumann Ide Naofa Tta., Aras Ide, Faing, C. Luimní, Eirinn. 1965. 5/6).

Gearóid Mac Spealáin, Ar Chamachuaird Laisteas den t-Sionainn (Comhar-chumann Ide Naofa Tta., Eirinn. 1965).

<eng>Gaelic Songs of Mary MacLeod<gai>, deas. le J. Carmichael Watson (Air fhoillseachadh le Oliver & Boyd, ás leth Comunn nan Text Gàidhlig. 1965. 21/-).

Iain Mac a’ Ghobhainn, Bìobuill is Sanasan-reice (Gairm, Glaschu. 1965. 10/-).

<eng>Yann Brekilien, Histoire Européenne de l’Europe (Librairie du Journal des Notaires et des Avocats, 6, Rue de Méziéres, Paris. 1965).<gai>
