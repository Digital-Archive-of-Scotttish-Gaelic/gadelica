[TD 225]

NAIDHEACHDAN A TAOBH SIAR LEODHAIS
air an innse le Aonghas MacPhàil agus Tormod MacLeòid (de shliochd Iain Uallaich)

Duine lethmharbh air an rathad

Bha mi air an eathar ag iasgach shaoidhean. Thainig mi dhachaidh anmoch, fliuch fuar. Ghabh mi mo bhiadh agus chuir mi orm aodach tioram.

Ach cha d’fhuair mi fois. Dh’fheumadh mi bhi mach. Cha robh fios carson. Cha robh fios càite. Ach bha agam ri dhol. Choisich mi taobh Bharabhais, gu ceann rathad an t-seanna mhans. Chuala mi fuaim anns an dorchadas. Lean mi air adhart chun na h-eaglais.

Bha duine ann an sin agus each anns gach dòrn agus cairt air gach each. Nuair a ràinig mi thubhairt e, “’Se an Cruthaidhear a chuir an seo thu. Cùm an dara each, tha mi air an duine bha ’s a’ chairt sin a chall.”

Cheangail sinn an dà each ris na cairtean agus cha b’ann air an dòigh bha na h-eich. Bha iad leis an acras.

Ghabh sinn a-mach a’ rathad taobh Steòrnabhagh, fear air gach taobh dhe’n rathad gus an do ràinig sinn mullach Clacha Bàine.

Bha an duine bh’air chall lethmharbh air an rathad — Coinneach Mhurchaidh Dhonnachaidh — Coinneach Ruadh — falt dubh air — Coinneach Iain Choinnich á Siabost thall — ann an sin ’na shìneadh air an rathad. Cha mhór gun aithnichinn e anns an dorchadas leis an fhuil agus am morghan air aodann.

Thog sinn e agus chuir sinn eadarainn e, gàirdean mu amhaich gach fear againn agus thug sinn leinn mar sin e gu ruig am Polis <eng>Station<gai> aig Crois rathad Bharabhais.

Bhuail sinn dorus a’ Pholis. Thainig a bhean, dh’fhuasgail i an dorus agus thubhairt i, “Chan eil am polis aig taigh agam. Cha tig sibh an seo leis.” Thubhairt mise rithe, “Càit’ eil’ an tig sinn leis. ’Se tubaist a th’ann.” Chan aontaicheadh i an duine creuchdach a thoirt a-steach.

Anns na briathraibh a bh’ann, có a thainig ach am maor, Mr. Hunter.

[TD 226]

Thubhairt mi ris a’ mhaor, “A bheil bean an taighe aig tigh?” Thubhairt am maor gu robh bean an taighe aig tigh agus gu sealladh i ris an duine.

Dh’fhalbh sinn leis gu taigh a’ mhaoir, ghlan i e agus chuir i “<eng>bandage<gai>” air agus thainig e thuige. Dh’fhalbh sinn leis far an robh na cairtean aig an eaglais, cheangail sinn sa’ chairt e agus thog sinn taobh Shiaboist, agus nuair a ràinig sinn ceann rathad Arnoil dh’fhàg mis’ iad agus ràinig iasdan Siabost sàbhailt’.

Ceist Gu dé a chuir Aonghas a-mach ás a thaigh féin an deidh a bhi cho sgìth bho’n eathar?


Bainne Goirt?

Càit’ an deach am bàrr?

Càit’ a bheil an t-ìm?

Toiseach an t-samhraidh thainig an t-arbhar agus b’fheudar an crodh a chur tràth chun na h-àirigh.

Bha mo mhàthair air an àirigh fad na seachdain. Aig deireadh na seachdain bha a’ chlann òg a bha fhathast sa’ sgoil a’ dol chun na h-àirigh gu feasgar na Sàbaid. Thigeadh mo mhàthair dhachaidh feasgar Di h-Aoine le bainne goirt.

Càit’ an deach am bàrr?

Càit’ a bheil an t-ìm?

B’e sgeula mo mhàthar gu robh i ’togail a’ bhàrr, ga chur ann an soitheach, ’s nuair a thilleadh i an déidh a’ chruidh a chur dha’n innilt gu robh an soitheach falamh. Daoine sìth? B’e beachd m’athar gum bu chòir am bainne blàth thoirt dhachaidh. Bha amharus agam nach b’e na sìthich a bha falbh leis a’ bhàrr, agus shuidhich mi ’nam inntinn innleachd airson am mèirleach a ghlacadh.

B’e sin gun deigheadh mo mhàthair ’na h-aonrachd mar a b’àbhaist chun na h-àirigh, gum bleòghnadh i an crodh agus gun deigheadh i chadal, agus thubhairt mi rithe gun eagal sam bith a bhi oirre.

Nuair a shaoil mi gum bitheadh muinntir na h-àirigh uile air dol mu thàmh, dh’fhàg mi am baile, rinn mi air a’ mhòintich agus ràinig mi an àirigh gun duine m’fhaicinn agus chaidh mi mu thàmh.

Air madainn latha am màireach dh’éirich mo mhàthair, bhleoghainn i an crodh, chuir i an crodh dha’n innilt ach cha do chairich mise á broinn na h-àirigh.

Bha amharus agam gu dé an taobh bho’n tigeadh am mèirleach agus bha mo shùil ri thighinn. Cha bu luath a bha mo mhàthair á

[TD 227]

sealladh na chunnaic mi e ’na dheann sìos á slios na beinne, dèanamh air an àirigh.

Bha spaid air a cur tarsainn anns an dorus. Sguab am mèirleach a, spaid a thaobh agus bha e steach ach ma bha, leum mise eadar e ’s an dorus, agus rug mi air.

Bha e glacte. Bha e cho bàn ri liathag. Cha do bhuail mi e. Ach thug mi gealladh cinnteach ás nach cuireadh e dragh air mo mhàthair tuilleadh. Chùm e ’ghealladh — b’fheudar dha.

Bha e air a bhi tadhal iomadh àirigh agus thug na dh’òl e bhàrr piseach mór air.


Ciùraigeadh nam Biorach

Tha an t-iasg ga sgoltadh, ga ghlanadh air a’ chladach, agus ga nighe anns a t-sàl.

An déidh an t-iasg a thoirt dhachaidh, tha craiteachan salann ga chur orr’ anns an tuba [miosair fiodha]. Fàgar iad san t-salainn dhà na trì lathaichean, agus ga nighe a rithist le tuilleadh sàil. Dh’fhàgte san t-sàl iad dhà na trì uairean a thìde, agus a sin ga cur air sìoladh air gàrradh glan [chlach].

Nuair a sguireas iad a shìleadh, thathar gan toirt a-steach ’s gan crochadh air siaman os ceann an teine far an tiormaicheadh iad.

Nuair a bha iad tioram, bhatar dha spealtadh air a fad ’s ga càrnadh an dara taobh, a’ fàgail àite aig an ath luchd.

Nuair a bhitheadh iad cruaidh tioram, chuirte am pocannan iad agus ghléidhte iad airson biadh do dhuine agus do dh’ainmhidh.


Mort Fear Bhuirgh

Chaidh Calum MacGillChriosd dha’n dròbh le loth. Reic e an loth ri fear á Borgh. Cha do phàigh fear Bhuirgh an t-airgead ach gheall e an t-airgead a phàigheadh mar a b’urrainn, agus cha robh sgillinn a’ tighinn. Chaidh Calum sìos a Bhorgh a dh’iarraidh airgead na loth agus an àite airgead fhaighinn ’s e fhuair e droch phronnadh a chuir an éitig ann. Thug e a leabaidh air agus cha do dh’éirich e dhith beò.

Dh’fhàg e dithis chloinne, mac agus nighean — seann Tormod beag, Eirig, seanamhair Aonghais Mhaois. Nuair a thainig am mac gu fearachas, fhuair e cuireadh gu banais Dhonnachaidh Tàilleir á Arnol a phòs té á Borgh. Dh’fhalbh e fhéin agus a charaid, Murchadh Bosan chun na bainnse. Mu mheadhon oidhche agus blàthadh math deoch air an dithis, thubhairt e ri Murchadh, “An dèan thu an rud a dh’iarras mise ort?” “Nì,” arsa Murchadh, “mur e gnìomh olc a bhitheas ann.”

[TD 228]

“Bheil thu faicinn an taigh’ tha sin. Cuir do cheann a-steach air dorus beòil an taighe agus éigh àrd do chlagainn, “Tha na h-eich anns an iodhlann.”

Rinn Murchadh mar a dh’iarr Tormod air agus leum fear an taigh’ a-mach ás a’ leabaidh, agus air dha fhéin a cheann a chur a-mach tre tholl an t-sabhail, dhìrich Tormod gu tobht’ an taighe le olag cloich agus shuidhich e e fhéin os cionn toll an t-sabhail. Nuair a chunnaic Tormod ceann a’ bhodaich, shad e chlach mu chlaigeann ag ràdh, “Mharbh thusa m’athair-sa, bitheadh sin agadsa.”

[Sanas]

[TD 239]

An te-leasachaidh
le Eilidh Watt

“Fuilingeadh am fear a bhriseas an lagh dìoghaltas an lagha,” theireadh Uisdean uair is uair. Ach airson Ealasaid bha faireachdainn aice nach b’urrainn di a chireadh ás a chéile, is air nach robh briathran aice gus a beachd a chur fo chomhair Uisdean. Theagamh gun robh sin cho math oir chan robh a faireachdainn a toirt an spéis sin do’n lagh a thoill an lagh a réir Uisdean.

’Na h-àm b’e boireannach mór sgairteil a bh’ann an Ealasaid, ach bha i gun teaghlach is, mar sin, ged nach b’e cion an airgid a chuir a dh’obair i, bhitheadh i dol a-mach mar bhean-ghlùine. Gu math tric rachadh a h-iarraidh gu taighean far an robh feadhainn a’ fulang bho cion obrach is a’ bhochdainn a thig ’na lùib. Thug sin air Ealasaid a bhi a’ beachdachadh air eu-ceartasan a-measg dhaoine.

Bha Uisdean, a fear pòsda, ’na pholasman ann an Glaschu. B’e bheachdsan gum b’e bha ceàrr air an t-saoghal nach robhas a’ cumail an lagha: gum bitheadh an saoghal math gu leòr nan cumadh mithean is maithean an lagh gun bhriseadh gun fhiaradh. Cha ghabhadh e mar lethsgeul gun robh fear ás a rian le deoch, no le bròn, no àmhghair. Theireadh e, “Bha fios aig’ air an lagh. Bhris e an lagh. Fuilingeadh e nis dìoghaltas an lagha” Bha Uisdean cho diongalta ’na bharail is ged bha Ealasaid a’ faireachadh gun robh pungan air an taobh eile dh’aontaicheadh i ris a dh’aindheoin a faireachdainn, faireachdainn nach atharraicheadh ri linn argamaid.

Ged b’e seo cuspair air nach faiceadh iad sùil ri sùil riamh cha do chùm sin Uisdean gun dìchioll a dheanamh air a dhol an coinneamh Ealasaid mum b’e is gun robh i tighinn dhachaidh feadh na h-oidhche is gun uidheam ghiùlain ri faotainn. Mur rachadh aige fhéin air a cur pìos de’n rathad bu tric a thacharadh e gun rachadh aig polasman eile a dhol còmhla rithe. Chuir e ’na faire i nach robh fios aice có dh’fhaodadh a bhi ri feall-falaich ann an cùil, a’ feitheamh fàth air dorus no uinneig fhaotainn fosgailte gu bhi ri cron no gus leum air fear nach robh air aire.

[TD 240]

Ged mhothaich Ealasaid còrr is aon uair do sholus làmpa a’ deàrrsadh air bus bròige is neach air e fhéin fhalach ann am beul clobhsa cha do thill eagal i bho h-obair dhligheach. Ach bha i air a faicill. Mar sin, aig uairean beaga de dh’oidhche fhuar earraich bha i deanamh air a dachaidh, na sràidean sàmhach, mur sguabadh a’ ghaoth pìos pàipeir mu na cùiltean. Cha robh gàire no guidhe ri chluinntinn. Cha robh éigh, mur tigeadh sgiamh bho chat, sgiamh cho dórainneach ri ràn deireannach droch spiorad. Chionns nach robh tram no càr a’ gluasad air an t-sràid an ceartuair choisich Ealasaid air an t-sràid mhóir, oir chomhairlich Uisdean dhi an ceum coise a sheachnadh, is gu h-àraid taobh nan taighean dhe. Bha na sraidean fada, farsuing, oir leatha, aice dhi fhéin, is i a’ beachdachadh air a’ ghoirte is a’ ghainne a bha i a’ faicinn anns na failean a bha i a tadhal. Thuirt i rithe fhéin, “Nach bochd nach robh an cothrom agamsa. . . .” Cha d’fhuair i facal an còrr abairt oir thainig làraidh, aig astar neo-cheadaichte, is b’ fheudar do dh’Ealasaid leum gu sgiobalta gu tèarainteachd a’ cheuma. Cha robh tìde aig Ealasaid a thogail agus maoidheadh-gun-éifeachd a dhèanamh nuair a sguab an làraidh timcheall an t-oisean, gun tilleadh na cabhaige, ged thuit cairbh muilt bhuaipe, cairbh a laigh cha mhór aig casan Ealasaid. Bha an t-sràid cho sàmhach, falamh is a bha i roimhe.

Gu subailte chrom Ealasaid is thog i leatha am faodal aig an aon àm ag ràdh fo h-anail, “A Dhé, cuir thusa maille bheag air Uisdean is gabhaidh mise an cothrom. Ged nach tuig esan tuigidh Tusa.” Bha Ealasaid an còmhnaidh am beachd nuair a bha i a’ còmhradh — no mar bu trice leatha — a’ toirt òrduighean do’n Agh gum bu chòir a h-òrduighean a bhi goirid, eagnaidh. Chionns nach robh roi-fhiosrachadh aice, cha robh i cho eagarrach is a b’àbhaist dhi.

Ann am beagan tìde bha an cairbh aice ’na cidsin fhéin, an dorus glaiste, is tuagh gheur ’na làimh theòma. Thug i sùil air an uair: bha feum air cabhaig. Fads a bha i cur ás a chéile a’ mhuilt bha i a’ cùnntas có de na bochdan a b’aithne dhi a dheanadh am barrachd feuma de’n dàrna pìos seach am pìos eile. “Nì an amhaich brot math reamhar do’n teaghlach-ud. Bheir an fheadhainn-ud eile gréim blasda far na h-asnaichean. Is fhada bhon bha cothrom aig Màiri air sliasaid a ròstadh.” Bha fiamh a’ ghàire air a h-aodann ged bha i a’ suathadh an fhaluis dhe le cùl a dùirn. Bha i riamh taingeil nach d’abair i na facalan a bha air bàrr a teangaidh oir bha i dol a ràdh, “Nach truagh nach robh fuil againn leis an dèante maragan.” Bha i rithist am beachd gum b’e gleidheadh an Aigh a bha air a teangaidh oir dìreach nuair a

[TD 241]

bha’m beathach ’na bhloighean aice thainig gnogadh cruaidh, làn ùghdarrais air an dorus.

Ged theab a cridhe stad leis a’ chlisgeadh thug i sgolag air a làmhan, is, leis an t-seribheadair fhathast mu làimh chaidh i chun an doruis, mun dùisgeadh fear na cabhaige an nàbachd gu léir. Nuair dh’fhosgail i bha dithis pholasmain an sin. Choimhid i bho aodann fada gu aodann fada is bha fios aice nach faigheadh i cothrom air faotainn cuidhte de’n chairbh a ghoid i. Ged nach robh i am beachd criomag a chumail dhi fhéin, ghabh i ris ’na h-inntinn gum b’e meirle ris an robh i air a bhi. Bha beagan eòlais aice air a’ pholasman a bhruidhinn, is bhruidhinn esan mar gun robh truas aice rithe, mar nach robh iarradh aige tighinn leis a’ bhrath seo.

“Thainig sinn. . . .”

“Thainig,” ars Ealasaid nuair a rinn e gnè stad. “Thainig sibhse. . . . Am bheil sibh airson mi dh’fhalbh còmhla ruibh?”

Choimhid na fir air a chéile mar gun leughadh iad inntinn a chéile. “Dòcha gum biodh sin cho math. Bithidh t’inntinn nas foiseile aon uair is. . . .”

“Bithidh.” Gheàrr Ealasaid goirid e. Bha i air a h-inntinn a dheanamh suas. Dh’aidicheadh i a h-uile nì. Chuimhnich i mar theireadh Uisdean, “Bha fios aig air an lagh. Bhris e an lagh. Fuilingeadh a peanas an lagha.”

“Uisdean bochd,” ars ise. “Am faod mi mo chòta is ad a chur orm?”

“O, gun teagamh, gun teagamh,” ars esan is e toirt sùil gheur, neo-thuigsich oirre. “Gabhaidh e chùrsa a nis luath no mall sinne.”

Chuir Ealasaid oirre còta is ad gun sùil ann an sgàthan, ged thug i sùil shanntach air na pìosan fuilteach a b’eudar dhi fhàgail far an robh iad.

Dh’fhalbh i eadorra, is bha iad a’ coiseachd gu balbh, fear air gach taobh dhi, is bha iad air a bhi coiseachd airson mionaidean nuair a mhothaich Ealasaid nach robh iad air an rathad ris an robh sùil aice is thuirt i, “Càit’ am bheil sibh a’ dol leam?”

“Gu Taigh Iarail nan Eiridinn,” fhreagair am fear a bha gabhail os làimh bruidheann. “Chì sinn doctair an sin an toiseach is gheibh sinn a bheachd air cùisean.”

Thuig Ealasaid glan mar a bhitheadh. Bha iadsan, air sgàth Uisdean, airson gun canadh an doctair gun robh i ás a ciall. Lùghdaicheadh sin a cron. Ach cha robh i ás a ciall is dhearbhadh i sin daibh. Ach ciamar? Bha a h-inntinn trang ri fuasgladh na ceiste nuair a bhruidhinn am polasman eile. “Ciamar,” ars esan mar gun robh a fada mar cheist air,

[TD 242]

“Ciamar a bha fios agadsa gun do thachair tubaist do Uisdean?”

Sheas Ealasaid na buinn. Mhionnaicheadh an dàrna fear an déidh seo gun robh i a’ braoisgeil le gàireachdaich ach am fear eile gun robh i ag osnaich le mulad. Ach ge be bha i ris cha do fhreagair i a’ cheist, is ann a chuir i fhéin ceist. “An deach a dhroch dhochann?” ars ise.

“O, thig e bhuaidhe, thig e bhuaidhe,” fhreagair am polasman is e nis gu sùnndach chionns nach robh i nis cho mì-nàdurra, is cho ro-stòlda is a bha i. Lean e air. “Theireadh Uisdean fhéin riamh gun robh ceann cho cruaidh ri clachan cabhsair aige. Bha feum air sin.”

“Bha e a’ cur stad air làraidh, làraidh gun sholuis, làraidh làn feòla. Bha sinn air brath fhaotainn gun deach a leithid a ghoid is bha sinn air a tòir. Ged nach do stad i an uair ud chaidh a glacadh an déidh sin. Ach fhuair Uisdean droch ghleadhair. Ach bithidh e slàn gu leòr gu dhol dhachaidh a màireach, no an earar. Ach chì sinn dé their an doctair.”

Bha an àrd mhadainn ann nuair a dh’fhàg Ealasaid Taigh nan Eiridinn is i nis a’ coiseach gu h-aotrom a dh’aindeoin sgìos. “Taing dhutsa, a Dhé,” ars ise, “nach deach Uisdean a mharbhadh.” Ach chuimhnich i air a’ chairbh feòla is lean i oirre. “Chan eil bhuamsa a nis ach a bhi cuidhte de’n fheòil ad. Chan iarr mise an còrr tuilleadh ort.”

Nuair a ràinig Ealasaid an taigh chunnaic i nach bitheadh e doirbh faotainn cuidhte de na bha air fhàgail de’n fheòil. ’Na cabhaig is ’na clisgeadh is fheudar gun dh’fhàg i dorus no uinneag gun dhùnadh oir fhuair meirlich air choireigin fàth air dhol a-steach. Nis bha dà chù aog, acrach, a’ drannan mu chnamhan, is cat na h-aona chluaise ri norrag bhuidheach far an robh gathan na gréine a’ cur blàths air cùil bhig.

“Nach math,” ars Ealasaid, “nach duirt mi gu dearbh, “Is truagh nach robh fuil againn.’ Is e an t-Agh fhéin a chuir a ghleidheadh air mo theangaidh!”

[TD 249]

MANA NA MARA
le Coinneach Mac a’ Ghobhainn

“Thainig a sgadan a-steach air a chladach,
tuinn na mara dha shadadh air tìr,
gach duine gu sgairteil ri lìonadh gach basgaid,
ri togail air eallach, ’s ri triall dhachaidh sgìth.”

Cluinnidh tu fhathast muinntir air taobh siar Eilean Leódhais ri bruidhinn air bliadhna a sgadain, co-dhiùbh daoine a thainig gu beagan aois. Ach chan ann air iasgach mór ann an Ceann Phàdraig no eadhon ann a Steòrnabhagh a bhìos a smuaintinn anns na h-amannan sin, ach air nì gun choimeas a thachair air taobh an dachaidhean, nuair a thainig a sgadan air tìr air na cladaichean mun cuairt dhoibh. Seadh, sgadan beò, de phrìomh inbhe, ri snàmh gu cladach agus dha shadadh féin air tràighe, gu bhi air a chrò-chruinneachadh le làmhan dhaoine, gun feum air cathair no air lìon.

Thachair a nì iongantach seo leth-cheud bliadhna air ais, aig àm an fhoghair ann a 1926, gu chur ann an ceartais. Bhuail a sgadan tìr air astar dà mhìle dheug do chladach, eadar Àrd-Bharabhais agus Tràigh-Nis, ged is ann air cladaichean Ghabhsuinn a bu chudthromaich a thainig iad. Bidh daoine gus an latha an diugh ri toirt barail gur dé a dh’aobhraich don a sgadan ruith gu tràighe. Their cuid gur e crith-thalmhuinn bho ghrunnd na mara chuir feagal air a sgadan, ged nach do thachair seo do iasg eile, cuid eile gur ann a’ teiche na mucan-mara a bha e; ach chanadh daoine aig a robh creidimh làidir a’ Chrìosdaidh, nach robh ann ach obair Freasdail, le Dia toirt cobhair do’n t-sluagh ’na feum, dìreach mar a rinn a le Maois agus Clann Israel anns an fhàsach.

Timcheall air an àm ud, chaidh tuathanas mór Ghabhsuinn a bhristeadh suas agus a thoirt ’na chroitean do fhir a rinn seirbhis dhan a’ Chrùn ann an Cogadh Mór a Chàisear. Nach do gheall Lloyd George

[TD 250]

dhoibh gun tilleadh iad dhachaidh do dhùthaich freagarrach airson gaisgeach a bhi beò innte. Bha a sluagh acrach airson talamh, gu sònraichte anns a’ Ghaidhealtachd far a robh e air a cheangal suas leis na h-uachdarain, agus mar sin bha e ’na aobhar thoileachais don an t-sluagh a fhuair beagan talamh anns na bailtean ùr seo. Cha robh móran do chomhfhurtan saoghalta aca, ach fhuair iad beagan cuideachadh le càirdean agus luchd dàimh anns na bailtean a dh’fhàg iad. Bha iad ri saothrachadh gu cruaidh airson toradh a thoirt ás an talamh a bheireadh iad fhéin agus an cuid spréidh thairis air a gheamhradh, gus an dianadh iad tuilleadh deuchainn air an ath-bhliadhna. Dh’fheumadh iad a bhi caomhnach le an cuid, agus mar sin bha a sgadan ’na thiodhlaic dhoibh.

’Sann le bodach ás Siadar-a-Chladaich a chunnacas a sgadan anns a’ cheud àite, agus e ri gabhail cuairt na tràghad air feasgar Di-haoine. ’S gann gun creideadh e a shùilean nuair a dh’amhairc e air an iasg ri snàmh gu cladach, agus tuinn na mara dha fàgail ri breabail air tìr. Thog e air dhachaidh ’na chabhaig, agus gun focal a labhairt ri duine, thill e air ais le soithichean a lìon e leis a sgadan. Bha e dha reic air feadh a’ bhaile air sia sgillin an fhichead, gun fhios aig neach co ás a thàinig iad, ach ri moladh cho math agus cho saor is a bha iad.

Ach cha b’ann a-mhàin air sgàth a’ bhodaich a thainig a sgadan gu tìr. Air madainn Di-sathuirne bha “fuaim air feadh gach creach”, le gach duine a ghluaiseadh, aosd is òg, fireann is boireann ri dèanamh air a’ chladach, gach seòrsa soitheach aice dha ghiùlain. Thug gach duine dhan a sgadan. Chaidh gach basgaid is cliabh, mias is cuman a lìonadh, agus nuair a bha gach soitheach làn, lìon iad na pocannan. Fhuair gach neach a chuid réir is mar a bha feum aige. Thug dorchadas na h-oidhche gu stad iad, agus thill gach duine dhachaidh le eallach trom air a dhruim, sgìth ás déidh a ghnìomhachais.

Chaidh tàmh na Sàbaid a ghabhail, mar a bha e ’na chleachdadh, gun duine dhol faisg air a’ chladach, ach a’ mhór-chuid ri dol gu seirbhisean anns na h-eaglaisean, toirt taing do Dhia airson a mhaitheasan. Air Di-luain dh’éirich cuid gu moch airson tuilleadh sgadain a thional, ach seachad air beagan a dh’fhàg a muir-tràighidh anns na lòin-sàile, cha robh sgadan ri fhaicinn. Dh’fhalbh iad mar a thàinig iad.

Bha fèill air an t-salainn ann am Baile Steòrnabhaigh air an t-seachdain ud, gus a sgadan a shailleadh airson annlan geamhraidh leis a’ bhuntàta. “Gur dé” arsa Ceannaiche a fhuair òrdugh bho ghille airson tunna salainn “a tha cearr air na Siaraich, na tha iad ag iarraidh

[TD 251]

a shalainn”. Fhreagair an gille e “Chan eil sinne a charaid an taing ’s sgadan Steòrnabhaigh, tha e ri tighinn thugainne air a’ chladach, saor ’s an asgaidh.”

(Tha sinn an comain an ùghdair airson na sgeulachd seo thoirt dhuinn. Is dòcha gun iarr cuid de ar luchd leughaidh sùil a thoirt air sgeulachd eile de’n t-seòrsa, mu sgadan a thighinn air tìr air Costa nam Bucach, còrr is ceud bliadhna air ais, anns an leabhar aig Neil Paterson: <eng>Behold thy Daughter<gai> — Fear-deasachaidh.)

[TD 259]

CNOC NAM MANACH
Sgeulachd air a h-innse le Pàdraig Caimbeul, Bradhagair

Air latha briagha samhraidh, chunnacas long bheag fo h-aodach a’ dlùthachadh ri Stoth Nis, aig a’ Bhutt Leódhasach. A chionn ’s gur e aimsiribh carraideach a bha anns na h-amaibh sin bha muinntir a’ bhaile ann an teagamh an ann an sìth no’n aimhreit a bha mhuinntir a bh’air bòrd na luinge, ’s chruinnich iad sìos a chum a’ chladaich airson an nì sin a thoirt á teagamh. Ach ’se nì a thug mór thoileachas dhaibh an uair a thuig iad gur ann an sìth a bha iad a’ teachd do’n tìr, ’s gur e clann na sìth le deagh sgeul na sìth a bha annta.

Sheòladh iad ann an sin gu Tigh mór Hàboist, far an d’fhuair iad tàmh na h-oidhch’, agus aoidheachd bhlàth chridheil; oir bu bhràithrean iad anns an diadhachd le chéile, oir bha toradh saothrach an Naoimh iongantaich sin Calum Cille, ri fhaicinn anns na h-Eileanaibh a Siar anns na linnibh dorch ud.

Air dhaibh fantuinn ann an sin beagan lathaichean a’ reusonachadh a-mach gach nì, a thaobh obair gach aon fa-leth dhiubh, mar a rachadh iad air adhart, agus air dhaibh a bhith air an ùrachadh ’s air an neartachadh ’s air an seòladh, ghabh iad an turas suas slios taobh siar Leódhais. Agus gu dearbh is iomadh duilichinn a bha seasamh rompa anns na làithibh ud, a-measg sluaigh a bha daonnan a’ cogadh ’s a’ strìth, ach bha na fiùghailich seo gu bhith air an cleachdadh ri cruadal, air ùr-theachd a-mach on an aitreabh ainmeil sin an Eilean I, agus iad air an uidheamachadh leis gach eòlas is foghlum a bha gus an dèanamh freagarrach ri’n obair a choimhlionadh gu ceart.

Mar sin bha iad a’ gabhail air an aghaidh suas ri cladach, agus a’ tadhal air na teampuill mar a bha iad a’ dol air adhart — mar a tha Teampull Mhuire am Barbhas agus Teampull Eòin am Bradhagair — ach a fiosraicheadh iad mu shoirbheachadh an aobhair anns gach àit, agus gu h-àraidh ma bha feum air aon de’n a’ bhuidheann

[TD 260]

fhàgail gu cuideachadh leotha. Nuair a thigeadh iad gu cnoc àrd briagha gorm bheireadh iad gairm do’n a’ bhaile a chum searmoin a thoirt dhaibh bho mhullach a’ chnuic.

Nise faodar a thuigse nach robh na goireasan glé mhór anns an latha bha sud. Cha robh ròidean móra no uidheam giùlan, no drochaid air gleann no abhainn; mar an ceudna bha ’n t-slighe cunnartach a thaobh na h-amaibh ud, mar a chithear o’n an eachdraidh a leanas.

Bha na manaich shìtheil seo a’ gabhail an turais suas ri slios na mara gun dochann sam bith gus an d’ràinig iad cùl cladach Arnoil.

Thachair anns an àm sin gu robh coigreach àraidh a bha ruith fo’n a’ choill airson ceannairc, a’ gabhail còmhnuidh anns an Daoighneach làidir sin a bha ’n eilean Loch a’ Bhaile, air cùl a’ chladaich. Nise, air do Niall Dubh (oir b’e sin ainm an duine thruaigh sin), a shaoilsinn gur e luchd brathaidh, na luchd tòrachd a bh’air a lorg a chum a thoirt do làmhan ceartais, air ball chuir e bhogha air lagh a chum a shaighdean a thilgeadh air na manaich shìtheil seo, am feadh ’s a bha iad a’ gabhail seachad bàrr no mullach a’ mhuil, air an turas gu Teampull Eòin. Cha bu luaithe a chuimsich am fear fuadain seo orra na thòisich fear bho fhear ac’ a’ tuiteam gus na chaill iad seisear de’n a’ bhuidheann. Nuair a mhothaich càch an cunnart san robh iad, ruith iad sìos le cabhaig liathad a’ mhuil, gu coiseachd gu h-ìosal ri bial na mara far an deidheadh a shaighdean seachad os an cionn. Lean iad mar seo a’ coiseachd mu thuamar leth-mhìle, gus na dhìrich iad an àirde an cladach bàn aig Mànaiseadair. Ann an sin choisich iad gu dian cairteal a mhìle gus na ràinig iad Teampull Eòin, far a faigheadh iad aoidheachd agus tèaruinteachd bho oidhirp a dh’fhaodadh nàmhaid a thoirt orra; oir bha seòldachd a bha freagarrach agus feumail ann an comh-cheanghail ri suidheachadh an Teampuill seo — gu h-àraid a thaobh ionnsaigh a dh’fhaodadh nàmhaid a thoirt air a’ mhuinntir a bha gabhail còmhnuidh san aitreabh seo; oir bha rathad air a dhèanamh fo’n talamh a-mach á broinn an Teampuill, gus a robh e fosgladh a-mach ann an aghaidh a’ bhaca fa chomhair na mara, air chor ’s gu faodadh aon teicheadh gu falachaidh rathad na mara. Agus bha dorus a’ chladhain seo air a dhùnadh ann an rathad cho innleachdach le gainneamh bhàn a’ bhaca, ’s nach robh e comasach do dhuine sam bith aithneachadh gu robh fosgladh sam bith ri fhaotainn ann.

A nise ’sann gu dubhach cumhach a ràinig na bh’air fhàgail de’n a’

[TD 261]

bhuidheann bhig seo, an àit aoraidh aig Cill Sgàir. Agus nuair a chual’ am bràithrean an sgeul dhuilich mar a thachair, bha iad fo throm thùrs’, agus gu h-àraidh a chionn an lagachadh a bha sin gu dhèanamh air an aobhar uasal a bha iad ri seasamh. Nise bha ’m bràithrean fo mhór iongnaidh nuair a chaidh a’ chùis aithris dhaibh, oir b’àbhais do Niall Dubh an eilein a bhith toirt an aiseag do iomadh duine bochd bho thaobh gu taobh de’n Loch. Cha robh aon sam bith a thigeadh chun an laimrig a bha aige airson an eathair aig àite de’n Loch ris an can iad an “Cnoc nigheadh” rachadh e ’s bheireadh e dhaibh an t-aiseag gu taobh eile a’ loch; ach bha e fo bhuaidh eagal a’ chiontaich anns an àm ud, ’s bha saighdean an-iochdmhor a’ ghealtair glé mharbhtach, oir bha e anns an tomhais a b’àirde de’n eagal thràilleil, mar is àbhais an còmhnuidh, gu h-àraidh do chionta fola a bhith ga shealltainn fhéin. Oir bha shùil an còmhnuidh fiamhach fo bhuaidh an eagail sin, gu h-àraidh na faiceadh e feadhainn nach do chleachd e ann an truis neo-àbhaiseach, bhiodh e an-amharusach mu’n deidhinn, gum b’e luchd tòrachd gus a ghlacadh a bhiodh ann. ’S mu ’n aithnicheadh e iad, bha iad anns a’ chunnart bu mhotha bho shaighdean Nèill Duibh.

Nise cha robh saighead na bogha san àit anns an àm ud ach an té a bh’aig Niall Dubh, ’s nuair a bheireadh e greis aig eilean Loch a’ Bhaile air cùl cladach Arnoil, dheidheadh e greis eile a chòmhnaidh a dh’eilean na saighead, aig Loch Mór Bharbhais. Ach mar is àbhais do cheartas a bhith air sàil a’ chiontaich, chaidh luchd feall-fholuch a chur a-mach a chum a ghlacadh, ’s cha robh e fada gus a robh e air a thoirt gu tac airson a dhèanadas mì-dhligheach, agus tha e coltach gun dhéilig am marbhaich ris a réir cuibhrinn nam mortairean. Ged is ann de dh’fhine mhór agus uasal a bha Niall Dubh ’sann mar chaora dhubh a bha esan ann a-measg na treud, agus chì sibh gun tug duibhead a dhol a-mach e gu droch dheireadh.

An Daoighneach so anns an robh e ga ghleidheadh fhéin ùin fhada tha e ri thuigsinn gun robh e uaireigin ann an làimh nan Lochlainneach, ’s chithear sin bho na tha de bhlas na cainnt sin, air ainm àiteachan timcheall Loch a’ Bhaile, agus gu h-àraidh an lèanadh sin a tha mu choinneamh an Daoighnich ris an canar Boraraidh; agus a réir na foghlumaichean thainig an t-ainm sin o’n an fhacal Borg (Daighneach) anns a’ chainnt acasan.

Nise ged nach robh spéis aig Niall Dubh an Eilein do bheatha nam Manach, tha e ro choltach gun ghabh muinntir an àite suim de

[TD 262]

dhusd nan naoimh seo ’s gun d’rinn iad gach nì a réir a’ chleachdadh àbhaiseach ann an comh-cheanghal ri ceann-crìch nam Manach ann a bhith gan adhlacadh aig cnoc beag an cùl a’ chladaich; tha cuid de chlachan nan uaighean ri’m faicinn fhathasd. ’S canar ris a’ chnoc bheag sin, Cnoc nam Manach gus an latha ’n diugh.

(Tha sinn fo chomain do dh’Aonghas Caimbeul, mac bràthair a bhàird, son na sgeulachd seo, agus do dh’Anna Mhoireach a sgrìobh dhuinn i. Chuir Aonghas thugainn grunn de na h-òrain aig Pàdraig, agus beagan de dh’eachdraidh a bheatha, agus tha dùil againn seo a thoirt am follais ann an Gairm a dh’aithghearr — Fear-deas.)

[TD 279]

An Sgeilp Leabhraichean

Odusseia Homair
Eadar-theangaichte le Iain Mac Gilleathain
(Clo-bhualaidhean Gairm. £5.00 (còmhdach cruaidh); £3.00 (pàipear))

Tha cuimhne agam, an uair a bha mi ag ionnsachadh Greugais fo stiùireadh Iain Mhic Gilleathain, cho tric ’s a thionndadh e gu Gàidhlig (air neo thigeadh a’ Ghàidhlig thuige) gus smuaintean agus faclan Hómair a mhìneachadh. Bha e a’ creidsinn (saoilidh mi) gun robh dàimh sònraichte eadar an dà chànain: chan e a-mhàin gun do dh’fhàs iad bho’n aon fhreumh, ach ’na bheachd-san bhuineadh Greugaich agus Tròidheanaich Hómair do shaoghal a bha glé choltach ri saoghal nan Gàidheal bho chionn trì no ceithir cheud bliadhna air ais — ceannardan is birlinnean, fearalas agus sìmplidheachd beatha, clàrsairean agus laoidhean gaisge. Tha aigne a’ chinne-daonna san aon inbhe annta, mar gun canadh tu. Bha Iain a’ creidsinn gur h-ann mar thoradh air seo a fhreagradh a’ Ghàidhlig ris a’ Ghreugais gu ìre nach freagradh a’ Bheurla Shasunnach ri té seach té dhiùbh. An uair a chuir e bhuaidhe ceannas Àrd-sgoil an Òbain agus a theann e ri sgoileireachd gu cunbhalach a rithist, is e a bha e a’ cur roimhe a nis gnothach a bha fìor-chudthromach: dh’eadar-theangaicheadh e an Odyssey air fad. Bha e trì bliadhna ris an t-saothair seo, agus bha i deas aige beagan roimh àm a bhàis; ghabhadh os làimh obair a foillseachaidh le chàirdean anns an Òban agus ann an Glaschu, agus tha i againn a nis — nàdur de chuimhneachan air inntinn agus spiorad an fhir a tha beò fhathast ann an cuimhne a luchd-eòlais.

Bha Iain a’ gabhail gnothach riamh ri eadar-theangachadh de gach seòrsa, agus ma bha barailean suidhichte aige a thaobh sin tha sinn an comain an luchd-dheasachaidh, a chionn ’s gun do dh’fhoillsich


[TD 280]

[Sanasan]

[TD 281]

iad an lùib an leabhair seo pàipear a leugh e am fianais Comunn Gàidhlig Inbhirnis, “<eng>On Translating Homer<gai>”, far am bheil na barailean seo air an toirt seachad an òrdugh. ’Na bheachd-san tha aig an eadar-theangair ri brìgh gach facail a tha roimhe a thoirt a-mach: seo a’ cheud àithne, agus tha e follaiseach gun tug e fhéin an àithne sin fa-near, bhon is e eadar-theangachadh foghluimte sgoileireach a rinn e. Chan fhaca mise a leithid ann an cànain sam bith a thaobh pongalachd agus eirmseachd agus dìlseachd do dhearbh-bhriathran Hómair.

Ma tha gnè an sgoileir a’ nochdadh mar seo, tha gnè an fhir-theagaisg taisbeanach ’na cois. Tha Hómar a’ dèanamh iomradh air mìltean de dh’ainmean — daoine is fineachan, bailtean is eileanan — agus tha fhios gum bìte gan aithneachadh ’s a’ gabhail tlachd annta sa’ Ghréig; tha fhios cuideachd nach eil sinne eòlach air a’ chuid as motha aca an diugh. Gé tà, fhuair an Leathanach dòigh air an duilgheadas seo a réiteach (no air a lùghdachadh có dhiùbh): chuir e geàrr-iomradh agus earrann mìneachaidh ri uchd gach leabhar de’n Odyssey, ach an lasadh e na h-ainmean seo ás ùr dhuinn.

Anns na gnothaichean seo air fad, is e a tha bhuaidhe Greugaich a dhèanamh dhinn, cho fad ’s a ghabhas sin dèanamh. Faodaidh e a bhith nach ruigear an staid sin gu h-iomlan san t-saoghal seo, ach is e an rud a tha ga aobhrachadh, gum bi sinn nas fhaisge có dhiùbh air luchd-éisdeachd Hómair. Tha an aon rud ri fhaicinn anns an t-seòrsa Gàidhlig a roghnaich e; Gàidhlig shoilleir nàdurra nan seann daoine a thaobh ghnàthasan-cainnte, ach aig an aon àm faclan a’ tighinn a-steach nach eil cumanta ann an Gàidhlig an là an diugh, agus feadhainn eile a bhios e a’ seachnadh gu tur; a bharrachd air seo bidh e ag atharrachadh òrdugh nam faclan air sgàth beum na bàrdachd — air chor ’s gum bheil cainnt ùr leis fhéin aige, cha mhór; ach cha chreid mi nach ann dìreach mar seo a bhiodh Greugaich na linne Clasaigich a’ meas Greugais Hómair seach a’ chainnt a bha gnàthach aca fhéin. Ma tha mi ceart ann an seo, faodaidh sinn a ràdh nach b’e ciall nam faclan a-mhàin a bha Iain airson a chur an céill, ach buil iomlan na Greugais. (Agus tha seo ceart gu leòr, fhad ’s a dh’aithnicheas tu nach dearg thu air àm eile a ghairm air ais gu buileach.) Ach ma thréigeas duine eadar-theangachadh “facal air an fhacal” tréigidh e an rathad mór agus bheir e a’ gharbhlach air — agus is e a’ chas aotrom a bhios feumail dha an seo. Air mo shon-sa, thaghainn a’ gharbhlach gun teagamh, ach cha leanainn a h-uile ceum


[TD 282]

[Sanas]

[TD 283]

a ghabh Iain innte. Gu h-àraidh chan eil mi ag aontachadh gun robh còir aige rannaigheachd Hómair a thoirt a-steach do’n Ghàidhlig. Chan eil an “<eng>dactylic hexameter<gai>” freagarrach do’n chànain agus chan eil e nar dualchas mar a bha e stéidhichte gu daingeann an dualchas na Gréige: mas e buil iomlan na Greugais a tha san amharc agad chan eil an rannaigheachd seo iomchuidh, ge b’ air bith dé an rannaigheachd eile a chuireas tu ’na h-àite.

Is ann mar eadar-theangachadh agus mar obair sgoileireachd a bheachdaich mi air an leabhar gu ruige seo; iarrar iomradh cuideachd air na feartan a gheibh an leughadair ann, gun a bhith a’ tighinn air có ás a thàinig an leabhar agus có a sgrìobh e. Their mi gun dàil gum bheil iomadach buaidh air. Mar a thubhairt mi roimhe bha Gàidhlig aig Iain air corra shreathan agus fhaclan de’n Iliad agus de’n Odyssey fada mun do thòisich e air an obair seo, agus tha iadsan cho cumhachdach dhomh an diugh ’s a bha iad a’ chiad uair a chuala mi iad; a thaobh cuid aca, bheir iad orm a ràdh gur fheàirrde a’ Ghàidhlig iad a bhith innte, is iad ga leudachadh ’s ga saibhreachadh. Ma tha aon rud a dhìth — rud a tha pailt gu leòr ann an Hómar fhéin — chanainn gum bheil gainne ciùil ann, gum bheil an inntinn a’ tighinn air thoiseach air a’ chluais anns an obair seo air fad. Tha mise ag ionndrainn a’ bhinnis, agus tha mi a’ meas gur h-e an seòrsa rannaigheachd a chaidh a thaghadh a dh’fhàg cho gann e. Ach seo rud eile: ceòlmhorachd ann no ás, tha an stòiridh fhéin air aithris ann an dòigh shoilleir ghlain a dh’innseas dhuinn gum bheil am fear-aithris fìor-eòlach air na cuspairean air am bheil e a’ bruidhinn — an dà chuid air bàtaichean agus crodh agus air inntinn dhaoine. Bha feum aige air sin mun dèanadh e oidhirp air Hómar eadar-theangachadh dhuinn, ach cha tric a gheibhear a leithid de dh’fharsaingeachd inntinn agus de dhaonnachd ’s a bha aig Iain Mac Gilleathain. ’Nam bheachd-sa ’se obair iongantach a tha ann an seo, agus is e aigne Iain as motha a chuir de lainnir oirre.

Ma tha annas anns na sreathan fada seo agus anns a’ ghluasad a tha aca, anns na samhlaidhean móra Hómarach agus anns na tuairisgeulan suidhichte, feumaidh sinn cuimhneachadh gur h-e talamh bàn a bha Iain Mac Gilleathain a’ toirt a-steach anns an obair seo, a thaobh na Gàidhlig có dhiùbh. Caillear annas le cleachdadh. Tha amharus agam gum bheil e cho math do’n “t-seann chànain Albannaich” a bhith a’ faighinn eacarsaich do’n t-seòrsa seo, a dh’aindeoin aois, fhad ’s a bhios i beò: ’se droch-comharradh a tha

[TD 284]

ann air cànain mura faodar a leithid de dheuchainnean ùra a chur oirre.

Tha fhios aig an t-saoghal gum bheil stòiridh mhath anns an Odyssey; thug dìcheall Iain Mhic Gilleathain agus misneach muinntir Ghairm dhuinn i ann an Gàidhlig mu dheireadh, agus théid mise an urras gum b’fhiach an t-saothair.

Uilleam Mac Gillìosa


Angus Matheson,
<eng>The Appin Murder<gai>
(Club Leabhar. 1975. 85 sg.)

Is math an leabhran seo bhi ri fhaotainn anns a’ chumadh anns a bheil e. Tha iomradh ann an toiseach, am Beurla, air murt Chailein Ghlinn Iubhair, agus air a’ chùirt a chumadh an deidh làimh. Tha seo air a sgrìobhadh le Aonghas MacMhathain, a bha uair ’na Ard-ollamh ann an Roinn na Gàidhlig an Oilthigh Ghlaschu. Tha an uairsin againn an t-iomradh bho bheul-aithris a bha aig Iain Og Ile anns an làmh-sgrìobhainn <eng>West Highland Tales I<gai>, agus eadar-theangachadh air an iomradh sin. A bhàrr air a seo tha notaichean a bha anns an làmh-sgrìobhainn sin, agus eadar-theangachadh orra, agus notaichean le Aonghas MacMhathain fhéin. Tha an leabhran gu léir air a chlò-bhualadh gun atharrachadh bho Leabhar XXXV aig Comunn Gàidhlig Inbhirnis, dd. 343–404.

R. MacT.

[Sanas]

[TD 285]

<eng>Trannsactions of the Gaelic Society of Inverness<gai>
Leabhar xlviii (1972–1974)
(Comunn Gàidhlig Inbhirnis. 1976)

Mar a thachair do fhoilisichearan eile, agus Gairm ’nam measg, chuir trioblaidean nan clo-bhualadairean ann an Struighlea (Learmonth ’s a chuideachd) dàil ann an leabhar a’ Chomuinn Ghàidhlig, agus is dòcha gun do dh’fhàg an dàil seo nas tomadaiche e cuideachd. Tha còrr is 600 duilleag ann, de mheasgachadh chùisean, agus iomadh rud luachmhor ’na mheasg.

Bha an còmhnaidh móran air eachdraidh anns na leabhraichean aig Comunn Inbhirnis, agus anns an fhear seo tha làmh-an-uachdair dha-rìribh aig eachdraidh ’s aig seann-sgeul. Saoilidh mi gu bheil seo air a dhol ro fhada a nis, agus nach bu mhisde an Comunn barrachd brosnachaidh a thoirt do chuspairean eile, leithid cainnt is litreachas. Tha iomadh seòrsa sgrùdaidh ri dhèanamh air an dà chuspair sin, a-mach bho bhi a’ cruinneachadh ’s a’ càrnadh, agus chan eil teagamh nach b’fheàirrde an Comunn, agus na buill aige, tuilleadh ùrachaidh de’n t-seòrsa sin.

Ach ged a thòisich mi le gearain chan eil feum agam air leantainn romham mar sin. Fhuair mi rudan inntinneach anns an t-seann-sgeul fhéin — abair anns na th’aig Uisdean Baran ri ràdh mu sheann bhàird is bhàrdachd an taobh-tuath, agus aig Seumas Scott mu Ghleann Urchaidh, agus aig Uisdean Mac a’ Phì nas fhaide gu deas. Tha Dòmhnall Buidse a’ toirt dhuinn, bho’n chruinneachadh a rinn Catrìona Dhùghlas, na h-òrain a tha air am fàgail air Beathaig Mhóir. Ach saoilidh mi gu bheil atharrachadh beag an sud ’s an seo taca ris mar a chuala mi fhìn aice iad, agus chan eil ach là no dhà bho chuala mi ceathrannan eile de’n “Chùl Bhachalach” anns an Eilean Sgitheanach. Agus mas ann do Mhàrtainn Màrtainn a chaidh na h-òrain a dhèanamh, roimh’n bhliadhna 1700, dh’iarrainn beagan dearbhaidh; bha dùil agam a riamh gu robh iad ceud bliadhna na b’òige na sin.

Tha Colm Ó Baoill a’ fiachainn ri dealbh a dhèanamh air litreachas Gàidhlig na h-Albann eadar 600 agus 1200 A.D. Mar is math tha fhios aige ’sann faileasach a dh’fheumas an dealbh sin a bhith, ach ’s fhiach e oidhirp a dhèanamh. Tha Dòmhnall MacCumhais a’ sgrìobhadh mu Achd na Croiteireachd, ach tha gach fàisneachd is eile air tighinn fo theach a nis bho thug e seachad an òraid an 1974. Tha Frang MacThómais a’ toirt dhuinn faisg air ceud duilleag air foghlum


[TD 286]

[Sanasan]

[TD 287]

teicnic air a’ Ghaidhealtachd, agus tha iomadh rud annasach an seo. Tha dà phàipear aig Iain MacPhàil, aon ag innse mar a thainig na saighdearan do’n Eilean Sgitheanach an 1884–85, agus fear eile air Coimisean Napier (agus dealbh nam bodach foghainnteach a bh’air). Tha Uilleam MacMhathain a’ deanamh eachdraidh is sloinneadh air na Moirich ’s Clann ’ic Phàil (cuid dhiubh) an Leódhas, is chunna mi Moireach an Ostaig o chionn ghoirid is breacan a’ Ghobha Ghuirm air. Tha Raghnall MacIlleDhuibh a’ leantainn ceumannan Cholla Chiotaich, agus Ruaraidh MacAoidh a’ cur an uain a-measg nan uachdaran (“<eng>The Pet Lamb Case<gai>”). Agus tha cruinneachadh mór aig an Urr. Iain MacAonghais, a’ sealltainn cumhachd mara nan Gaidheal anns na linntean a dh’fhalbh.

Tha móran fiosrachaidh an seo uile, agus tha ar taing aig a’ Chomunn Ghàidhlig, agus gu h-àraidh aig Uisdean Baran a tha cho eudmhor a’ toirt na leabhraichean gu ìre.

R. MacThómais

[Sanas]
