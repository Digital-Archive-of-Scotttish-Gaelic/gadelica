[TD 297]

Air an Spiris

ANNS na ràithean ’s na bliadhnachan a tha air thoiseach oirnn, tha fhios gun dig iomadh atharrachadh air Roinn na Gàidhlig sa’ Bh.B.C. Dh’ fhàg Eóghan Mac-a-phì a sheula fhéin air an an sin, agus air a’ Bh.B.C. an Albainn gu h-iomlan, agus air dha a nis a dhreuchd a leigeil dheth, dh’ iarramaid taing a thoirt dha airson gach seirbhis a thug e do ar cànain, is ghuidheamaid dhà saorsainn is toileachas ’na shaorsa, agus obair ás ùr anns na raointean a thaghas e. Anns an aon fhacal chuireamaid fàilte air Fread MacAmhlaidh a tha a’ togail an eallaich. Tha sinn eòlach air a ghuth agus air obair, agus ghuidheamaid gach soirbheachadh leis.

Mar a bhios obair a’ Bh.B.C. a’ leudachadh anns a’ Ghaidhealtachd—agus tha fhios gun tachair so leis na stéiseanan ùra a thathas a’ togail—bithidh sùil againn ri daoine ùra ’s ri dòighean ùra. Bhitheadh e nàdurrach agus fallain nam biodh barrachd phrógraman air an deilbh air a’ Ghaidhealtachd fhéin, agus gum biodh pàirt de ’n obair so air a chur an tairgse nan Gaidheal ’s nan Gall air Galldachd. Bhitheadh e iomchuidh gun deigheadh uairean a chur air leth airson luchd-Gàidhlig sna sgoiltean—chan ann a chùm cànan a theagasg dhaibh, ach a chùm eòlas a thoirt dhaibh air eachdraidh, air ceòl, air cruth is air caitheamh-beatha an t-saoghail mhóir, air cuspair sam bith a tha iomchuidh agus feumail do chloinn sgoile—tre Ghàidhlig.

A thaobh ciùil, nach bu chòir do ’n Bh.B.C. a bhith ceum air thoiseach air càch, a’ deilbh dhòighean is chruthan ùra, gun dearmad a dhèanamh air na rudan luachmhor a tha nar dìleab? Tha aca ri sùil a chumail air an aois ’s air an òigridh, agus chan eil sinn gun dòchas gun tarraing iad air ais bho shloc nan daolagan pàirt de òigridh na Gàidhlig, agus gu seall iad dhaibh nach do chaill ceòl nan Gaidheal a’ bhuaidh a bha aige air ar sluagh fad cheudan bliadhna.

Bithidh cuideachadh a dhìth air luchd a’ Bh.B.C., agus ’se an cuideachadh a b’ fheàrr a b’ urrainn dhuinn a thoirt dhaibh ar n-ùidh a nochdadh, 1e bhith a’ sgrìobhadh thuca, gam moladh is gan càineadh, ag iarraidh tuilleadh tìde do ’n Ghàidhlig, is a’ sealltainn dhaibh gu bheil sinn a’ dèanamh feum de ’n tìde a th’ againn.

[TD 299]

[Dealbh]

NA H-EILEANAN SIAR BU MHIANN LEAM
Le ‘DONNIE B.’ MACLEOID

Aig teis-meadhan gach duilgheadais ann an Innse Gall tha dìth obrach agus fàsachadh na dùthcha. Fhads a bhios sinn beò fo eagal nan taibhsean sin, ’sann cuagach, dì-mhisneachail a bhios gach ceum a bheir sinn a chum adhartais nar staid saoghalta.

Ann a bhith a’ gleac an aghaidh nan duilgheadasan sin feumaidh sinn cuideachadh fhaighinn bho ’n eaconoimist ’s bho luchd nan obraichean móra, bho luchd-deilbh nam planaichean agus bho luchd na Pàrlamaid, oir ’se trian ceàird cungaidhean. Ach chan fhoghainn sin. Dh’ éirich móran de na duilgheadasan á dòigh-beatha an t-sluaigh, agus feumar atharraichean móra a dhèanamh am an dòigh-beatha an t-sluaigh anns na h-eileanan.

Nam bheachd-sa, feumar an cath a chur’ s a bhuannachadh a-measg òigridh nan eilean. Ma tha sìneadh saoghail gu bhith aig sluagh nan Eileanan a Siar, feumaidh an òigridh a dhol an gréim gu làidir ’s gu dùrachdach.

Chì sinn bho ghraf an t-sluaigh càite bheil cnag na cùise. Tha gu leòr de chloinn ’s de sheann daoine againn, ach chan eil ach sloc fhalamh far am bu chòir do no fir òga ’s na mnathan òga a bhith. Tha so ’na chomharradh air léir-sgrios an t-sluaigh.

’Sann o’n àl so a tha comunn sam bith a’ tarraing a neart agus a bhrìgh, gus spionneadh a chur ’na chaithe-beatha. ’Sann bhuaithe so a

[TD 300]

thig na smuaintean ùra, an smioralachd, an t-strì ann an dòighean ùra air a bheil communn a’ cur feum ma tha beatha gu bhith ann idir.

Nach neònach mar a rinn sgil nan lighichean a’ chùis nas miosa! Thu nas lugha do naoidheanan a’ bàsachudh, agus tha daoine beò fhaide. Nach math sin! ’S ann mar so tha cùisean anns gach dùthaich adhartach, ach nuair a tha an t-àl òg air an sùghadh air falbh bho ’n dachaidhean ’sann sìos a’ bhruthach a tha sinn a’ dol.

Feumar aideachadh nach eil dòigh beatha nan croitearan air an tuath an diugh a’ tàladh nan daoine òga agus nam mnathan òga anns a bheil nàdur strì. Tha sluagh òg Innse Gall, anns an linn so, airson nach bi iad air an ceangal ris an fhearann ’s ris an dubh-chosnadh, agus airson gum bi fìor shaorsainn aca dhaibh fhéin. Tha sùil na h-òigridh air fàire ùir, agus tha iad a’ fàgail raointean am pàrantan air a tòir.

Dhomh fhìn dheth, chan eil ach corra fhear de mo cho-aoisean air fuireach aig an tigh. An fheadhainn a bha anns an sgoil còmhla rium, chan fhaigh thu iad an Steòrnabhagh no an Càrlabhagh, ach ann an Kenya is an Astràilia, anns na Stàitean Aonaichte is an Canada, am an ceann a deas Shasuinn agus air Galldachd Albainn far a bheil na h-obraichean móra.

Tha mi de ’n bharail nach eil e math gu leòr idir a bhith strì chùm’s nach deid a’ chùis nas miosa. Feumaidh sinn daoine òga a thàladh chun nan Eileanan, an àite bhith gan leigeil air falbh asda.

Tha gràdh an Eileanaich air àite àraich domhainn agus làidir, agus mar as fhaide air falbh a tha e ’sann as doimhne a tha an gràdh sin a’ fàs. Nan dugadh na h-Eileanan bith-beò reusanta do dhuine, agus cothrom a theaghlach a thogail leis gach sochair a gheibh iad an àiteachan eile san là a th’ ann, thilleadh e o ’n eilthireachd.

Chan ann dìreach ag ràdh sin a tha mi. Nuair a chuireadh air chois an <eng>Outer Isles Fisheries Scheme<gai>, sgriobh daoine a dh’ fhaighneachd mu dheidhinn o cho fada air falbh ri <eng>New Zealand<gai>, agus thàlaidheadh daoine òga dhachaidh; tha iad sin a’ dèanamh feum anns na h-Eileanan an diugh, agus deagh chosnadh aca aig an dachaidhean fhéin.

Cha robh an sin ach toiseach tòiseachaidh, a’ chiad cheum. Dh’ iarrainn gum biodh a scéim sin air a leudachadh gu mór. A nis is an Cuan Sgìth air a dhùnadh ri tràlairean coimheach, bu chòir gum biodh dòchas ás ùr do dh’ iasgairean Innse Gall.

Is cha bu chòir cur-an-sàs an airgid fhàgail an urra ris an Riaghaltas a-mhàin. Bu chòir do na marsantan ’s do ’n luchd-gnothaich pàirt

[TD 301]

de ’n chalp aca fhéin a chur an sàs ann an obair an iasgaich. Bha uair ann nuair a ghabhadh marsantan Steòrnabhaigh pàirt ann am bàtaichean-iasgaich, nì a bha a’ nochdadh an muinghinn ás an sluagh fhéin; agus nach mór am buannachd a rinn iad ás!

Tha an cuspair tha so glé fhaisg air mo chridhe fhìn. Air taobh mo mhàthar bha mo shinnsearan ’nan iasgairean san Loch a Tuath; bha mo sheanair air aon de’ n chòmhlan bheag sin a shàbhail o ’n Bhàthadh Mhór a thug sgrìob air Sgìre a’ Bhac is Tholstaidh. ’S dòcha mar sin gu bheil tuilleadh ’s a’ chòir do ’n t-salainn ’nam chuislidhean!

Le ceartas, tha móran a bharrachd de thoradh ri thoirt ás a’ mhuir’ na tha ri thoirt ás an fhearann anns na h-Eileanan a Siar. Chan eil nì ann na bu mhotha a chòrdadh rium na gun digeadh ath-nuadhachadh air obair an iasgaich, agus gun tilleadh na h-Eileanaich gu an dùthchas: obair na mara.

Dh’fheumte goireasan siubhail a leasachadh, agus innealan giullachd éisg anns na h-Eileanan. Agus bhiodh buaidh mhór aig an aisig eadar Steòrnabhagh is Ullapol air an obair so.

Nan digeadh ath-nuadhachadh de ’n t-seòrsa so, chuireadh e dreach ás ùr air sealladh cho brònach ’s a tha ri fhaicinn ann an Innse Gall: na cidheachan fàsa’ s na stéiseanan sàmhach ann am Bàgh a’ Chaisteil, a bha uaireigin a’ strì ri Steòrnabhagh mar phrìomh phort-iasgaich an taobh siar.

Mar a tha croitearachd is iasgach a’ dol bhuaithe, agus an sluagh a’ teicheadh ás na h-Eileanan, tha a’ Ghàidhlig is na tha fuaighte rithe a’ call mar an ceudna. Tha so ro fhurasda fhaicinn. Ma tha a’ Ghàidhlig gu bhith air a cumail ’na cainnt bheò, an àite bhith air a tasgadh suas ann an tigh-thasgaidh, tha mi do ’n bharail gur h-ann bho ’n eaconoimist ’s bho ’n <eng>sociologist<gai> a gheibh sinn cobhair ’s nach ann bho luchd an tartain ’s luchd a’ bhòilich.

Cha bu mhath leam gun togte ceàrr mi. Tha An Comunn Gaidhealach agus Comhairlean a’ Mhòid a ’dèanamh deagh obair a chùm leas a’ chiùil ’s na cànain ’Se duine gòrach a dheidheadh ás àicheadh so. Ach dèan e feum sgaradh a chur eadar cainnt agus caithe-beatha; chan eil math dhuinn a bhith a’ caoidh nam blàthan gun sùil a thoirt air an fhonn ás a robh am flùr a’ tarrain a bhrìgh.

Tha thìde aig Luchd Leasachaidh na Gàidhlig, mas e ainm freagarrach sin, an còirichean a sheasamh ann an cùisean poiliteach. Bu chòir dhaibh leasachadh a shireadh, an àite bhith caoidh mu ’n dearmad a rinneadh.

[TD 302]

B’ fheàrr leam Ceann-suidhe a’ Chomuinn a chluinntinn ag éigheachd an aghaidh àireamh nan Eileanach a tha gun obair, an àite bhith ga bhleadraigeadh mu chlaonaidhean beaga ann an dòigh fuaimneachaidh fhacal, no mu dhìth chuirean beaga ann am fonn òrain.

An Leódhus, tha croitearan a’ cur an céill do ’n t-saoghal gun deid aca air leasachadh a lorg dhaibh fhéin, ach comhairle mhath fhaotainnm ’s iad a’ deanamh gorm-innis de Eilean Beag Donn a’ Chuain. Sheall muinntir a’ Chlò-mhóir, ged a tha na h-Eileanan iomallach, nach eil so ’na bhacadh, agus tha iad air àireamh na feadhnach a tha a’ cosnadh móran dholairean do Bhreatainn.

Bha uair a bha mi de ’n bheachd gum feumadh sinn tòiseachadh socair a dhèanamh, agus leigeil le ar maoin fàs uidh air an uidh. Ged a tha so iomchuidh gu leòr, tha eagal orm a nis gum biodh fàs mar sin ro mhall is ro fhadalach.

Feumar a dhol an sàs gu nàiseanta ma tha na h-Eileanan a Siar gu bhith air an sàbhaladh. ’Se tha dhìth oirnn <eng>crash programme<gai>, agus na h-Eileanan a bhith air an cur an dara taobh mar ionad air leth tha feumach air leasachadh. Duine sam bith a tha ag iarraidh leas nan Eileanan, cha b’ fhuilear dha a bhith a’ strì a chùm na crìche so.

Gu seachd àraidh, tha dhìth air na h-Eileanan daoine làn misneachd, a tha a’ creidsinn gu bheil là ùr air thoiseach oirnn, agus gu bheil dòighean agus caithe-beatha an àite airidh air an cumail beò. Tha feum aig na h-Eileanan air earbsa asda fhéin a lorg ás ùr. Tha e ro fhurasda dòchas a chall. Dh’ fhaodadh gur h-e an suaicheantas a b’ fheàrr a b’ urrainn a bhith againn, rabhadh roimh eu-dòchas. Le misneachd de ’n t-seòrsa sin, gheibh sinn làmh-an-uachdar air an duilgheadasan.

’Se an suaicheantas a thaghainn fear a chuir Franklin Delano Roosevelt am briathran: <eng>The greatest fear is fear itself.<gai>

(Tha ar taing aig Mgr. MacLeòid airson an sgrìobhadh so a chur thugainn. Bu chòir dhuinn innseadh do ar luchd-leughaidh gun dug sinn an aon chuireadh, aig an aon àm, dha fhéin ’s do Chalum MacMhaoilein, M.P. Tha sinn duilich nach dàinig freagairt bho Mhgr. MacMhaoilein, ach dh’ iarramaid so a ràdh: gum bi làn chothrom aige a bheachdan a chur an céill ann an Gairm ma ghabhas cothrom air a ’ chothrom.)

[TD 303]

NAIDHEACHDAN PARLAMAID
Le UISDEAN LAING (Astràilia)

(1) Bha mo charaid, Ailean Ròcaire, agus grunnan de Staoinich eile anns an tigh-sgoile air oidhche Gheamhraidh ag éisdeachd ri òraid bho fhear a bha ag iarraidh a bhith ’na bhall Pàrlamaid. Bha a fear sin a’ mìneachadh dha na cruiteirean dé bu chòir dh’ an Phàrlamaid a dhèanamh, dé nach robh iad a’ dèanamh, agus dé bheireadh esan orra a dhèanamh nam biodh e ann an Tigh na Pàrlamaid. An déidh éisdeachd gu math foighidneach fad uair an uaireadair ris gach diombadh agus gach gealladh a bha a’ tighinn á bial an òraideir, dh’fhàs Ailean car meuranach agus an-fhoiseil. Anns a staid sin thog e a làmh dheas suas gu fhiasaig agus thòisich e air tachas a bhuis mar nach biodh e cinnteach mu ’n chùis, agus thuirt e ris an fhear a bha ri thaobh ann an cogar a chluinnte anns gach oisean dhe ’n tigh-sgoile: “Dhia beannaich is coisrig sinn, cha chuala sinne guth riamh gu robh Pàrlamaid ann.”

(2) Nuair a bha Maighstir L. Strain, ann an Taghadh Pàrlamaid 1905, a’ seasamh an aghaidh Sir Iain Mac-an-Deòir, bha bodach ann am Baile na Staoine air a robh farainm nach robh idir taitneach ’na chluasan. B’àbhaist dha fir eile a chluinntinn a’ bruidhinn m’ an Liberaileach Mac-an-Deòir agus Strain, an Tòraidh, agus ged nach robh aon Tòraidh ann am Baile na Staoine ach am maighstir-sgoile math-dh’ fhaoite, bha co-fhaireachadh làidir agus neònach aig a’ bhodach ri Strain. Ma dheireadh dh’ fhaighnich fear dhe na nàbaidhean carson nach robh e air taobh Mhic-an-Deòir mar a bha càch. “Matà, a laochain,” fhreagair bodach an fharainm, “chan eil nì agamsa an aghaidh an duine chòir, ach ma dh’ éireas fear sam bith ’na aghaidh aig àm an taghaidh, tha e coltach gu feum truillich dheamhnaidh a’ bhaile so dìmeas a chur air le farainm grànda mar a tha Drèan. Chan eil mise creidsinn gu bheil aon duine uasal anns an eilean so aig nach eil farainm salach agus mì-mhodhail.”

(3) Bha Sgitheanaich rathad Stafain ag éisdeachd ri ablach de Ghaidheal air choreigin a bha airson a bhith ’na bhall Pàrlamaid. Latha bha sud

[TD 304]

bha e trang ’na bheachd fhéin a’ togail neòil an aineolais bho inntinnean dhorcha nan Stafainneach le iomradh air gnothaichean stàiteil a bha feumach air ath-leasachadh. “Dh’ fhaodainn a ràdh,” ars esan “gur h-e dleasanas na Pàrlamaid rentichean nan cruiteirean ìsleachadh.” “Dh’fhaodainn a ràdh gu bheil na cruitean tuilleadh is beag airson beòshlaint an t-sluaigh.” “Dh’fhaodainn a ràdh . . . .” mar sin air adhart. An déidh dha bhith seòladh air a’ chùrsa so gus na dh’ fhàs na Sgitheanaich seachd sgìth dhe ’n sgleogaireachd, dh’ éirich fear dhe na cruiteirean agus chuir e a’ cheist ris, “Ma dh’ fhaodadh tu ràdh, carson a mhic an deomhain mhóir, nach ‘ràdh’ thu e?”

(4) Nuair a chaidh am blàr an aghaidh nan Tòraidhean ann an taghadh Pàrlamaid 1905 cha deach ach mu dha no trì dhe na cinn-feadhna aca ann an Albainn gu léir a thaghadh airson na Pàrlamaid. Chuir a’ chùis so dorran fiadhaich air pàipear mór nan Tòraidhean ann an Lunnainn, an <eng>Times<gai>, agus nuair a bha cunntas na bhòtaichean crìochnaichte agus a Liberaileach, Mac ’Ille na Brataich, stéidhichte mar Phrìomh Mhinistear a’ Chrùin, thòisich fear-deasachaidh na <eng>Times<gai> air cur dheth. “Cha bhiodh e ceart,” sgrìobh e, “a’ choire a chur air Tòraidhean Albainn—bha am mì-fhortan so an dàn ged nach fhac sinn e a’ teachd. Ach tha aona cheist m’ ar coinneamh agus tha e furasda gu leòr freagairt fhaotainn. Dé an t-eòlas air Impireachd mhór Shasainn as urrainn a bhith ann an dùthaich far a bheil léirsinn an t-sluaigh a’ stad aig Ard nan Gobhar, Cladach Chircebost agus Bràighe Bhaile-Phuill?”

(5) Bha Maighstir Weir ’na bhall Pàrlamaid airson Siorrachd Rois fad ioma bliadhna agus bha e ’na chleachdadh aige a bhith a’ cur cheistean glé thric ann an Tigh na Pàrlamaid. Cha robh caraid riamh aig na cruiteirean bochda na bu dìlse na Weir, ach dh’ fhàs na buill eile, a’ chuid mhór dhiubh Sasunnaich, sgìth dhe na ceistean agus na cruiteirean aig Weir, agus mu dheireadh sgrìobh fear dhiubh rann a chuir e chun a’ phàipeir éibhinn Punch:

<eng>The weary Weir with questions queer
The notice-paper crams
There never was another Weir
That caused so many dams.<gai>

(6) Bha duine còir eile (an Dotair Mac Griogall?), fear aig a robh deagh chridhe ach fìor dhroch Ghàidhlig, a’ cur suas airson Pàrlamaid (Siorrachd Inbhir-Nis) an aghaidh Mac-a-Bhàillidh (Dochphùir).

[TD 305]

Nuair a bha e a’ sireadh bhòtaichean ann am Baile-na-Staoine, có a thachradh ris air a’ rathad mhór ach Ailean Ròcaire. “Chan eil mi ag iarraidh ach do bhot,” ars esan ri Ailean. “Matà, a ghràidhein,” fhreagair Ailean, “tha sibh ag iarraidh rud nach eil e iomchaidh dhòmhsa thoirt dhuibh.” Cha do chòrd na faclan sin ris an Dotair idir a chionn gu robh e glé chinnteach ’na inntinn fhéin gu robh na Staoinich gu léir air a thaobh.

[TD 315]

BHA AM BOTHAN SAN FHEILL
Le RUAIRIDH MACGILLEATHAIN

CHRUINNICH móran sluaigh air an t-samhradh chaidh seachad gu Càrnabhal Steòrnabhaigh ’s bha fear nach ainmich sinn ’nam measg.

Chuireadh an leisgeul bu lugha do ’n bhaile mhór e bho dhùin na bothanan,’ s cha b’ e ruith ach leum cho luath ’s a chuala e mu dheidhinn a’ chruinnichidh ud.

Cha robh beathach aige a bha freagarrach airson féill no dròbh, ’s ’se theireadh e “’Sann a tha mise dol a-null a dh’ fhaicinn nan daoine.” Bha e air cluinntinn gu robh Ceit Anna Iain Suiden air tighinn a-nall á <eng>New Zealand<gai>; Ciorstag Iain Boise á Detroit; agus Iain Mór Chaluim Mhatson á Vancouver, ’s bu dheagh chaomh leis an triùir fhaicinn.

Thachair Iain ris nuair a chaidh e steach am baile, ’s thug e a-steach gu dhiathad e, ach an déidh na diathad bha e ri aithneachadh air nuair a thill e dhachaidh rudeigin anmoch gun tug Iain barrachd air biadh dha. Bha e tòrr na bu toilicht ’s na bu bhriathraich na b’ àbhaist dha nuair a chuir e fàilt air a bhean—le Beurla ’s Gàidhlig a bha an déidh dhol a-measg a chéile air.

Dh’ inns e dhi gu robh e duilich nach fhac e Ciorstag no Ceit Anna a là sin (ged a chunnaic e bho ’n uair sin iad). “Nam faiceadh tu muinntir Shiaboisd”, ars esan. “Bheil fhios agad dé bh’ aca aig an dròbh ach bothan.” “Tha iad tòrr air thoiseach air muinntir taobh sear an eilein as a h-uile rud.” “O bheil, a bheil?” ars ise. “Nach cuireadh Murchadh Iain ‘Oran an Dotair Ruiseanaich’ (nach do bhlais air feòil a riamh) ri chèile mun coisicheadh i Sràid na Pàirc ged a shiubhail i o Thigh Iain Ghròt gu Ceann na Tìr glé aighearach. Tha greis bho bha iad a’ deanamh ‘Dannsa an Arbhair’ ann a Siabosd, ach tha feadhainn eile air feadh an eilein a tha ’g ionnsachadh Dannsa an t-Sabhail ann a Lunnainn. Tha iad mar sin <eng>with it<gai>, mar a their na Sasunnaich, ’s thug iad gàireachdainn gu leòr air na chunnaic iad an diugh leis a’ bhothan.” “O, dùin do bhial”, ars ise ’s rann a’ tighinn a-steach oirre.

Bha am bothan san fhéill air stéill mar ghamhainn,
’S chan fhaca tu fhéin a réir na shamhail,

[TD 316]

Gun duine ’na dhéidh a theab a thachais
Na déigh an sealladh an dròbhair.

“Mar a robh”, ars esan, “feadhainn ’na dhéidh a theab a thachais bha gu leòr ’na dhéidh a theab a cheannach ’s a bh duilich gun dh’ fhalbh e, agus sgrìobh iad air a dheireadh, “An till thu tuilleadh.” “Tha mi an dòchas nach till e ’n taobh-sa co-dhiù,” ars ise. Cha do chòrd so ris-san, ach bha a rann aice a’dol timcheall ’na cheann air fonn ‘Ho rì, ho rà, mo ghràdh air Anna’. Thug sin, ’s e bhith a’ faireachdainn rudeigin tioram le cùs còmhraidh agus dìth taiseachaidh, rann a-steach air fhéin.

Chan fhaigh mise ’n tù-sa drùth ri cheannach
Ged bheirinn-sa crùn air drùid a’ bharaill,
Bho chruinnich a’ chùirt a dhùin an dorus
Tha Dùthaich a’ Bhreabadair sòbar.

ISE
Nach e tha nad rùin ged dhùin an dorus 
Gum fosgail fear ùr cùl a’ bhaile,
’S gum bi sibh le smùid is drùthag agaibh
Gun diù do pheanas a’ Phròbhaisd?

ESAN
’N ann leis bha ’chuis-bhùirt thug ùin’ gha ragadh,
A’ feitheamh an cùil, is lùig ar creachadh,
Go fac e le shùil troimh ùir a’ bhalla
An triùir a bh’ againn ag òl ann.

ISE
Dh’ òl thus gu leòr ann ’s tòrr a bharrachd
’Se tuilleadh ’s a’ chòir a bhòchd do stamag
’S a dh’ fhàg thu gun fhonn, ’s cho donn sa’ mhadainn
’S nach canadh tu facal de ’n chòmhradh.

ESAN
Ma tha mi cho searbh ’s gun bhalgam agam,
’S am bothan air falbh gu dearbh dha m’ aindeoin,
’S ma bhios mi le grùig, is dùr is greannach,
Co-dhiù bidh barrachd ’nam phòcaid.

ISE
Bho thàinig e ’n tù-s’ cha d’ chùin ’s cha d’ chruinnich
Thu airgead no òr á stòr do bhriogais,

[TD 317]

An tasdan no ’n gròt cha d’ bhreòth no ’n ginidh,
’S cha mheirg do sgillinn, a bhròinein.

ESAN
Gun sgillinn gun bhonn no sannt air m’ aire
’Sann bhithinn-s’ ri rann ’s cha b’ ann ri gearain,
’S ged bhithinn dol ann glé ghann no falamh
Bhiodh dràm o fhear-eigin dhòmhs ann.

ISE
Nam biodh tu ri falbh ann anmoch falamh
Bhiodh tusa le fearg ’s mo shealbh air falach,
Is bhiodh tu ga lorg ’s ga shealg gun chabhaig,
Nad bharail cho carach ’s cho seòlta.

ESAN
Ach chuireadh te chruaidh mo smuain gu caithream,
’S bhiodh tusa nad shuain mun ghluaisinn dhachaidh,
’S cha dèanainn-sa fuaim a-nuas a staran
’S mi seasamh air barraibh mo bhrògan.

ISE
Chan fhaighinn san fhàrdaich tàmh no cadal,
’S mo shùilean le spàirn gu là gad chaithris,
Gu ’m faicinn thu ghràidh air fàth a’ farchluais
’S tu togail na plaide cho dòigheil.

ESAN
Nach fhada bho ’n àm a gheall thu, leannan,
Ged ghabhainn-sa leann ’s nach diùltainn gloinne,
Gu rachadh tu leam le sunnd air faradh
Dha ’n ghealaich nan geallainn do phòsadh.

ISE
Bhiodh tusa mar ròn gun lòn sa’ ghealaich
Nach ruigeadh an sàl air tràigh na mara,
’S gun bhothan san àit ’s an fhàsach farsainn,
An dràsd nach fhaireadh tu neònach?

Tiod! Tha cho math bhith sgur. Bithidh am facal mu dheireadh aig na boireannaich co-dhiù.

[TD 318]

BAN-LEODHUSACH AIR SAFARI
Le Mairead NicAsgaill

(1) Na Doukobohrs

FAD m’ òige bha mise ’g iarraidh siubhal. Bha mo cho-aoisean a’ smuaineachadh air obair cheart fhaotainn, clann a thogail ’s fuireach còmhla ris an fheadhainn bu mhiann leo, ach bha mise ’g iarraidh siubhal. Siubhal gu deas no siubhal gu ’n iar, cha robh e gu diofar, oir bha àilleas nam faichean nach robh idir faisg daonnan gam mhealladh, bho dhuilleig leabhair, neo bho fhaileas dhealbh. Agus ’sann tha droch eagal orm nach b’ e bha bu chòir dhomh sgrìobhadh ach thà.

Mar sin, san Earrach, 1959, chuir mi romham tòiseachadh le Canada. Anns a’ Mhàigh, 1959, choinnich mi fear a bha a’ seasamh àite sgoiltean Cholumbia Bhreatainnich agus a bha a’ coinneachadh duine sam bith a bha ás déidh teagaisg an sin. Ghabh mise os làimh a dhol a theagasg <eng>Grade 7<gai> agus <eng>Grade 8<gai>, aois 13 agus 14, anns a’ chiad agus anns an dara bliadhna de Ard-Sgoil Stanley Humphreys ann an Castlegar. Dh’ aontaich mi rud sam bith a theagasg dhaidh ach <eng>Science<gai> agus <eng>Maths<gai>

An samhradh sin bha agam ri m’ aghaidh a nochdadh ann: Oifig nan Eilthireach ann an Glaschu, agus an uair a thug an duine mach mo phàipearan, thug e sùil orm ’s rinn e gloc gàire, ’s thuirt e “’S tusa a’ bhean-teagaisg Ghàidhlig a tha a’ dol gu na Doukobohrs ann an Castlegar. Abair gnothach!”

Castlegar—cha b’ ann air a h-uile cairt-iùil a gheibhte an t-ainm aige idir, ach mun do dh’ fhàg mi Glaschu, b’ fheàirrde mo chridhe mi coinneachadh ri fear a bha air tadhal ann an Castlegar ann an 1930. A’ tighinn a-null air a’ bhàta “An Sylvania”, a sheòl á Liverpool, bha dà dhòigh freagraidh acasan do ’n innsinn, air dhaibh fhéin faighneachd, gum b’ ann air Castlegar a bha mi a’ dèanamh. Cuid a theireadh “Castlegar—càit eil sin?”, agus cuid eile a chanadh, a’ tionndadh geur shùil anns an robh annas uabhais, “Castlegar— chan eil thu dol an sin” Ach cha robh duine aca a leigeadh ris dhomh

[TD 319]

[Mapa]

[TD 320]

càil air nach robh fios agam mar thà, agus b’ e ’n ulaidh sin gum bu bhaile beag e, air buaich Lochan nan Saighead anns a’ cheàrnaidh de Cholumbia Bhreatainneach ris an caintear na Kootenays, letheach slighe eadar Trail agus Nelson.

Anns an sgìre so bha e ri ràdh gu robh Ruiseanaich, ris an cante na Doukobohrs, a thàinig gu Canada air chùmhnantan àraidh bho ’n Bhànrigh Bhictoria, agus gu robh dòighean àraid, neònach aca gu aire a tharraing gu eucoirean a bha iadsan a’ meas a bha Riaghladh na dùthcha a’ dèanamh orra, a dh’ aindeoin nan cùmhnantan air an dàinig iadsan do ’n dùthaich an toiseach.

Seadh, matà, cha b’ e smuaintean glé thaitneach a bha sin aig duine ’na aonar, a’ dol gu dùthaich ùr. B’ ann air an 26mh de ’n Lùnasdal a sheòl am bàta ás Liverpool, agus cóig latha an déidh a ràinig sinn Montreal, air dhuinn bruaichean Abhainn an St. Lawrence agus sean bhaile Quebec a chur ás ar déidh. Bu mhòr m’ fharmad-sa an oidhche ud riù-san aig nach robh ach astar oidhche ri thoirt air an trèan gu àiteachan cneasda ceart mar Toronto, Hamilton agus Ottawa. Bha daoine air cluinntinn mu ’n deidhinn-san. ’Nam chluasan bha guth mo mhàthar a’ seirm, “Siubhal a bha thu ’g iarraidh a laochaig; chuir thu nad cheann e, ’s a nis cuir nad chasan e”, a bha an trèan gam ghiùlan an oidhche ud chun an iar. Di-Ciadain thug sinn a’ dol troimh Ontario, coilltean an déidh choilltean agus loch an déidh locha. Cha robh e a’ toirt gu m’ inntinn ach Loch Ma Ruibhe, agus a rithist ’s a rithist bha e a’ cur iongnaidh orm a’ faicinn nan craobhan a’ fàs a-mach á òirleach de thalamh air uachdar nan creag, agus sinne ann an Leódhus gun chraoibh idir. An uair sin thàinig na h-achaidhean—na prairidhean—sìnte a-mach air gach taobh gu fann farsaingeachd na fàire—Manitoba, Saskatchewan, Alberta. An sud ’s an so chithear togalach àrd biorach an t-sìl, sabhal mór fiodha dearg, tigh, no càr fada salach—salach le dusta tioram nan rathad, ’s gun uisge a’ tuiteam gu a ghlanadh.

Oidhche Dhi-ar-daoin, aig uair sa’ mhadainn, b’ fheudar dhòmhsa an trèan mhór fhàgail ann am <eng>Medicine Hat<gai>, agus fuireach ann gus an digeadh trèan bheag an ath mhadainn gu mo thoirt gu Castelgar.

Lorg mi tigh-òsda beag shìos an t-sràid, agus anmoch ’s mar a bhà e, bha teas thioram ghléidht an là, a’ braonadh tioram tachta a-mach bho ’n chabhsair chruaidh. Bhuail e orm an uair sin gum b’ e rudan feumail a bh’ ann an adan móra geala balaich nan each an uair a chunnaic mi iad mu cheann nam fear, ann an teas tioram

[TD 321]

bailtean nam prairidhean. B’ ann san tigh-òsda so a dh’ ionnsaich mi nach eil na leapa ’s na bracaist air an cur cuideachd mar anns an rioghachd so. Pàidh $5 air do leabaidh ’s faigh do bhracaist far an togair thu. Gu dearbh, ’s iomadh tigh-òsda anns nach eil tigh-bidh idir.

An ath mhadainn, aig naoi uairean, chaidh mi air bòrd trèan bheag far nach robh ach an t-aon seòmar fada, le àiteachan suidhe do 35 duine. B’ e so an <eng>Dayliner<gai>, seòrsa de thrèan bheag diesel no dealain a bhios a’ triall gu na h-àiteachan iomallach. Théid i aig astar mór, agus mar a bhitheas i a’ tighinn gu baile sam bith, tha glag mhór ga bualadh. ’S iomadh tubaist tha tachairt le <eng>Dayliners<gai> is càraichean, oir tha rathaidean Chanada gu tric a’ ruith thairis air na rathaidean iaruinn.

Anns an <eng>Dayliner<gai> bha so dh’ fhairich mi, mar a bha mi gus fhaireachdainn iomadach latha an déidh sin, brìgh na dùthcha so, Canada. Mu mo choinneamh bha seann chàraid a dh’ fhàg an t-Suain, ’s a bha an diugh a’ fuireach ann an Nelson; bha iadsan a’ bruidhinn an cànain fhéin agus a’ bruidhinn riumsa ann am briseadh-Beurla. Air mo chùlaibh bha ceathrar a’ conaltradh ann an Gearmailt. Air mo bheulaibh shuidh dithis a chuir iongnadh orm, oir bha lideadh ’nan cànain nach b’ urrainn dhomh shamhlachadh ri cànain sam bith a chuala mi riamh roimhe, agus ’sann a bha iad, a’ chailleach le a beannaig, a falt air a shlìobadh gu cùl a cinn, ’s a corp trom, agus am bodach le aghaidh a bha a’ taisbeanadh cothachaidh ri gaoith is uisge, agus an sealladh a bha an sùilean an dithis, mar nach robh iad cleachdte ri fasanan is nòsan ùra, a’ toirt gu mór air m’ aire càraid bho ’n tigh. ’S ged bu chànan eadar-dhealaichte ri cànan riaghaltais na dùthcha a bh’ aca so gu léir, nam faighnicheadh duine dé bh’ annta, fhreagradh iad Canadaich a bhuineadh do Chanada.

Oidhche h-Aoine, aig 10.20, bha sinn air Nelson, ann an Columbia Breatainneach, a ruighinn, agus b’ e so cho fada ’s a rachadh an trèan. Air na fichead mìle gu Castlegar, suas ri taobh Abhainn Kootenay, cha rachadh trèan le luchd-turais ach dà uair san t-seachdain, agus sin air an là. Mar sin bha grunnan sa’ bhus a ghiùlain sin air rathad càm, a bha mar shaoil leamsa san oidhche fhliuch dhorcha, dìreach air oir nam beann. Bha an draibhear a’ sìor ghearain cho dona ’s a bha ’n rathad bhon a bha e cho fliuch, agus bha a’ chùis fhéin ga dhearbhadh mar a b’ àirde bha sinn a’ dìreadh. An dràsda ’s a rithist bha solus tighe a’ deàlradh a-mach, a’ briseadh na doilleireachd ’s

[TD 322]

a’ cumail cridhe ri dòchas nach b’ e buileach dìthreabh an fhàsaich a bh’ ann. Shìos gu fada chithinn corr uair soluis mhóra shoilleir agus bha amharus agam gum bu bhailtean iad, ach bho ’n uair sin dh’ fhoghluim mi gum b’ e bh’ annta dàmannan air an abhainn gu puthair an dealain fhaotainn do dh’ oibrichean an iaruinn ann an Trail.

Oidhche h-Aoine an trìtheamh là de ’n t-Sultainn, aig 11.30 p.m., mu dheireadh thall bha mise ann an Castlegar, ’nam sheasamh ann am boglaich a bha uisge thrì làithean air fhàgail air beulaibh togalach an rathaid-iaruinn. Mu dheireadh thall bha mi air mo chiad cheann-uidhe a ruighinn. Ach an ath mhadainn, an uair a dhùisg mi, ’s a dh’ fhàg an sgìos m’ inntinn ’s mo chnàmhan, bha barrachd an “Mu dheireadh thall” a’ ruith troimh m’ inntinn an uair a dhearc mi ann an solus cruaidh na maidne air an àite anns an do roghnaich mi an ath bhliadhna a chur seachad. Bha beanntan àrda, creagach, còmhdaichte le craobhan, ag éirigh an àirde air gach taobh gu neòil dhorcha; an t-uisge a’ dòrtadh a-nuas, a’ dèanamh lite bhuidhe leis gach luirg coise a bha a’ dol air an rathad, ’s gun ach fear no dhà dhiubh air an tearradh. Baile beag nach robh ’na bhaile idir, ga dhìon fhéin le fasgadh nan cnoc a bha ag éirigh air gach taobh de’n loch. Tighean fiodha de gach seòrsa is dath is meud, ach a’ chuid bu mhotha dhiubh gun shuas an staidhre idir, ’nan seasamh, gach aon diubh air a phìos talmhainn fhéin, a-measg chraobhan de gach seòrsa: peur, ubhal, <eng>peach<gai> agus sirist. B’ e talamh uabhasach torrach a bha san àite agus dh’ fhàsadh measan de gach seòrsa ann. Bha an rathad bìth a’ dol gu Trail a-mach á Castlegar, ach dh’ fheumta an aiseag a ghabhail mus fhaigheadh duine chun an rathaid a bha a’ triall gu Nelson agus taobh an ear Chanada, agus cha b’ ann glé thric anns an latha a gheibhte bus.

A-measg nan tighean, agus gu h-àraidh a-mach ás a’ bhaile, sìos bruaichean srath Loch Slocan agus srath na h-Aibhne Kootenay, chìte tighean móra air dath dorch-dhonn an fhiodha, le shuas agus shìos an staidhir, agus cruachan móra de chonnadh logaichean ri ’n taobh. Troimh thìde dh’ fhoghluim mi gum b’ e so tighean “Doukobohrs, ’se sin na tighean a bh’ aca bho thoiseach, anns biodh ginealaich theaghlaichean gu tric a’ fuireach còmhla, le gach rud am pàirt, mar a b’ àbhaist a bhith aca anns an dùthaich ás an dàinig iad.

A nis a’ toirt sùla air ais, cha robh mi fada gus an do dh’ fhoghluim mi beagan eile mu thimcheall nan Doukobohrs, agus gus an dàinig

[TD 323]

[Dealbh]

mi chun a’ cho-dhunaidh gum bu dithis aca a bha air an Dayliner còmhla rium, a’ bruidhinn na cànain ud nach robh mi air a chluinntinn riamh roimhe. ’S gun iad a bhith a’ creidsinn ann an cogadh, b’ e aon de na cùmhnantan air an do thathaich iad ann an Canada, nuair a thàinig iad mar bhuidheann ri linn na Bànrigh Bhictoria, nach biodh aca ri arm a thogail an cogadh. Chaidh am fearann a thoirt dhaibh fhéin agus am fear a bh’ air an ceann mar cheann-feadhna, <eng>Peter the Lordly Verigin<gai>, gun phàidheadh gun chìs. Bha iad troimh na bliadhnachan air a bhith a’ fuireach ’nan teaghlaichean ’s ’nan tighean móra a bha air taobh thall na h-aibhne, agus mac mar a phòsadh, thigeadh e le mnaoi a-steach còmhla ris an teaghlach, agus bhitheadh seachdain mu seach aig gach mnaoi an ceann gnothaichean an tighe, agus càch ag obair a-muigh. Bha aca talamh air leth torrach, agus deagh chliù mar thuathanaich mheasan, bhuntàta, churranan agus

[TD 324]

iomadach phòr eile. Dh’ fheumadh iad sin, oir cha leigeadh an creideamh leo feòil ithe, agus bha iad beò air na dh’ fhàsadh dhaibh. Bhitheadh là dròbh aca ann an Trail, agus an sin bhitheadh iad a’ reic ime agus gruth, no mar theirear an Canada, <eng>Cottage Cheese<gai>.

Na’n cràbhadh cha robh ministearan no eaglais, ach bha tigh-coinneimh aca far am biodh iad a’ coinneachadh gach Sàbaid, no là féisd, na fir ’nan seasamh air an dara taobh ’s na mnathan air an taobh eile. Eatorra, air bòrd beag, bhitheadh soitheach le aran agus soitheach eile le salainn, agus b’ e seinn sa’ chànain Ruiseanach a’ chuid bu mhotha de ’n t-seirbheis. An dràsda thòisicheadh fear agus leanadh na fir e; a rithist thòisicheadh boireannach agus leanadh na boireannach i; an uair sin sheinneadh a h-uile duine còmhla. Aig amannan, ’sann a-muigh a chumadh iad an seirbheisean, agus bu dheagh chaomh leamsa an cluinntinn a’ seinn, oir bhitheadh iad a’ toirt na h-eaglase aig an tigh gu làidir ’nam chuimhne.

Lean iad gu dlùth ri aodach na seana dùthcha aca, agus an uair a thigeadh na boireannaich gu Castelgar, mar bu tric bhitheadh iad air an éideadh ann an còtaichean air an tarraing mu ’m meadhon nàdur de pholca, stocainnean air am figheadh, agus beannag shìoda gheal le fraighneas, air am biodh iad air flùraichean dathte oibreachadh le snàthan sìoda. Nuair a phòsadh nighean, gu tric ’se còta agus polca, air a dhèanamh de naidhlon no aodach mar sin, a bhiodh oirre, agus tè de na beannagan geala. Bha gach nighean a’ tòiseachadh a’ sàbhaladh aodach leapa agus bùird, obair ghréis agus obair chroisidh, bho bhitheadh i dà bhliadhna dheug, agus bha iad a’ pòsadh uabhasach òg, mu shia-deug. Na fir a bu shine, bha iadsan a’ gleidheadh na feusaige, ach bha so a’ dol á fasan aig na fir nach robh aosda.

Ach cha do shruth na bliadhnachan ann an dùthaich choimhich thairis orra gun am buaidh fhéin fhàgail. Bha na daoine so a nis roinnte eatorra fhéin’ nan dà bhuidheann: “<eng>Orthodox Doukobohrs<gai>” agus “<eng>Sons of Freedom<gai>.” Bha na h-<eng>Orthodox Doukobohrs<gai> deònach claonadh cho mór’ s a leigeadh an creideamh leò ri cleachdaidhean na dùthcha anns an robh iad a’ faotainn am bith-beò, aig a’ cheart àm a’ feuchainn ri an cànan ’s a ’chuid a b’ fheàrr de na seana chleachdaidhean a chumail suas. Bha na <eng>Sons of Freedom<gai> ag iarraidh dlùth leantainn ri creideamh is cleachdaidhean an sinnsirean. Cha robh iad deònach an clann a chur do na sgoiltean ann an Canada, a chionn, bha iad ag agairt, gu robh na sgoiltean a’ teagasg sabaisd is cogaidh ach ’se bu mhisde dhaibh, nan aidicheadh iad e, nach robh a’ chlann

[TD 325]

a bha a’ dol do ’n sgoil toilichte tilleadh an déidh sin chun na beatha ’s an dòigh smuaineachaidh a bu mhiann le am pàrantan. Seach gu robh iad a’ diùltadh a’ chlann a chur do ’n sgoil, chaidh an toirt bhuapa leis an Riaghaltas agus an cur fad bliadhna ann an sgoil ann an <eng>New Denver<gai> na b’ fhaide tuath a-measg nam beann. Bhòidich na <eng>Sons of Freedom<gai> an uair sin gun dugadh iad an Ruis orra, ach cha b’e an fhàilte a b’ fheàrr a fhuair iad bho ’n Ruis, agus b’ fheudar dhaibh fuireach far an robh iad, agus beagan phutan a chur air am beul. Am foghar ud, 1959, a ràinig mise, bha iad air ùr bhòid a thabhairt an clann a chur do ’n sgoil, agus chum iad ris a sin, ged nach robh dà iarraidh aig balach ri athair ma bha e air tòir leisgeul fuireach aig an tigh.

Ri rudan a bha a’ cur dragha orra, no ri eu-ceartas sam bith, bha freagairtean àraid aca: b’ iad sin teine, bom air a dhèanamh aig an tigh, agus na boireannaich a b’ aosda an cuid aodaich a rùsgadh dhiubh agus a dhol am fianuis sluagh na sràide. Cia ás a bha stuth nam bomaichean a’ tighinn, no ciamar a bhatar gan dèanamh, cha robh fhios aig duine, ach bha fhios is faireachdainn gu robh iad buadhach. Anns a’ cheàrnaidh so, suas an abhainn eadar Castlegar is Nelson, cha robh sgoil no dàm no drochaid nach robh uidheamaichte le soluis mhóra shoillseach air an taobh a-muigh agus luchd faire air an taobh a-stigh fad na h-oidhche, gus nach fhaigheadh duine teine a chur riutha no bom a chur annta. Grunnan bhliadhnachan roimhe so shìos ann an Tarrys, baile beag eadar Nelson is Castlegar, chaidh sgoil ùr àlainn a thogail do ’n chloinn, agus an oidhche mus deach a fosgladh bha i ’na smàl ris an talamh. Grunnan bhliadhnachan na b’ fhaide air ais, ’s an dàrna buidheann a-mach air a’ bhuidheann eile, chaidh bom a chur air an rathad iarrunn, ionnus gun do mharbhadh <eng>Peter the Lordly Verigin<gai> agus móran dhaoine eile. B’ e so a b’ aobhar nach rachadh an trèan le daoine air an rathad iaruinn air feadh na h-oidhche.

Chaidh Peter a bha sin adhlacadh ann an uaigh os cionn na h-aibhne, agus bha dà uair aca air dragh a chur air-san agus air sadail na ciste aige bun os cionn le bom. Bha e nis agus e air a chàradh a-stigh fo charragh mhór sement, agus solus ga fhaire gach oidhche; co-ainm an latha chaidh a mharbhadh bhiodh beag is mór a’ cruinneachadh gu seirbheis a chumail aig uaigh, ’s an latha sin cha digeadh a’ chlann do ’n sgoil. Bha fear an tighe anns a robh mise a’ fuireach, Albannach, a’ cumail faire air drochaid an rathaid iaruinn, a’ cumail sùla is cluais ri gaoith.


[TD 326]

[Sanas]

[TD 327]

Ged a bhithinn-sa a’ cluinntinn nan sgeulachd mu ’n cuairtean lomnochd roimh aghaidh an t-sluaigh, mu an teintean ’s am bomaichean, cha robh eagal orm, no air duine eile, oir cha b’ ann ruinne , bha an spìd ach ri chéile. Fad a’ gheamhraidh a thug mise sa’ cheàrnaidh cha do thachair nì neo-àbhaisteach, ach san earrach thàinig an beothas. Chluinnteadh naidheachd teine no bom an sud ’s an so. Chaidh bom a thilgeil a-steach do bhùth ann an Castlegar an oidhche mus do dh’ fhosgail i son móran ghnothaichean a reic air prìs shaor, agus is iongantach gu robh coinneamh-shluaigh aig Diefenbaker a thug urad ás a riamh ’s a thug an té ann a Bhancùbhair far an do rùisg na ban-Doukobohrs iad fhéin air a bheulaibh ’s air beulaibh an t-sluaigh gus an dug na poilis leò iad.

Mar a bha na <eng>Sons of Freedom<gai> an aghaidh na sgoile ’s na cleachdaidhean Canadach a bha ceangailte riutha, bha iad dearg dhìreach an aghaidh duine dhiubh fhéin leis an rachadh gu math ann am malairt no obair air bith air a cheann fhéin. Bha bùthan aig cuid dhiubh ’s iad a’ dèanamh gu math annta, ach ma bha cus coltais soirbheachaidh orra cha robh sin a’ còrdadh ri na fir, agus cha b’ aon fhear a dhùisg gu craos teine far am b’ àbhaist bùth a bhith.

A’ dol seachad air grunnan aca air an t-sràid cha robh e duilich mothachadh cho eadar-dhealaichte ’s a bha lideadh an cànain bho ’n Bheurla. Tha móran de na facail aca air am fuaimneachadh an cùl am beòil, ach cha robh sin gun aobhar ghàire do ’n chloinn an uair a dh’ fheuchainn-sa ri facail a ràdh. Cha b’ e na sloinnidhean aca a b’ fhasa—Lovrenchenkoff, Kuznetzoff, Popoff, Lebidoif. Gu fàbharach, cha robh duine le Rubitoff.

Dhiùlt Riaghladh Cholumbia Bhreatainnich dhaibh an cànan a theagasg do ’n chloinn san sgoil troimh ’n là, agus cha b’ urrainn domh gun fharmad a bhith agam riutha cho dealasach ’s a bha iad gu an cànan fhéin a chumail beò. Bha aig a’ chuid bu mhotha de ’n chloinn aca ri bho leth-uair gu trì chairteal na h-uaireach a thoirt air a’ bhus mun ruigeadh iad an déidh na sgoile, ach an déidh sin, gun bhiadh (agus chan eil tighean-bìdh ann an sgoiltean Chanada) bha iad a’ dèanamh air an tigh-coinneimh, far an robh an luchd-teagaisg aca fhéin a’ feitheamh orra. B’ urrainn do ’n chuid bu mhotha aca an cànan Ruiseanach a sgrìobhadh ’s a leughadh. Mar a bha iad air an sgaradh bho dhùthaich an cànain agus air an iadhadh le goireasan is gnothaichean ùra, thàinig orra iomadach facal Beurla ghnàthachadh a-measg nam facal Ruiseanach. Bha iad thall an sud cuideachd a

[TD 328

bha ag ràdh nach bu chànan beò an cànan seach gu robh ann de dh’ fhacail Bheurla.

Bu lugha le iomadach duine an sluagh a bha so, agus bha a’ chuid a b’ fheàrr aca a’ faighinn an aon chàinidh ’s a bhuineadh do n fheadhainn bu mhiosa, mar a thuirt fear a b’ aosda de chloinn na sgoile rium latha. Bha iomadach Canadach nach b’ urrainn dìochuimhneachadh gun deach am mac-san, am bràthair agus an athair-san a mharbhadh, a’ dìon dùthcha far an robh an sluagh ud gu sàbhailte aig an tigh; cha bu mhotha a b’ urrainn daibh dìochuimhneachadh gu robh an clann a’ faighinn an aon eideachaidh ri an cloinn-san agus gun na pàrantan Doukobohr a’ pàidheadh cìs no eile air an talamh a bh’ aca a thaobh a’ chùmhnant air an dàinig iad do ’n dùthaich ri linn Bhictoria. Bha iad cuideachd a’ faireachdainn gu robh còirichean luchd-àiteachaidh Chanada air fhàgail aca, a dh’ aindeoin ’s na bha iad air a dhèanamh de chall air an àite san robh iad a’ gabhail còmhnaidh.

Anns na ceithir bliadhna chaidh seachad thàinig iomadh atharrachadh. Thug a’ chùirt a-mach binn gum feumadh gach duine a phìos fearainn fhéin a cheannach mar luchd-tathaich eile na dùthcha. An diugh tha móran de na <eng>Sons of Freedom<gai> air na Kootenays fhàgail Chuir iad teine ri an tighean fhéin is thog iad orra, beag is mór, sean is òg, a’ coiseachd còmhla ás na Kootenays gu oirthir na Columbia Breatainnich. Bha cuid a’ cantainn an uair sin gur ann a’ dèanamh air ceann a deas Ameireagaidh a bha iad, far a bheil a’ fuireach Sarokin, fear bho ’m bi iad a’ faighinn stiùiridh. Ach cha robh an dùthaich sin air an son a bharrachd, ’s thug iad greis mhór a’ càmpachadh ann an srath na h-Aibhne Dòchais, gus mu dheireadh an do rinn iadail Bhancùbhair, far an robh iad a’ càmpachadh faisg air an àite san robh carragh-cuimhne nam fear a chaidh a mharbhadh sna cogaidhean. Cha b’ e so rud nach do chùm cagnadh ri iomadach duine.

Co-dhiù, sguir na paipearan-naidheachd a dh’ innseadh càil mu ’n deidhinn, agus dh’ fhoghluim iad gum b’ e tadhal baile gun bhana-charaid a bh’ aca. B’ éiginn àite còmhnaidh ceart fhaighinn bho fhuachd a’ gheamhraidh, agus anns a’ bhaile mhór cha b’ urrainn daibh fuireach còmhla; bha iad a-measg sluagh eile, agus bha e móran na bu dorra do na seanairean adhartas na dùthcha a chumail bho òigridh a bh’ air a shon. Thatar a nis a’ smuaineachadh gun dèan am baile mór a slugadh mar nach dèanadh sliabh aonaranach nam beann a chaoidh.

Ri dùthaich ùr mar Chanada a tha a’ tàladh dhaoine thuice ás dùthchannan eile, bithear gu tric a’ toirt an ainme port-leaghaidh, a

[TD 329]

tha a’ toirt buaidhe air daoine gu bhith ’nan deagh fhir-àiteachaidh san dùthaich mar a ghlanas an teas an t-iarunn. Feumaidh an duine rudan fhàgail air chùl mar a dh’ fhàgas an t-iarunn.

Cha b’ ann aon uair a chaidh a ràdh rium, ’s gu dearbh tha e cho so-fhaicsinneach ’s nach leigte a leas a ràdh, a’ bhuaidh a bh’ aig na h-Albannaich, agus gu h-àraidh aig na Gaidheil, air Canada. Mar a thuirt fear rium, “Mas Gaidheal thu an Canada tha gach dorus fosgailte romhad.” Thug so mi gu cnuasachadh air gu dé a bha a’ fàgail Ghaidheil mar so, agus thàinig mi chun a’ cho-dhunaidh gur e an dearbh rud a bha am fàbhar a’ Ghaidheil an dùthaich choimhich a bha ’na aghaidh anns an dùthaich a dh’ fhàg e: ’se so cho modhail ’s a tha e ’s gun dèan e mar as fheàrr as urrainn da leis an t-suidheachadh a tha làthair.

’Se a’ dèanamh mar a b’ fheàrr a b’ urrainn daibh leis an t-suidheachadh a bha làthair a thug orra na coilltean a ghearradh, ’s na tighean ceap is loga a thogail, am pòr a chur, ’s gabhail ri dòighean ùra, ged nach robh sin an còmhnaidh furasda.

’N dùil nach e dèanamh mar a b’ fheàrr a b’ urrainn daibh, sin a’ gabhail gu sìtheil ris, a dh’ fhàg na Gaidheil aig an tigh cho umhail fo achd a chrois am féileadh dhaibh, ’s a chrois an cànan dhaibh, ’s fo dhòigh-eideachaidh a theagaisg iad ann an cànain eile do ’m feumadh iad barrachd spéis a thoirt na do’n cànain fhéin?

Nach iongantach an cinneadh daonna, sud agad na Doukobohrs—b’ e an rag mhuineal aig a’ cheart àm an neart agus an laige; so agad na Gaidheil— b’ e cho math’ s a bha iad air cur suas ris an t-suidheachadh a bha làthair a laige agus a neart.

[Sanas]

[TD 331]

FAIRE UR A’ NOCHDADH

(Earrann air a bheil dreach na h-oige—fo iuil Cairistiona Dick)

An raithe so:—
(1) Tarbh Dubh Heisgir, le Dolina M. NicDhòmhnaill
(2) Maise Gnùis, le Ealasaid Nic a’ Rothaich
(3) Obair <eng>Psychologist<gai>, le M.M.
(4) Na ‘<eng>MacDonald Sisters<gai>,’ le C.C.D.
(5) Fios á Tiriodh, le Iseabail Chaimbeul, Nancy Cheannaideach, Niall Urchadan, Lachlann MacPhàrlain agus Dòmhnall E. Meek
(6) Clann an Latha ’n Diugh, le Catristìona Dick


Tarbh Dubh Heisgir
Le DOLINA M. NICDHOMHNAILL
(Ard-sgoil Inbhir-Nis)

AN diugh chan eil duine a’ còmhnaidh ann a Heisgir, eilean beag air taobh an iar Uibhist a Tuath, ach bho chionn fhada bha suas ri cóig teaghlach thar fhichead a’ fuireach ann. Aig an àm so bha tuathanach aig an robh aon nighean a’ fuireach anns an eilean aonranach so sa’ Chuan Shiar.

[TD 332]

Aon oidhche bha iad a’ caithris bà a bha gu breith. B’ e seòrsa fàidh a bha anns an tuathanach fhéin agus bha e gu math ealanta ann am fios nam fàdh agus glé thric thainig fhiosrachadh gu bhith fìor. Thuirt e gum feumadh an laogh bainne seachd mart agus e an tarbh a bu mhotha a bhiodh ann an Innse Gall gu bràth. Thuirt e gum feumar a chumail a-stigh anns a’ bhàthaich is nach robh e ri leigeil a-mach air chor sam bith.

Bheathaich e an laogh le bainne nan seachd mart, co-dhiù, agus an uair nach robh e ach beagan nas sine na laogh bha e a cheart uimhir ri tarbh. Ann am beagan ùine cha toilleadh e anns a’ bhàthaich anns an robh e air a chumail uige so agus b’ fheudar do ’n tuathanach a ghluasad gu bothaig na bu mhotha.

Aon latha bha nighean an tuathanaich ’na suidhe a’ fuaigheal air sgeir air a’ chladach. Bha i an sàs ’na h-obair gu dìcheallach nuair a chuala i ceumannan a’ tighinn dlùth. Air dhi coimhead suas chunnaic i an duine a bu shnasaile is a bu mhaisiche chunnaic i riamh agus ghabh i gaol air ann an tiota. Gun diog, gun dag, shuidh e ri a taobh agus an déidh beagan ùine thuit e ’na chadal agus gréim a bhàis aige air àparan oirre. Thug i an aire nach robh am falt aige mar bu chòir, is le eagal gheàrr i an t-àparan mun cuairt air a làimh agus tharraing i dhachaidh cho luath is a bheireadh a casan i.

Nuair a bha i gus a bhith aig an tigh chunnaic i each mór ruadh-dhearg ’na dheann-ruith ás a déidh. Chaidh aice air an tigh a ruigeal mas do rug an t-each oirre, agus gu cabhagach dh’ innis i dha h-athair gu robh an t-àm air tighinn gus an tarbh a leigeil ma sgaoil. Cha robh e sian ach air a leigeil air falbh nuair a bha sabaid eagalach eadar an tarbh is an t-each fiadhaich. An déidh ùine mhóir thàinig a chòmhstri gu ceann nuair a bha an tarbh ’na chlosnaich air an làr agus nuair a dh’ fhalbh an t-each gu bacach socair sìos chun a’ chladaich far an deach e á sealladh.

Bha muinntir Heisgir eòlach air tachairtean neo-shaoghalta a’ toirt am barail fhéin air sgeul an tairbh dhuibh. Bha feadhainn de ’n bharail gun éireadh fear làidir, neo-chuimseach ás a measg, ach, a dh’ aindeoin neart gu robh Dia os cionn gach neach anns a h-uile dòigh. Bha an sgeul a’ cuartachadh anns an sgìreachd agus airson dearbhadh do ’n fheadhainn nach creideadh bha adhaircean làidir an tairbh mhóir ’nan àrd-dorus air geata an tuathanaich, ach chan fhacas is cha chualas guth riamh tuilleadh air an each no air an fhleasgach.

[TD 333]

[Dealbh]

Maise Gnuis
Le EALASAID NIC A’ ROTHAICH

Na Laithean Saora

Tha an t-àm ann a nis a bhios sinn a’ toirt cuairt air falbh o ’n tigh—feadhainn againn a’ dol air astar fada—agus bithidh e uaireannan ’na dhragh dé ’s còir a thoirt linn agus dé fhàgail ás ar déidh. Innsidh mi dhuibh ann a so dé na rudan a dh’ fheumas sibh ma tha sibh go bhith cho brèagha ’s a ghabhas dèanamh roimh na làithean-saora.

Tòisichidh mi aig mullach a’ chinn.

1. FALT: Ma tha d’ fhalt curlach gu nàdurra chan eil cus dragh ann ach ma dh’ fheumas e “<eng>perm<gai>” fiach gum faigh thu e dhà no thrì sheachainean mu falbh thu, oir nì grian is sàl gu leòr air “<eng>perm<gai>” ùr. Thoir leat deagh ola no cungaidh airson d’ fhalt oir is àbhaist do ’n ghrian is do ’n t-sàl falt a thiormachadh agus bithidh e doiribh a chìreadh ’s a chur air dòigh.

2. AODANN. Chan fheum thu ach glé bheag a mhaise ghnùis aig an àm so ach tagh e gu cùramach. Chanainn gur e phùdar is cungaidh-stéidh as fheàrr—agus bi cinnteach gum bheil taiseachd ann.

[TD 334]

Tha phùdar cruaidh so nas fhasa ghiùlan na fear prann a tha dualach air dortadh. Gabh phùdar nas doirche na tha thu cleachdadh oir chan eil dad nas miosa na phùdar soilleir air craiceann air a dhathadh leis a’ ghréin. Losgadh-na-gréine; gabh le beagan do ’n ghréin aig an toiseach co-dhiù. Ma ghabhas tu cus dhith bithidh e cràidhteach agus a bharrachd millidh e an craiceann.

Cuir ort dath-bhilean agus dath-shùilean nas soilleire na is àbhaist Tha dath-shùilean ùr anns na bùthan an dràsda—’sann pinc a tha e agus bithidh do shùilean a’ coimhead nas motha leis.

Tha na pìosan cotain fliuch mar <eng>QUICKIES<gai> glé mhath corra uair, ach ma chleachdas tu ro thric iad millidh iad craiceann lag. Thoir leat stuth-ùrachaidh-craicinn (<eng>Skin-freshener<gai>) ann am botul <eng>polythene<gai> agus pìos cloimh-cotan. Glanaidh e d’ aodann cheart cho math.

3. SNAMH: Ma tha dùil agad snàmh, tha deisean anns na bùthan cho brèagha’ s a chunnaic mi riamh. ’Se dathan dorcha as fheàrr, gu h-àraid mur eil thu cho caol is a bu mhath leat agus mar as plèin iad ’sann as fheàrr. Ma tha thu air a’ ghrian a ghabhail mar thà, fiach soilleir liath. Tha e gu h-àraid snog le dath-na-gréine.

4 CASAN: Thoir leat brògan comhartail—agus cha ghabh so a ràdh ro thric. Chan eil sàilean àrda comhartail idir air cho fasanta ’s gum bheil iad. Cuimhnich gun at do chasan leis a ghréin. Mar sin bi cinnteach gum bheil do bhrògan farsainn gu leòr.

[Dealbh]

[TD 335]

Obair <eng>Psychologist<gai> Sna Sgoiltean
Le M.M.

’S TRIC a theid fhoighneachd dhomh, “Gu dé a bhitheas do leithid a’ dèanamh. Feumaidh e bhith gu bheil an obair àraid.” Tha e sin gu fìor agus làn de shuidhichidhean ùr agus eadar-dhealaichte dìreach mar a tha gach leanabh eadar-dhealaichte ris gach aon eile. Agus is e a’ chiad rud agus an rud mu dheireadh a dh’ fheumas sinne cumail f’ar comhair—gur ann airson math na cloinne a tha sinn ann. Tha e duilich farsaingeachd na h-obrach a chur an céill ach ma bheir mi cunntas air dha no trì de ’n fheadhainn bheaga bheir e beachd nas fheàrr. (Tuigidh sibh gu feum atharrachadh bhith air ainmean).

Seumas beag an toiseach. Bha Seumas ga mo fhrithealadh greis mhath. ’Se balach neònach a bha ann mar a thubhairt a’ bhean-teagaisg an uair a dh’ iarr i orm sùil a thabhairt air is mi latha anns an sgoil. Cha robh Seumas buileach math no dona aig cuspair sam bith. Balach beag sona gu leòr a réir coltais—ged a bhitheadh e tric dùinte stigh ’na smuaintean féin, anns a’ chlas agus a-muigh. Ach air uairean chuireadh e iongnadh air a’ bhean-teagaisg leis na freagairtean deas a bh’ aige gu ceistean duilich no le fiamh gàire a thigeadh air aodann an uair nach robh càch air aobhar gàire a lorg. Dh’ innseadh e sgeulachdan ás a mhac-mheanmhainn a nochdadh gu robh inntinn dealasach a’ ruith air cùisean nach saoileadh i. A thuilleadh air an so—an uair a bha deuchainn inntinn aca mar chlas (I.Q. mar a theireas iad) thàinig Seumas a-mach fad air thoiseach air

[TD 336]

a’ chòrr ged nach robh obair faisg fàire cho math ris an deichneir a bha air thoiseach sa’ chlas.

’Se so a dh’ aobhraich gun dubhairt i, “An toir sibh sùil air Seumas dhomh feuch a bheil mi sùileachadh cus uaithe ás déidh cho math ’s a rinn e.”

Thug mi fhéin is Seumas uair a thìde còmhla. Rinn e na deuchainnean ’na aonar, fhreagair e ceistean, rinn e dealbhan agus dh’ innis e dhomh sgeulachdan. Cha robh teagamh anns a’ chùis nas motha. Nochd Seumas nach b’e balach anns an t-sreatha a bh’ ann dheth. Bha eanchainn cho ealamh aig seachd ’s a bhitheadh a’ mhór chuid aig deich bliadhna.

B’ e ar ceisd a nis — dé a dh’ fhàg leithid so do bhalach cho fada air chùl? Cha robh duine air a’ chlas sin aig an robh an comas-inntinn a bha aige. Son so a dhèanamh soilleir b’ fheudar fios a chur air a mhàthair.

Seumas beag bochd—dh’ fhàg athair an tigh is gun e ach cóig bliadhna a dh’aois agus làn gaol a chridhe aig air. Reic a mhàthair an tigh mór àluinn a bha aca agus bha iad a nis an aon seòmar. Bha i ag obair gach latha, mar a dh’ fheumadh i, agus bha Seumas san sgoil le iuchair an tighe air sreang mu amhaich, dol dhachaidh gu tigh falamh fuar, no fuireach aig nàbaidh, gu ’n tigeadh i aig sia uairean.

Bha a shaoghal blàth air sgàineadh—cha robh iongnadh faobhar inntinn a bhith gun ghleusadh.

Thòisich an uair sin an dara ceum—cobhair is ceartas do ’n bhalach cho fad is a bha e an comas oir cha ghabh nì àite an athar a dh’ fhalbh. Fhuair e an toiseach leasanan air leth san sgoil gus a thoirt air adhart agus chaidh innse do ’n bhalach thuigseach a bha so dìreach carson. Ghabh am maighistir sgoile tlachd ann agus thug se e do ’n leabhar-lann gach seachdain gu leabhraichean a thaghadh. Fhuaras àite dha ás déidh na sgoile gu ’n tigeadh a mhàthair. Chòrd so gu léir gu math ri Seumas, agus ged bha lorg aige air iarrtas air athair, dh’ aithnich e gu robh gach duine ga chuideachadh agus ga thuigsinn. An ceann sia mìosan an uair a chunnaic mise rithist e, bha e tur eadar-dhealaichte. Tha e nis air toiseach a chlas agus ma theid leis mar so bithidh e stiùireadh chun an Oilthigh. Tha fiamh a’ ghàire air daonnan agus is ann tearc a tha e ga dhùnadh ’na shaoghal beag fhéin an nis—tha an saoghal a tha muigh làn de mhìorbhuilean dha. 

Sin agaibh mata aon do bhur balaich. Chì sibh gu bheil sinn toirt sùil air gach nì mu ’n bhalach no chaileag a tha fo dhragh—tha sinn a’ coimhead mar a tha iad agus mar a b’ urrainn dhaibh a bhith.

[TD 337]

Tha sinn toirt sùil air gnothaichean san sgoil agus aig an tigh feuch càite an gabh iad leasachadh. Feumaidh sinn greis a’ teagaisg sinn fhéin mar a thuigeas sibh, gus comhairle thoirt seachad do ’n luchd-teagasig agus greis eile san Oilthigh ri <eng>Psychology<gai> agus Foghlum gus obair araon leis an leanabh agus ri phàrantan maith-dh’ fhaoidte.

Dòmhnall Bàn, so agaibh balach eile nach robh idir cho furasda a thuigsinn ri Seumas. Bha e air trì bliadhna a chaitheamh san sgoil agus gun aon fhacal sgoil a dhol ’na cheann. Bha e ’na cheusadh do ’n luchd teagaisg a dh’ fheuch gach nì ris. Fhreagradh e air uairean gu glic ach chan ionnsaicheadh e idir. An ceann greis leis bha e soilleir dhomh gu robh balla air choreigin eadarainn, balla a bha bacadh an leanaibh so gu tur. Chuir sinn e gu deuchainn claistneachd a sheall dhuinn bun a’ ghnothaich. Bha làn boidhre anns an dara cluais agus leis an te eile chluinneadh e criomagan de bhruidhinn—gu leòr chum gun togadh e bruidhinn ceart—ach ro bheag airson gun ionnsaicheadh e. Son gur e baile mór anns an robh e, chaidh a chur an clas de leithidean le innealan gu a chlaistneachd a chuideachadh. Tha e ag ionnsachadh a nis. Saoilidh sibh, mar a shaoil mise, gur iongantach nach do mhothaich a mhàthair so a riamh. B’ esan a riamh Dòmhnall beag solt sàmhach air nach do chuir i umhail a riamh seach a bhith taingeil cho “solt” ’s a bha e a bharrachd air na seachdar eile. Ach bithidh Dòmhnall ceart gu leòr a nis is thig e gu ceann a chosnaidh gun cnap-tuislidh tuilleadh.

’Se so tha dèanamh an obair tlachdmhor an cuideachadh a nithear. Mar a thubhairt mi tha gach aon eadar-dhealaichte agus feumar coimhead ri gach aon ás ùr, leotha fhéin. Tha iomadh deuchainn inntinn ann a bheirear do ’n chlas ’nan suidhe còmhla, agus a bheir beachd air a’ mhórchuid, ach cha sheall iad gu bheil Dòmhnall bodhar agus Seumas le cridhe briste agus chan amais iad air gnothaichean a chur ceart!

Samaidh a nis. (So an trìtheamh balach, ach na creid nach bi caileagan againne cuideachd). An uair a chunnaic mi an toiseach e cha robh dad a dhèanadh e ceart—aig an tigh no san sgoil. Bha e sìor sireach aire o ’n bhean teagaisg agus cha robh e ’n comas dha e fhéin a shuidheachadh ri aon seòrsa obair. ’Sann aig an dachaidh a bha bonn na trioblaid so, mar a fhuair sinn a-mach. Bha leanaban beag ùr aig a Mhamaidh agus cha robh guth aice-se air. Bha a nighean mhór gu mór aig a h-athair. Mar sin bha Samaidh air fhàgail ás agus bha e ga dhèanamh fhéin leanabaidh gu a phàrantan a tharraing

[TD 338]

chuige fhéin. Bha so gan cur buileach a fuath uaithe. Tha cùisean a nise nas fheàrr. Bha na pàrantan le chéile air an tamailteach an uair a thuig iad mar a bhà. A nis tha athair ga thabhairt a-mach a dh’ iasgachd agus gu coimhead ball-coise. Tha baighseagail aige. Agus tha obair-sgoile sìor dol nas fheàrr.

Bha Màrtainn beag sia bliadhna a dh’ aois. Cha robh mi air a bhith bruidhinn ris ach mionaid no dhà an uair a ruith a pheansail leis an dasc gus an làr. Cha do rinn e oidhirp air a ghlacadh no thogail. Thubhairt a’ bhean-teagaisg gu robh e daonnan mar so sa’ chlas. Chan iarradh esan cothrom cuideachadh an uair a bhiodh càch timcheall oirre gus nì sam bith a dhèanamh, mar a tha e nàdurrach aig an aois sin. Bha Màrtainn, mar a thubhairt i, mar soitheach beag falamh, fuireach gus a lìonadh duine e. Cha dèanadh e oidhirp idir air a shon fhéin. Mar sin tuigidh sibh nach ionnsaicheadh e móran. Fhuair sinn a-mach gun do bhàsaich pàrantan a’ bhalaich an uair a bha e dà bhliadhna a dh’ aois—ann an tubaisd le car. Thogadh e le sheanair agus a sheanmhair a bha fhathasd éasgaidh iad fhéin, agus leis an truas a bha aca ris rinn iad gach nì son “dèanamh an àirde” ris airson na chaill e. Rinn iad cus—bha iad ga mhùchadh le’n gràdh. Aig sia bha iad a’ cìreadh fhalt is ga nighe—agus toirt dha a bhreacaisd san leabaidh. Gu fàbharach, is e daoine ciallach a bh’ annta, agus thòisich iad air ball air slighe na b’ fheàrr. A nis aig deich, tha Màrtainn mar a leithidean eile—crosd air uairean a’ streap ’s a’ ruith ’s a’ sracadh a bhriogais. Agus tha a sheanmhair glé mhór ás.

Sud agaibh beagan mu ’n obair. Tha tuilleadh ann gu cinnteach—clann a tha mall gu ionnsachadh a thaobh cion buadhan nàdurra neo easbhuidh air choreigin o àm am breth neo eadhon roimhe. Leotha so is e an obair againn lorg càite a bheil an sgoil as iomchuidhe dhaibh agus air uairean cuideachadh le comhairle do ’n luchd teagaisg.

Le gach leanabh a chì sinn tha sinn a’ tòiseachadh le uair a thìde de sgrùdadh a thaobh ealantachd-inntinn (neo I.Q.) agus nàdur an leanaibh. Chan eil an sin ach tòiseachadh. Air uairean bheir obair le leanabh, a phàrantan agus a luchd teagaisg suas ri mìosan neo bliadhnachan, agus mur eil iadsan a tha stiùireadh na cloinne leinn anns gach ceum chan eil móran ann as urrainn dhuinn a dhèanamh. Tha an luchd-teagaisg air fad, agus a’ mhór-chuid de phàrantan cuideachd, toilichte gu cuideachadh. Còmhladh, is e ar dleasdanas cinnteach gu bheil gach balach is nighean a’ faotainn ceartas agus air am foghlum a réir an Achd Phàrlamaid a tha gealltainn sin dhaibh.

[TD 339]

Na <eng>‘MacDonald Sisters’<gai>

Tha na ceathrar pheathraichean so air ainm a dhèanamh dhaibh fhéin air an Telebhisean ann an ùine gu math goirid. Tha iad uile cho tlac1100hdmhor is na h-òrain aca cho annasach is gun robh a fón aig an S.T.V. a’ dol fad na h-oidhche, a’ chiad uair a bha iad air an dealbhachadh, le feadhainn ag iarraidh am faicinn is an cluinntinn a rithist.

’Sann á Leódhus a tha iad ach tha iad uile pòsda nis is iad fhéin ’s an teaghlaichean a’ fuireach air Ghalldachd.

Bha Kathleen ’na h-oileanach ann an Acadamaidh Rìoghail na h-Alba airson ceòl. Stad i theagasg ceòl nuair a phòs i ach o chionn ghoirid tha i air tòiseachadh air a dhol air feadh na sgoiltean a’ toirt leasanan dha’ n chloinn air mar a chluichdeas iad am <eng>flute<gai>.

Bha Peigi ann an Colaisde Skerry agus Fiona air a h-ionnsachadh anns an Tigh-Eiridinn Rìoghail ann an Glaschu.

Bha Agnes ann an Colaisde nan Cleas ann an Obar-Dheadhain agus tha i nis a’ teagasg sgoile ann an Glaschu.

Bidh dòchas againn gur fhada bhios iad còmhla a’ toirt toileachas dhuinn agus misneachd cuideachd nar ceòl’ ’s nar cànan.

C.C.D.

[TD 341]

Fios a Tiriodh

(’Sann bho ghillean ’s bho chaileagan an Sgoil Chornaig Mhoir an Tiriodh a fhuair sinn na sgriobhaidhean so, agus tha sinn gu mor an comain nan sgoileirean agus an luchd-teagaisg. Is math a thigeadh e dha na Tirisdich loinn a chur air Gaidhlig. Tha sinn toilichte gu bheil iad a’ cur an taice ri Gairm.)

1. Fiach a h-Airgid
bho ISEABAIL CHAIMBEUL

Aon latha chaidh seann bhoireannach a-mach a choinneachadh a’ phuist. Chuir i air falbh litir airson dusan sgadan. Thàinig am posta agus bha pasgan aige dhi agus bha <eng>C.O.D.<gai> air a sgrìobhadh air. Thubhairt i ris, “Cha robh mise ag iarraidh bodach, ’se sgadan a dh’iarr mi”.

2. Cuairt air Madainn Cheitean
Le NANCY CHEANNAIDEACH

Anns a’ mhadainn chiùin Chéitean, ’s mi leam fhéin feadh nan stùc,
Cha robh ghrian ach air éirigh ’s bha gach réidhlean fo dhrùchd,
Na h-uain bheag ri leumnachd ’s eòin nan speur ’s iad ri ceòl
Thog bho m’ chridhe gach éislean ’s bha e éibhneach bhith beò.

[TD 342]

Nuair a dh’ fhàg mi mo dhachaidh bho iomadh farran gam chràdh’
Bha gach nì dol orm tarsainn, cha robh fois dhomh an àit,
Nis bha sùilean mo chridhe air am fuasgladh ás ùr
’S bha ’n saoghal dhomh maiseach ’s chaidh gach smalan air chùl.

’Se chomhairle bheirinn air neach tha fo ghruaim
Eirigh tràth anns a’ mhadainn mum bi duine mun cuairt,
Is beachdachadh tamall air maise Nàduir cho tràth:
Théid air dìochuimhn’ gach farran ’s bidh gach latha gun sgàil.

3. Da Naidheachd
bho NIALL URCHADAN

Sgeul mu Dhonnchadh Bàn

Nuair a bha Donnchadh Bàn nan Oran a’ fàs sean bha e aon latha a-mach a’ sealg còmhla ri companach. Thàinig lacha mór os cionn an dithis agus loisg am bàrd oirre ach cha do bhuail e an lacha idir.

“Ach,” thuirt a chompanach. “Nach eil do shùilean a’ fàs dona?”

“Chan eil,” fhreagair Donnchadh gu luath. “Far am bi thusa a’ faicinn aon bithidh mise a’ faicinn dithis.”

[Sanas]

[TD 343]

An Rud Milis

Bha balach beag, Iain, agus fhuair e rud milis bho athair. Dh’ fheuch e i ach cha do chòrd i idir ris. Chaidh e a-mach airson ùine bheag agus an uair a thàinig e a-stigh a rithis thuirt e ri a sheanmhair, “Feuch so”, is e a’ toirt dhi an rud milis. 

Dh’ fheuch i an rud milis. “Och”, thuirt i, “chan eil i math idir.”

“Nach eil sin iongantach,” ars am balach, “Cha do chòrd i ris a’ chat nas mò”.

4. Na Peileagan
le LACHLANN MACPHARLAIN

Nuair a bha sinn ag iasgach aon latha chunnaic sinn péileagan a’ cluich anns an fhairge ach bha iad fada air falbh. Thàinig am feasgar agus b’ fheudar dhuinn dèanamh air tìr. Nuair a chuala iad fuaim an inneil thòisich na péileagan air leum a-mach ás an uisge agus thàinig iad dìreach air a’ bhàta. Thòisich iad a’ cluich mun cuairt oirnn. Shnàmh aon dhiubh fo ’n bhàta agus bhuail a dhruim anns an toiseach. Bha am bàta a’ falbh glé luath agus cha mhór nach robh i thairis. An ùine mhór thàinig sinn gu tìr, ach bha na péileagan a’ cluich mun cuairt oirnn fhathast, ach an uair a chunnaic iad an ceadha shnàlmh iad air falbh. Bha sinn glé thoilichte. Bha na péileagan a’ cluich anns a’ bhàgh fad na h-oidhche ach bha iad air falbh anns a’ mhadainn.

5. Na Bataichean Siuil
le DOMHNALL E. MEEK

Is iomadh uair, tha mi cinnteach, a chunnaic daoine a’ sealltainn a-mach gu fairge taobh a deas Shasuinn, siùil bhrèagha bàta a’ tighinn thairis air cuairt-nan-speur. B’ e sud siùil té de na bàtaichean brèagha a bhiodh a’ toirt tea ás na h-Innsean agus cloimh á Astràilia. Bha i a nis a’ stiùireadh dhachaidh cho luath ’s a b’ urrainn dhi. Bha sin aig deireadh na h-ochdamh linne deug agus is ann an uair ud, gu dearbh, a bha fios aig seòladair dé bha ann a bhith a’ seòladh.

B’ i an <eng>Cutty Sark<gai> té de na bàtaichean a bha glé ainmeil. Bha i còrr is dà cheud troigh de fhad agus bha an crann a bh’ àirde aice seachd fichead troigh ’s a dhà. Bha i air a togail ann an Albainn airson Iain Willis agus a Mhac. Is iomadh uair a bha am bàta mórchuiseach ud

[TD 344]

a réiseadh dhachaidh le a luchd. Aon uair bha i a’ réiseadh an “<eng>Thermoplylae<gai>”, bàta a bha dlùth air a bhith cho mór rithe fhéin, agus gu dearbh ’se réis glé ainmeil a bha ann. Bha an “<eng>Thermoplylae<gai>” air thoiseach an uair a ràinig i an rìoghachd so ach b’ i an <eng>Cutty Sark<gai> a fhuair a’ chiad duais a chionn nach dug i cho fada a’ tighinn ás na h-Innsean.

Uair eile agus an <eng>Cutty Sark<gai> a’ tighinn ás na h-Innsean, chaill i a stiùir ann a stoirm mhór. Ach cha d’ fhuair an stoirm buaidh oirre. Thòisich na seòladairean agus gheàrr iad pìos mór fiodha ’na thrì pìosan, fear mór, fear beag agus pìos na bu lugha air fad, agus an déidh sin a chur ri chéile, chuir iad e an àite le ròpaichean làidir agus slabhraidhean. Leis an innleachd ud, ràinig an <eng>Cutty Sark<gai> ceann-a-deas Africa gu sàbhailte.

’Se an réis a dh’ fhanas nas fhaide ann an cuimhne nan Tirisdeach an réis a bha eadar an “Taeping” agus an “Ariel”. B’ e sgiobair an “Taeping” Dòmhnall MacFhionghuin a bha air àrach anns an eilean. Thàinig an dà bhàta bhrèagha ud troimh Chaol Shasuinn agus na croinn-spreòid aca taobh ri taobh. Co-dhiù, b’ fheudar dhaibh fuireachd airson bàta-smùid a bheireadh a-stigh do ’n phort ud, ach fhuair an “Taeping” bàta-smùid an toiseach agus fhuair i a-stigh air thoiseach air an “Ariel”.

Ma tha duine sam bith aig Cluaidh, uair no uaireigin, bu chòir dol a dh’ fhaicinn na Carrick, seann bhàta-siùil aig Luchd Luingeas Chogaidh Bhreatainn. B’ i aig aon àm am bàta <eng>City of Adelaide<gai>, a bha ainmeil airson cho luath ’s bhiodh i a’ toirt a luchd de chloimh bho Astràilia gu Lunnainn. Chaidh a togail ann an ochd-ceud-deug trì fichead ’s a ceithir. Tha i còrr is ochd fichead troigh de fhad agus da fhichead troigh de leud. Aon uair thàinig i bho Adelaide gu Lunnainn ann an tri fichead ’s a cóig de làithean. ’S beag a tha i a’ dèanamh a nis ach bithidh i ainmeil cho fad ’s a bhios i ’na bàta.

Cha robh móran comhfhurtachd anns na bàtaichean sin agus bha am pàidheadh glé bheag. Chuala mi seann seòladair ag ràdh gun d’ fhàg e aon bhàta air an robh e a’ faotainn dà not agus deich tasdain sa’ mhìosa, agus chaidh e air té eile air an robh e a’ faotainn dà not agus cóig tasdain deug sa’ mhìosa! Bha na seòladairean ud gaisgeil agus treun agus b’ iad a dh’ fheumadh.

Chan eil na bàtaichean ud ri ’m faicinn an diugh agus is mór an call e. Tha na bàtaichean-smùid a nis ’nan àite ach cha lìon iad àite a’ Chutty Sark agus nam bàtaichean eile d’ a seòrsa.

[TD 345]

Clann an Latha ’n Diugh
Le CAIRISTIONA DICK

DEALBHAN LE DIANA

NUAIR a thòisich a’ chlann ri bruidhinn an toiseach bha sinn gus a h-uile oidhirp a dhèanamh agus faclan coigreach a chumail uapa. Ma ’se Gàidhlig a bha iad a’ dol a dh’ ionnsachadh, cumadh iad rithe agus coma leam dhe ’n smodal.

Sinn a bha dèanamh math an toiseach ach mar a bu mhotha bha iad ag ionnsachadh ’s a’ cleachdadh de chainnt bha taobh eile air an sgeul.

Tha Ceit uabhasach titheach air dotairean ’s a leithid. Cha do ghearain i riamh air an iomadh stobadh a bhios clann a’ faighinn airson na triuthaich ’s gach anacair eile agus ithidh i de bhileachan na thogras tu thoirt dhi.

Bha i greiseag ann a sud agus bhiodh i gearain gun robh a h-amhaich goirt. Cha robh mi toirt móran géill dhi oir ’sann aig àm cadail a h-uile oidhche a bhiodh i tòiseachadh ach mu dheireadh smaointich mi gum biodh e cho math a thoirt chun an dotair. Aig trì bliadhna chan urrainn dhut a bhith ro fhaicealach. ’Si bha air a dòigh a’ falbh aca bha greiseag againn ri feitheamh anns an rùm a-muigh oir bha feadhainn romhainn agus bha Ceit a’ gabhail fadachd. Mu dheireadh thuirt i

[TD 346]

“Thugainn dhachaidh a nis. Tha mi nas fheàrr”. Rinn so cinnteach buileach mi ach on a bha sinn air fuireach cho fada bha e cho math an dotair fhaicinn. Choimhead e oirre gu foighidneach agus ’si bha moiteil! Cha robh aon dad ceàrr oirre agus thug e dhi botal beag milis dearg airson a toileachadh. Nuair a bha sinn a’ falbh thionndaidh mo laochag agus thuirt i ris an dotair.

Tha sinn a nis a’ falbh chun an <eng>Dentist<gai>!”

Mar a dh’ amais tha Gàidhlig aig an Dotair agus cha mhór nach cuala mi ag radha,

“Nach eil e cho math dhuibh tadhal aig a <eng>Vet<gai> cuideachd anns an dol seachad!”

Sin an nis trì faclan tha cumanta gu lèor, Dotair, <eng>Dentist<gai> agus <eng>Vet<gai>. Cha chuala mise eadhon co-aoisean mo sheanar a’ cleachdadh lighiche. Thuirt mi ri Ceit a’ chiad turas a thug mi ann i gun robh sinn a’ dol gu Bodach nam Fiaclan. Nuair a chunnaic i an duine òg snasail a bha sin cha robh i fada ’g innse dhomh.

“Chan e bodach tha sin ann. Tha e snog!”

Dé cho neo-mheasgach ’s a ghabhas cànan a cumail? Tha mi coimhead anns an Fhaclair Eireannach agus tha mi faicinn gur e Fiaclóir a

[TD 347]

chanas iad ri <eng>Dentist<gai>. Saoil a bheil iad a’ cleachdadh an fhacail so?

Agus a bheil thu nis a’ dol a radha Lighiche nam Beothaichean ris a <eng>Vet<gai>?

Nuair a chì daoine cho faisg is a tha an dithis nighean air a chéile, canaidh iad.

“Nach buidhe dhut, faodaidh an té bheag aodach na té ’ile a chosg.”

Ach chan ann mar sin a thà. Feumaidh an dithis aca an aon rud aig an aon àm agus gu dearbh fhéine chan eil Màiri a’ dol a chur oirre ‘aodaich puilleach a bh’ aig Ceit!’ Agus tha aon trod mu na rudan-cleas aca. Shaoileadh tu gun obraicheadh iad am pàirt gu reusanta. Feuch thusa an obraich.

Thug Seanair a cheannach <eng>pram<gai> iad an latha roimhe—aon phram. Thug fear-na-bùtha ugainn bocsa mór agus thog e ás am <eng>pram.<gai> Leum Ceit chun a so anns a’ mhionaid agus a-mach leatha. Rinn Màiri aon eubh agus sìos a ghabh i an comhair a cinn dha ’n bhocsa feuch an robh <eng>pram<gai> ann dhì-se cuideachd ach cha robh. Bha i an crochadh an sin, a ceann ás an t-sealladh, a tòin bheag an àird agus a casan a’ breabadh le fearg is briste-cridhe.

An cuala sibh nighean bheag riamh is a casan os a cinn a’ rànaich <eng>pram?<gai> Fhuair ise <eng>pram<gai> cuideachd ma tha.

[Sanas]

[TD 349]

JOE
Le RUAIRIDH MOIREASDAN (Fìde-gearraidh)

“THA mi faicinn,” ars Iain, is e togail a chinn o’n phàipear bha e leughadh, “ gu bheil sluagh Eilein Mhalta an dùil an saorsainn fhaotainn o’n riaghladh againn a dh’ aithghearr.”

“Tha mi fior thoilichte sin a chluinntinn,” fhreagair mi. “Mo bheannachd aig duine no àite sam bith a tha ag iarraidh gu thaca leigeil air a chasan fhéin.”

“Ach carson an droch rud tha iadsan ag iarraidh air falbh o’n rìoghachd so?” chùm Iain air, mar nach robh e air mo chluinntinn. “Dé ni na truaghain ud ma théid am fàgail ’nan aonar?”

“Mà,” arsa mi fhìn, “uiread ’s a chuimhne th’ agam-sa air an eilcan bheag sin, cha do chuir an riaghladh againne bheag a bheartas am pòcaid na dh’ aithnichinn-sa de ’luchd-àiteachaidh. Ach tha fhios ’am air aon rud. Ma tha muinntir Mhalta an diugh cho duineil agus a bha fear de na balaich aca bha còmhla riumsa tìde a’chogaidh, cha bhi eagal dhaibh an uair a leigeas iad ás an gréim: air an dùthaich so.”

“Thàinig mi-fhìn tarsainn air fear no dhithis dhiùbh cuideachd,” ars Iain, a’ pasgadh a’ phàipear agus ga chur air ais air a’ bhòrd. “’Sann a’ còcaireachd no frithealadh do na h-oifigearan a bha a’ chuid bu mhotha dhiùbh, nach ann?”

“’Sann gun teagamh,” thuirt mi fhìn, “ agus ’se còcaire oifigear bha so cuideachd. B’anns an <eng>Fleet Club<gai> an Alecsandria a choinnich mis an toiseach ris.”

“Cha b’e àite nach aithnichinn!” ars Iain le gàire. “’S iomadh sgeula a dh’innseadh an dearbh fhàrdaich a bheireadh gruaidhean dearga is cromadh-cinn do iomadach neach a tha an diugh a’ deanamh uaill anns an stuamachd aca. Ach cùm ort le do stòraidh.”

Lean mi orm. “Bha mi fhìn agus an còcaire bh’ air an t-soitheach againn air tìr an latha so, agus sinn nar suidhe aig bòrd a-muigh air cùl an <eng>Fleet Club<gai>. Tha cuimhne agad air na bùird a bha air an suidheachadh anns a’ ghainmhich?

“Ro mhath!” thuirt Iain.

“A nis,” arsa mis, “’se Maltach a bh’anns a’ bhalach a bha còmhla rium, agus fhads a bha mise thall aig a’ bhàr ag iarraidh dà bhotal Stella nach ann a chuala mi e ag éigheach, agus an uair

[TD 350]

a sheall mi sìos far an robh e, bha e a’ sméideadh trì meuran rium mar chomhar botal eile a cheannachd. Rinn mise sin agus an uair a thill mi bha an cnapaire mór dorch sin ’na shuidhe aig a’ bhòrd còmhla ris.

‘So balach a mhuinntir an eilein againn,’ arsa mo charaid rium.

“Tha mi toilichte bhur coinneachadh,” arsa mi fhìn, a’ cur nam botal air a’ bhòrd agus a’ sìneadh mo làimhe thuige. Bha a dhà làimh-san ’nan laighe air uachdair a’ bhùird. Cha do charaich e iad á sin agus cha dubhairt e smid. Dh’ fhairich mi m’ aodann a’ fàs teth.

“Ceart, a nàbaidh,” arsa mis rium fhìn, agus mi tarraing mo làimh’ air ais, “ma na caomh leat mise theirig is ceannaich do leann fhéin!” Chuir mi aon bhotal air beulaibh mo charaid, rug mi air na dhà eile agus shuidh mi air taobh cile a’ bhùird.

“Nam b’e mise bha sin bha e air a faighinn mu tholl na cluais’,” ars Iain. “Dé a rinn thu an uair-sin?”

“Chuir mi an dara botal ri mo thaobh air a’ ghainmhich,” fhreagair mi. “Shuath mi mo làmh mu amhaich an fhir eile, thug mi gu mo bheul e, agus thug mi steallag mhath ás, a’ cumail mo shùl air an ùmaidh duine so fad na h-ùine.”

Thug mo charaid balgam ás a’ bhotal aige fhéin. Thog e a’ phacaid a bh’ air a’ bhòrd m’a choinneamh, chuir e fag air mo bheulaibh, té’ile air beulaibh a’ chinnich eile bha so, agus chuire té’ile ’na bheul fhéin. Le bheul letheach dùinte agus e a’ lorg lasadair ’na phòcaid, thuirt e r’a cho-eileanach, “’Sann á Albainn a tha mo charaid Seoc am an so; ás an fhìor cheann-a-tuath aice. Chan e Sasannach a th’ann idir. Buinidh e do eilean, dìreach mar sinn fhìn. Tha dithis eile ás an eilean aca air bòrd an t-soithich againn, agus bha dùil agam-sa an toiseach gur e Ruiseanaich a bh’ annta. Chan e a’ Bheurla a’ chainnt aca idir agus cha bhruidhinn iad i ach nuair a dh’fheumas iad.”

“Có an dithis bha sin?” dh‘ fhaighnich Iain dhomh.

“Dithis bhalach bho na Lochan.” arsa mis. “Chan aithnicheadh tusa iad.”

“Dé a thachair an uair sin?” ars Iain.

“Dé a thachair!” thuirt mi. “Chan fhaca tu a leithid a chaochladh a’ tighinn air duine a riamh. Dh’ fhalbh a’ ghnùig bho aodann agus chanadh tu gun sgàineadh an gàire an craiceann aige. Leum e gu chasan, shìn e ghàirdean a-null air a’ bhòrd, rug e air làimh orm, agus chrath e sìos is suas i, a’ fàsgadh air mo mheuran gus mu dheireadh bha eagal orm nach tilleadh an lùths a chaoidh thuca.

‘Air do shocair! Air do shocair!’ dh’ éigh mi ris.

Leis e ás mo làmh ach chuir e ghàirdean mu’m amhaich agus dh’ éirich m’ eagal gun tachdadh e mi. Fhuair mi air crùbadh agus

[TD 351]

gréim a ghabhail air a’ bhotal a bha air an làr agus shàth mi ’na dhòrn e.

‘Air do shlàinte,’ arsa mis ris.

‘Slàinte mhath,’ ars esan. ‘dhomh fhìn ’s dhut fhéin. Seoc, ach droch àit do na Sasannaich!’

“Nach iad a bha dubh dha,” ars Iain. “Cha robh càil agam fhìn ’nan aghaidh.”

“Cha robh na agam-sa.” thuirt mi fhìn.

“’S iomadh caraid a bh’ agam ’nam measg. Ach cha b’e sin do’n laoch so. Cha robh Eireannach a riamh aig an robh uiread de nàimhdeas ’na chridhe do na Sasannaich agus a bh’ aige-san, agus goirid an déidh so an uair a dh’ fhalbh e air ais do’n t-soitheach aige fhéin agus i dol a sheòladh, chuir mi a’ cheist ri mo charaid is sinn nar n-aonar aig a’ bhòrd.

‘Nach eagalach a’ bhith a th’ aige do na Sasannaich,’ arsa mis. ‘Dé as coireach?’

‘Tha aobhar air an sin,’ arsa mo chompanach. ‘Chan eil e idir cho riaraichte a bhith ’na sgalag aig oifigearan Nèbhi Bhreatainn agus a tha mise. ’Se Sasannaich gu léir a th’ anns an fheadhainn a bheil e deasachadh an dràsda, agus tha e coltach gur ann truagh a tha a’ chòcaireachd aige a’ còrdadh riutha, agus chan eil leisg sam bith orra sin innse dha, agus chan ann anns a’ chainnt as modhaile, ach mar as motha ghearaineas iadsan is ann as coma tha esan a’ fàs. Lath’-eigin, creid mise, tha cuideigin dol a dhìoghladh air a dhol-a-mach ris. Gheibh cuideigin a’ phrais is na tha innte mu na cluasan. Agus rud eile. Chan e balach gun tùr gun toinisg a tha sud idir. Cha b’ann a’ ruith air falbh o’n sgoil mar a bha mise bha am fear ud idir, agus cha toigh leis an tàir a tha aig luchd na rìoghachd agaibhse air fhéin is air a dhaoine, agus tha mi cinnteach ma bhios e air a chaomhnadh an uair a sguireas an cogadh tha so, nach téid stad air gus an téid an Sasannach mu dheireadh a thilgeadh a-mach ás an eilean againn.’

‘Ach,’ arsa mise, ‘is cinnteach gum bu chòir dha a bhith cheart cho déidheil air na h-Albannaich is na h-Eireannaich is na Cuimrich a thilgeadh a-mach cuideachd.’

‘Chan eil fhios agam air a sin,’ fhreagair e. ‘Tha sgoil mhór aige. Cha leig e leas a bhith caitheamh a bheatha a’ dèanamh lite ’s a’ sgùradh phraisean do dhaoine, móran aca nach eil càil nas fheàrr an e fhéin. Ach ’se Maltach a th ann agus ’se an gailidh àite! Agus innsidh mi so dhut. Théid mi ’n urras gu bheil eòlas aige air eachdraidh na rìoghachd agad cho math is a tha agad fhéin, agus tha fhios aige gun d’ fhuiling sibhse cuideachd ’nur latha aig làmhan nan Sasannach.’

Dh’ éirich Iain is bhiortaich e an teine. “Bha cuibhrionn aige dhe ’n fhìrinn an sin,” thuirt e. “Chan e gu robh na Sasannaich

[TD 352]

càil na bu mhiosa dhuinne na na daoine móra againn fhìn agus bhiodh iad sin fhathasd na faigheadh iad an cothrom. Ach am faca tu am Maltach so tuilleadh?”

“Cha do dh’ innis mi ach leth mo sgeulachd,” fhreagair mi. “Is ann as déidh so a chunnaic mi è!

Chaill sinne an soitheach ann an uisgeachan na Gréige an samhradh sin, agus a-measg nam balach gasda chaidh a chall còmhla rithe bha mo charaid Andi, am balach a bha maille rium an oidhch’ ud anns an <eng>Fleet Club<gai>. Thug mi greis ann an Crete agus ann an càmp ann an Alecsandria—tha cuimhne agad air <eng>Sphinx<gai>?—mus deach mo dhraftadh gu baile-puirt shuas anns an fhàsach. Leis an fhìrinn innse, bha mi taingeil a bhith air talamh tioram airson greiseig. Mar a tha fhios agad fhéin ’se beatha chruaidh a bh’aig balaich na mara anns a’ Chuan Mheadhonach aig an àm ud. Ach co-dhiù. An uair a ràinig mi am baile beag a bha so—uiread ’s a bha air fhàgail dheth—agus a fhuair mi àite anns na chuir mi mo phoc is mo hamag dh’fhalbh mi air los blas bidh.

Nis, a riamh o ’n chaidh mi dh’ an Nèbhi bha dithis air an robh mi cur eòlais cho luath agus a b’urrainn dhomh, agus bha mi cinnteach, air bith có air an deighinn a-mach, nach deighinn a-mach orra-san. B’ iad sin Tancaidh (a bha an urra ri Stòr a’ Bhidh agus an Còcaire. Is iomadh latha dh’ fhàg sin dà ugh air mo thruinnsear an auair nach robh ach aon aig càch! Le sin chaidh mi a lorg a’ ghailidh feuch an robh càil innte de chòrr na diathad, agus g’am dhèanamh fhìn suas ris a’ chòcaire cho luath is a b’ urrainn mi.

‘Cà’ eil an gailidh?’ thubhairt mi ri fear de na balaich a bha ’na shuidhe am fasgadh gàrraidh (fasgadh bho’n ghréin, tha mi a’ ciallachadh) agus e a’ sgrìobhadh litreach. Cha mhór nach do dh’ fhanntaich mi an uair a dh’ innis e dhomh ann an cainnt chruaidh Chocnaidh gu robh leth mhìle air falbh shìos air bàrr na mara. ‘A Chruitheachd,’ arsa mis, ‘ged a gheibheadh tu làn do bhroinn shìos an sin bhiodh an t-acras ort mun tilleadh tu.’ ‘Bithidh an t-acras ort an so a’ falbh ’s a’ tighinn, a mhadainn ’s a dh’ fheasgar, a dh’ oidhche ’s a latha,’ arsa balach Lunnainn, ‘agus am balgaire tha sud—shìn e am peann a bha ’na làimh a dh’ ionnsaigh na togalach a bha aig ceann a’ ghàrraidh leth-cheud slat air falbh—chan fhaigheadh tu làn do bheòil dhe ’n uisge bhuaidhe ged bhiodh an teanga agad air tiormachadh mar àrc.’

Mus fhaighinn air a’ cheist a chur ris chum e air adhart. ‘Sud gailidh nan oifigearan,’ ars esan. ‘Feuch riut an téid iadsan leth-mhìle dh’ iarraidh am bìdh. Cha téid na leth-cheud troigh.’ Tharraing e smugaid a-nuas á amhaich agus thilg e sa’ ghaimhich aig a chasan i, agus chanadh tu gun ghoil i an sin mar gum b’ ann meadhon an teine a bha e air a sadadh.

[TD 353]

‘Chan eil thu féin ’s an còcaire a tha a’ deasachadh do na h-oifigearan glé réidh a réisd,’ arsa mise ris.

‘Réidh!’ ghlaodh e, is a shùilean a’ cur car ’na cheann. ‘Réidh! Có bhiodh réidh ris an trusdair ud. Muc de Mhaltach nach bruidhinn modhail riut. Chanadh tu gur ann leis tha ’n àite.’ Thilg e an ath smugaid do’n ghainmhich, rinn e mionnan do na cuileagan bha ’nan sgaoir mu thimcheall, agus thill e gu sgrìobhadh na litreach.

Choisich mi ceum no dhà air falbh. Stad mi. An dùil? An dùil an e mo charaid a thachair rium anns an <eng>Fleet Club<gai> agus a bha saoilsinn cho beag de na Sasannaich a bh’ ann? Dé a nis an t-ainm a bh’ air? Joe! Joe rudeigin?

Ghabh mi null gu dorus a’ ghailidh, agus thug mi sùil a-steach. Cha robh dad de sholas a-stigh. Cha robh ann ach an aon uinneag bheag is bha lìon tarsainn oirre a chumail a-muigh nan cuileagan. Bha cuideigin a-stigh agus a dhruim rium is e a’ sgrìobadh prais’.”

Thilg Iain am fag a bha e a’ smocaigeadh do’n teine. “Na can rium gur e Joe so a bh’ ann!” ars esan.

“Cha robh fhios agam fhathasd,” fhreagair mi, “ach bho chùlaibh bha e deamhnaidh coltach ris. Rinn mi casda agus thuirt mi air mo shocair, ‘An tu a th’ ann, Joe?’ Thionndaidh am fear a bh’ ann a cheann. Cha mhór nach robh mi cinnteach a nis gur e a bh’ ann. ‘Eil cuimhne agad orm, Joe? Seoc! Thachair sinn anns an <eng>Fleet Club<gai> an déidh na Bliadhn’ Uire. Bha dùil agad gur e Sasannach a bh’ annam an toiseach! Rinn mi gàire beag ris.

Dhèalraich fhiaclan geala ann an duirchead a’ chraicinn. ‘Seoc! ’ thuirt e is a rithisd, ‘Seoc!’

‘Cuimhn’ agam ort? Ma tha! Bha thu comh’ ri Andi. ’S tu an caraid a b’ fheàrr a bh’ aige. Dh’ innis e fhéin dhomh. An truaghan bochd! Bha mi aig an tigh an uair a thàinig am fios gu màthair gun deach e as an rathad. An robh fhios agad gu robh sinn glè chàirdeach d’a chéile? Bha sinn anns na h-oghaichean—no na h-iar-oghaichean co-dhiù. “Ach is dòcha nach eil sibhse a’ cumail a’ chàirdeis cho fada ruinne ann,’ ars esan is fiamh a’ ghàire a’ ruith tarsainn air aodann a rithisd.

“Bha e fada ceàrr an sin,” thuirt Iain. “Nam biodh fhios aige cho tric is a fhuair mise mo chàineadh chun an dà chluais airson nach deach mi choimhead air an neach ud no’n neach ud eile—iar-ogha do bhràthair mo sheanar no dubh-ogha do phiuthar mo sheanmhar!”

“Cha robh thìde agam-sa sin a radh ris,” lean mi orm. ‘Thig a-steach, thig a-steach!’ thuirt e rium. ‘So, suidh an sud!’ is e togail threallaich o uachdar bucais is e a’ càradh poc’ air.

Rinn mi sin agus ann an tiotadh bha pìos arain anns an dara làimh agam agus muga còco san làimh eile. Chùm esan air a’


[TD 354]

[Sanas]

[TD 355]

bruidhinn—na facail a’ taomadh uaidhe mar uisge á fuaran na creige. Cha robh càil mu’n àite nach do dh’ innis e dhomh mu dheidhinn. ‘Bithidh tusa ceart gu leòr,’ thuirt e rium mu dheireadh. ‘Bithidh tusa ceart gu leòr. Tha P.O. math agaibh. Seoc mar thu fhéin. Cha bhi eagal dhutsa,’ thuirt e rithisd, mar gu robh farmad aige rium.

Dé mu do dheidhinn fhéin?’ dh’fhaighnich mi dha. ‘Is iongantach gu bheil duine a’ cur dragh ort ann an so.’

‘Tha!’ ars esan, ‘agus chuireadh e dragh ort-sa cuideachd na leigteadh leis. Ach nach duirt mi riut gu robh P.O. math agaibh? Cha leig am balach sin leis gnothaich a ghabhail ruibh-se. Cha b’e bheath’!’

‘Có tha so air a bheil thu bruidhinn?’ arsa mise. “Fear de na h-oifigearan?’

‘Chan e.’ fhreagair e. ‘Tha iad sin cho math is a tha e comasach dhaibh a bhith, tha mi creidsinn. Chan eil ach aon Shasannach ’nam measg. Chan e—ach an Deontaidh! Balgaire beag smuigeach bu chòir a bhith air a thachdadh nuair a rugadh e. An uair a smaoinicheas mise! Balaich ghasda mar Andi a’ call am beatha agus troca de’n t-seòrsa ud a’ falbh na talmhainn. Chan eil ceartas man t-saoghal idir, idir,’ is thug an dara dòrn aige brag ann am bois na làimhe eile. ‘Ach eil fhios agad air an so? Mur sguir e ghabhail gnothaich riumsa agus dé tha mi a’ dèanamh, mo mhioian . . .!’ Stad e. B’e sud an aon uair a riamh a dh’ fhailich air rùintean inntinn a chur ann am facail.

Bhris Iain a-steach ’nam chòmhradh:—“Saoilidh mi nam biodh do charaid a’ dèanamh ’oibreach mar bu chòir dha nach biodh aobhar sam bith aig duine gnothaich a ghabhail ris. Cha robh an Deontaidh a’ dèanamh ach a dhleasdanas.”

“Dh’ fhaodadh sin a bhith,” fhreagair mi, “ach nach seall thu air an so? Cha do ghearain aon de na h-oifigearan ris, agus tha mi cinnteach gu robh Joe a’ deanamh a dhìchill ach an toilicheadh e iadsan. Ach nach saoil thu gu bheil thu coimhead a-steach a dh’ inntinn a’ bhalaich so? Bha e mar a chanadh tu ’na aonar. Cha do rinn e e fhéin suas ri duine bha còmhla ris, agus tha mi creidsinn nach tàinig e steach orra-san a riamh oidhirp a dhèanamh air a’ bhalla Joe a’ togail eadar e fhéin is iadsan a leagail sìos.”

“Ciamar a thàinig agad-sa air beàrna a thoirt air a’ bhalla sin cho luath?” dh’ fhaighnich Iain.

“Chuir mi an dearbh cheist sin rium fhìn uair is uair,” arsa mise. “Chan urrainn mi a radh gun d’ fhuair mi riamh fosgladh dhi a riaraich mi, ach saoilidh mi gun lean an ceangal a bh’ aige ri Andi rium-sa gu ìre air choreigin. Agus rud eile. Tha mi de’n bheachd nach eil càil a nàdur sealltainn sìos anns na Gaidheil idir, no sealltainn suas a bharrachd—co-dhiù ann am muinntir nan Eileanan

[TD 356]

an Iar. Is dòcha gu bheil beag no mór de làmh sa’ bhonaid fhathasd r’a fhaotainn air tìr-mór agus anns na h-eileanan as fhaisge air, ach ma bha e riamh ann, is fhada bho dh’ fhalbh e anns na h-eileanan againn. A nis, am fear nach seall suas anns an t-seagh so cha sheall e sìos nas motha, agus tha mi an dùil gu robh Joe a’ faireachadh mar gum b’ eadh gu robh mi fhìn is e fhéin air an aon cheum de’n staidhre—nach robh an dara fear ga fhaicinn fhéin na b’ àirde no na b’ ìsle na am fear eile.”

“Feumaidh mi aideachadh nach tàinig an smuain sin a riamh a-steach orm,” ars Iain, “agus ma tha i fìor—agus cha chanainn, nach eil—nach e sin an t-aobhar an soirbheachadh a tha dol leis na daoine againn air bith cà ’n téid iad air feadh an t-saoghail; gu bheil iad gan dèanamh fhéin suas ri neach sam bith a thachras riutha, gun a bhith coimhead sìos air no coimhead suas ris. Agus tha mi làn chreidsinn ma tha piseach a’ dol a thighinn air an talamh tha so, gu feum móran a bharrachd oirnne thighinn chun a’ bheachd so.”

“Chan eil teagamh idir,” arsa mi fhìn, “nach eil daoine ann a tha airidh air gum bi sinne a’ coimhead suas riutha agus a’ toirt urraim dhaibh, ach mar as trice is iad sin muinntir a tha iad fhéin iriosal, gun mhór-chuis ’nan gnè. Chan eil gnothaich aig so agus inbhe breith no beairteis.”

“Ceart gu leòr,” thuirt Iain, “ach cuimhnich, a charaid, gu robh ùghdaras aig an Deontaidh bha so agus tha fhios chinnt agad fhéin gur ann bochd a bha cùisean air a bhith nan robh sinn gu léir air diùltadh géilleadh do’n ùghdaras bha sin.”

“Faodaidh sin a bhith,” fhreagair mi, “ach thoir thusa sùil an ais do na làithean bha sin agus chì thu nis gur e am fear bu lugha thug an t-ùghdaras a chaidh a thoirt dha am follais bu mhotha rinn a dh’ fheum dheth. Agus cha robh Joe fada a’ mothachadh nach robh an duine so leth cho trom air càch ’s a bha e air-san. Agus carson nach robh? Ceart no ceàrr leum am balach chun a’ cho-dhunaidh gur ann airson gur e Maltach a bh’ ann agus gu faodadh e an rud a thogradh e dhèanamh ris.”

Cha duirt Iain guth fhads a bha e a’ roiligeadh fag is ga lasadh. Shéid e a’ cheò troimh ’chuinnleanan is thuirt e,

“Dé mar chaidh dhuibh an déidh sin?”

“Thug mis is Joe ceithir mìosan còmhla r’a chéile anns an fhàsach,” arsa mise, “Uairean a bha sinn dòigheil is uairean nach robh. Bheireadh sinn an ionnrairidh a’ deasbaireachd mu gach nì fo’n ghréin. Cha robh sinn idir an còmhnaidh a’ tarraing air aon aon riamh ach cha deach sinn a riamh a-mach air a chéile. Chuireadh sinn an saoghal air dòigh an dara h-oidhche augs bheireadh sinn ás a chéile an ath oidhch’ e. Ach air bith càite ’n tòisicheadh sinn no dé na raointean troimh ’n deigheadh sinn, aig

[TD 357]

ceann gach cùise thigeadh esan chun an aon chuspair—an t-eilean aige fhéin is a dhaoine, agus dé a b’ urrainnear a dhèanamh ás an leth an uair a bhiodh an cogadh seachad.

“Cha bhi eagal dhuibh,’ chanainn ris. ‘Tha spéis is urram mhór aig an rìoghachd againne dhuibh. Seallaidh an Riaghaltas againn ás ar déidh. ’S iad a sheallas; is sibh as fhiach!’

Chrathadh e cheann. ‘Chì sinn, chì sinn,’ chanadh e air a shocair, is chrathadh e an uair sin a cheann a rithisd. ‘Tha Malta an dràsda mar a tha mise is tusa, is móran eile d’ ar leithid. Cha dèanar a’ chùis as ar n-aonais. Có a th’ ann ach sinn an diugh! Ach fuirich gus am màireach! Bithidh an éiginn is an cruaidh-chàs seachad an uair sin, is cha bhi guth ort-sa no orm-sa. Dé a’ chuimhne bhios air Eilean Mhalta an latha sin? Dé a’ chuimhne bhios air Andi? Ach a-mhàin aig a mhàthair bhochd a gheibh dhà no thrì thasdain san t-seachdain a dhèanamh suas dhi na chaill i. Nach eil fhios agad gum bi feum Bhreatainn dh’ an eilean againne seachad an uair a bhios an cogadh seachad. Bithidh sinne mar chloich m’a h-amhaich. Ach ’sann an sin tha mise a’ coimhead dòchais do mo dhaoine. Chì iad an latha sin gu feum iad seasamh air an casan féin; gun tig orra an tobraichean féin a chladhach, oir bithidh an t-àm seachad anns an leig muinntir eile dhaibh dileag an dràsda ’s a rithisd a tharraing ás na h-uisgeachan acasan. Chan eil teagamh nach bi sinn fhathasd bochd an taca ruibh-se ach gheibh sinn slàinte an so.’ agus chuireadh e ’làmh gu ’bhroilleach. ‘Tha fhios ’am,’ chumadh e air. “gu bheil thusa gam thuigsinn, ach an dùil a bheil duine stigh an sud a’ dèanamh sin?’ Chrathadh e ’cheann a dh’ ionnsaigh an tigh-fo-thalamh far an robh na balaich a’ gleadhraich a-measg a chéile. “An dùil a bheil dragh aca-san dé thachras a màireach? Chan eil sìon! Faodaidh mise is mo luchd-dùthcha an droch-àit a thoirt oirnn ma gheibh iadsan dachaidh tèaruinte.’

Tharraing Iain an stòl air an robh e ’na shuidhe na b’ fhaide bho’n teine a bha nis ’na chraos dearg. “An robh an duine sin idir a’ tuigsinn,” thuirt e, “gu robh gu leòr de na balaich sin is dòcha air an dachaidhean is air an luchd-dàimh a chall a cheart cho math ri muinntir an eilein aige-san. Cha b’ ann gu gin a thèaruinteachd a bha iad a’ tighinn ged a tuigeadh iad an dachaidhean air ais. Sheas an cunnart os cionn Lunnainn fada an déidh dha Malta fhàgail.”

“Thuirt mise sin ris.” arsa mi, “uair is uair, ach ’se chanadh e, ‘Is nach robh fhios agaibh air an sin an uair a thàinig sibh a-steach dh’ an chogadh tha so? Cha b’ ann le ur sùilean dùinte thàinig sibh a-steach idir. Chan e gu bheil mise cur ás ur leth gun d’ sheas sibh an àirde ri Hitler. Ach sinne. Cha deach ar faighneachd. Sguab sibh sinne steach còmhla ribh fhéin agus ged


[TD 358]

[Sanas]

[TD 359]

bhiodh sinn airson cumail a-mach cha robh chothrom no chumhachd againn a dhèanadh sin.’

“Cha robh e uair sam bith gun a fhreagairt aige,” ars Iain.
“Càite an deach e air dhà an t-àite sin fhàgail?”

“Tha mi tighinn chun a sin,” fhreagair mi. “Ri taobh a’ ghailidh aig Joe bha togalach bheag eile. Anns an dara ceann dhi bha àite far an robh sinn a’ gleidheadh ar pocannan agus nì sam bith eile air nach robh sinn a’ cur feum. Anns a’ cheann eile ’sann a bha Joe a’ cumail annlan nan oifigearan agus am bùrn a bha tighinn thuige h-uile madainn airson tea a dhèanamh, is nithean a bhruich is soithichean a ghlanadh. Bha an t-àite so fo ghlais, oir bha balaich an sud (chan eil mi gam chunntadh fhìn a-mach ás a measg!) nach biodh fada gan cuideachadh fhéin, agus nan deigheadh na h-oifigearan leis an acras bu choma leinne sin. A h-uile h-oidhche an déidh na suipearach bha e ’na chleachdadh aig Joe an iuchair a chur an làimh an Deontaidh, ach dh’ fheumadh esan an toiseach dèanamh cinnteach nach robh Joe air dara leth nan annlan ith, no ghoid, no thoirt seachad, agus cha bu leisg leis a thilgeadh air Joe gun robh e air sin a dhèanamh. Chùm Joe a dhroch-nàdur fo smachd is cha chanadh e dùrd.

Tha cuimhne agam aon latha balach òg Cuimreach a thighinn a-steach agus innse dhuinn an uair a bha e rannsachadh a-measg nam pocannan anns an tigh bheag bha so, gun mhothaich e gun robh toll aig ìochdar a’ bhalla a bha eadar an dà sheòmar, agus le glé bheag de shaothair gun gabhadh an toll a dhèanamh cho mór agus gu faigheadh duine steach a-measg annlan nan oifigearan. Ach naidheachd deireadh a’ chogaidh fhéin ’s iongantach gun tàinig sgeul cho aoibhneach ri so gu ar cluasan! Bha cuid de na balaich deònach tòiseachadh a’ leudachadh an tuill anns a’ bhad. Le aon aig an dorus a thoirt rabhaidh na nochdadh an Deontaidh no fear de na h-oifigearan, agus dithis a-stigh cha toireadh an obair fada oir cha robh càil anns a’ bhalla ach criadh. Co-dhiù b’ ann an ath mhadainn a chaidh a crìochnachadh. Chaidh a’ chriadh a tiodhlaiceadh fo’n ghainmhich agus na pocannan a chur air ais nan àite. Bha ciste-tea a’ folach an tuill air an taobh eile de’n bhalla. Cha robh againn a nis ach feitheamh ri oidhche. Bha sinn mar bhalaich bheaga a bha air rathad fhaighinn a-steach do ghàrradh-ubhal no do lìos-churran, agus a bha fuireach le beag fhoidhidinn gu’n tigeadh an dorchadas. Ach bha rud a’ dèanamh dragh dhomh fhìn. Bha e cinnteach nach biodh e fada gus am faighte a-mach gun robh meirlich san àite. Agus có a gheibheadh ceannachd air? Gheibheadh an t-aon duine a bha neo-chiontach. Cho fada is a bha fhios againn, cha robh amharus aig Joe dé bha dol air adhart. Ach bha cinnt agam-sa nach robh mo charaid cho dall no cho beag-tuigsinn is nach robh fhios cinnt aige gun robh

[TD 360]

an toll so ann o chionn fhada. Dé a nis a dhèanadh e? An sealladh e an toll do’n Deontaidh an uair a thigeadh e a-null feasgar, agus am biodh iad air chùl-amhaich oirnn nan deigheadh sinn air àrainn an uair a thuiteadh an oidhche. Bha càch ’nan tàmh an uair a chuir mi m’amharus ann an cainnt riutha. Cha d’ rinn sinn càil an oidhche sin. Larna-mhàireach chaidh an toll a shealltainn do Joe agus gheall sinn nach toireadh sinn leinn biadh sam bith ach cha ghealladh sinn idir nach crùbadh fear againn a-steach an dràsda ’s a rithisd nam biodh am pathadh air no an uair troimh ’n oidhche nach biodh againn de’n bhùrn na dhèanadh an còco. Chan eil mi smaoineachadh gun robh nàimhdeas Joe do na Sasannaich, co-dhiù do’n fheadhainn aca bha còmhla ruinn an sud, cho làidir tuilleadh.

Cha robh e fada an déidh so an uair a thàinig droch thìde oirnn—gaoth mhór is i sguabadh na gainmhich a-steach do’n h-uile h-àite. Bha Joe a’ faighinn a mhì-shealbh o’n Deontaidh—carson nach robh na praisean aige glan; carson nach robh an dorus aige fosgailte no carson a bha an dorus fosgailte, carson nach robh e a’ nighe ’aparain no carson a bha e a’ deanamh ana-caitheamh air a’ bhùrn a’ nighe aparain. Bha mi fhìn a’ gabhail eagail nach seasadh Joe ris móran na b’ fhaide, agus làn fhios agam nan cailleadh e e-fhéin idir gu robh e cunnartach air call a dhèanamh air a’ bhleigeard bheag a bha so.

Air a’ mhadainn-sa, mu àm “<eng>Stand Easy<gai>,” chaidh fear de na balaich suas a dh’ iarraidh bùirn airson na tea. ’Se am balach Cocnaidh ma tha cuimhn’ agad a bha a’ sgrìobhadh na litreach a’ chiad latha agam anns an fhàsach a bh’ ann. Ann an tiota chuala sinn brag nam brògan aige a’ tilleadh ’na ruith nuas an staidhre. Cha téid an sealladh a bha air aodann gu bràth ás mo chuimhne—ana-creideamh, uabhas, gàirdeachas a’ cathachadh r’a chéile! ‘<eng>Blimey<gai>!’ ars esan, ‘<eng>Joe’s crowned the Jaunty!!<gai>’

[Sanas]

[TD 361]

Bha sinn mar an dealanaich suas an staidhre bha sud. Chuala sinn ràn an Deontaidh mus fhaca sinn e. Bha e air taobh a-muigh a’ ghailidh, a’ ruith timcheall mar laogh an déidh an fheisd a bhriseadh, a dhà làimh air mullach a chinn is e ag éigheach àird a chlaiginn, “Tha mi air mo losgadh! Tha mi air mo losgadh!’ Measgte anns an fhalt aige agus a’ nochdadh a-mach ás na cluasan aige bha an t-sneap agus an curran agus na lusan eile bha anns a’ phrais a bha Joe air a càradh air a beul fòipe air mullach a chinn. ’S beag an t-iongnadh ged a bhiodh an truaghan a’ glaodhaich gu robh e air a losgadh. Bha an dearbh phrais air a bhith a’ goil air an teine uair-a-thìde mus d’ rinn Joe an fheum bha so de na bha ’na broinn. Bha esan a nis, a làmhan ’na phòcaidean is fiamh a’ ghàire air aodann, ’na sheasamh ann an dorus a’ ghailidh agus a thaca ris an ursainn. Thog mi mo làmh ris ach cha do leig e air gu fac’ e mi.”

“Dé rinn iad air?” thuirt Iain. “Gheibheadh esan na ceithir fichead latha ’s a deich, ma fhuair duine riamh iad!”

“Chaidh Joe a chur fo ghlais anns an aon àite a ghabhadh glasadh,” fhreagair mi. “Ann an stòr-bidh nan oifigearan. Tràth an ath mhadainn chaidh sinne gu léir a thoirt an ceann a chéile a dh’ éisdeachd ris a’ bhinn ga toirt seachad air. Sheas sinn an sud cairteal na h-uarach, leth-uair a thìde, agus cha robh iad a’ tighinn le Joe. Chunnaic sinn an Deontaidh uair no dhà is e sgiathalaich timcheall, mar chearc a bha air a h-àl a chall.

‘Geall nach eil sgeul air Joe,’ chanadh an dara fear againn air a shocair ris an fhear eile, a’ priobadh a shùla.

Mu dheireadh thuirt an t-oifigear ruinn a dhol air ais gu ar n-obair. An uair a thill sinne bha an caiptin agus grunn eile air beulaibh a’ ghailidh. Bha gach poc a bha anns an tigh bheag a bha ri taobh a’ ghailidh ’nan dùn aig an dorus, agus an Deontaidh a sporghail ’nam measg mar gu robh leth-dhòchas aige gun leumadh Joe a-mach á aon diubh!

Cha robh sgeul air Joe, no air dara leth nan annlan a b’ fheàrr a bh’ aig na h-oifigearan a bharrachd! Cha b’e prìosan le toll a chumadh mo charaid fo chuing! Bha fhios a nis air an dòigh air an d’fhuair e mach as an t-seòmar anns an robh e air a ghlasadh, ach ciamar a rinn e chùis air faighinn seachad air an fhear a bha a’ cumail faire anns an dorus a-muigh? Chuimhnich sinn gu robh gun robh itealain nan Gearmailteach os ar cionn an oidhche roimhe agus anns an ùpraid bha sin dh’ èalaidh Joe air falbh. B’e sin ar beachd co-dhiù. B’ ann ag an Deontaidh a bha an t-uallach Joe a ghleidheadh, agus bha a chruaidh-fhortan a’ feitheamh air-san. Chòirdeadh sin ri Joe!”

“Is cinnteach nach biodh iad fada a’ breith air,” ars Iain. “Cha chanainn gum biodh e furasda dha e fhéin fholach anns a’

[TD 362]

ghainmhich sin, agus cha sheasadh na bh’ aige de bhiadh dha glé fhada agus càite faigheadh e deoch?”

“Chan eil fhios ’am,” fhreagair mi. “Cha chuala sinne guth cinnteach tuilleadh air. Bha cuid ag radh gun deach a ghlacadh air oidhirpeachadh air loidhne an Eadailtich a ruighinn, cuid eile gu robh càirdean aige anns an Eiphit a bheireadh fasgadh dha. Chan eil fhios againn. Co-dhiù ma tha e beò chun a so, is iongantach leamsa man robh làmh aige anns na strìthean a bh’aig Malta gu a saorsainn fhéin a chosnadh anns na bliadhnaichean mu dheireadh, agus tha mi cinnteach an latha a theid bratach Bhreatainn a tharraing a-nuas airson na h-uair’ mu dheireadh, agus bratach Mhalta a chrochadh ’na h-àite, nach bi cridhe anns an eilean sin cho aoibhneach ri cridhe mo charaid, Joe.

Dh’éirich Iain gu falbh. Bha an teine gu bhith dubh a rithisd. “Eil fhios dé an seòrsa bratach a th’ aca?” ars esan.

“Carson tha thu faighneachd sin?” thuirt mi.

“Tha,” ars esan, is e sìneadh a làimhe chun an doruis, “man eil dealbh aca fhathasd air a son dh’ innsin-sa dhaibh dé am fear bu chòir dhaibh a chur oirre.”

“Dè tha sin?” dh’fhaighnich mi dha.

“Tha,” arsa esan le gàire, is e fosgladh na còmhla. “Deontaidh de Néibhi Bhreatainn is prais m’a cheann!”

[Sanas]

[TD 365]

THUIT E
Le DOMHNALL MACIOMHAIR

BHA deagh mheas aig gach duine air ann an Longabost.

Rinn am baile gàirdeachas an uair a chuala e gu robh dùil aige pòsadh. Agus rinn e gàirdeachas a rithist an uair a chuala e gur ann air Mòrag a bha dùil aige an fhàinne a chur.

Bha a’ bhanais mór, agus bu lìonmhor iadsan a bha a’ compàirteachadh anns a’ chuirm.

Ma tha slàinte anns an uisge-bheatha, bha iad ag ràdh gum b’ ann da fhéin agus do Mhòrag bu chòir a bhith slàn.

* * * * *

Chaidh e suas an staidhre. Dh’ fhosgail e an dorus. Bha i anns an leabaidh. Bha fuachd aice, agus is e e fhéin a dh’ iarr oirre na plaideachan a thoirt oirre tràth anns an fheasgar.

“Dé mar a tha thu?” ars esan.

Cha duirt i smid.

Bha i air tuiteam ann an cadal. Bhitheadh i na b’ fheàrr anns a’ mhadainn.

Chaidh e a-null far an robh an leabaidh. Chan fhaca e riamh mar so i. Ach bha i ’na cadal.

Lùb e a cheann agus e dol a phògadh a gruaidhean. Stad e. Bha i ’na cadal.

Leum a chridhe agus ràinig e mullach an tighe. Dh’ fhairich e fann. Shuidh e sìos, agus chum e a cheann ’na làimh.

Cha b’ urrainn so a bhith fìor. Dé a rinn e a chionn ’s gun digeadh so air? Bha e ’na aonar anns na smuaintean muladach so. Ach Mòrag. Is ann a bha ise ’na cadal.

Thug e sùil chun na h-uinneige, ach chan fhaiceadh càil. Bha deòir gheura eadar e agus an saoghal. Cha robh smachd sam bith aige air na deòir ud. Bha iad a’ tuiteam mar fhras anns a’ Ghiblean. Bha a ghruaidhean dearg agus teth.

Chaidh a smuaintean air ais chun na h-oidhche ud, an uair a choinnich e fhéin agus Mòrag airson a’ chiad uair. Sòlas agus fleadhachas nach fhaiceadh e tuilleadh.

[TD 366]

Chuir dhachaidh i bho ’n danns agus dh’ aontaich i gu faiceadh iad a chéile an ath oidhche a rithist. Agus bho ’n uair sin có a thigeadh eadar iad?

Dh’ iarr e oirre a phòsadh agus cha do dhiùlt e. Thog iad an tigh so, agus le chéile rinn iad dachaidh dheth. Ach a nis. A nis bha i anns an leabaidh. Agus ’na cadal.

Thug e sùil a-null.

Dé math a bhith smaoineachadh air na h-amannan taitneach a dh’ fhalbh? Bha iad math fhad agus a sheas iad, ach dé am feum a bha unnta?

Dh’éirich e agus chaidh e mach ás an rùm. An ceann deich mionaidean bha e shìos an staidhre.

Seòmar mór falamh. Cha b’ e an aon sheòmar a bha ann bho chaidh Mòrag do ’n leabaidh. Ballachan fuaraidh ag éirigh ás an talamh agus dà chaoran a’ garadh a chéile anns an teine.

Mura biodh Mòrag air a dhol dha’n a leabaidh! Bhiodh an seòmar blàth mar a b’ àbhaist.

Chuir e air deise dhubh agus léine gheal. Cha robh math fuireach an sud na b’ fhaide.

Thug e sùil anns an sgàthan. Cha b’ e an rud a b’ fheàrr a chunnaic e. Dealbh a’ bhròin agus an duileadais.

Dh’ fhosgail e an dorus agus stad e gu h-obann. Nach robh a dheagh charaid gun deò ann air an leac, agus an cop a’ tiormachadh mu bheul. An cù bochd. Dé bha aig a’ bhàs ’na aghaidh nuair a leag e mar sud aig dorus a mhaighstir. D’e bha aig an t-saoghal ’na aghaidh fhéin. An cù marbh aig an dorus, agus Mòrag shuas anns an leabaidh.

Chuir e corp a’ choin do ’n bhàthaich, oir cha robh tìde aige a chur fo ’n talamh na dràsda.

Dh’ fhalbh e air a shlighe do ’n bhaile, agus dh’ òrdaich e gach nì a bha feumail. Thachair duine no dithis ris agus dh’ innis e dhaibh fàth a thurais.

Cha b’ fhada gu robh Longabost gu léir aig a dhorus. Shil iomadh deur agus leum iomadh cridhe.

Saoghal mór a’ chruadail. An saoghal cealgach. An dàrna uair bhiodh e cho math dhut, agus aig a’ cheart àm bhiodh e a’ toirt bhuat na nithean sin a b’ fhiach, mar shòlas agus mar bheatha.

Bha móran air an tiodhlacadh. Cha do chùm e fada iad. Is ann á Longabost a bha e fhéin. Bha an làr fliuch le deòir agus an teine dubh ás mar a bha iad gu bhàthadh.

[TD 367]

Thàinig e am fianuis an tighe. Bha e a’ coimhead cho glas agus cho marbh. Bha na craobhan anns an lios a’ seargadh agus bha na sìtheanan ’nan cadal. Bha gach nì ’na chadal. Mòrag. An e bruadar mì-nàdurrach a bha aige? Mòrag ’na cadal agus an cù air bàsachadh. Bha an cù a nis fo ’n talamh, agus bhiodh na caoraich a’ coimhead na h-uaighe aige, agus ag ràdh, “Chan eil eagal oirnn romhad-sa tuilleadh.”

Oir is e cù math a bha ann agus bha eagal air na caoraich roimhe. Cha deanadh e càil orra a ghoirticheadh iad, ach chumadh e smachd orra. Bha e mar mhaighistir-sgoile a-measg na cloinne bige.

Chaidh e steach san tigh. Shuidh e sìos agus dh’ fhuirich e an sin airson ùine mhóir.

Nach truagh nach fhaigheadh e fhéin cadal. Chan fhaigheadh. Cha robh ceartas ann. Bha daoine ’nan cadal nach robh cho airidh air chadal ris-san. Mòrag. Thug an cnatan an cadal oirre. Nach truagh nach fhaigheadh e fhéin cnatan. Ach mar a bha e an dùil, cha robh ceartas ann.

Dh’ fheumadh e biadh a dhèanamh. Bha an t-acras air. Cha tugadh e càil gu Mòrag, oir bha i ’na cadal agus cha b’ urrainn e a dùsgadh. Dh’ òl e an tea ach cha do chòrd i ris. Cha robh blas air nì mar a b’ àbhaist. Cha robh e math air tea dhèanamh co-dhìu ach cha do rinn e tea riamh cho dona ri so. Cha robh blas na beatha fhéin mar a bh’ àbhaist. A’ bheatha a bha milis bho chionn ghoirid, bha i a nis cho searbh.

Cha b’ fhiach i a bhith ga fulang. Saoil nan gabhadh e aon dusan de ghràineanan a’ chadail an dèanadh iad an gnothaich? Ach nan deigheadh a lorg agus e beò. Bhiodh gach teanga ag ràdh gun dh’ fheuch e ri cur ás d’ a’ fhéin. Ach nach canadh iad an aon rud na faigheadh e air a dhèanamh? Chanadh, ach cha bhiodh fios aigesan mu thimcheall.

Cha bhiodh fhios aig Mòrag. Tha Mòrag ’na cadal.

Chaidh e suas an staidhre. Thug e sùil air leabaidh Mòraig.
Choimhead e na plaideachan. Ach cha b’ urrainn dha amharc air Mòrag. Bha i ’na cadal.

Cha robh so a’ còrdadh ris. Carson nach fhaigheadh esan cadal cuideachd? Bha ise air cadal fada gu leòr co-dhiù. Rug e air na plaideachan agus shlaod e sìos iad.

Cha robh duine anns an leabaidh. Mòrag. Cha robh lorg oirre. 

Bha am fallas a’ sruthadh dheth.

[TD 368]

Bha e ’na aonar. Thàinig e steach air gu robh e da-rìribh ’na aonar. Bha e a nis gun chù, gun Mhòrag.

Carson a dh’ fhalbh i? Cha robh càil a dhìth oirre an sud. Cha do rinn e fhéin nì sam bith a bha ceàrr agus a bheireadh oirre falbh. Fhad agus b’ aithne dha, cha do rinn.

Am faiceadh iad a chéile tuilleadh? Nam biodh fhios aige mu Mhòrag b’ urrainn dha a’ cheist sin a fhreagairt. Is dòcha gu faiceadh iad a chéile an uair a ruigeadh e ceann slighe na beatha so. Dh’ fhaodadh gun tigeadh i chuige ann an riochd spioraid agus gun innseadh i dha dé mar a thachair. Faoineas. Cha robh fhios aige càite an robh i.

Phill e sìos an staidhre, oir shuas bha blas a’ bhàis agus mì-dhòigh. Ach cha b’ e blas na beatha a bha shìos na bu mhotha.

Bha fuaim aig an dorus. Dh’ éirich e agus chaidh e mach.

Bha Iain Beag an sin, agus cuilean cho bòidheach agus a bha aige ’na làimh chan fhaca duine riamh. An uair a chunnaic e an cuilean stad e, agus stad a chridhe cuideachd.

“Is ann dhutsa tha an cuilean so, oir chuala mi gun chaill thu an deagh bheathach bho chionn ghoirid,” arsa Iain Beag.

Thug e taing dha, agus an uair a mhol Iain am feasgar, dhùin e an dorus.

Cù an àite a’ choin. Dé bha aige an àite Mòraig. Bhà inntinn dhubh agus cridhe anns an robh iomadh sgàineadh. Ach an àite seann Róbhair bha Róbhair eile. Bha iomadh Róbhair ann, ach cha robh ann ach an aon Mhòrag. Dé math a bhith bruidhinn? Cha robh an aon sin fhéin a nis ann.

Is e beathach crosd a bha anns a’ chuilean sin. Cha shealladh e ri caora. Ach an uair a thigeadh e a-steach san tigh, bha gu leòr ann ris a sealladh e. Aodach agus brògan, agus nì sam bith a ghabhadh

[TD 369]

a shrachadh. Ged a bhiodh deich teangannan aige cha cumadh smachd air a’ bheathach ud.

Rug e air a’ ghunna agus chuir e peilear anns a’ chù. Thuit e marbh aig a chasan.

Dé a rinn e? Bha e a’ càineadh a’ bhàis, ach thug e fhéin bàs nis do ’n chù. Bha e aon uair eile ’na aonar. Agus is e am bàs a rinn sin. Agus an cadal.

Shuidh e anns a’ chathair mu choinneamh na h-uinneige. Bha Mòrag a’ coimhead air agus i air a h-àrdachadh ann a saoghal céin. Bha an cuilean marbh ri a taobh. Sheall e suas rithe agus bhruidhinn i ris.

“Carson a mharbh thu do chuilean? Carson a mharbh thu mise? Tha thu a nis nad aonar. Ach chan eil. Tha an diabhal shíos an sin còmhla riut agus tu gun fhios agad dé tha ceàrr ort. Tha e gad thàladh agus tha thu ga leantainn. Mharbh thu an cù agus mharbh thu mise. Agus tha dùil agad gur còir taitneas a bhith nad bheatha fhéin. Marbh thu fhéin agus fuadaich t’ aithreachas agus do mhì-thoil.”

An sin chaidh i ás an t-sealladh.

Bha e a nis a-muigh. Bha rathad an sin a bha a’ dol air slighe an aithreachais. Cha do ghabh e am fear sin. Is e a ghabh e an rathad a’ dol air slighe na sgrios. Choisich e agus dh’ fhàg e iomadh ceam ’na dhéidh. Bha móran de nithean taitneach air a’ chuairt sin agus ghabh e pàirt anns gach aon aca. Ach an uair a thàinig an rathad gu crìoch, bha nathair a’ feitheamh air. Dhùisg e an uair a mharbh an nathair e.

Bha an rùm dorch.

Chuir e air an solus agus shuidh e rithist.

Bha e ’na aonar. Ghabh e beachd air an thug a chadal fo fhradharc a shùilean. Bha an saoghal ’na aghaidh; an droch shaoghal a’ cur bhruadairean f’ a chomhair. “Marbh thu fhéin”. “Ghabh mi slighe na sgrios”.

Bha e mar Adhamh anns a’ ghàrradh. Cha b’ fhiach a’ bheatha so gun Mhòrag. Saoil an coinnicheadh e i anns a’ bhàs? An gabhadh i ris. Duine air tuiteam gu bonn sloc na truaighe anns a’ mhuirt. Muirtear cuirp agus muirtear anam. Bha slighe mhór air thoiseach air. Saoil an e slighe an aithreachais na slighe na sgrios? Gheibheadh e mach.

Thog e an gunna.

Chuir e peilear ann fhéin agus thuit e gu làr.

[TD 371]

OITEAGAN A ALBAINN NUAIDH
Le CALUM IAIN MACLEOID
(Antigonish, Alba Nuadh)

NUAIR a bhios duine a’ stri rì bial-aithris a chruinneachadh, gheibh e is dòcha sgial o chuideigin a thàthas ri inntinn fad iomadh bliadhna an déidh a chur ri clàr. Sin mar a thachair dhòmhsa leis an sgial a leanas. Chuala mi e an toiseach o Ali Eòghann nach maireann a bha air an Dòirnigh, an Cinn t-Sàile Mhic Coinnich, an Albainn. Fichead bliadhna an déidh so chuala mi a rithist e sa’ Chaolas Mhór, an Eilean Cheap Breatainn, an Albainn Nuaidh. Tha farsaingeachd is astar cuain eadar an dà àite gun aga sam bith, ach mach air tionndadh no dhà ás ùr, chan eil móran diofar an aorabh ’s an gné an t-seanchais mar a tha iad ga aithris sa’ chearnaidh so de’n t-saoghal.

So agaibh e: “Uair a bha sud bha Iain Mór ’na mheat air bàrc brèagha a dh’ fhàg Glaschu san t-Seann Dùthaich agus a thog cùrsa ri Brunsuig Ur, mór-roinn a tha an iar oirnn fhéin an Eilean Cheap Breatainn. An uair a bha an soitheach dlùth air oitirean <eng>Newfoundland<gai>, bha an sgiobair agus am meat shuas air an drochaid a’ gabhail na gréine aig dà uair dhiag mar a b’ àbhaist. Air dhaibh a’ ghrian a ghabhail, chaidh iad sìos, gach fear d’ a chébin fhéin, a dh’ obrachadh air na cairtean-seòlaidh. An uair a bha ’m meat deiseil, chaidh e a-steach do chébin an sgiobair a leigeil fhaicinn dha càit an robh e ’n dùil a bha an soitheach. Bha an sgiobair ’na shuidhe aig an desc a’ sgrìobhadh air an sglèat; agus gun fiù a shùil a thogail bhàrr na cairt-sheòlaidh a bha ’na làimh fhéin, dh’ fhoighnich am meat dheth càit an robh e’n dùil a bha iad. An uair nach do fhreagair an sgiobair chaidh am meat na b’fhaisge dha is dh’ fhoighnich e a’ cheart cheist a rithist. A dh’ aindeoin so cha do fhreagair an duine a bh’ aig an desc;


[TD 372]

[Sanasan]

[TD 373]

ach thionndaidh e a cheann, is dh’ fhidir am meat an uair sin nach b’e an sgiobair a bh’ ann idir, ach duine nach fhaca e riamh roimhe. Gun an tuilleadh dàlach thog am meat na buinn a-mach as a’ chébin is ruith e suas an staidhir gu drochaid an t-soithich. Bha an sgiobair an sin a’ coiseachd sìos is suas gun chùram air thalamh air ach nuair a mhothaich e gun robh fiamh an eagail air a’ mheat, dh’ fhoighnich e gu dé a bha ceàrr. “Có,” ars am meat, “a tha ’na shuidhe aig an desc sa’ chébin agaibh?” “Chan aithne dhòmhsa,” ars an sgiobair, “gu bheil duine eile sa’ chébin agam-sa.” Shìn an sgiobair air tarraing ás, ag ràdh gun robh e ’na leth-chadal is a’ bruadar is gur e cuideigin eile de’n sgiobaidh a chunnaic e. “Faodaidh sin a bhith,” ars am meat, “ach chan e duine eile a bhuineas do’n bhàta a chunnaic mise ’na shuidhe aig an desc. Cha do bhuail mi sùil a riamh air agus chunnaic mi e gu soilleir a’ sgrìobhadh air an sglèat agaibh.” ’Se ’m bun a bh’ann gun deach iad sìos le chéile do chébin an sgiobair ach nuair a dh’ fhosgail iad an dorus cha robh duine a-stigh. Thog an sgiobair an sglèat agus so agaibh na faclan a bha sgrìobhte oirre, “Stiùir Tuath ’s an Ear Thuath.” “An tusa,” ars esan ris a’ mheat, “a sgrìobh so air an sglèat?” “Gu dearbh fhéin cha mhì,” ars am meat. Thug an sgiobair air a’ mheat na dearbh fhacail a sgrìobhadh air an taobh eile de’n sglèat, ach chitheadh duine air leth-shùil nach robh an dà làmh-sgrìobhaidh idir coltach ri chéile. Ged a cheasnaich an sgiobair cha mhór a h-uile duine a bha air bòrd cha d’fhuair e fuasgladh sam bith air a’ cheist, is dh’ fhiach e ris an rud a bh’ann a dhubhadh a-mach á inntinn, ach mar as motha a bha e a’ strì ri dìochuimhn’ a dheanamh air ’sann bu treasa a bha na facail a’ sìomanaich timcheall air a chridhe, “Stiùir Tuath ’s an Ear Thuath, Stiùir Tuath ’s an Ear Thuath.” Mu dheireadh thug e òrdugh seachad cùrsa a’ bhàta atharrachadh is stiùireadh gu “Tuath ’s an Ear Thuath.” Chum e air a’ bhàrc an sin fad cóig uairean a thìde. An ceann na h-ùine so dh’ éigh am fear a bha sa’ chrann gun robh meall-deigh dìreach air thoiseach orra. Nuair a dhlùthaich iad chunnaic iad long mhór an sàs sa’ mheall-deigh is daoine air a clàr a’ fiachainn ri sanas a thoirt seachad gun robh iad an teinn. Chuireadh a-mach na geòlaichean agus an trì uairean a thìde bha a h-uile duine air bòrd innte air an sàbhaladh.

Dar a bha luchd té de na geòlaichean a’ tighinn ri cliathach na luinge is am meat gan cuideachadh ri streap air bòrd, sheall e air fear de na daoine gu dùr is thuirt e ris an sgiobair, “Sin agaibh an duine a chunnaic mise a’ sgrìobhadh air an sglèat aig an desc.”

[TD 374]

Nuair a bha obair na tròcair crìochnaichte, chuir an sgiobair fios air an duine so is thuirt e ris am biodh e cho math is na facail, “Stiùir Tuath ’s an Ear Thuath,” a sgrìobhadh air an sglèat. Rinn an duine mar a dh’ iarradh air agus an sin thionndaidh an sgiobair an sglèat, is thuirt e ris, gun innse dha gun do thionndaidh e i, “A bheil thu ag aithneachadh na làimhe-sgrìobhaidh so?” Chuir ceist an sgiobair iongnadh air an duine; “Ciamar,” ars esan, “nach aithnichinn mo làmh-sgrìobhaidh fhéin; sin an rud a sgrìobh mi o chionn mionaid.” An sin leig an sgiobair fhaicinn dha gun robh na facail air an sgrìobhadh air dà thaobh na sglèat. “Cha do sgrìobh mise ach na tha air an aon taobh,” ars an duine, “ach ’se mo làmh-sgrìobhaidh a tha air an taobh eile gun teagamh.”

CHAN urrainn nach cuala cuid de’n luchd-leughaidh mu’n “Eaglais air Flod” bh’aca air acair an Loch Suaineart sa’ bhliadhna ochd ciad diag dà fhichead ’s a sia—bàta iarainn a chaidh a thogail an Glaschu. Uill, tha mi cinnteach nach cuala an t-urramach Ruairidh Caimbeul a tha a’ fuireach ann an àite ris an abrar Pugwash, an Albainn Nuaidh, mu’n eaglais so riamh ach a dh’ aindeoin sin tha bàta aige

[Sanas]

[TD 375]

fhéin a bhios a’ seòladh timcheall air còrsaichean <eng>Newfoundland<gai>, Brunsuig Ur agus Eilean Eòin a h-uile samhradh, ás am bi e a’ searmonachadh an t-soisgeil do na daoine. Tha am bàta dà fhichead troigh san druim, is tha e uidheamaichte le gach innleachd maraireachd is ràdio a chunnaic duine riamh. A bharrachd air so tha àite-cadail ann airson cheathrar dhaoine, is tha fear-ciùil air bòrd còmhla ris a bhios a’ cluich nan laoidhean ’s nan salm air a’ bhocsa. Bha mi a’ bruidhinn ris an urramach an là roimhe agus sa’ chonaltradh a bh’ againn dh’ fhoighnich mi dha gu dé a thug air smaoineachadh air an leithid so de chraobh-sgaoileadh a thoirt gu buil. “Uill,” ars esan, “tha sin furasda gu leòr fhoillseachadh; tha cnag is cridhe na cùise sa’ Bhìoball fhéin ’s an t-Soisgeul a réir Lùcais far a bheil e sgrìobhte gun deach Crìosd “a-steach do aon de na bàtaichean a bu le Simon, agus dh’ iarr e air dol a-mach beagan o thìr; agus air suidhe dha, theagaisg e an sluagh ás a’ bhàta.”

ANNS na linntean a dh’ aom an uair a thàinig na h-eilthirich a-mach á Albainn do’n dùthaich so an toiseach, cha robh na lighichean ach tearc ’nam measg ach nuair a thigeadh tinneas orra bha cungaidhean-leighis aca fhéin a bha gan slànachadh ’s gan aiseig air ais gu fallaineachd. Nuair a bhiodh cnatan air duine ’se leòbag bheò an leigheas a bh’ aca. Bhiodh iad a’ crioslachadh na leòbaig timcheall air do bhroilleach san leabaidh. Bha iad ag ràdh gun draghadh an leòbag bheò gach fiabhras is eile a-mach ás a’ cholainn is nuair a leigeadh an leòbag am breab mu dheireadh aisde gum biodh tu cuidhteas a’ chnatain a-muigh ’s a-mach. Airson a’ chrùpaidh bhiodh iad a’measgachadh ailm le siùcar ’s ga shluigeil, ’s nam biodh do dhruim a’ cur dragh ort bhiodh iad a’ càradh craicionn easgainne air a fhliuchadh air claisneach do dhroma ’s tu ’nad shìneadh air leacan loma an ùrlair. Tha na seann chungaidhean-leighis sin a’ dol á fasan eing air eing, is tha na mnathan-gluine iad fhéin a’ dol an gainnead. Tha an tigh-eiridinn a nis faisg air làimh, tha na lighichean pailt, tha na h-itealain goireasach, is nuair a thig leanabh òg do’n teaghlach an diugh cha chluinnear tuilleadh na bodaich ag ràdh, “ gu faigh na mnathan-glùine drama agus a’ chlann bheag pìos.”

THOISICH iad ris a’ ghiomadaireachd an Arasaig, faisg air Antigonish, o chionn seachdaine ach chan eil iad a’ faighinn móran idir oir tha’n deigh-shiabaidh a’ snàgaireachd timcheall air na cladaichean againn fhathast is mar sin tha a’ mhuir gu math fuar.

[TD 376]

Tha na cléibh-ghiomaich fiodha an sàs aig na h-iasgairean a h-uile ceum ged a tha Bòrd an Iasgaich a’ fiachainn ri dearbhadh dhaibh gu bheil na cléibh-ghiomaich “<eng>aluminium<gai>” nas fheàrr air gach dòigh. Tha na h-iasgairean againne ag ràdh gu bheil na cléibh-ghiomaich ùra ro chosgail is nach téid na giomaich ’nan gaoith co-dhiù. Tha na cléibh ùra ag cosg dà dholair dhiag ri’n ceannach, is faodaidh an t-iasgair na cléibh-fhiodha a chur an altan a chéile aig bun na h-ursann aige fhéin air son dà dholair am fear. Air an làimh eile, a réir Bòrd an Iasgaich, nuair a thig gailleann chan eil e cho buailteach do na cléibh ùra a bhith air an call, no air am pronnadh le sluaisreadh is làgaraid an taibh. Tha buaidh eile an lùib nan cliabh ùra, ’se sin ri ràdh, nach eil iad cho trom ris a’ chléibh-fhiodha, is gu bheil iad nas fhasa an làimhseachadh an uair a tha an t-eathar a’ cur nan car dheth ri droch mhuir. 

BHA ceithir fichead oileanach ’s a deich a’ meòrachadh air Gaidhlig na h-Albann, Eachdraidh nan Ceilteach, is Litreachas nan Ceilteach san Roinn Cheiltich an Oilthigh an Naoimh Fransaidh Xavier, an Antigonish, am bliadhna. So àireamh cho mór ’s a bh’againn riamh. Tha Monsignor Uisdean Somers, ceann-suidhe an Oilthigh, a leigeil dheth a dhreuchd a dh’ aithghearr. ’Se call mór a tha so oir ’se duine anabarrach comasach, breithneachail a bh’ann, is ged nach robh facal Gàidhlig ’na cheann, bha e ’na chùl-taice a bha starbhanach dìleas, do leas nan Gàidheal a tha a’ tàmh an tìr nan craobh ’s nam beanntan àrd.

[Sanas]

[TD 379]

An Sgeilp Leabhraichean

<eng>F. G. Rea, A School in South Uist<gai>, deas. le Iain Lathurna Caimbeul (Routledge & Kegan Paul, Lunnainn. 30/-.)

Tha ùine mhór ann bho leugh sinn leabhar mu ’n Ghaidhealtachd a chòrd tuinn cho math ris an fhear so. Tha tarraing ann an dòigh ’s ann an nàdur an sgrìobhaiche nach leig leat an leabhar a chur bhuat gus a bheil thu ullamh dheth.

’Se Sasunnach a bh’ ann an F. G. Rea, agus anns a’ bhliadhna 1890 thàinig e á Birmingham gu bhith ’na cheann air Sgoil Ghearraidh na Mòna an Uibhist-a-deas. Bha dhìth air aig an àm beagan airgid a chosnadh a bharrachd air na bha e faighinn an Sasuinn. ’Se sin a thug a dh’ Uibhist e a’ chiad turas, ach tha e furasda aithneachadh bho ’n leabhar aige nach b’ e an t-airgead a chùm ann e. Fhuair e coibhneas is toileachas ris nach robh dùil aige, agus ann an 1927, iomadach bliadhna an déidh dha Uibhist fhàgail, phàidh e air ais an coibhneas so le leabhar cho tlachdmhor ’s a sgrìobh Sasunnach riamh mu na h-Eileanan a Siar.

Ged a tha móran m’ a dheighinn fhéin anns an leabhar, feumaidh gur h-e duine iriosal a bha ann an Rea. Chan fhairich thu uair sam bith gu robh e a’ smaoineachadh gu robh e fhéin dad nas fheàrr, no nas fheàrr dheth, na sluagh an eilein. Ged nach do thog e fhéin Gàidhlig, tha modh agus blàths anns gach iomradh a tha e dèanamh air a’ chànain, air na h-òrain luadhaidh, air sluagh an eilein, eadar àrd agus ìosal. Agus air chùl a’ bhlàiths tha sin, tha tuigse.

Is dòcha gu robh aon rud ann nach do thuig e: b’ e sin nach robh a’ Ghàidhlig leis gach dòigh is subhailc a bha fuaighte rithe, a’ faighinn


[TD 380]

[Sanasan]

[TD 381]

cothrom na Féinne fo riaghladh Bùird nan Sgoiltean. Bha e a’ tuigsinn gun teagamh nach robh an doigh-teagaisg ùr furasda do’ n chloinn:

<eng>“. . . . with a few exceptions I insisted upon the whole of the instruction being given in Englishthese exceptions applied to the very young whose instruction was bilingual, and to the testing in Gaelic of the effectiveness of the instruction in English. I often wondered to myself if purely English-speaking children would acquit themselves as well as these children did if all their school instruction were given in, say, French . . . .”<gai>

Nach iongantach cho ainneamh ’s a thàinig an smuain sin a-steach air luchd-teagaisg is luchd-ceasnachaidh, air muinntir Bùird nan Sgoiltean agus air urracha móra Dhun-Eidinn, anns na ceithir fichead bliadhna an déidh 1872!

Chuir e smaoineachadh oirnn a bhith leughadh mu na maighistirean-sgoile agus na bana-mhaighistirean-sgoile a bh’ anns na h-Eileanan a deas mu ’n bhliadhna 1900. Ann am Bàgh a’ Chaisteil (an 1890) bha duine òg á Lunnainn; thogadh a’ bhana-sgoilear an Eirisgeidh ann an Dun-Eideann, agus ’sa Lunnainneach thàinig ’na h-àite; maighistir-sgoile Dhala-brog, ’sann á Obar-Dheadhain a bha e. Agus bha Maighistir Ailein air ceann Bòrd na Sgoile aig an àm. Nuair a theid eachdraidh nan sgoiltean air a’ Ghaidhealtachd a sgrìobhadh, bithidh an leabhar so glé fheumail do’n fhear-eachdraidh.

Ach chan ann a’ lorg ceann-teagaisg a tha sinn an dràsda. Gheibh thu rud anns an leabhar so a fhreagras air gach càil: móran mu iasgach a’ bhric; cunntas air luadhadh; iomradh air eòin, air cleachdaidhean is beul-aithris Uibhist, air mar a bha an sgoil-oidhche air a cumail ann an sgoil Rea; air maits ball-coise, le Mgr. Ailein anns a’ ghoal, agus sagairtean eile an sàs a-muigh; bracaist mhór ann an tigh tuathanaich (le bric, is hama, is feòil-mairt, truinnsearan càise is annlain); iomradh air an tigh a bh’ aig Fear Bhaghasdail uaireigin; dealbh-pinn de sheann mhaighstir-sgoile Gàidhlig, agus de ’n ‘chuipear-in,’ Dòmhnall MacCormaic; móran fiosrachaidh mu ’n duine chaomh sin Mgr. Ailein.

Tha saidhbhreas an so, agus chan ann do mhuinntir Uibhist a-mhàin, oir’se tha so dealbh de na h-Eileanan a Siar air fad o chionn tri fichead bliadhna—tha e làn de rudan a chunnaic sinn ’s a chuala sinn ann an Leódhus o chionn deich bliadhna fichead. Tha ar taing aig Fear Chanaidh airson na h-eachdraidh thaitnich so a chur ’nar tairgse.

R. McT.
