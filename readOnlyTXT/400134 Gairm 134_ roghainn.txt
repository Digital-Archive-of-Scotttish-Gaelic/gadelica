[TD 109]

ATH-NUADHACHADH NIS

le Iain Gordon Dòmhnallach

Bho chionn ghoirid fhuair Club Ball-coise Nis, ann a Leòdhas, deich mìle not bho Chomhairle Spòrs na h-Alba airson an cuideachadh le cosgaisean an leasachaidh a tha iad a’ dèanamh ris a’ phàirc aca an dràsda. Tha iad a’ dèanamh na rumannan-sgeadachaidh mòran nas motha na bha iad, agus tha iad cuideachd a’ togail bùth bheag, stòr airson ghnothaichean na pàirce, agus a’ cur ris an togalaich a bh’ann mu thràth airson fasgadh a thoirt dhan luchd-coimhid.

’Se Club Nis prìomh sgiobadh nan eilean an dràsda. Choisinn iad trì de na còig cuachan a bha dol a-measg sgiobannan mhòra Leòdhais ann an 1985. Còmhla ri sin ghabh iad Cuach nan Eilean nuair a rinn iad a’ chùis air fleasgaich a’ Chinn-a-tuath an Uibhist-a-deas. Anns an t-Sultainn 1984 thug iad urram mòr air na h-eileanan nuair a bhuannaich iad Cupan Amateur na Gaidhealtachd ann an Inbhir Pheotharain.

Bithidh mòran a’ gabhail iongnaidh mun t-soirbheachadh a tha air a bhith le balaich Nis, oir eadar 1961 agus 1974 cha robh sgiobadh idir aig an sgìre. Bha cus de na cluicheadairean a b’fheàrr ag obair air falbh bhon eilean, mar bu trice a’ seòladh, airson gum biodh e comasach dhaibh sgiobadh ball-coise a bhith aca. Ach ann an 1975 thàinig Club Nis air ais a Roinn Ball-coise Leòdhais ’s na Hearadh agus tha cùisean air a bhith a’ dol gu math leotha bhon uair sin. Ghabh iad a’ chiad dhuais ann an 1977 nuair a rinn iad a’ chùis 2 – 1 air na Hearaich anns a’ chuairt dheireannaich de Chupan Leòdhais. Nuair a thàinig sèasan 1985 gu crìoch bha sgiobadh Nis air cosnadh còig cupannan fichead eadar 1977 agus 1985 ann am farpaisean nan inbheach agus nam balaich òga!

Bha trì rudan am fàbhar nam feadhainn a dh’ath-nuadhaich an club ann an 1975. Thurchair tòrr bhalaich òga a bha math air ball-coise a bhith timcheall aig an aon àm. Còmhla ri sin, dh’atharraich suidheachadh eaconomach an eilein agus bha e comasach dhan òigridh a dhol an ceann an cosnaidh aig an taigh. B’e an trìtheamh rud gun tàinig beòthalachd dhan choimhearsnachd. Thòisich sluagh na sgìre a’ smaoineachadh air dòighean anns am b’urrainn dhaibh adhartas a thoirt air an caitheamh-beatha fhèin agus toileachas agus cur-seachad a thoirt dhan òigridh gu h-àraidh, ach cuideachd do na seann daoine.


[TD 110]

[Dealbh]
Sgiobadh Ball-coise Nis le Cupan Leòdhais 1983.


[TD 111]

Bha a’ bheòthalachd seo ’na chuidheachadh mòr dhan fheadhainn a chuir Club Ball-coise Nis air chois. Bha muinntir na sgìre air leth fialaidh len cuid airgid agus bha seo feumail airson deiseachan a cheannach agus rumannan-sgeadachaidh a thogail aig a’ phàirc.

Mhothaich feadhainn air taobh-a-muigh na sgìre don ùrachadh a bha seo, agus ann a 1977 cha robh àite na b’fheàrr na Nis airson pròisect ùr inntinneach a thòiseachadh airson leasachadh a thoirt air coimhearsnachd. B’e ‘Pròisect Muinntir nan Eilean’ a bha seo, air a chur air bhonn le Comhairle nan Eilean le cuideachadh airgid bho Urras Bernard van Leer anns an Olaind.

Thàinig Anna NicSuain à Dail-bho-thuath, a bha ’na bean-teagaisg ann an Sgoil MhicNeacail, dhan sgìre airson na h-obrach a stiùireadh agus cha b’e ruith ach leum an uair sin! Far a robhas a’ faicinn beàrn ann am beatha na sgìre, bha Anna ag iarraidh sin a lìonadh. Mar bu trice bhite a’ gairm choinneamhan agus a’ dèanamh choimitidh airson ghnothaichean a chur air adhart. Bha a h-uile duine làn dheònach cuideachadh ann an dòigh sam bith: a dhol air coimitidh, falbh le càr, airgead a chruinneachadh, stuth a thoirt seachad, ’s mar sin air adhart.

Cha robh fada gus na thòisich pàipear na coimhearsnachd, PAIPEAR NIS, COMUNN EACHDRAIDH NIS, club nan ciurramach, an cròileagan agus CO-CHOMUNN NIS, a’ chiad cho-chomann iomadh-ghnothach ann an Alba.

Tha a thrioblaidean fhèin air a bhith aig a h-uile buidheann a tha sin mar a bhiodh nàdurrach. Tha an Co-Chomunn air dùnadh sìos bho chiomm ghoirid air losd cion airgid agus trioblaidean eile. Tha seo air beàrn fhàgail nach eil uabhasach furasda a lìonadh anns a’ bhad. A dh’aindeoin sin feumar oidhirp a dhèanamh anns na mìosan tha tighinn gu gnìomhachas eile den t-seòrsa seo a chur air chois oir tha croitearan na sgìre a’ cur feum air a leithid.

Tha a h-uile buidheann eile a dh’ainmich mi a’ dol fhathast agus tha sin mar thorradh air feallsanachd gheur-shuileach Anna NicSuain agus dìcheall agus dìlseachd mhuinntir Nis. Tha sgìreachdan eile air Nis a’ leantainn ann a bhith a’ cur air chois an co-chomainn ’s am pàipearan ’s an comainn-eachdraidh fhèin agus ’se turas gu Nis a’ chiad rud air a smaoinich iad nuair a bhitear a’ beachdachadh a leithid sin a thòiseachadh an ceàrnaidhean eile. ’Se farmad a nì treabhadh!

’Sann leis a’ bhall-coise a chaidh an sìol a chur ann an 1975 agus tha Club Ball-coise Nis air a bhith ’na eiseimpleir air leth do bhuidhnean coimhearsnachd eile anns na h-eileanan a-riamh bhon uair sin.

Ann an 1980 chaidh Club Sòisealta Nis fhosgladh air machair nan Còig Peighinnean air làrach na ‘Loch Ghorm’ far am b’àbhaist do na balaich a bhith a’ cur chairtean nam bodach air Oidhche Shamhna anns na làithean a dh’fhalbh. Bhiodh iad a’ coimhead thaibhsichean ann cuideachd, ach bho dh’fhalbh an loch cha do nochd iadsan tuilleadh!


[TD 112]

[Dealbh]
An Club Sòisealta.

[Dealbh]
Stòr Co-Chomunn Nis.


[TD 113]

Tha mòran de shluagh na sgìre a’ cleachdadh an ionaid airson dràma, cèilidh agus fealla-dhà agus tha an t-àite a’ dèanamh cho math ’s nach bi feagal air Club Nis gun cuir cion airgid stad air leasachadh sam bith a bhios ’nam beachd anns na bliadhnaichean a tha tighinn.

Tha na togalaichean àlainn a th’air machair nan Còig Peighinnean, a’ phàirc ghoireasach rèidh agus sgilean an sgiobaidh fhèin gu lèir ’nan teisteanas maireannach air mar as urrainn do dhaoine a thighinn còmhla ri chèile airson an suidheachadh fhèin a dhèanamh nas fheàrr. Tha mòran toileachais agus pròis mar dhuais aca aig a’ cheann thall.

(’Sann bho Chomunn Eachdraidh Nis a fhuair an sgrìobhadair na deilbh, agus tha sinn gu mòr ’nan comain airson cead a thoirt dhuinn an toirt am follais an seo — Fear-deasachaidh.)


[TD 114]

DAIN BHON CHROATAIS

Augustin Ujević (1891 – 1955), à Zagreb
Sia dàin à “Kolajna” (1926)

eadar-theangaichte le Crìsdean Whyte

Glacte ann a cheathach fhèin,
putanaicht’ ’na dhorchadas,
thèid gach aon ’na chabhag chum
a reul, a ròs, a chrom-lus fhèin,

gach aon ag ionndrain làithean-fèill’
den t-sonas sin a th’aig a’ chlann,
meamran fortanach d’a shùil,
ionnracas ’s aineolas domhainn.

Don neul leis an claoidhear sinn
don dealan ’bhitheas ’bagairt oirnn
èigh ar Dòchas, coibhneil, ciùin:
gun robh sinn fìorghlan, coisrigte.

Agus, air sgàth ar n-anama
mur faighear sagart ann ar measg
ged ’s easbhaidh oirnn aodach geal,
feumar a bhith nar clann, nar clann.

* * *

Tha mo bhathais loisgt’ a-nochd,
tha fallas air mo mhalaidhean,
’nam eanchainn tha aisling leòis,
thèid mi bàs le bòidhichid.


[TD 115]

Thuit san aigeann m’anam bras
mar caoir-gheal ann an doimhn’ na h-oidhch’:
guileamaid san t-sàmhchair seo,
san uaignneas seo, ach! rachamaid bàs.

* * *

Nuair chithear leam an coltas geal
an ceart-cheàrnag na h-uinneige,
èighidh ’nam bhroilleach an sìor-cheòl
lomnochd a th’aig ar marannan.

’S i ’leughadh nì mi faire oirre,
no ’fuaigheil aodach fìnealta,
mo mhiann air bhoile, critheanach
mar dhuilleag bheith’ nan leathadan.

’S mi faighneachd anns an fhiabhras:
nach dhuts’ a rugadh mi?
Nach tusa brìgh nan ùrnaighean,
mo sgeul, mo bhruadar, m’aisling thu?

Nan coisriginn mo spiorad shuit,
nam beanadh ri do bhil’ mo bhile,
ghlanainn Dè o choire beatha,
bhithinn nas fheàrr, nas òige, ciùine.

* * *

Eisdibh san dubhar chùbhraidh seo
ri gearan fèithean-mothachaidh
a’ cuimhneachadh an fheòir ghèir:
’sann ac’ tha ciont’ ar n-iodhannan.

San t-sàmhchair seo làn dhiadhachd
far am bheil ursgeul dearg an cleith,
nochdaidh còmh-strì an anama
sreath de shlighean uaine.

Thèid gu bàs ar mulad binn
an aodach shìoda ’s mheilbheid,
carach mar bhogha-frois an driùchd,
mar a’ ghealach òr-bhuidhe, bàn.


[TD 116]

Eisdibh san dubhar chùbhraidh seo
ri gearan fèithean-mothachaidh
a’ cuimhneachadh an fheòir ghèir:
’sann ac’ tha ciont’ ar n-iodhannan.

* * *

Is dubh na faclan seo le doimhneachd,
is abhaich, neo-fhuaimneach na dàintean seo,
a bhrùchd a-mach mar sin bhon ghruamachd
gu bhith a’ tagradh nis mar làmhan sìnte.

Mur eil bàrd annam, is truaghan mi co-dhiù
dha bheil uaireannan a chreuchdan daor,
oir thèid gach uile osann ’na bhonn de dh’òir,
nithear paidearan bho m’dheòir-sa.

Chan fhiach idir dhomh mur faicear iad,
neamhaid is òr maraon, ’nan seud-mhuineil
òirdheirc, glòrmhor, crochte gu sgiamhach
mu d’amhaich fhèin, a nigheanag mo ghràidh.

* * * * * * * * * *

Na prìomh dhàin ann an <eng>Izabrana Djela 1: Poezija (Belgrade<gai> 1964), dd. 124/143/129/ 142/127

[Sanas]


[TD 117]

BIADH IS CAITHEAMH-BEATHA
ANN AN SGIRE BHARABHAIS (II)

Rannsachadh anns a’ cho-cheangal a tha eadar pàtranan toraidh, roinn agus caitheamh air biadh, agus sgrùdadh air leasaichidhean ann an riaghailtean na coimhearsnachd.

le Cairistìona A. NicRisnidh
Colaiste na Bànrigh, Glaschu.

Mar a thubhairtear as an earrainn mu dheireadh, ma ghabhas sinn ris gur e a’ mheudachd sa bheil daoine as a’ choimhearsnachd an comann a chèile agus a’ dèanamh ri chèile mar a dhèanar riutha, a saimeant a tha a’ cumail coimhearsnachd dlùth agus ri chèile, chì sinn gu follaiseach gu bheil dòighean bidhe agus caitheamh-beatha nan daoine aig cridhe na cùise. Mar sin, as an earainn seo, seallar ris an fhianais a tha air a thoirt air a’ chùis ann a Sgìre Bharabhais ann a Leòdhas agus gu h-àraidh ann am baile Bhrù agus am baile Bharabhais, a’ gabhail beachd air cùisean a bhuineas ri croitearachd, leithid dòighean bàrr agus stoc.

Tha baile Bhrù ma thimcheall mìle a dh’fhad a’ ruith bhon a rathad mhòr chun a’ chladaich air taobh siar Eilean Leòdhais ann a Sgìre Bharabhais, mìle deas air crois a rathaid ann am baile Bharabhais. Ged a tha e rudeigin air leth air taobh deas Loch Mòr Bharabhais agus faisg air a’ chladach, bhuineadh e do Bharabhas larach gus an deach baile air leth a dhèanamh dheth, tha mi an dùil mu thimcheall 1827 an uair a bha e coimhead coltach gun deach lotaichean a chur a-mach an àite dòighean a <eng>‘run-rig’<gai> a bhiodh ann gus a sin. Tha an-diugh ochd croitean fichead anns a’ bhaile, gach croit neo lota bho cheithear gu seachd acairean a mheud, iad sin a’ ruith gu h-òrdail bho rathad a’ bhaile an ear-thuath sìos chum a Loch neo an abhainn. A-mach air a lota, tha leasaichean talamh aig a’ chuid as motha de na croitearan le <eng>‘apportionments’<gai>, agus roinnean as na pàircean a tha air an gleidheadh le feansaichean neo le gàrraidhean cloich air talamh a bha aig gach aon am cumantas. Tha iad sin feumail airson a stoc a chumail ann an casgadh gus nach bi iad ri dol air feadh a’ mhòintich mhòir. Tha na cìobairean an-diugh air fàs tearc agus aosd, agus tha na daoine òg ri obair latha pàighte. Mar sin gleidhidh na feansaichean a stoc oir cha bhi e furasd do dhaoine seach daoine tìde a chur seachad a’ ruith nam mòinteach airson caoraich agus crodh.


[TD 118]

CEUMANNAN ANN AM BEATHA BHRU


1819

Aireamh Dhachaighean
11

Aireamh an t-Sluaigh
41

Aireamh Mheadhanach Gach Dachaigh
3.7

Facail Mìneachaidh

13 fir agus 20 boireannaich — leughadh agus sgrìobhadh aon fhear ach cha robh leughadh neo sgrìobhadh aig aon de na boireannaich. Bha 8 cloinne fo shia bliadhna ann


1841

Aireamh Dhachaighean
14

Aireamh an t-Sluaigh
79

Aireamh Mheadhanach Gach Dachaigh
5.7

Facail Mìneachaidh


1851

Aireamh Dhachaighean
22

Aireamh an t-Sluaigh
114

Aireamh Mheadhanach Gach Dachaigh
5.0

Facail Mìneachaidh

Chaidh daoine a chaidh fhuadachadh à Uig a stèidheachadh air deich lotaichean a chaidh a chur a-mach air a son ann am Pàirc Bhrù an 1850/51


1861

Aireamh Dhachaighean
25

Aireamh an t-Sluaigh
150

Aireamh Mheadhanach Gach Dachaigh
6.0

Facail Mìneachaidh

Chaidh lota 26 agus lota 27 a thoirt a-steach. Bha a-nis 22 lotaichean oifigeil ann am Brù. Bhiodh seo a’ dèanamh a-mach gu robh 3 dachaighean ann as an robh coitearan air thaigheadas.


1871

Aireamh Dhachaighean
29

Aireamh an t-Sluaigh
175

Aireamh Mheadhanach Gach Dachaigh
6.0

Facail Mìneachaidh

Roinn am màthair, a bha ’na banntraich, a lota a bha an dèidh sin air a h-àireamh 8 agus 9 eadar Iain agus Dòmhnall MacLeòid


1881

Aireamh Dhachaighean
32 (32)

Aireamh an t-Sluaigh
151 (186)

Aireamh Mheadhanach Gach Dachaigh
4.71 (5.8)

Facail Mìneachaidh

Chaidh a census seo a ghabhail nuair a bha 400 de bhalaich a’ Mhilitia air falbh as an Eilean. Tha an àireamh a tha an dùil a bhith ceart am broinn nan camagan


1891

Aireamh Dhachaighean
36

Aireamh an t-Sluaigh
199

Aireamh Mheadhanach Gach Dachaigh
5.52

Facail Mìneachaidh

4 roinneachadh eile anns a’ phàirt bu shine den bhaile. Thathar a’ dèanamh a-mach gur h-e sin na lotaichean a bha a-rithist air an àireamh 3/4, 6/7, 10/11, 12/13


1986

Aireamh Dhachaighean
37
Tha sin a’ cùnntadh 4 dachaighean airson saor-làithean agus 2 dhachaigh falamh.

Aireamh an t-Sluaigh
82

Aireamh Mheadhanach Gach Dachaigh
2.2

Facail Mìneachaidh

9 dachaughean nach eil air lota. 13 dachaighean as nach eil ach peinsearan seann aois.
5 cloinne fo aois na sgoil.


[TD 119]

Mar a chithear as na clàran roimhe seo, anns a leth mu dheireadh den naoidheamh-linn deug gu h-àraidh bha na daoine a’ fàs lìonmhor ach bha roinnean a’ bhaile a’ fuireach mar a bha iad. Mar sin cha robh talamh gu leòr air a chur a-mach airson dòighean luchd na tuath a shàsachadh.

’Sann dìreach air na cùisean sin a bha ministear Bharabhais (Uilleam MacRath) a’ bruidhinn ann an 1851 nuair a thuirt e gu robh dòighean beatha an t-sluaigh na b’fheàrr as an àm a chaidh seachad. Chaidh esan a phòsadh ris a’ choimheanal ann an 1813 agus cha robh obair na ceilp air a thighinn gu ceann aig an àm sin. Thuirt e gum bitheadh mar a b’àbhaist eadar 6 agus 12 de chrodh dubh, ’se sin crodh agus laoigh, mu thimcheall 20 caora agus 2 neo 3 de phònaidhean air gach lot. Bha e ’g ràdh gu robh biadh gu leòr aig na teaghlaichean. A-mach air toradh an fhearainn bhath’r ag iasgach bhiorach, ga sailleadh agus gan tioramachadh airson biadh an teaghlaich cho math ri bhi ga reic. Bhithear cuideachd a’ dèanamh feum de ola nam boirach ann an làmpaichean ’s rudan eile mun an dachaigh. Bhithear a’ creic na h-ola mar an ceudna.

Nuair a thàinig obair na ceilp gu ceann, thòisichear a’ dol gu iasgach a’ chosta an ear. Mar a bha na daoine ri fàs nas ro-lìonmhor bha iad a’ briseadh sìos agus a’ roinn na lotaichean, gun chead sam bith bhon an uachdaran, ’na measg fhèin, agus feadhainn den teaghlach a phòsadh. Mu dheireadh bhitheadh dhà neo eadhon trì teaghlaichean air aon lota. Bha seo ag obrachadh an ìre mhath cho fada ’s a bhiodh buill den aon theaghlach a’ roinn na lot, agus treòrachadh an athair a’ cumail na bannan teann. Ach beagan agus beagan bha an càirdeas a’ dol nas fhaide a-mach agus an uair a bhàsaicheadh athair neo seanair bha bannan a’ chàirdeis a’ fàs lag. Mar sin bhiodh e dualtach gum briseadh buaireadh a-mach ’nam measg ma dheidhinn an fhearainn. Beagan bho bheagan bha seo a’ toirt buaidh air an dòigh as an robh na coimhearsnaichean gu lèir a’ dèiligeadh ri chèile.

Aig toiseach a naoidheamh-linn-deug cha robh muinntir na tuath air fàs ro eòlach air àiteach buntàta ged a bha beagan dhiubh aca ach mus tàinig meadhon na linn bha iad air fàs glè mhòr an urra riu. Mar sin aig toiseach na linn sin cha robh dòigh beò-shlainte aca ach toradh na talmhainn agus a stoc còmhla ri pàigheadh obair na ceilp, an t-iasgach, agus na dhèanadh iad à dèanamh uisge-beatha. A-rèir a’ mhinisteir bha iomadh duine ann a bha a’ pàigheadh am màl le toradh an uisge-bheatha. A-rèir cùnntas bha iad glè dhòigheil leis na choisneadh iad mar sin.

Ach thàinig amannan cruaidh an dèidh sin. Sguir obair na ceilp agus an uisge-bheatha agus thuit prìsean a’ chruidh. Bha na daoine a’ fàs lìonmhor, agus mar a thuirt sinn a cheana bha iad a’ roinn na lotaichean. Bha cus stoc ga chumail a-rèir an talamh agus bha cùisean ri fàs truagh. Ann an 1846 thàinig lothadh don a’ bhuntàta agus as na bliadhnachan a lean bha goirt chruaidh ann.

Ged a rinn <eng>‘security of tenure’<gai> an dèidh an Napier Commission na croitearan na bu neo-ar-thaingeil a thaobh fearann agus dachaigh, ’se a’


[TD 120]
[Mapa]


[TD 121]

chiad neo-ar-thaingealachd a thàinig a thaobh airgead riaghailteach peinsean na seann aois ann a 1906. Leis a sin bha gach dachaigh anns a robh seann duine aig aois a’ pheinsean a faighinn tighinn-a-steach cinnteach gach seachdain.

A-rèir iomradh a tha air Brù agus Barabhas, aig toiseach na h-ochdaibh-linn-deug bha a màl air a phàigheadh le caoraich, le ìm, le min agus le argead. A thuilleadh air a sin bhitheadh na h-uimhir de làithean obair ri dhèanamh son an uachdarain. Mu mheadhon na linn sin chaidh cùisean atharrachadh agus an dèidh sin ’sann ann an airgead agus ann an obair latha a bha a màl air a phàigheadh. Sguradh don obair latha às dèidh àm a’ Choimisein, aig deireadh na naoidheamh-linn-deug. A-rèir sgeula a chuala mi, bha feadhainn à Sràid na Loch ann am Barabhas larach a’ dèanamh a leithid seo de dh’obair dhan uachdaran mun an àm seo. Bha iad ag atharrachadh ruith Abhainn Thorraidh air taobh tuath de thaigh a’ mhaoir an uair a thàinig bodach às a’ bhaile sin thuca ag ràdh, “Nach sibh a tha gòrach! Nach eil fios agaibh nach leig sibh a leas a leithid sin a dh’ obair a dhèanamh tuilleadh.” Leag iad sìos na spaidean agus gus an la-an-diugh chithear far an robh iad ag obair. Cha deach ruith na h-aibhne atharrachadh a riamh.

Ach ged a rinn an Coimisean agus peinsean na seann aois maille ri rudan eile atharraichean mòr, faodar a ràdh gur ann bho àm a’ chogaidh mu dheireadh a thàinig na h-atharraichean bu mhotha air an àite agus air caitheamh-beatha nan daoine. Ach eadhon às dèidh a’ chogaidh airson iomadh bliadhna, bha obair na croit air a mheas glè chudromach air inntinean muinntir na tuath. Ged a bha feadhainn ri obair latha, cuid ’na luchd ceàird, cuid eile ri breabadaireachd, cuid ag obair air a rathad, agus cuid eile ri teagaisg neo eile, bha obair na croit air a cumail suas cuideachd. Ach beagan agus beagan bhathar a’ cur barrachd cuideam air obair airson pàighidh airgid. Bha na daoine ri fàs gann leis an òigridh a’ fàgail. Bha dòighean a’ bhaile mhòir a’ gabhail barrachd buaidh air an tuath gu h-àraidh ri linn tighinn an dealain agus tighinn an uisge a’ ruith ann am pìoban troimh na bailtean. Bha cosnadh airgid na h-òigridh glè fheumail airson an dealain agus airson na h-innealan a bhathar a’ faicinn feumail mun an dachaigh. An toiseach ’se solas agus iarann airson iarnaigeadh aodaich a bhathar a’ faicinn na bu ro-fheumail. An dèidh sin thàinig teintean agus maisinichean nighdearachd agus cucairean.

Bha cùisean sòisealta-eaconomaiceach an àite rudeigin mar chearcaill. Cha robh obair na croit a’ toirt a-steach gu leòr neo biadh airson iarradasan an teaghlaich a choinneachadh. Mar sin dh’fheumadh cuid an dachaigh fhàgail airson airgead a chosnadh; mar sin cha robh daoine òg gu leòr san àite airson a’ chroit obaireachadh. Leis an airgead a bhathar a’ cur no a’ toirt dhachaigh, bhathar a’ ceannach goireasan eile. Bho nach robh na teaghlaichean san dachaigh cho mòr neo cho feumach a-rèir na croit, cha robh feum a bhith ri cur ’s a’ buain uimhir no a bhith a’ cumail bò bhainne.


[TD 122]

Bho nach robh iomall bainne agus gruth, buntàta neo sìol coirc ann cha robh e pàigheadh a bhith a’ cumail chearcan. Mar sin ’s gann gu faicear cearc air an tuath an-diugh. Agus air ais far na thòisich sinn air a’ chearcall, bho nach robh iomall na croit ann dh’fheumar airgead fhaighinn à aiteigin eile airson pàigheadh airson feumalachd na dachaigh. Mar sin bha aig a h-uile duine a b’urrainn obair phàighte fhaighinn, neo co-dhiù airgead fhaighinn à aiteigin. A-reir cùnntais neo-oifigich, dh’fhàg mu thimcheall trì fichead ’s a deich Baile Bhrù mus robh iad fichead bliadhna airson foghlam neo airson beò-shlainte bho 1950 agus cha do thill duine aca a ghabhail àite sa’ choimhearsnachd. Chan eil aon dachaigh an-diugh a tha an urra ri tighinn a-steach na croit. Agus gu dearbh tha na croitean a’ coimhead gu math bàn ach caoraich fhèin agus glè bheag de chrodh. Mar sin chan eil luchd na tuath cho mòr an urra ri chèile airson cuideachadh le obair na croit ’s a b’àbhaist dhaibh a bhith.

Mar a tha fios aig a h-uile croitear, feumar na <eng>‘returns’<gai> a chur gu Dun Eideann a h-uile Samhradh. Chan eil cùnntas air a gleidheadh air na <eng>returns<gai> sin nas lugha na cùnntas sgìre. Tha cùnntas na croitean air leth glaiste gus an teid a sgrios às dèidh còig bliadhna agus chan eil e comasach do dhaoine a faicinn gun chead bhon a’ chroitear. Mar sin feumar a bhith toilichte le cùnntasan na sgìre fhèin a’ sealltainn mar a tha cùisean na croit a’ claonadh a thaobh stoc agus bàrr.

Tha na grafan a leanas ag innse a sgeul fhèin mu dheidhinn sin. Mar a chithear, tha obair na croit air a bhith a’ fàs nas lugha agus nas lugha gu h-àraid bho àm a’ chogaidh bho dheireadh. Bha sin a’ fàgail nach robh coimhnearsnaich an comain a chèile cho mor a thaobh cuideachadh le obair na croit is eile.

Bha e ’na chleachdadh aig muinntir an tuath a bhith a’ freasgairt air a chèile le biadh nuair a ruitheadh nàbaidh a-mach à goireas gu h-àraid bainne an uair a bhitheadh a’ bho seasg le laogh. Ach an-diugh tha am bainne air a thoirt chun a h-uile dachaigh a tha ga iarraidh, an an carton tràth sa’ mhadainn le carbaid. Chan eileas fiù ’s a’ faicinn an duine tha tighinn leis.

[Sanas]


[TD 123]

Glè thric tha pàigheadh a’ bhainne aig fhàgail an dòigh seic ann a sileagan air a’ gheata. Chan eil feum air airgead fhèin a chleachdadh.

Mar sin tha dòighean na tuath a’ briseadh sìos beagan agus beagan agus dòighean a’ bhaile mhòir ’s na Galldachd a’ tighinn ’nan àite. Ach mar a thuirt mi a cheana ’sann bho àm an dàrna cogaidh agus gu h-àraid anns na fichead bliadhna bho dheireadh a thàinig na h-atharraichean ’na leum. Rinn grantaichean iasad Bòrd an Fhearainn, Seirbheis a <eng>National Health<gai> agus <eng>Social Security<gai> agus na cothroman cosnaidh a thàinig ri linn oifigean Comhairle nan Eilean a stèidheachadh ann a Steòrnabhagh, muinntir na coimhnearsnachd na bu neo-ar-thaingeil air a chèile. Mar sin chan eil uimhir a dh’fheum air an dlùthachd a b’àbhaist a bhith ann.

Anns an earann seo shealladh ris a’ bhuaidh a bha aig stoc agus bàrr air dòighean bidhe agus caitheamh-beatha dhaoine ann a Sgìre Bharabhais. Anns an ath earrainn seallar ris a’ bhuaidh a bha aig cuspairean comannach, a tha a’ toirt fianais air atharraichean eile leithid daltachd, còir-fearainn, cànan, creideamh agus eile.

(1) Faic <eng>Sir John M’Neill, Report to the Board of Supervisors on the Western Highlands and Islands, 1851.<gai>

(Tha taing ri thoirt do mo phàrantan, mo mhàthair Ciorstaidh nach maireann, agus m’athair Abe MacLeòid à Brù, do mo bhràthair Aonghas MacLeòid agus do Uilleam Lawson. Thug iad uile cuideachadh dhomh thar iomadh bliadhna.)


Air duilleagan 124 agus 125, faic clàir a tha a’ sealltainn àireamh stoc is meudachd pòir ann am bliadhnachan sònraichte.



[TD 124]

[GRAPHS]

Sgire Bharabhais: Bliadhnachan, Aireamh:

Crodh feoil, crodh bainne, crodh, caoraich, coirc, buntata


[TD 127]

FEADHAINN A B’AITHNE DHOMH

le Dòmhnall Iain MacDhòmhnaill (Uibhist-a-Deas)

Bidh e gu tric a’ toirt toileachas dhomh a bhith dol air ais ’nam inntinn air tachartasan taitneach agus ’s dòcha mì-thaitneach a thachair rium rè mo bheatha. Chan eil teagamh nach bi gach fear no tè a tha a’ tighinn suas ann am bliadhnachan — gu h-àraid nuair a thig iad a-steach dhan t-siathamh deichead — a’ dèanamh seo, agus ged a tha saoghal an latha-an-diugh nas soirbheachaile ’s nas taitniche anns gach dòigh na bha e cùnntas bhliadhnachan air ais, bidh fhathast bàidh shònraichte dha na bliadhnachan a dh’fhalbh.

’Sann a’ dol air ais ’nam inntinn mar seo a bha mi bho chionn ghoirid, ach cha b’ann air nì sam bith a thachair a-mach às an àbhaist rè nam bliadhnachan sin a bha mi cuimhneachadh ach air daoine àraid air na chuir mi eòlas, agus ’sann orrasan bu mhath leam cùnntas bheag a thoirt anns an iomradh seo.

Tha cuid de dhaoine ann aig am bi buaidh shònraichte air neach, math agus olc, ach ’se deagh bhuaidh agus deagh eisimpleir a bha aig a’ chiad fhear a bheir mi iomradh air, m’athair fhìn, Donnchadh MacDhòmhnaill, Donnchadh MacDhòmhnaill ’ac Dhonnchaidh, no Donnchadh nan sgeulachdan mar a theirte ris. Feumaidh mi aideachadh gur e na chuala mi de litreachas ’s de chultur nan Gaidheal bho bha mi aig àirde na glùine, a las suas m’ùidh an toiseach anns a’ bheairteas phrìseil a bh’againn ann a saoghal agus an cultur nan Gaidheal.

Nuair nach b’àirde mi na ghlùin, ’s a thigeadh feadhainn a-staigh a chèilidh, cha b’fhada gus an cluinninn na facail àbhaisteach,

“Gabh sgeulachd, a Dhonnchaidh.”

Gun dàil thòisicheadh Donnchadh, agus bhiodh a sgeulachd a’ dol suas ri dà uair an uaireadair.

An oidhche sin as mo chadal, bhithinn-sa a’ ruith leis a’ chuilein leòghainn air bòrd na luinge agus a’ faicinn Mànus Mac Rìgh Lochlann a’ gabhail tì sa’ chidsinn againn. A thuilleadh air na sgeulachdan mòra fada seo, bha mòran do sheanachasan ’s do naidheachdan eile aige a bha ’nam brod cur-seachad ùine do shean is òg. Mar a liostaig e sa’ Mhilitia. Dh’fhalbh e fhèin agus Aonghas MacIll-fhaoilean, e fhèin à Peighinn an Aoirean. Choisich iad an toiseach a Loch nam Madadh. Chan eil cuimhne


[TD 128]

agam càit an deach am bàta leotha ach gheibh sinn iad an sin anns a’ Ghearasdan — Gearasdan Inbhir Lòchaidh. Mar gun cailleadh iad a’ chòmhail a bha gus an toirt a dh’ Inbhir Nis, dh’fhalbh mo dhà liagh dhan cois. Choisich iad gach ceum às a’ Ghearasdan a dh’ Inbhir Nis agus bha iad — air rèir coltais — ’na <eng>VIP’s<gai> anns a’ bhaile sin, gach duine tighinn a shealltainn an dithis a choisich an t-astar ud. Chan eil cuimhne agam an-diugh dè an ùine thug iad ach tha cuimhn’ agam air gu robh lof arain aig Aonghas ’na achlais agus suas letheach slighe chaidh i ’na dà leth, air a bleith le gluasad na làimhe aige.

Aon fhàiligeadh a gheibhinn anns an duine, ’se nach robh e cur meas mòr sam bith air sgrìobhaidhean a latha fhèin — rosg no bàrdachd. Mur a robh a nì a bh’ann sean, cha b’fhiach e. ’Se na sean sgeulachdan, agus bàrdachd Mhic Codrum is Mhic Mhaighstir Alasdair agus a leithidean anns a robh a mhòr ùidh, ’s bha gu leòr dhem bàrdachd-san, mar na sgeulachdan, aige air a theangaidh. Tha cuimhn’ agam nuair a fhuair mi a’ chiad dhuais air bàrdachd aig Mòd Ghlaschu sa’ bhliadhna 1948, aon là an dèidh dhomh tilleadh dhachaigh, thug mi ’n aire dha a’ dlùth-leughadh na bàrdachd agam, far an robh i sgrìobhte air bileagan pàipeir a-staigh. Mar gum biodh e ràdh ris fhèin, “Feumaidh gu bheil rudeigin math innte mun tug iad an t-urram ud dha!”

Tha deagh chuimhne agam e bhith ’g innse dhomh gur e aon bhonn leth-chruin, ’se sin dusan gu leth sgillin (12½p) ann an airgead an là-an-diugh, a bh’aige ’na phòca mar a chuid dhen t-saoghal an dèidh dha pòsadh anns a’ bhliadhna 1913. Ma robh a’ chuirm agus gach cosgais a bha ’na cois seachad, siud na bh’air fhàgail aige.

Duine àraid eile air na chuir mi mion-eòlas, b’e sin K. C. Craig, ùghdar an leabhair Orain Luaidh le Màiri Nighean Alasdair, agus leabhraichean eile cuideachd. Chuir e mar an ceudna a-mach an leabhar Sgeulachdan Dhunnchaidh,’se sin sgeulachdan m’athair air a robh mi ’g iomradh roimhe seo.

B’ann am feadh bliadhnachan a’ chogaidh, anns na 1940’s, a bha Craig an Uibhist, ach ’sann an dèidh a’ chogaidh a chuir mis’ eòlas air. Bha e anns an am a’ seasamh an àite Ollamh Cheilteis ann an Oilthigh Dhun Eideann, ach roimhe sin ’sann ’na fhear-sgrùdadh sgoiltean a bha e. ’Se a thug a dh’ Uibhist e — air a rèir fhèin — gus e fhèin a dhèanamh coileanta ann an Gàidhlig Uibhist.

Tha e coltach gun do chaill e bheatha bliadhnaichean air ais anns a’ chrith-thalmhainn mhòr a thàinig air baile <eng>Skopje<gai> ann an Iùgo-slàbhia.

’Se duine gu math inntinneach a bh’ann an Craig; duine beag ìseal, gun a bhith ro thacsail sam bith, ach aig a robh inntinn fhosgailte agus air leth comasach. Tha cuimhn’ agam nuair a bha e togail nan òran luaidh bho Mhàiri nighean Alasdair, bhiodh e dol a choimhead oirre gach latha, agus bha ise — ’s i seachad ceithir fichead bliadhna — a’ call a foighidinn aig uairean.


[TD 129]

Bha e recòrdadh aice aon fheasgar — ’sann ga sgrìobhadh sìos a bhiodh e ’n toiseach, ach bha e nis air <eng>Dictaphone<gai> fhaighinn; bha na teipichean gun nochdadh aig an àm. Bha Màiri bhochd air trì no ceithir do dh’òrain a chur air an inneal, agus nuair a bha i deiseil dhen fhear mu dheireadh thuirt i “Sin e nis ’s tog leat a thaigh na galladh e, thu fhèin ’s e fhèin.” Mar a ghabhas tuigsinn, thog an t-inneal seo cuideachd, agus ’s iomadh gàire thug e mach nuair a chluinnt’ e. Màiri bhochd, tha mi cinnteach gum biodh i fàs searbh iomadh uair do Chraig ’s dhan <eng>Dictaphone.<gai>

Gun a bhith gabhail <eng>‘critic’<gai> orm fhìn saoilidh mi gu faodadh e bhith air sealladh na b’fheàrr a thoirt dhan leabhar nan robh ceòl nan òran air a shealltainn os cionn gach fir. Tha fuinn nan òran luaidh uile gu math doirbh an tuigsinn ga leughadh far pàipear, mar a bheil roimh-eòlas aig duin’ orra, ach nam biodh an ceòl sgrìobhte an taic an òrain cha bhiodh an duilgheadas seo idir ann. Gun teagamh chosgadh seo barrachd airgid, agus aig an àm cha robh grantaichean no Comann Leabhraichean Gàidhlig idir ann am bith.

Thachair mi cuideachd ri fear eile a bha recòrdadh Màiri nighean Alasdair, b’e sin Ailean Lomax. ’Se Ameireaganach a bh’annsan, ach cha do chuir mi eòlas mòr sam bith airsan. Bha mi còmhla ris aon uair ann an taigh Màiri agus thug i òrain dhàsan cuideachd. Bha Ailean ainmeil a thaobh cruinneachadh òran air feadh na Roinn Eòrpa, agus ’se duine tlachdmhor a bh’ann dheth cuideachd.

Bha mòran de na seann phuirt pìoba a bha faclan riutha, agus ann am bitheantas ’se droch sheanchas a bh’annta. Chuala mi Ailean ag ràdh gum bu thoigh leis-san iad sin a chumail air faighinn cuideachd, oir — air a rèir fhèin — gu robh iad a’ samhlachadh na taobh dhorcha dhan nàdur dhaonnda.

Caraid mòr eile dhomh, agus duine air leth àraid an iomadh dòigh, b’e sin Aonghas Mac’illFhaoilean. Ged nach do rinn Aonghas ainm dha fhèin gu nàiseanta mar an fheadhainn a dh’ainmich mi mu thràth, ’se fìor dhuine tàlantach a bh’ann.

’Sann a mhuinntir Mhallaig a bha Aonghas, agus thàinig e mach a dh’ Uibhist — far a robh a phiuthar pòsda ann an Dreimeasdal — agus chuir e suas bùth bùidseir ann a Loch Bagasdail. Cha chainte ris riamh bhon uair sin ach Am Bùidsear. Cha deach gu math leis anns an oidhirp sin agus dh’ fheuch e caochladh seòrsa gnìomhachais ’na dhèidh sin, ach b’ann ’na iasgair ghiomach a b’fheàrr a chaidh leis. A bhàrr air a bhith ’na chosnaiche sgoinneil agus ’na dhuine bàidheil, ceart ’na dhòigh, ’se seanchaidh ealant’ a bh’ann, agus fear cur-seachad ùine cho fìor mhath ’s a chunnaic no chuala mi.

Duine bh’ann an Aonghas a shiubhail pìosan mòra dhen t-saoghal aig muir nuair a bha e òg. Bha mi an còmhnaidh a’ caoidh nach deach againn air barrachd de sheanchasan Aonghais agus dhe naidheachdan a chur air clàr, oir b’anabarrach fhèin am fiosrachadh agus a’ fèin-eòlas a bh’aige —



[TD 130]

chan ann idir an cultur nan Gaidheal, ach mun t-saoghal gu h-iomlan.

Bha e air bàta toirt deoch làidir a-staigh dha na Stàitean Aonaichte aig àm an Toirmeasg <eng>(Prohibition)<gai>. B’inntinneach gu dearbh na naidheachdan a bh’aige mun àm seo, agus mu iomadh tachartas eile anns a robh pàirt aige an iomadh ceàrn den t-saoghal.

Bha laigse bheag ann an Aonghas a thaobh a chainnt, bha stad ann, <eng>‘stammer’<gai> mar chanar sa’ Bheurla. Nì a b’iongantaiche, nuair a sheinneadh e òran cha robh an aon stad bu lugha ann. Bha sin aige, òrain gu leòr agus feadhainn mhatha, agus guth àraid ceòlmhor gus a dhol leotha.

’Sann ainneamh a thachras neach air duine bha cho fìor cheart ’na nàdur ri Aonghas. Cha chuireadh e car a-null no nall ’na sheanchas mu nì sam bith ach ceart mar a bha e. Cha chuireadh e rud ris ’s cha toireadh e rud bhuaithe: theireadh e seachad e mar a bha e, math no dona dham bitheadh e. Chan fhaighte breug air a theangaidh, ’s ma bha cuideachadh a dhìth fear no tè, agus e bhith ’na chomas furtachd no còmhnadh a thabhairt, cha chaomhnadh e sin a dhèanamh, ged a bhiodh e eadhon doirbh dha fhèin air uairean.

Nuair a dh’fhàg e Uibhist ’na shean aois, ’s a chaidh e dh’fhuireach do Mhallaig, cha robh turas a thigeadh e idir air ais a dh’ Uibhist air chuairt nach tigeadh e nuas a chèilidh orm fhìn ’s air Nellie. Ged a thigeadh e aig sia uairean feasgair, ’sann suas mu dhà uair sa’ mhadainn a chanadh cuideigin againn “Seall an uair a tha e.”

Chuirinn fhìn dhachaigh Aonghas leis a’ chàr, oir bha e air fàs car lapach aig an àm, agus chan ann idir a thaobh ’s gun do theirig seanchas a rachadh ar cèilidh mu sgaoil, ach a thaobh ’s nach robh uairean gu leòr anns an oidhche air rèir ’s na bha do chuspairean sònraichte ri ruith thairis orra. An dèidh gach ceàird ris a robh e suas a leigeil dheth gu tur, chuir e cuairtean air an t-saoghal ’na fhear-turais. Bha e thall an Canada, far a robh e cèilidh air Ailean MacEachainn, a bha ’na àrd-mhinistear anns a Riaghaltas aig an àm. Bhuineadh cuideachd Ailein do sgìre Mhòrair faisg air Loch Abar, agus bha làn a chinn de Ghàidhlig aige. Thug e fhèin cuairt turas no dhà a-nall dhan “t-seann dùthaich” mar a theireadh iad fhèin.

Chaidh Aonghas dhan Fhraing ’s dhan Spàinn, agus bha e thall sa’ Ghearmailt aig <eng>Oberammergau<gai> far am bi an dealbh-chluich phàiseil <eng>(passion play)<gai> ga shealltainn an ceann gach deich bliadhna. Tuigidh sibh mar sin nach robh Aonghas — ged as e seanchaidh barraichte Gaidhealach a bh’ann — idir ionadail ’na bheachd no ’na smaointean. Ghluaiseadh e agus ghabhadh e ùidh ann an cultur sam bith anns a faigheadh e e fhèin, agus bha e measail aig sean is òg maraon.

Beagan de dhaoine air na chuir mi eòlas, agus aig a robh aithneachadh de bhuaidh air mo bheatha. Tha a seòrsa a’ fàs ro ghann ann a saoghal nan Gaidheal.


[TD 131]

AN GILLE-STUIR

le Dòmhnall Iain MacIomhair

Cha do rinn Cailean Sheoc mòran a-riamh san sgoil. Cha robh ach aon rud fa-near dha fhad ’s a bha e innte. B’ e sin ciamar agus cuin a gheibheadh e aisde. Bha an sgoil dubh dha agus bha Cailean dubh dhaibhsan a bha a’ feuchainn ri a theagasg. Co-dhiù, cha bhitheadh e ga frithealadh ach an-dràsda ’s a-rithist, ’s mar bu trice nuair bu chòir dha bhith innte bhitheadh e ag èisdeachd ri ceòl pop anns a’ chafaidh shìos am baile. Bheireadh Cailean fad maidne ag òl cupan cofaidh.

’S mu dheireadh thàinig an là mòr, là na saorsa, nuair nach fheumadh e inntinn a dhèanamh suas an deidheadh e don sgoil no nach deidheadh. Bha e a-nise, ’na bheachd fhèin, air inbhe àraidh a ruighinn, oir cha bu ghille sgoile e tuilleadh. Cha robh smachd aig an stàit air na b’ fhaide, ach aig a’ cheart àm fhuair e a-mach nach robh an stàit ro choibhneil ri a leithid. Dh’fheumadh e obair fhaighinn, rudeigin a chumadh an t-aran ris. Ach dè a b’ urrainn dha a dhèanamh? Dhiùlt e am foghlam a bhatar gu saor a’ tairgse dha, ’s a-nis bha e air an allaban gun theisteanas, gun eile. Ach bha deagh bheul aige. Reiceadh e a sheanmhair ri neach nach robh ag iarraidh fiù seanmhair a cheannach, ’s bheireadh e a chreidsinn air an fheasgar gu robh a’ ghrian gus èirigh. Dè am math a bha sin? Anns gach àite sam bitheadh e a’ sireadh obrach, bha an aon cheist daonnan a’ dùnadh an dorais.

“Agus dè an teisteanas a choisinn thu san sgoil?”

’S an uairsin, cho luath ’s a fhreagradh e i, “Latha math leat.”

Ach aon là san ionad obrach chuala e gu robh gille-stiùir a dhìth air a’ Chomhairle airson a bhith a: togail nam bionachan. Agus fhuair Cailean an obair.

Cha do chòrd cùisean ris an toiseach idir. Bhitheadh an stùir a’ dol ’na shùilean ’s ’na chluasan, ’s bha fàileadh an uilc dheth gach feasgar a thigeadh e dhachaigh. Cailean bochd. Cha mhòr nach b’ i an sgoil fhèin a b’ fheàrr na seo. Ach dh’èirich a chridhe beagan, ’s a’ chiad sheachdain san obair gus tighinn gu ceann. Sin nuair fhuair e a’ chiad thuarasdail.

Bha aig Cailean ri siubhal anns a’ chairt-stùir air feadh na coimhearsnachd agus faochadh a thoirt do chàch le bhith a’ falbh le an cuid sgudail. Bhitheadh farmad aige ri cuid dhiubh tràth sa’ mhadainn, ’s iad blàth ’nam fàrdaichean fhèin. Bha farmad sònraichte ga bhualadh nuair


[TD 132]

stadadh a’ chairt aig taigh a’ Chòirneil, an taigh bu mhotha ’s bu bhrèagha san sgìre. Shaoil e eadhon gu robh biona a’ Chòirneil na bu tomadaiche na càch, ’s gu robh an sgudal a bha ’na bhroinn ann an saoghal eile a thaobh sgudail.

Chaidh na seachdainean an ceann a chèile, ’s an ceann dà bhliadhna gu leth bha Cailean air beagan a chur mu seach. A-mach air uairean na h-obrach, cha smaoinicheadh duine gur e gille-stùir a bha ann, ’s bha togail nam bionachan air tomhais de thapachd a bhuileachadh air a ghàirdeanan ’s air a ghuailnean.

Aon fheasgar foghair, ’s e sgeadaichte ’na dheise ùir ghuirm, chaidh e don bhaile. Chaidh e a-steach don bhàr an sin, An Sionnach Bàn, agus dh’iarr e gloinne uisge-bheatha. Shuidh e air stòl aig a’ bhàr, ag òl an uisge-bheatha ’s a’ criomadh bhrisgean buntàta. Thug e sùil air a chùlaibh agus an sin bha tè ’na suidhe thall aig a’ bhalla. Bha i mu dhà air fhichead, le falt fada bàn. Bha gloinne fhalamh air bòrd air a beulaich. Nuair chunnaic i Cailein, ghluais a bilean a’ chuid bu lugha ’s gun iad glè chinnteach an sìneadh iad ann am fiamh ghàire. Dh’fhairich e gu robh an smaoin cheudna aig a bhilean fhèin. Dh’iarr e drama eile, ’s thug e sùil air a chùlaibh a-rithist. Bha i an siud fhathast. Dh’èirich e bhon stòl agus chaidh e a-null far an robh i.

“Am bu chaomh leat rudeigin sa’ ghloinne?” ars esan.

“Tapadh leat,” fhreagair i. “Bhitheadh sin fìor mhath. Ach cha toigh leam brath a ghabhail ort, ’s gun eòlas sam bith agam ort.”

“Chan eil diofar airson sin,” arsa Cailean. “Nach eil e cho math dhuinn bruidhinn ri chèile, ’s gun a-staigh ach an dithis againn.”

B’ e sine agus tonaic a dh’iarr i. Fhuair Cailean sin, thog e a ghloinne fhèin bhon bhàr, ’s chaidh e a-null ’s shuidh e ri a taobh.

“A bheil . . . ?” ars an dithis aca, dìreach aig an aon àm.

Rinn iad gàire.

“Seadh,” arsa Cailean. “Tha mi duilich.”

“Chan eil,” arsa ise. “Chan eil càil.”

“A bheil thu a’ feitheamh ri cuideigin?” ars esan.

“Chan eil,” fhreagair i. “Bha gnothaich agam sa’ bhaile, ’s dh’fhàs mi rudeigin sgìth. Sin bu choireach gun tàinig mi a-steach don bhàr seo. Chan àbhaist dhomh a bhith a’ dol do bhàr ’nam aonar.”

Chunnaic e a fiaclan geala a’ boillsgeadh nuair bha i a’ bruidhinn. Bha failmheachan òir a’ nochdadh tron fhalt bhàn, agus bha seud-muineil òir mu a h-amhaich.

“An ann à seo a tha thu fhèin?” dh’fhaighnich i.

“Chan ann,” ars esan.

Dh’fhairich e aodann a’ fàs rudeigin teth. Cha bhitheadh fhios aice co-dhiù, smaoinich e. Agus nach b’iad na breugan a b’ fheàrr dhi na’n fhìrinn?

“ ’Sann a tha mise à Ard Lungais. A bheil thusa a’ fuireach faisg air seo?”


[TD 133]

“Tha,” ars ise. “Innis dhomh a-nise dè tha thu a’ dèanamh,” ars ise.

“O,” arsa Cailean, “cha bhi sin furasda. Tha àite mòr agamsa anns am bi sinn a’ gleidheadh seann rudan ’s ag obair air seann rudan. Tha mi a-bhos an seo air ceann gnothaich, ach feumaidh mi tilleadh a dh’obair anns a’ mhadainn. Tha mìltean de dhaoine anns an obair air feadh na rìoghachd. Bithidh sinn uaireannan a’ tadhal aig taighean dhaoine ’s a toirt air falbh seann rudan.”

Bha mi a’ smaoineachadh,” ars ise, “gu faca mi roimhe thu. Bha thu aig an taigh againne, nach robh?”

“Cha robh,” arsa esan gu cabhagach. “Gabhaidh sinn drama eile.”

Chaidh e a-null chun a’ bhàir agus dh’iarr e na gloinneachan ùrachadh. Cha b’ fhada gus an robh e air ais san t-suidheachan. A-nise bha cuspair ùr ann.

“Dè an t-ainm a th’ ort?” ars esan.

“Tha,” ars ise, “Melissa.”

“Mise Cailean,” ars esan.

Theab e ainm eile a thoirt air fhèin. Ach cha smaoinicheadh e air fear freagarrach ann an aithghearrachd. Bha Cailean fhèin math gu leòr.

“’S dè tha thu fhèin a’ dèanamh?”

“Chan eil mise ag obair idir,” fhreagair i. “Tha airgead gu leòr aig m’ athair, ’s bidh e ag ràdh rium nach eil adhbhar agam a bhith ag obair. Bidh mi a’ faireachdainn na tìde fada aig amannan ceart gu leòr, ’s an uairsin ’s dòcha gu leugh mi leabhar no rudeigin. Am bi thu fhèin a’ leughadh?”

“Cha bhi,” ars esan. “Chan eil tìde agam. Tha mise a’ falbh air feadh na dùthcha an cois na h-obrach; ’s iomadh mìle a tha mi a’ dèanamh san latha.”

“Bha mi a’ leughadh bàrdachd le Wordsworth an t-seachdain a chaidh,” ars ise.

Thòisich an t-eagal ag èirigh ann an cridhe Chailein. Dh’fheumadh e an còmhradh seo a stiùireadh taobh eile. Esan nach do leugh facal bho dh’fhàg e an sgoil, ach a-mhàin corra dhealbh-èibhinn a chitheadh e anns na pàipearan naidheachd. ’S bha mòran dhiubh sin fhèin nach robh e a’ tuigsinn. Ach mur an robh easbhaidh sam bith air Melissa ach a h-ainm agus gum bitheadh i a’ leughadh, cha bhitheadh a’ chùis ro dhona. Feumaidh gu robh a teaghlach uabhasach spaideil nuair nach leigeadh a h-athair dhi a dhol a dh’obair. Ach co-dhiù bha i brèagha, agus bha inntinn fhèin a’ tòiseachadh a’ gluasad le buaidh a bòidhchid ’s an uisge-bheatha. Bha e a’ tòiseachadh a’ faicinn rudan nach robh e a’ faicinn idir, ’s gach nì a bha falaichte air a’ tighinn gu ìre air taobh staigh crìochan a mhac-meanmna. Cha robh e airson gu mothaicheadh i mar bha e ga sgrùdadh, leis an t-sùil agus leis an inntinn.

“Dè tha d’ athair a’ dèanamh?” dh’fhaighnich e.

Thug i mionaid no dhà mus do fhreagair i e. ’S bha e ga sgrùdadh anns an t-sàmhachd


[TD 134]

“Leig e dheth a dhreuchd,” ars ise. “Bha e anns an arm fad mhòran bhliadhnachan.”

Bha am bàr a-nise air lìonadh. Thàinig fear a-null chun a’ bhùird aig an robh Cailean agus Melissa ’nan suidhe. Fear àrd sleamhain agus falt dubh air.

“Melissa, a ghràidh,” ars esan. “Ciamar a tha thu. ’S ciamar a tha Dadaidh? ’S cò a tha agad an seo?”

“Seo,” ars ise, “Cailean. Tha e ag obair air a cheann fhèin. Obraichean mòra anns a bheil mìltean de dhaoine.”

Thionndaidh i ri Cailean.

“Seo,” ars ise, “Sebastian. Bithidh e a’ cuideachadh Dadaidh leis an airgead.” Rug Sebastian air làimh air, cho cruaidh ’s gun theab e a làmh a bhriseadh. “Gabhaibh mo leisgeul,” arsa Sebastian. “Na bha siud de leann, eil fhios agaibh? Hà, hà, hà.”

Chaidh Sebastian a-null gu doras air an robh dealbh fireannaich. Dh’fhosgail e an doras agus chaidh e troimhe. Cha do thill e don bhàr idir, ach thilg e pòg gu Melissa mus deach e à sealladh. Bha Cailean cinnteach nach do dh’òl e aon phinnt shlàn de leann.

“Sebastian,” arsa Melissa. “Tha e cho àlainn. Bithidh e a’ cuideachadh Dadaidh leis an airgead. ’S ma bhitheas mise leam fhìn nuair bhios e deiseil thig e a-steach, agus bithidh sinn a’ cluiche air <eng>Snakes & Ladders<gai> no rudeigin. Tha Sebastian cho èibhinn.”

“Taigh na Galla do Shebastian,” arsa Cailean fo anail, an dòchas nach cluinneadh Melissa e, ach aig a’ cheart àm an dòchas gun cluinneadh i beagan dheth. Bha e a’ fàs anmoch agus cha robh a’ dol dhà cho math ’s bu mhath leis. ’S cha robh e ag iarraidh eadhon sanas mu eachdraidh giobal de chleasaiche. Bha Melissa an siud ri thaobh agus dh’fheumadh e feuchainn ri inntinn a chur an gleus. Suas gu seo bha i air creideas a thoirt do gach facal a thuirt e. Agus bha am bàr a’ toiseachadh a’ traoghadh. Bha cus èigheachd ann co`dhiù.

“’S fheàrr dhòmhsa falbh, matà,” arsa Melissa, ’s i a’ sgioblachadh a gnothaichean.

“Cuiridh mi dhachaigh thu,” arsa Cailean. “Sin ma ghabhas tu mo leisgeul. Dh’fhàg mi an Daimler, a bheil thu a’ tuigsinn, aig an taigh, ach gabhaidh sinn tacsaidh. Tha mi cinnteach gum bu chòir dhomh a bhith air an Daimler a thoirt leam, ach . . . seach nach eil mi eòlach . . . tha thu a’ tuigsinn?”

Nuair bha an tacsaidh a’ siubhal tron dorchadas, bha Cailean agus Melissa a’ bruidhinn a-null ’s a-nall. Ghabh Cailean grèim air an làimh aice, ’s cha do tharraing i a làmh air falbh. Cha tug e an aire don chòrr gus na stad an tacsaidh aig taigh Melissa. Sheall e a-mach. Theab laige a thighinn air. Taigh a’ Chòirneil. Chunnaic e biona aig a’ gheata a’ feitheamh trusadh na maidne.

“Feumaidh tu a thighinn a-steach,” ars ise. “Feumaidh tu a thighinn


[TD 135]

ach an coinnich thu ri Dadaidh ’s ri Momaidh. Bithidh Rob a-staigh cuideachd. Tha mi cinnteach gu robh e a-muigh a’ frithealadh do Phincidh Puff.”

A dh’aindeoin nan gearanan, b’ fheudar do Chailean gèilleadh do iarrtasan Mhelissa. Sheall e an robh toll anns an talamh don leumadh e, ach cha robh. Air taobh staigh an dorais, theab Pincidh Puff a chasan a thoirt bhuaidhe ’s i ’na laighe air an làr le a spògan sìnte.

Bha amharas air Cailean gun dh’aithnich an Còirneal e. Chunnaic Cailean an stais liath, a dh’fhairich iomadh cìr, a’ breabail os cionn beòil a bha dìreach a’ dol a labhairt. Ma dh’aithnich an Còirneal Cailean cha do leig e guth air. Ach bha Cailean a’ faireachdainn gu math mì-chomhfhartail.

“Thig a-steach, a bhalaich,” ars an Còirneal. “Suidh sìos an sin, agus innis dhòmhsa cò thu.”

Shuidh Cailean faisg air an teine a bha ag imleach fiodha anns a’ chagailt bu mhotha a chunnaic e a-riamh. Os cionn an teine, bha dà chlaidheamh crochte ann an cumadh croise. Shaoil e gu faca e na claidheamhan a’ gluasad. Stad na claidheamhan, agus leam Pincidh Puff ann an uchd Melissa. Thòisich Melissa a’ bruidhinn ri Pincidh Puff ann an cànan nach robh Cailean a’ tuigsinn. Bha a’ phiseag a puraraich. Ann an dòigh, bha an gnothaich a’ còrdadh ri Cailean. Nam bitheadh e fhèin is Melissa, gun duine ach an dithis aca . . .

Fhreagair Cailean an Còirneal leis an sgeulachd a dh’innis e do Mhelissa anns a’ bhàr. Cha robh e cinnteach an robh an Còirneal ga chreidsinn no nach robh. ’S bha Melissa domhainn ann an còmhradh ri Pincidh Puff.

“Dè do bheachd air mar a thuit an FTI an-diugh?” ars an Còirneal.“Saoil dè am beachd a bhitheas aca air a’ chùis thall air <eng>Wall Street<gai>?”

Cha robh fhios aig Cailean dè a chanadh e. Cha chuala e a-riamh mu FTI no mu FT eile, ’s bha e cinnteach nach robh sràid leis an ainm <eng>Wall Street<gai> anns a’ bhaile. Ma bha, cha robh i air an t-slighe air am bitheadh esan a’ togail nam bionachan! Ach dh’fheumadh e rudeigin a ràdh a bha e an dòchas a dhèanadh falach air aineolas.

“Cha robh fhios agam,” ars esan, “gun thuit an FTI. Tha mi ’n dòchas nach do bhris i co-dhiù. Agus . . . airson <eng>Wall Street<gai>, thèid mi fhìn timcheall ’s a’ mhadainn ach am faic mi dè am beachd a tha aca air a’ ghnothaich an sin.”

Chunnaic Cailean an stais a’ breabail. Agus chunnaic e Melissa a’ gàireachdainn. Shaoil e eadhon gu robh a’ phiseag a’ gàireachdainn. Agus thòisich na claidheamhan a’ gluasad a-rithist.

Dh’èigh an Còirneal àrd a chinn.

“Melissa,” dh’èigh e. “Stiùir chun an dorais e.”

Bha fhios aig Cailean a-nise gun bhrath a theanga e mu dheireadh thall. Agus choisich e fhèin agus Melissa còmhla chun an dorais.

“Bi thusa aig an doras an seo aig seachd uairean sa’ mhadainn,” arsa Cailean. “Agus dearbhaidh mise dhut nach robh breug anns na thuirt mi.


[TD 136]

Cò as fheàrr leat duine nach eil ’na dhuine, a leithid Shebastian, no duine a tha a’ cosnadh a lòin? Chan eil nàire sam bith ormsa a thaobh m’ obrach, ged a rinn mi lìomhadh air an fhìrinn. Ciamar eile a chuirinn eòlas ort?”

Aig seachd uairean sa’ mhadainn, chuala Melissa fuam carbaid a’ dlùthachadh air an taigh. Chaidh i a-mach chun an dorais. Bha cairt na luathadh a-nuas an staran. Agus cò a leum a-mach aisde ach Cailean Sheoc? Bha e a’ coimhead gu math eadar-dhealaichte bho mar bha e am feasgar roimhe. Cha do rinn e lomadh air fàs feusag na h-oidhche, ’s bha a thrusgan piullach, salach. ’S bha a shùilean sgìth leis a’ chadal. ’S cha b’ urrainn do Mhelissa aon fhacal a ràdh.

“Seall a-nise,” ars esan rithe. “’Si ’n fhìrinn a bh’ agam nuair thuirt mi riut gu robh mi a’ cruinneachadh sheann nithean. ’S thig a-null gu toiseach na cairte. Seall. Nach e a-nis Daimler a tha ann? A bheil iongnadh ort nach tug mi leam i an-raoir?”

Bha crith air Melissa leis an fhuachd. Chuala Cailean an Còirneal a’ mionnan don doras fhosgailte.

Air a chuairt mhaidne, chunnaic e gàrradh làn de chairtean luathaidh. ’S os cionn dorsan a’ ghàrraidh, chunnaic e ainm fhèin sgrìobhte ann an litrichean mòra. Agus chunnaic e Daimler a’ stad aig doras na h-oifise. Thàinig Melissa a-mach às. Am fear a cheannaich e dhi aig an Nollaig.

Bha e gu math sgìth mus tàinig sia uairean.

Tuilleadh sgudail a-màireach.


[TD 151]

TURAS BEATHA

le Iain Mac a’ Ghobhainn

(Stèidhichte air làmh-sgrìobhainn a fhuair an t-ùghdar bho bhràthair-màthar dha. An tul-fhìrinn a th’ann)

Pàirt I


[TD 152]

(1)

Rugadh mi anns a’ bhliadhna 1896, ann am baile beag ann an Leòdhas ris an can iad Garrabost. ’Se seo mo chiad chuimhne: nuair a bha mi mu thrì bliadhna a dh’aois dh’iarr mi copan bainne air mo mhàthair, agus thug i sin dhomh. Ach nuair a fhuair mi am bainne nach ann a dhòirt mi air an làr e (’Se làr crèadha a bh’againn anns na làithean ud). Nuair a chunnaic mo mhàthair gun do rinn mi sin, thog i mi ’na gàirdeanan ’s chuir i anns a’ chliabh mi agus chroch i mi air slabhraidh os cionn an teine.

“Ionnsaichidh sin dhut,” ars ise, “tàire a dhèanamh air biadh Dhè.” Tha cuimhn am fhathast an sgriachail a rinn mi ’s mi anns a’ chliabh ’s mi faireachdainn an teine ’s an teas mun cuairt orm ach tha e cinnteach nach do shad mi às copan bainne tuilleadh.

Tha cuimhn’ eile agam cuideachd, air madainn geamhraidh a bhith sporghail aig trì bliadhna a dh’aois a-null gu taigh ar nàbaidh, ’s an sneachd air an talamh. Agus ma bha an teine fon chliabh teth bha an sneachd ud gu math fuar ’s cha robh càil a dh’fhios aig m’athair neo mo mhàthair càit an robh mi.

Tha mi smaoineachadh gu robh mi uabhasach ladarna nuair a bha mi òg ’s cha robh eagal orm roimh nì sam bith.

Co-dhiù dh’fhàs mi suas mar a rinn balaich eile ’s bhithinn an còmhnaidh acrach. Aon latha thubhairt m’athair ri mo mhàthair an dèidh dhomh pìos eile iarraidh,

“Nach fheàrr dhut ìm a chur air an doras dha.”

Dh’ionnsaich mi iasgach, ’s bhithinn a’ falbh air tòir churra-mheadhagan as t-fhoghar mar a bha càch a’ dèanamh. Tha cuimhn’ am aon latha leum a thoirt tarsainn air abhainn, ’s theab mi mo cheann a bhriseadh air clach.

’Se saoghal mìorbhaileach a bha siud, saoghal nach till tuilleadh.Bhithinn a’ falbh cas-ruisgte ’nam dheann-ruith don sgoil far am biodh am maighstir sgoile a’ feitheamh ruinn le iuchair ’na bheul. Nam biodh tu fadalach gheibheadh tu sràic, ’s ged a bha e beag bha e cho làidir ri each. Ach innsidh mi barrachd mu dheidhinn-san dhuibh nuair a thig an t-àm.

Nuair a bha mi ’n toiseach ann an Canada ann an càmpa oibrich tha cuimhnʼ am fear beag tana à Paisley a ràdh rium, “A bheil sibh aʼ fuireachd anns na h-uamhan fhathast?”

“Dùin do chab,” arsa mise ris. “Chan eil fhios agad co air a tha thu bruidhinn. Bha sinne mar phrionnsaichean. A bheil fhios agad dè am biadh a bhithinn-sa ag ith, iasg ùr, ìm ùr, gruth, feòil, buntàta, snèapan, curranan.


[TD 153]

Bha sinn dìreach mar phrionnsaichean.” Cha dubhairt e càil rium tuilleadh agus bha mi fhìn uair ann am Paisley ’s cha robh càil ann ach taighean sgreataidh nach cuireadh tu an crodh annta.

Bha triùir bhràithrean agam, ach tha iad uile marbh a-nis, gach fear dhiubh còrr air ceithir fichead nuair a bhàsaich e. Bha fear dhiubh ann an Africa a Deas, fear eile ann an Ameireaga, ’s dh’fhuirich aon dhiubh aig an taigh. Thug mi mach e aon uair do Chanada ach cha do chòrd an t-àite ris idir. Bha sinn a’ togail phòlaichean teleagraf aig an àm ’s bha eagal a bheatha air gun tuiteadh e. Thill e dhachaigh ’s cheannaich e tarbh ’s bha e dèanamh a bheòshlaint à sin fhèin. Bha aon mhac aige ’s tha esan beò fhathast.

A-nise ’se duine onorach a bha ’nam athair ’s foillsichidh mi sin dhuibh an-dràsda fhèin. An latha bha seo, latha fuar geamhraidh, thubhairt am maighstir sgoile ruinn gu robh am ministear ’s a mhac a’ dol a thadhal air an sgoil. Bha mac a’ mhinisteir e fhèin ann am <eng>private school<gai> ’s chan eil fhios agam-sa air a’ Ghàidhlig airson sin, ged a chùm mi suas mo Ghàidhlig glè mhath oir tha Bìoball Gàidhlig agam agus faclair math. Co-dhiù an latha fuar a bha seo le sneachd trom ann, thàinig iad ’s chaidh am ministear a-steach a thadhal air a’ mhaighstir sgoile ach nach ann a thòisich sinne ri sadail cèiseballan sneachd air mac a’ mhinisteir, agus bha seo a’ còrdadh ris glè mhath ’s e fhèin a’ sadail fheadhainn oirnne cuideachd ged a bha e car meanbh.

Bha cùisean ceart gu leòr gus an do thill sinn don sgoil a-rithist an dèidh don mhinistear fàgail. Innsidh mi dhuibh dè thachair. Fhuair am maighstir sgoile grèim air gach fear agus thubhairt e ruinn, “Tha mi nise a’ dol a thoirt sia sràicean dhuibh uile a chionn ’s gu robh sibh a’ sadail cèiseballan sneachda air mac a’ mhinisteir.” ’S abair thusa gu robh e fiadhaich.

Co-dhiù rinn e sin, ach egd a bha na sràicean goirt cha robh mi ’g gal idir ged a bha mo làmhan cha mhòr ruisgte. Chaidh sin seachad mar a thèid gach nì ’s bha sinn a’ leughadh na bàrdachd ainmeil ud, “A’ Chuthag,” bàrdachd bhrèagha cuideachd, nuair a thubhairt mi ris a’ mhaighstir sgoile mo leisgeul a ghabhail, gu robh mi ’g iarraidh a dhol don taigh bheag. Agus thug e a chead dhomh. Nuair a bha mi ar mo shlighe air ais nach ann a thachair e rium air taobh a-muigh an dorais ’s nach ann a thubhairt e rium, “Siud agad a-nis a chionn ’s gu robh thu sadail cèiseballan sneachda air mac a’ mhinisteir” agus e toirt ionnsaigh air mo thòin leis an t-srap. Ach gu mì-fhortanach ’sann a bhuail mi anns a’ cheann is chaidh sin seachad cuideachd ’s chaidh mi air ais don rùm ’s lean mi orm a’ leughadh na bàrdachd.

Co-dhiù cha robh mi fada a’ dèanamh sin nuair a dh’fhanntaig mi ’s thuit mo cheann air an dasc. Ann an ceann ùine thàinig mi thugam fhìn ’s mo cheann fliuch oir bha e air a bhith sadail bùrn orm, ’s aodann fhèin cho geal ris a’ chailc.

“A bheil thu ceart gu leòr” ars esan rium.


[TD 154]

“Tha,” arsa mise.

“Uill,” arsa esan, “faodaidh tu nise dhol dhachaigh.” Dh’fhàg mi an sgoil ’s nuair a ràinig mi an taigh dh’innis mi do mo mhàthair dè thachair, ’s thubhairt mi rithe nach robh mi dol air ais don sgoil tuilleadh.

“Chan urrainn dhut sin a dhèanamh,” ars ise. “Thalla is bruidhinn ri d’athair. Tha e anns a’ bhàthaich.

Bha m’athair ’na shuidhe a’ càradh bhròg anns a’ bhàthaich nuair a chaidh mi steach.

“Dè’s coireach nach eil thu anns an sgoil,” ars esan rium.

’S dh’innis mi dha gach nì mar a thachair e.

Cha dubhairt e smid ach bha e cur nan tairgnean anns a’ bhròig air an robh e ’g obair, is dris thairgnean ’na bheul cuideachd.

“Meòmhraichidh mi air a’ chùis,” ars esan mu dheireadh. “Thalla thusa a-nis agus cuidich do mhàthair. Tha mi cinnteach gu bheil obair aice dhut.”

Agus bha sin aice cuideachd, oir chuir i don bhùth mi air tòir lof is siùcar, ’s bha gu leòr a’ sealltainn rium air fàth, mar gum biodh iongnadh orra carson nach robh mi anns an sgoil.

An dèidh dhomh tilleadh dhachaigh bha mi ’nam shuidhe aig an uinneig a’ sealltainn a-mach ris a’ chathadh nuair a chunna mi am fear seo air baidhseagail geal a’ tighinn a-mach às an t-sneachd mar thaibhs’, ’s dh’aithnich mi anns a’ bhad cò è. ’Se am maighstir sgoile a bha seo agus e tighinn a dh’innse dha m’athair dè a thachair.

Chunna mi m’athair a’ dol a-mach a bhruidhinn ris, agus bha an dithis a’ còmhradh ann an sin airson ùine, am maighstir sgoile a’ crathadh a chinn an-dràsda ’s a-rithist. Dh’fhalbh e mu dheireadh thall ’s cha robh lorg air anns an t-sneachd agus thàinig m’athair a-steach.

“Chan eil thu dol air ais don sgoil tuilleadh,” ars esan. “A bheil thu tuigsinn?”

“Tha,” arsa mise.

“’S mòr am beud,” ars esan, “oir ’se tidsear math <eng>Navigation<gai> a bh’ann.” Agus b’e sin mo bheachd fhìn cuideachd.

Ach ’se bu choireach nach deach mi air ais don sgoil gum faca mi an latha ud gu robh atharrachadh mòr eadar mi fhìn is mac a’ mhinisteir. Agus sin bu choireach gun do fh’fhàg mi an sgoil air latha geamhraidh ’s nach deach mi air ais innte tuilleadh.

(2)

An dèidh dhomh an sgoil fhàgail mar a dh’innis mi dhuibh aig dà bhliadhna dheug, bha mi treabhadh ’s a’ dèanamh mòran eile mu chuairt an taighe. Bha mi treabhadh cuideachd do fheadhainn de na fir a bh’air falbh bhon taigh aig an iasgach. Bhiodh sinn a’ tòiseachadh anns a’ Mhàirt agus a’ crìochnachadh anns a’ Chèitein agus gach sgilling a bha mi cosnadh bha mi toirt dha m’ mhàthair.


[TD 155]

Bha an obair seo a’ còrdadh rium mìorbhaileach math ’s a’ ghaoth ghlan air mo phluicean ’s na faoileagan gam leantainn air latha grianach earraich. Bha e tòrr na b’fheàrr na bhith anns an sgoil. Oir dè feum a bh’anns an sgoil co-dhiù? Nuair a bheir mi sùil air ais tha mi coimhead gu soilleir nach robh sinn ag ionnsachadh càil ach eachdraidh thìrean eile, ainmeannan ar rìghrean is ar bànrighrean, ar prionnsaichean ’s ar ridirean: bha iad a’ teagasg barrachd dhuinn mu dheidhinn na Fraing is na Gearmailt na bha iad mu dheidhinn ar rìoghachd fhìn, ’se sin Alba. Ann an dòigh ’sann a bha iad a’ dèanamh thràillean dhinne gus am biodh sinn toilichte gu leòr a bhith ’g iasgach neo bhith cladhach anns na dìgean. Bha mise ro òg aig an àm seo airson sin a thuigsinn ach tha mi ga thuigsinn an-diugh. Bha mi ’nam thràill aig Iompaireachd Bhreatainn, agus tha mi làn chinnteach gu bheil a thìd againn ar saorsa fhaighinn bho Shasainn.

Ach feumaidh mi leantainn romham le mo sgeulachd. An latha bha seo bha mo bhràthair a’ fàgail an eilein ’s e dol a Ghlaschu ’s thug mise suas am baile e anns a’ ghioga. An dèidh dhomh fhaicinn air bòrd, thug mi an t-each às a’ ghioga agus thug mi biadh dha ’s an dèidh sin chaidh mi cuairt air feadh a’ bhaile, b’e seo Steòrnabhagh. Nuair a bha mi dol seachad air Oifis an Airm — far am biodh iad a’ cruinneachadh dhaoine airson na saighdearachd — thachair an sàirdseant seo rium ’s e ’na sheasamh air taobh a-muigh an dorais.

“A bheil thu airson a bhith nad shaighdear,” ars esan rium-sa. Cha robh mi aig an àm ud ach còig bliadhna deug.

“Chan eil mi àrd gu leòr,” arsa mise.

Thug e steach mi ’s chuir e mi fhìn is fear eile à Nis cùlaibh ri cùlaibh agus thubhairt e, “Tha thu àrd gu leòr.” Thug e dhomh mo thasdan ʼs thug e sìos m’ainm is m’aois mar gum bithinn seachd bliadhna deug.

An dèidh sin chunna mi dotair — fear MacAoidh a dh’aithnicheadh mo theaghlach — agus chothromaich esan mi. Bha mi naoi clachan aʼ chuideam agus còig troighean is trì òirlich a dhʼàrd.

Bha fhios aig an dotair seo gu robh bràthair agam a bha seachd bliadhna deug is bha e smaoineachadh gur mise esan.

Làrna-mhàireach chaidh mi dhʼfhaicinn aʼ phuist ʼs thubhairt mi ris nan tigeadh litir thugam a bhith cinnteach a toirt dhomh fhìn. Dhʼinnis mi dha gu robh mi air mi fhìn a cheangal ris na Sìofairtich agus nuair a thigeadh mo phàipearan nach robh mi airson mo phàrantan am faicinn.

“Ai nuair a thig iad,” ars esan le gàire oir cha robh e gam chreidsinn. Cha robh càil a dhʼfhios aig mo phàrantan càit an robh mi gus an d’fhuair iad litir à Fort George bho bhalach a bha sgrìobhadh leis na deòirean ʼna shùilean aʼ smaoineachadh air athair ʼs air a mhàthair agus air a chàirdean ann an Garrabost. Cha mhòr gun tug mi càil leam ach melòdeon, a b’aithne dhomh cluich aig an àm.

Tha e àraid mar a rinn mi an ionnsaigh ud, oir bha mo phàrantan uabhasach math dhomh an còmhnaidh. Cha b’e sin bu choireach gun do


[TD 156]

dhʼfhàg mi ach gu robh mi airson an saoghal mòr fhaicinn.

Nuair a cheangail mise mi fhìn ris an arm bha an cogadh Africanach aʼ tighinn gu crìoch. Bha a’ Bhànrigh Bhictoria air bàsachadh agus Edward ga leantainn air a’ chathair. Fhuair na Sìofairtich cuireadh chun a’ chrùnaidh ach bʼe iasgairean a bhʼanns aʼ chuid bu mhotha de na saighdearan agus nan deidheadh iad chun a’ chrùnaidh chailleadh iad iasgach an t-samhraidh. Dh’fhaighnich oifigear cò às a’ Mhilitia a bha airson a dhol chun aʼ chrùnaidh agus thubhairt mise gun còrdadh e rium glè mhath, ach cha robh duine eile deònach a dhol ann ach dithis, agus air an adhbhar sin cha d’fhuair mi riamh chun a’ chrùnaidh. Tha mi gabhail aithreachas glè thric nach dʼfhuair mi thuige.

A-nise anns na làithean ud bha beatha an t-saighdeir gu math cruaidh. Bha an dùn air cruth cearcall agus air mullach a’ bhaile bha rathad mu thrì chairteil a mhìle air fad, agus ceud troigh air leud. Bha Reveille ga shèideadh aig còig uairean sa’ mhadainn agus dh’fheumadh sinn ruith air an rathad seo airson uair a thìde agus NCO gach ceud slat aʼ cumail faire oirnn. Bha sinn an uair sin a’ tilleadh do na <eng>barracks<gai>. Bha sinn a’ faighinn ar bracaisd aig seachd uairean sa’ mhadainn, agus a’ càradh ar leapannan, is a’ cur oirnn ar briogaisean tartain. Dh’fheumadh sinn an uair sin seasamh aig ar leapannan — aig <eng>attention<gai> mar a their iad — agus bha na leapannan ud gu math truagh, air an dèanamh de iarrunn is am babhstairean air an lìonadh le sràbh. Anns a’ chiad seachdain cha mhòr nach robh mi cho tric air an làr ’s a bha mi anns an leabaidh oir bhiodh sinn a’ tuiteam aisde glè thric.

Thigeadh an uair sin an t-oifigear a-steach agus sgrùdadh e sinn fhèin agus gach nì a bh’anns an rùm.

Bha ceathrar againn anns an rùm gu lèir agus bhiodh an t-oifigear a’ toirt sùil gheur air ar n-aodach agus gach spàinn, sgian is forc a bh’againn, agus cha robh fiù nach robh e sgrùdadh an àite-teine fhèin agus mara biodh gach nì cho glan ri prìne bhiodh tu a-muigh air an <eng>square<gai> le do ghunna ’s le do phaca ceangailte ri do dhruim ’s anns a’ phaca gach nì a bhuineadh dhut, còta-mòr is eile, ’s tu a’ marsail airson uair a thìde leis a’ chuideam sin ort.

Bhiodh iad mar a thubhairt mi a’ sgrùdadh do ghunna agus cuideachd a’ dèanamh cinnteach gu robh thu air thu fhèin a bhearradh a’ mhadainn sin, ged a bha mise ro òg airson sin a dhèanamh. Ach an latha a bha seo bha uisge ann agus gu mì-fhortanach nach ann a fhuair <eng>pipe clay<gai> a bh’air m’aodach a bhroinn a’ ghunna (oir airson mo ghunna a dhìon bhon uisge chuir mi mo ghàirdean tarsainn air) ’s nuair a thug an t-oifigear sùil ann nach ann a chunnaic e gu robh e salach. Airson trì feasgair an dèidh sin, an dèidh m’obair latha a bhith seachad, b’fheudar dhomh a dhol air <eng>parade<gai> airson uair a thìde leis gach àirneis a bh’ agam mar a dh’innis mi dhuibh mar tha. ’Sann à Steòrnabhagh a bha an sàirdseant a bha os ar cionn ’s abair thusa gu robh e cruaidh: ’se Walloper am farainm a thug sinn air.


[TD 157]

An dèidh dhomh a bhith air <eng>parade<gai> bha mi nuair sin a’ cur orm aodach eile — ’se aodach-<eng>fatigue<gai> a bh’againn air, ’s cha robh e cho math ris an deise cogaidh a bhiodh sinn a’ caitheamh air <eng>parade<gai> — agus a’ ruith chun an talamh a bha air beulaibh taigh-bidh nan Sàirdseant. Bha agam an uair sin ri clachan mòra a shlaodadh bho aon àite gu àit eile airson leth uair a thìde. Is an dèidh sin dh’fheumainn ruith chun an <eng>Orderly<gai> Sàirdseant ’s bha seo a’ tachairt air gach uair den ghleoca. Nuair a bha mise deiseil den pheanas, mhionnaich mi nach tachradh e dhomh tuilleadh agus cha do thachair.

Tha seo fhèin a’ foillseachadh cho cruaidh ’s a bha beatha an t-saighdeir agus ma bha thu idir eagalach ’na do nàdur bha cho math dhut thu fhèin a shadail ris a’ bhalla oir cha robh truas neo tròcair aig duine ort. Ach bha mise làidir gu leòr ’s bha an t-Arm a’ còrdadh rium ’s cha robh càil a’ cur dragh orm ach am peanas ud fhèin air an robh mi bruidhinn cheana.

Bhiodh iad a’ sealltainn dhut cuideachd ciamar a chuireadh tu am bèigleid air do ghunna agus dh’fheumadh tu an dèidh sin do ghunna a thoirt às a chèile ’s a chur ri chèile a-rithist. Nuair a b’urrainn dhut sin a dhèanamh bha iad a’ teagasg dhut ciamar a bu chòir dhut a losgadh. Dh’fheumadh tu a bhith uabhasach faicilleach agus nan cuimsicheadh tu e air duine sam bith eadhon gun fhios dhut, ’s ged nach biodh peilear ann, bha thu faighinn peanas mòr.

Ach bha mise òg is ladarna agus bha mi call cuimhne air mo dhachaigh ged a bha mi sgrìobhadh an-dràsda ’s a-rithist. Bha an t-eilean cho fad air falbh ri Halifax.


(3)

A-nise chòrd an t-Arm uabhasach math rium agus bha mi glè eirmseach leis a’ ghunna, ach thig gach nì gu ceann, ’s mu dheireadh fhuair mi mi fhìn ag iasgach mu chuairt Sealtainn is Lerwick is a-mach à Obair Dheathain gus an robh mi seachd mìle sgìth de mo bheatha, oir airson obair fhaighinn bha mi coimhead gu robh agam ri Leòdhas fhàgail, agus airson obair shuidhichte fhaighinn dh’fheumainn ruighinn cho fada ri Sasann. Bha seo a’ cur cais orm, ’s bha mi coimhead gu soilleir nach robh ceartas idir ann, oir cha robh aig na Sasannaich ri thighinn a Leòdhas airson obair a lorg: agus ’s e sin adhbhar eile as coireach gu bheil mi den bheachd gun do rinn eachdraidh brath oirnn. Ach dè b’urrainn dhomh a dhèanamh air cho mòr ’s a bha m’fhearg?

Co-dhiù aig ochd bliadhna deug chuir mi romham Canada a thoirt orm mar a bha grunn math de na balaich eile a’ dèanamh, ged a bha cuid dhiubh a’ dol a dh’Astràilia is cuid a New Zealand. Bha ar maighstirean a’ cumail a-mach gu robh òr air sràidean Chanada agus ged nach d’fhuair mise sin anns an dùthaich sin fhuair mi rud na bu phrìseil, toileachas-inntinn is saorsa. Ach innsidh mi tuilleadh mu dheidhinn sin nuair a thig an t-àm.


[TD 158]

Cha do chòrd e ri mo phàrantan gu robh mi dol a dhʼfhàgail ach nuair a sheòl mi, airson fàgail à Glaschu, thàinig mʼathair is mo mhàthair is mo bràithrean còmhla rium anns a’ ghioga. Nuair a chaidh mi air bòrd dh’fhuirich iad air a’ chidhe ’s iad a’ coimhead ann an dòigh àraid cho beag is cho seargte. Bha pìobaire a’ cluich nuair a rinn an t-soitheach gluasad agus an dèidh sin bha sàmhachd dhomhainn air feadh a’ bhàigh. Ach ʼsann a dhʼèirich às an t-sàmhachd guthan nan daoine ’s iad a’ seinn shalm agus thòisich an fheadhainn a bha air bòrd aʼ seinn cuideachd agus nuair a dh’fhàg sinn an cidhe bha an ceòl ud air feadh aʼ bhàigh gu lèir. Cha leig mi leas innse dhuibh gu robh mo shùilean aʼ sruthadh nan deòir ʼs gu robh na balaich eile anns an aon staid riumsa.

Ach tha sgeulachd àraid agam ri innse dhuibh aig an àm seo cuideachd agus is e seo i. Bha balach còmhla rium, air an robh Tormod Mac aʼ Ghobhainn, agus bha e air a bhith ʼg obair air Abhainn Chluaidh. Nuair a thàinig e dhachaigh ʼs dùil aige a dhol a Chanada thubhairt am ministear seo ris.

“Tha mi cluinntinn gu bheil thu air a bhith ’g obair air an t-Sàbaid.”

“Tha mi cluinntinn gu bheil thu fhèin ag obair air an t-Sàbaid,” arsa mo laoch ris.

Ach ma thubhairt cha do bhruidhinn am ministear ud ris tuilleadh ged a bha fhios aige gu robh e dol a Chanada aig ochd bliadhna deug an aon aois rium fhìn, agus cha deach Tormod don eaglais tuilleadh. Chan eil mi idir a’ dol a ràdh gu bheil gach ministear coltach ris an fhear ud, ach ’se sgeulachd fhìor a tha siud.

Co-dhiù sann air a CHLAYMORE a dh’fhàg sinn Glaschu, agus abair sibh-se soitheach. Chan eil mi smaoineachadh gu robh i math gu leòr airson a’ chrodh fhèin gun a bhith mach air daoine. Bha e àraid gun d’fhuair an luchd-siubhail à Hungary, Austria ’s an t-Suain àitichean na b’fheàrr na fhuair sinne, aig deireadh a’ bhàta. Nach eil sin fhèin ag innse dhuibh an dìmeas a thatar a cur oirnn, ’s a chaidh a chur oirnn a riamh, ’s nach dìochuimhnich mi chaoidh fhads a bhios an anail annam. Oir dè rinn an t-Iompaireachd dhinn ach eilthirich, gar sguabadh às ar dachaighean fhìn airson ceàrnaidhean eile, coilltean aingidh is beanntan fuara. Cha robh fiù nach robh an taigh-bidh fhèin aig na coigrich ud, ’s na Gaidheil ’nan crùban ann an rùm coltach ri bàthach anns am faiceadh tu crodh.

Dh’fhàg sinn am bàta seo air costa Inbhir Air agus fhuair sinn sinn fhìn air soitheach eile ris an canadh iad a NUMIDIAN. Leis an fhìrinn innse cha robh dragh againne dè seòrsa soitheach air an robh sinn fhads a gheibheadh sinn air falbh às an rioghachd ud a rinn tàire oirnn. Bha a’ chiad latha aig muir uabhasach ciùin agus chaidh sinn a-steach do Loch air ceann a tuath Eirinn.

Anns an àite sin thàinig tuilleadh luchd-siubhail air bòrd agus thog sinn an acair ’s bha sinn air ar slighe gu Canada. Bha pìobaire nar measg ’s thòisich e ri cluich ’s thòisich sinn a’ danns air an deic-deiridh agus


[TD 159]

feadhainn den luchd siubhail a’ tighinn nar measg ’s iad fhèin a’ danns. ’S bha cùisean a’ dol uabhasach math gus an tàinig am feasgar.

Bha sinn aig an àm sin ann am pàirt den Chuan Siar ris an canar Toll an Deamhain, iar thuath air Eirinn, nuair a thòisich am muir ri beucadh. Bha an fhairge a’ sruthadh a-steach air an deic deiridh agus bhon àm sin a-mach cha mhòr gum faca sinn sealladh air a’ chuid bu mhotha den luchd-siubhail ’s iad cha mhòr leth-mharbh le cur na mara. ’Sann a bha iad a’ cur truas oirnn.

A-nise cha robh am muir a’ cur càil oirnne a Ghàidheil oir bha sinn uile eòlach air stoirm is air gailleann agus bha mi fhìn, coltach ris an fheadhainn eile, air a bhith air bàta iasgaich eadar Leòdhas is Sealtainn is Fraserburgh. Cha robh annta ach bàtaichean beaga le sùil agus bha iad tòrr na bu lugha anns a’ mhuir na bha an t-soitheach air an robh sinn.

Air a’ cheathramh latha an dèidh dhuinn Eirinn fhàgail bha sinn ann am meadhon stoirm cho mòr ’s a thachair rium a riamh, ’s a’ ghaoth eadar trì fichead is ceithir mìle fichead anns an uair. Cha b’urrainn dhuinn càil a dhèanamh ach ar cùrsa a chumail cho teann ’s a b’urrainn dhuinn. Mu dheireadh cha robh sinn a’ dèanamh ach mìle anns an uair agus lean sinn romhainn anns an dòigh sin airson trì làithean. Bha chuid bu mhotha den sgioba fhèin anns an ospadal agus an luchd-siubhail cha mhòr gu lèir ’s an stamagan a’ sgàineadh le cur na mara.

Aon latha thàinig an sgiobair far an robh sinn — oir bha e coimhead nach robh am muir a’ cur oirnn — agus dh’fhaighnich e dhinn am b’urrainn dhuinn a chuideachadh nam fàsadh cùisean na bu mhiosa, agus thubhairt sinn ris gun dèanadh sinn sin, agus dè bha e airson sinn a dhèanamh? Am b’urrainn dhuinn ars esan, càball a chrochadh airson gum b’urrainn an luchd-siubhail coiseachd eadar an deic toisich ’s an deic deiridh. Dh’iarr e oirnn cuideachd, ’se sin ma bha sinn airson a dhèanamh, sùil a chumail air na gocachan agus an deic a ghlanadh nuair a bhiodh feum air a sin. Bha e stuama gu leòr, an dearbh fhear, ach stuama ann am meadhon na stoirm ’se rud eile a tha sin.

Chan eil càil coltach ri cur na mara ’s tha fhios am fhìn air a sin. Oir bha mi fhìn leis airson seachdain nuair a bha mi ’nam chòcaire air bàta iasgaich, ’s mi cuideachd ’nam chaoibhlear, a’ caoibhleadh an ròpa a-steach don bhata. Bhitheamaid a’ tòiseachadh a’ toirt nan lìon a-steach ag dà uair sa’ mhadainn agus a crìochnachadh ’s math-dh’fhaodte trì uairean a thìde an dèidh sin, a-rèir dè na bha de iasg anns an lìon. Agus an dèidh mìle den ròpa sin a chaoibhleadh bha agam ris a’ bhracaist a dhèanamh don sgioba, agus diathad mar bu tric brot is <eng>duff<gai>. Fhads a bha an sgioba aig am bracaist bha agamsa ris a’ chuibhle a ghabhail ’s am bàta a chumail air a’ phort far am bitheamaid a’ dol a reic an sgadain.

’S air an adhbhar sin bha fhios am co ris a bha cur na mara coltach. Cha do ghabh sinn sgilling airson an obair a bha seo, ’s bha sinn a’ glanadh na deice, a’ cur suas chàbaill, a’ sealltainn as dèidh nan goc, agus a’


[TD 160]

cuideachadh anns a’ chidsin. Thug an sgiobair òrdugh an deoch a thoirt dhuinn an asgaidh ged nach robh mise ’g òl idir, ’s leis an fhìrinn innse chan eil mòran agam mu dheidhinn uisge-beatha. ’Se ainne an aon fheadhainn a b’urrainn uisge-beatha òl, ged nach robh duine ag òl barrachd air dà ghloinne anns an latha. Agus fad na tìde bha an muir a’ beucadh, agus Canada fad air falbh, ’s an cop a’ spreadhadh oirnn gun sgur, ach cha robh mise ach ochd bliadhna deug aig an àm ’s cha robh an aimsir a’ cur dragh orm. Oir nuair a tha an òige againn tha an dòchas againn agus tha sinn a’ coimhead saoghal ùr air thoiseach oirnn coltach ris a’ ghrian anns an adhar air madainn samhraidh. ’Se sin a tha mise smaoineachadh co-dhiù. Uair neo dhà thàinig am maighstir sgoile a-steach orm agus bha mi smaoineachadh gur esan bu choireach gu robh mi air an t-soitheach ud ach cuideachd chuimhnich mi gur esan a theagaisg <eng>Navigation<gai> dhomh. Tha e àraid mar a tha an dà nì. Am Math ʼs an t-Olc, snìomhte anns an aon ròpa anns a’ bheatha seo.


(4)

’S bha an t-soitheach mhòr seo a’ dèanamh a slighe gu bacach troimhn stoirm, ’s an cuan ’na aon chop geal, agus cha robh sinn idir tùrsach, oir bha dibhearsain againn cuideachd, mas e dibhearsain a chanas tu ris. Bha fear beag à Glaschu air a’ bhàta còmhla ruinn, agus nuair a bha sinn ag obair anns a’ chidsin a’ rùsgadh bhuntàta nach ann a mhothaich e, an dèidh dhuinn a thighinn a-mach às, eun Frangach neo <eng>turkey<gai> mòr ròsda air taobh a-muigh an taigh-bidh anns am biodh na h-uaislean ag ithe.

“Uill,” arsa esan rium, “tha fhios nach ith iadsan an t-eun sin co-dhiù,” agus mus do sheall mi rium fhìn dh’fhalbh e leis an eun mhòr a bha seo, fo sheacaid.

Bha mise eadar an teine ’s am muir. Anns a’ chiad àite cha b’urrainn dhomh brath a dhèanamh air, ’s anns an dàrna àite cha robh mi ag aontachadh leis a’ ghoid. Agus thubairt mi sin ris.

“Isd amadain,” ars esan rium, “Chan ionndrain iad e. Co-dhiù dè th’againne ach bàthach, is seòmraichean bòidheach acasan. Agus cò tha gan cuideachadh ach sinne?”

Co-dhiù dh’ith grunn math de na balaich an t-eun, ged nach do dh’ith mise criomag dhe, ’s chan eil mi smaoineachadh gun do bhlais Gaidheal air (oir bha barrachd air Gaidheal nar measg).

Ann an dòigh bha a’ chùis èibhinn, esan a’ togail an eun ’s ga shàthadh am broinn a sheacaid.

An ath oidhche a-rithist bha sinn a’ rùsgadh bhuntàta agus dh’fhaighnich an còcaire dhinn am faca sinn eun mòr ròsda air sgeilp an oidhche roimhe sin, agus thubhairt sinn gum faca ach cha dubhairt sinn an còrr.

Ach nach ann a chunnaic — am fear seo à Glaschu — ’se Robertson a b’ainm dha agus tha e nise marbh ann an Ontario leis an fhuachd ’s leis an


[TD 161]

acras — nach ann a chunnaic e marag anns an aon àite san robh an t-eun roimhe. Mus do sheall mi rium fhìn bha e air a cur am broinn a sheacaid agus a-mach à seo leis.

Bha seo aʼ cur dragh orm ’s leis an fhìrinn innse cha dʼfhuair mi norradh cadail an oidhche roimhe ged a bha mi ʼg ràdh rium fhìn nach robh an luchd turais air an eun ithe, ʼs gu robh iad aʼ faighinn biadh tòrr na b’fheàrr na bha sinne ged a bha sinn ag obrachadh air an son. Ach an turas seo thubhairt mi ri fear Ghlaschu.

“Ma ghoideas tu càil tuilleadh tha mi dol a dh’innse ort.”

Cha robh e gam chreidsinn an toiseach, oir ’se fealla-dhà a bh’anns a’ chùis dha, ach mu dheireadh chreid e mi. Mar a thubhairt mi cheanna chuala mi an dèidh sin gun do bhàsaich e ann an Ontario oir bha deuchainn air thoiseach oirnn na bu mhiosa na an stoirm ud.

’Se fear beag tana le stais a bh’ann dhe. Agus ’sann à Glaschu a bha e. Bha e uabhasach spòrsail ’s an turas a bha seo thàinig e ’na dheann-ruith sìos an staidhre gu ar cairtealan ag èigheachd, “Tha an t-soitheach a’ dol fodha. Gach duine agaibh air an deic anns a’ bhad.”

Agus ruith sinn suas chun an deic, nar measg fear mòr tapaidh à Steòrnabhagh. ’Se gobha bh’ann dhe (chan eil càil a dh’fhios am carson a thug e Canada air oir bha obair mhath aige far an robh e, a’ dèanamh acraichean ’s a leithid sin. Co-dhiù ged a bha e mòr tapaidh bha cur na mara trom air agus bha e dìreadh na staidhre air a ghlùinean. Ach nuair a chual e gur ann a’ tarraing às a bha Robertson theab e dhol às a chiall ’s dh’èigh e,

“Ma gheibh mise grèim ort air tìr tachdaidh mi thu.”

Ach cha robh seo a’ cur dragh air Robertson. Cha d’fhuair mi mach a riamh dè bha e dèanamh ann an Glaschu, neo dè bu choireach gu robh e dol a Chanada. Ach bha e làn dibhearsain agus tòrr na b’inntinniche na càch.

Bha an còrr de ar turas an ìre mhath ciùin, ’s an t-soitheach a’ seòladh gu math dìreach air Canada ’s na daoine a’ tighinn a-mach às an tollan, le aodannan uaine a bha fàs mu dheireadh fallain gu leòr. Cha do chaill ach dithis de na Gaidheil an dìnnear bho thàinig sinn air bòrd agus aon latha thubhairt fear MacDhòmhnaill às an Eilean Sgiathanach, oir ’se esan a bhiodh a’ frithealadh nam bòrd,

“Nach eil a làn thìde agaibh a bhith tinn.” Ach cha do rinn sinne càil ach gàire.

Bha fear eile againne air bòrd, fear Calum Stiùbhart à Leòdhas, ged nach eil cuimhnʼ am a-nis dè ʼm pairt don eilean dom buineadh e. Co-dhiù fhads a bha an stoirm aʼ leantainn bha e ʼna laighe air an leabaidh le Bìoball ʼna làimh, agus lean seo airson na sia latha deug a bha sinn aig muir, agus sinne aʼ toirt a bhiadh thuige ʼs e ʼna leabaidh ag ràdh gu robh e uabhasach tinn. Co-dhiù an latha bha seo chaidh sinn uile suas don deic agus chuir dithis an làmhan air a’ challaid neo <eng>railing<gai> a bha ruith air feadh na soithich. Nuair a shlaod iad an làmhan air falbh cha mhòr nach robh iad rùisgte air


[TD 162]

fad. Ach anns a’ mhionaid sin chunnaic aon de na balaich tìr mòr, b’e seo Newfoundland, agus nuair a chaidh sinn sìos a dh’innse do Stiùbhart seo, nach ann a thug e leum às a leabaidh, shad e am Bìoball air falbh, ’s chan fhaca sinn e ga leughadh tuilleadh, ’s e coimhead cho fallain ris a’ bhreac.

Tha na nithean sin cho soilleir ’nam chuimhne ’s ged a b’ann an dè fhèin a thachair iad. Tha cuid de na balaich ud marbh ann an Canada ’s cuid eile ’nan laighe ann a Flanders, a’ sabaid airson na h-Iompaireachd a sguab a Chanada iad.

Nuair a chunna mi Ontario an toiseach — ’s e sin an t-àite anns an d’fhuair mi mo chiad obair — cha do shaoil mi gum faca mi sealladh cho bòidheach air thalamh. Ann an Leòdhas chan eil mòran chraobhan agus cha robh gin idir far an deach mo thogail ach monaidhean fraoich le caoraich is crodh air am feadh. Bha aibhnichean beaga a’ ruith bho loch gu loch ’s an uair sin a’ dèanamh an slighe chun a’ chuain. Tha na lochan sin làn de bhric agus chaith mi na làithean a bu shona chaith mi riamh ag iasgach annta, gu h-àraid as t-samhradh nuair a bha mi còmhla ri mo phàrantan air an àirigh.

Ach bha Canada tur eadar-dhealaichte. Aig briseadh fàire air madainn gheamhraidh bha na craobhan geal le sneachd — a’ bheithe, an giuthas, an seudar, an critheann, feadhainn dhiubh cho àrd ’s gu robh mi den bheachd gu robh iad a’ ruighinn nèamh. Cha robh a’ chuid bu mhotha de na craobhan a’ sadail an duilleagan anns a’ gheamhradh agus ’s ann a bha thu coimhead coille mhòr de chraobhan, le cuibhreig sneachd orra, a’ lasadh mar dhaoimeanan, agus uaine fhathast air cùl an t-sneachd. Bha e duilich a chreidsinn gu robh sealladh cho bòidheach ri siud air saoghal. Agus as t-samhradh chan urrainn dhomh innse cho bòidheach ’s a bha an dùthaich seo, làn de lochan, coltach ri aon loch le eileanan beaga air a feadh.

Fhuair sinn obair ceart gu leòr ach abair thusa gu robh an obair seo cruaidh. Bha sinn a’ cosnadh dà dholair anns an latha — ’se sin mu chuairt air dà sheanta deug anns an uair, ged a bha an fheadhainn a bha ann romhainn a’ faighinn barrachd air a sin. Bha sinn a pàidheadh aon dolair anns an latha air ar luidgeans, b’e sin rùm mòr fiodha eadar gach duine againn, agus bha sinn uile anns an t-seòmar seo mar crodh ann am bàthach dìreach mar a bha sinn air an t-soitheach. ’S gach oidhche bha sinn aʼ cluinntinn rànail na gaoith air taobh a-muigh an taighe, agus uaireannan ’na bhroinn cuideachd. ’Sann a bha a’ ghaoth ud coltach ri guth mòr uabhasach caillte nach robh a’ cadal idir.

Bha na taighean beaga air taobh a-muigh an àite seo agus cha robh rùm-ionnlaid againn neo àite nigheadaireachd ach dà chana mòr anns an robh peatroil air a bhith. Bhiodh sinn gan goil anns a’ choille. Gach sàbaid bhiodh sinn a’ nighe ar n-aodach ìosal, oir cha robh tìd againn a dhèanamh troimhn t-seachdain. Cha robh seo a’ còrdadh ruinne a thàinig às a’ Ghàidhealtachd oir chaidh ar togail ann an dachaighean a bha a’ cumail na Sàbaid ach dè b’urrainn dhuinn a dhèanamh? Oir cuideachd chaidh innse


[TD 163]

dhuinn gu robh a’ ghlaine faisg air an diadhachd fhèin.

Tha e àraid mar bhios a’ bheatha a’ cur roghainnean romhainn gun sgur ’s gun fhios againn dè an rathad a ghabhas sinn, ach rathad na feuma fhèin, oir bha sinn ag ionnsachadh gach latha gu robh sinn ann an dùthaich ùr, eadar-dhealaichte bhon tè às an tàinig sinn.

’S iomadh oidhche thàinig na deòirean gu mo shùilean ʼs mi smaoineachadh air Garrabost ’s a’ ghaoth ud a’ sèideadh air taobh a-muigh an taighe, ’s a’ faighneachd dhiom fhìn dè bha mi dèanamh anns an àite ud cho fada bhon taigh.


[TD 170]

AISEIRIGH

le Iain MacLeòid

Bha an taigh-seinnse cho làn ’s a b’ àbhaist aig naodh uairean oidhche Shatharna ach cha robh Dàibhidh a’ gabhail mòran pàirt anns a’ chòmhradh. Bha losgadh-bràghad air, ach cha b’ sin leis fhèin a thug air a chàil airson an leann agus airson a’ chòmhraidh a chall. Bha ceann bliadhna aige o chionn co-là-deug - - - - - lethcheud bliadhna - - - - - agus is dòcha gum b’ e sin a b’adhbhar gun robh e air tòiseachadh air smaoineachadh airson seachdain no dhà gun robh a bheatha sìoladh air falbh mar uisge tro ghainmhich, gun seagh, gun diù, - - - - - a’ dol dhan taigh-sheinnse dà uair san t-seachdain agus a’ chuid eile dhen tìde bha aige far obrach ann an oifis airgead urrais, ’na shuidhe staigh a’ coimhead an telebhisein a bha air aig a’ chloinn o mhoch gu dubh.

Am feasgar Disatharna ud, a’ chiad uair airson greis mhòir, chaidh e staigh dhan leabharlann. Thog e leabhar bàrdachd le Wordsworth agus laigh a shùil air na faclan,

<eng>“Our destiny, our being’s heart and home,
Is with infinitude.”<gai>

Chaidh e air ais gu toiseach an leabhair agus thòisich e air leughadh. Is e bàrdachd mu bheatha a’ bhàird a bha innte agus bha i cho làn dòchais. Ceart gu leòr, ’s e bàrdachd mun òige a bha innte, ach bha e faireachadh gun robh ùrachadh innte dhan h-uile aois. Cha deach e dhan taigh-sheinnse an oidhche ud ach airson gun do gheall e do fhear eile gum bitheadh e ann, ach bha an cnatan air an duine sin agus cha b’urrainn dha fhèin a bhith ann.

Cha robh Dàibhidh ach a’ feitheamh cothrom gus an còmhlan fhàgail gun chus aire a tharraing air fhèin. Bha fhios aige dè dhèanadh e. Reidheadh e gu àite air leth leis fhèin leis an leabhar, rud nach d’rinn e o chionn iomadach bliadhna.

An uair a thàinig e mach às an taigh-sheinnse bha sreath de bhàrdachd eile a’ ruith ’na cheann. Cha robh fhios aige carson:

“Smeòrach sa’ mhadainn chiùin,
Binn, binn a’ ceilearadh.”

Cha tug e ’n aire dhan bhus gus an cuala e sgriachail nam breicichean. Bha a leithid a chrith ’na chasan ’s gur gann a b’urrainn dha èirigh ged nach d’rinn am bus ach suathadh ann, ach bha aodann an dràibheir - - - - - car ann leis an fheirg agus sreath de ghuidheachan a’ sruthadh às a bheul - - - - - do Dhàibhidh mar aodann aingil.

[TD 171]

ΜΕΑDΗΟN FOILLSEACHAIDΗ ΝΑ Η-ΑLΒΑ

le Coinneach Mac a’ Ghobhainn

Choisich mi tarsainn air Pàirce nan Càraichean agus mi faireachdainn mar gu robh mi coiseachd air uisge. Cha b’e nach robh mo chasan air cabhsair cruaidh còmhnard, ach nach eil nas motha na dà bhliadhna air ais bho bha uisge gu leòr fom àite-seasaimh — mu 30 troighean a dhoimhne, a-rèir staid na tìde-mhara aig an àm. Oir b’e seo làrach Long-phort na Bàn-righ ann an Glaschu, air a bheil a-nise Meadhon Foillseachaidh na h-Alba air a thogail.

’Se sin cho luath ’s a thig atharrachadh air feum àite anns a là-an-diugh, agus cuideachd cho grad ’s a bheir daoine caochladh atharrachadh air àite. Bha uair a dh’fheumadh àite a lìonadh a bhith air fhàgail airson mòran bhliadhnachan gus an tinneadh e, mus deidheadh togail air. Ach tha an saoghal ’na chabhaig, agus ealantas dhaoine air buaidh a thoirt air na nithean sin. Thathas an-diugh ri bualadh cuilbh stàilinn sìos dhan a’ chruaidh-leaba, agus cumadair an togalaich dha sheòladh air a sin — facal a tha a’ freagairt an làraich seo.

Bha faireachdan pearsanta agam dhan a Long-phort a bha seo, oir seachad air a bhith greis ri ’g obair ann, bhithinn gu tric ga thadhal leis a’ chlainn air feasgairean brèagha samhraidh, ri faicinn gach seòrsa bàta a bhiodh aig acarsaid ann, bho shoithichean mòra a’ mhuir dhomhainn gu bàtaichean beaga na còrsa.

Chan fhaca mise am port aig fheabhas — bha sin suas gu àm a’ chogaidh mu dheireadh, ach bha e trang gu leòr airson greis ’na dhèidh cuideachd. Bha mòran chompanaidhean-mara le oifisean aca air feadh nan cidheachan, len ainm, agus astar nam bàtaichean aca gu tìrean cèin sgrìobhte shuas air taobh nan taighean-stòraidh — ainmeannan mar <eng>Ellerman (City Line), Elder Dempster, Brocklebank, Clan Line, Union Castle, Moss Hutchison<gai>, agus mòran eile.

Chaidh an Long-phort fhosgladh ann an 1886, leis a’ Bhàn-righ Bhictoria, agus chaidh ainmeachadh ’na dèidh. Tha clach-oisean aig taobh-an-ear a’ phuirt le gràbhaladh ag innse far an deach a’ Bhàn-righ agus a cèile — am Prionns Albert — air tìr, air dhaibh seòladh suas fad a’ phuirt bho Abhainn Chluaidh.

’Sann air an t-slighe thoirt beachd air a’ Mheadhon Foillseachaidh a bha


[TD 172]

[Dealbh]

[TD 173]

mi nuair a thàinig na caochladh smuaintean seo thugam. ’Se a’ chiad rud a ghlacas sùil duine ri tighinn ’na làthair na dathan pongail a th’air — dearg air na taobhan agus soilleir glas air a mhullach. Tha an t-ionad seo ri boglaidh-inntinn ʼna mheudachd agus ’na fharsaingeachd. Tha an suidheachadh gu lèir ri còmhdach 64 acairean (26 hectairean) air bruaich Abhainn Chluaidh.

Tha còig tallachan ann, toirt a-steach 19,000 m2, iad uile air a suidheachadh timcheall co-chruinneachadh <eng>(concourse)<gai> fada farsaing a tha air a sgàileachadh gu h-uile ann an gloinne dhorch airson leasachadh teas agus solas na grèine. Tha mòran oifisean ann m.e. turais, luchd-dealbhadh, àite tinneis, àite luchd-dìon is luchd-smàlaidh.

Tha na tallachan uile air ùrlar a’ ghrunnd, àireamh 1 gu 3 air aon taobh agus 4 agus 5 air an taobh eile. Cumaidh iad bho 2,000 duine ann an Talla 1 gu 10,000 ann an Talla 4. Bha sin ann an Talla 4 bho chionn ghoirid nuair a bha Co-chomhairle <eng>Pop ‘UB40’<gai> ann. ’Se Talla 1 am prìomh ionad-èisdeachd, air a dhèanamh suas le suidheachanan mar taigh-cluiche, ach faodaidh seo fhèin atharrachadh airson foillseachadh no nithean sam bith eile.

Gabhaidh am balla-cailbhe eadar Tallachan 4 agus 5 a bhith air fhosgladh airson tuilleadh farsaingeachd agus tha sin ga dhèanamh aig Sealladh-fèille nan Càraichean a bhios ann aig deireadh mìos Samhainn agus a-rithist aig a’ Chuirm-Inid <eng>(Carnival)<gai> aig toiseach an Dùbhlachd.

Tha còig àiteachan òil agus dhà mhòr airson biadh ann dhan a luchd-aoidh a thuilleadh air seòmraichean riatanais de gach seòrsa gun chùnntas. Tha mòran dhiubh sinn air an ùrlar àrd.

Tha na staidhreachan 7c uile còmhdaichte ann a <eng>latexphalt<gai>, a tha rudeigin coltach ri leann-tàth <eng>(concrete)<gai>, ach a tha seasmhach, socair agus math airson ceannsachadh fuaim.

’Se plastaic a stuth leis a bheil a’ mhòr-chuid air a thogail, ach air a chòmhdach (ciamar a bha a saoghal ri dol air adhart às aonais!). Tha na ballachan a-muigh còmhdaichte leis gu h-uile, agus a-staigh gu ìre na dorsan. Tha ceithir stuthan ann dha bheil an aitreabh seo a-mhàin air a thogail, ’se sin plastaic, stàilinn, gloinne agus leann-tàth. Mar sin tha an t-àite gu math sàbhailte bho ghàbhadh teine.

Tha mullach nan tallachan air a neartachadh air dhòigh agus gu bheil an cudthrom gu lèir air na ballachan a-muigh, gun taic sam bith a-staigh. Tha seo buileach freagarrach airson foillsichidhean, toirt cothrom gluasad gun bhacadh sam bith. Ann an Talla 4, aig 10,065m2 a mheud, agus 9 m a dh’àirde balla, tha seo a’ ciallachadh mòran farsaingeachd.

Am Meadhon Foillseachaidh bhon an taobh an ear aig Finnieston. Slighe rathad Chluaidh agus an t-àite coiseachd fos a chionn, anns a’ chlàr-aghaidh.

An abhainn a’ ruith air cùl a’ mheadhoin.

(le cothrom gasda an Luchd-riaghlaidh)


[TD 174]

<eng>[Diagrams]<gai>


[TD 175]

Mar a tha gach nì anns a’ mheadhon fhèin, tha na pàircean chàraichean mar an ceudna mòr. Tha seachd dhiubh ann, a ghabhas 3,500 carbad.

Suidhichte faisg air meadhon baile Ghlaschu, tha an t-àite buileach freagarrach airson luchd-aoidh, ge be dè ’n dòigh air a siubhail iad. Tha an rathad chàraichean — an M8 — a’ ruith bhon ear agus an iar faisg air a’ Mheadhon Foillseachaidh. Bheir an trèana duine gu Stèisean Finnieston faisg air làimh, agus tha Slighe Chabhagach Chluaidh a’ ruith ri taobh an àite. Tha àite coiseachd, còmhdaichte ann an gloinne, a’ dol bho Stèisean Finnieston gu dorsan a tha aig ceann-an-ear a’ Mheadhoin, ri cumail daoine seasgair bhon an aimsir. Chan eil Port-adhair Ghlaschu ach 12 mionaidean air falbh le càr, agus faodaidh neach seòladh suas an abhainn mas toigh leis.

Tha làrach airson Ard Thaigh-òsda a thogail eadar am Meadhon agus an abhainn.

Gun teagamh tha an t-àite seo mòr air a h-uile dòigh. Tha e ceithir uiread ri Talla Chelvin air a bheil mòran Ghaidheal gu math eòlach. Ach ged nach eil e cho mòr ris a’ Mheadhon Foillseachaidh Nàiseanta ann am Birmingham, is e as adhartaich a th’anns an Roinn Eòrpa.

Do chuid nach fhaca an t-àite mar a bha e roimhe, cha toireadh iad beachd gu robh riamh long-phort air an làrach. Ach do dhuine tha geur-shuileach bidh fios aige gu robh. Sgapte air pàirt dhen a’ chòmhnard, mar gum biodh iad ri fàs a-mach às, tha cnapan ann an cumadh balg-losgainn. ’Se sin na <eng>bollards<gai> air am biodh na bàtaichean ri ceangal suas, air an gleidheadh mar chuimhneachan air nithean mar a bha. Tha dhà dhiubh mar gum biodh iad ri fàs a-mach às a’ chabhsair, mu leth-cheud slat an iar air an togalach. Shaoil leam gum bu chòir do dhà ròpa cala a bhith ceangailte bhuapa suas gu oisean a’ Mheadhoin, agus ìomhaigh seòladair — dè eile ach seòladair Gaidhealach — ’na sheasamh mun coinneamh.

Bha a’ Bhàn-righ ri fosgladh a’ Mheadhoin Foillseachaidh air an 27mh den t-Samhainn 1985. Tha mi an dòchas gun do sheall iad dhi far an tàinig a sean-sean-seanmhathair air tìr ann an 1886.


[TD 187]

AN SGEILP LEABHRAICHEAN

<eng>Language in the British Isles<gai>, deas. Peter Trudgill (<eng>Cambridge University Press. Cambridge<gai>. 1984. vii + 587. Bog £12.95. ISBN 0 521 28409 0)

Tha leabhraichean air cànanan is dual-chainntean Bhreatainn a’ fàs cumanta agus chan eil fada bho thug sinn iomradh air <eng>The Languages of Britain<gai> le Glanville Price. Tha an leabhar a tha fo ar comhair an seo nas tomadaiche buileach, agus na mionaidiche ann an grunn dhòighean, agus tha e air a chur ti chèile le sgiobadh mòr. Chan eil dùil sam bith againn a dhol ro dhomhainn ann a bhith ga sgrùdadh an seo, ach dìreach beachd a thoirt do ar luchd-leughaidh air na tha ri fhaotainn ann, agus air pàirt de na beachdan a tha follaiseach ann.

Chan eil teagamh nach eil an rùn a tha air chùl an leabhair, agus na beachdan a tha tighinn an uachdar ann, gu math nas fallainne na pàirt de na bh’ann roimhe seo. Tha Trudgill agus na h-ùghdairean a tha ga chuideachadh a’ faicinn gu soilleir gu bheil an còirichean fhèin aig luchd-bruidhinn cànain, as bith dè ’n cànan a th’ann, no co às a thug e e. Agus tha seo a cheart cho fìor a thaobh clas ’s a tha e a thaobh ionaid. Chan e gu bheil mòran prèisigidh anns an leabhar, ach tha luchd-cainnte anns an fharsaingeachd air a dhol seachad air prèisigeadh anns an t-seadh seo, mar gum b’eadh, oir tha e fuaighte ’nan gnè smuain gu bheil na còirichean sin ann. Aig an aon àm, chan e cus de an gnothaich e a bhith ag iarraidh gum biodh daoine a’ leantainn ri dual-chainntean a tha a’ dol às an fhasan. Ach ma tha dual-chainnt ann, is math sin, agus is fhiach e tuairisgeul a dhèanamh oirre. Ma tha cànan beò, is fhiach e rannsachadh a dhèanamh


[TD 188]

[Sanas]


[TD 189]

mu dheidhinn, anns gach dòigh. Agus tha urram ga thoirt do dh’eachdraidh cuideachd.

Mar sin, tha iomradh ann air eachdraidh na Beurla anns an Rìoghachd Aonaichte; iomradh air eachdraidh RP (‘<eng>Received Pronunciation<gai>’) a tha fhathast mar shuaicheantas aig na h-urracha mòra ann a Sasainn, agus aig duine sam bith a tha beairteach agus eudmhor gu leòr gu sgoil fhaighinn no a thoirt da theaghlach ann an sgoil mar a tha Eton; air dòighean eile air Beurla a bhruidhinn a tha letheach eadar RP agus na dual-chainntean a tha beò ann an cearnaidhean tuathail agus iomallach ann a Sasainn, ged is e ruith glè chabhagach a tha seo, eadar Northumberland agus A’ Chorn, eadar fuaimneachadh, gràmair, òrdugh-fhacal is faclaireachd; air na seòrsachan Albanach (le A. J. Aitken); air Beurla an ceann-a-tuath ’s an ceann-a-deas Eirinn; air Beurla air a’ Ghaidhealtachd ’s anns na h-Eileanan (le Cynthia Shuken); air Beurla Eilean Mhanainn, Beurla na Cuimrigh is Beurla anns A’ Chorn; air dual-chainntean nam bailtean mòra; air Beurla is Creole nan daoine dubha is as a’ Charibbean ’s na h-Innsean an Iar; air Fraingeis Eileanan a’ Chaolais Shasannaich, an Norn a bh’aca an Arcaibh ’s a Sealtainn, Romani is Shelta.

Agus aig deireadh an leabhair tha grunn chaibideilean ann air cuspairean comann-chànanach, mar a tha iomradh air eadar-oibreachadh Cuimris agus Beurla anns a’ Chuimrigh, Gaeilge agus Beurla ann an Eirinn, agus Gàidhlig is Beurla air a’ Ghaidhealtachd (seo le Coinneach MacFhionghuin).

Tha Earrann 11 den leabhar air a toirt thairis do na cànanan Ceilteach (dd. 240–342). Tha R. L. Thomson a’ sgrìobhadh air eachdraidh nan cànanan sin ann am Breatainn agus a’ sealltainn mar a tha iad càirdeach dha chèile agus na modhan a th’aca a tha gan comharrachadh. Tha an uairsin caibideil aig G. M. Awbery air Cuimris, aig Alan R. Thomas air Còrnais, aig Cathair Ó Dochartaigh air Gaeilge, aig R. L. Thomson air Gàidhlig Eilean Mhanainn, ’s aig R. D. Clement air Gàidhlig na h-Albann. Tha Clement a’ toirt iomradh mionaideach air fuaimneachadh na Gàidhlig, air cruth fhaclan, air gràmair ’s air òrdugh fhacal.

Tha e glè fheumail cruinneachadh den t-seòrsa seo a bhith ann, agus cha bu chòir leabharlann ceart sam bith air a’ Ghaidhealtachd a bhith às aonais.

Ruaraidh MacThòmais


[TD 190]

<eng>Wild Places: Poems in Three Leids. William Neill. (Luath Press Ltd. £5.00.)<gai>

’Se fo-thiotal an leabhair seo ‘<eng>Poems in Three Leids<gai>’, agus ’se an fhìrinn sin, ged nach eil cothrom ann idir eadar na trì. Mar eisimpleir, chan eil ach ceithir dàin shlàn Ghàidhlig ann, an coimeas ri aon sia-deug ann an Galldais na h-Albainn agus còrr is ceud ann am Beurla Shasainn. Gun teagamh tha Uillean Neill air a theòmachd ann an Gàidhlig a dhearbhadh dhuinn mar-tha ann an leabhraichean eile, gu h-àraid ‘<eng>Four Points of a Saltire<gai> (1970) agus ‘Cnù à Mogaill’ (1983). Cuimhneachamaid cuideachd gur e Bàrd a’ Chomuinn a bh’ann ann an 1969. Ach a dh’ aindeoin teirc dhen Ghàidhlig ann an <eng>Wild Places<gai> tha an cànan a’ sìor thighinn an uachdar mar cheann-teagaisg, agus tha e gu math follaiseach gu bheil prìomh-àite aice ann an cridhe a’ bhàird.

’Se duine a th’ ann an Neill a ghabhas cùram mòr mu chultar dualchasach ar dùthcha, gu seachd àraid ar n-oighreachd chànanaich. (’Se fear-deasachaidh na h-irise <eng>Lallans<gai> a th’ann). Cha ruigear a leas a ràdh a thuilleadh gum b’fheàrr leis riaghaltas neo-eisimeileach fhaicinn ann an Dùn Eideann. Sa’ mhòr-chuid theid a dhiomb ’s a bhriseadh-dùil a thionndadh gu gliocas ’s àbhachdas, ach a-siod ’s a-seo nì e fhearg gu math soilleir:

“<eng>‘Each to his own’ would seem an honest quote
but England keeps her hand round Scotland’s throat;
while Scotland rots and bleeds her wealth and brains
her idiot offspring sing North British strains . . .”
(Sawnie’s Complaint)<gai>

Ann an caochladh dhàn tachraidh sinn air Neill mar ‘Bhodach’, ’s e a’ toirt sùla geura air dòigh-beatha is giùlan a cho-Albannach, ’s sinne cha mhòr air ar dìleab dà-fhillt a dhiùltadh ’s a thrèigsinn. San riochd seo builichidh e oirnn tòrr bàrdachd a tha beothail tlachdmhor connspoideach, ’s i so-ruighinn an dà chuid ri leughadh neo ri h-èisdeachd. Còrdaidh e ris cuideachd a-nis ’s a-rithist a bhith measgachadh na trì cànanan ri chèile san aon dàn, le toradh annasach:

“<eng>But tonight this flyting came rattling into my head
in the fancy English they’ve taught me for years to speak;
and although my other two tongues are not quite dead,
yif I yaised ae leid, or tither, <gai>cha bhithinn glic.
Is nan robh mi a’ bruidhinn Gàidhlig tha fiosam glè mhath
is e ‘<eng>teuchter<gai>’ a chanadh iad rium ’san aineolais mòr:
cànain a shàbhail Roinn-eòrpa ’san Dorchadas tràth
’na cuspair am bial amaideach air son spòrs.”

<eng>(Scotia Est Divisa In Voces Tres)<gai>

Ach na bi smaoineachadh gur i bàrdachd phoileataiceach a-mhàin a tha sa’ leabhar seo — tha e ioma-thaobhach an dà chuid a-thaobh cànan agus cuspair. Mar eisimpleir bithidh inntinn a’ Bhodaich a’ tionndadh gu tric gu ceist a’ bhàis, agus gheibh sinn dàin dhomhainn bheachd-smuaineachail a


[TD 191]

bhuineas do dhuine sam bith san t-saoghal dho-rannsachaidh tha seo:

“<eng>A white moon rises
beyond the winter ridge;
between the sight and the thought,
the no-man’s-land of the real.”

(Taliesin: A Strathclyde Winter)<gai>

Seo againn ma-ta <eng>Wild Places<gai>. Diathad thaiceil bàrdachd: brot math saillte Galldais, prìomh-chùrsa mòr Beurla, milsean aotrom Gàidhlig.

Fearghas MacFhionnlaigh


LEABHRAICHEAN GAIDHLIG 1985

Leabhraichean Inbheach

Breeze Jones, E. V. (a’ Ghàidhlig le Frang U. Rennie) Eòin Mhara (Acair)

Mac a’ Ghobhainn, Iain An Dubh is an Gorm (Clò Chailleann; an ceathramh deargadh)

MacGillEain, Somhairle Reothairt is Contraigh/<eng>Spring Tide and Neap Tide (Canongate Publishing;<gai> an treas dearg. — còmhdach bog)

MacIomhair, Dòmhnall Iain (Fear-deas.) Eadar Peann is Pàipear (Gairm)

MacLeòid, Donnchadh Casan Rùisgte (Roinn nan Cànan Ceilteach, Oilthigh Ghlaschu)

MacNèill, Calum Seachd Latha an Eilean a’ Cheò/<eng>Seven Days on Skye (Skye Graphics)<gai>

McDonald, Fr Allan (air eadar-th. le P. Campbell, A. MacDonald, G. Vogler-Fiesser) Eilean na h-Oige/<eng>Island of Youth/Insel der Jugend (G. Vogler-Fiesser)<gai>

Moireasdan, Seòras (air a dheas. aig Catrìona Ghrannd) Orain a’ Bhritheimh (Gairm)

NicDhòmhnaill, Màiri Mo Lorgan Fhìn/<eng>My Own Footsteps<gai>(Crois-Eilein <eng>Publications<gai>)


[TD 192]

Leabhar Inbheach is Cuid dheth sa Ghàidhlig

MacGill-Eathain, Somhairle Ris a’ Bhruthaich: <eng>the Criticism and Prose Writings of Sorley MacLean<gai> (Acair)

Leabhraichean Chloinne is Dheugairean

Aonad an Fhoghlaim Dhà-chànanaich A’ Cluich; Air a’ Bhaidhsagal; Co-là Breith; Oidhche Shamhna; Suithean, an Cat; Uisge (Acair, leabhraichean 13–18 san t-sreath Grian)

Chaimbeul, Anna ABC nam Beathaichean (Leabhraichean Beaga)

Dillon, Crìsdean Carol agus Calum à Inbhir Nis (Leabhraichean Beaga)

Dòmhnallach, Iain Gordon agus Mac a’ Ghobhainn, Dòmhnall Iain Ball-coise anns na h-Eileanan an Iar (Acair)

Fowler, Richard (a’ Ghàidhlig le Fionnlagh MacLeòid) Muncaidh anns a’ Chraoibh; Roth-gaoith Roth-gaoith (Acair)

MacLeòid, Donnie (Fear-taghaidh) Seinn Seo (Acair; leabhar is cèiseag — an dara dearg.)

Leabhraichean Luchd-ionnsachaidh

Clyne, Douglas <eng>An English-Gaelic Dictionary of Expressions, Idioms and Phrases<gai> (Gairm)

MacThòmais, Ruaraidh <eng>Gaelic Learners’ Handbook<gai> (Gairm; an dara deas., an dara dearg.)

Leabhraichean sa Bheurla a Bhuineas dhan Ghàidhlig

Hulbert, John (Fear-deas.) <eng>Gaelic: Looking to the Future (Andrew Fletcher Society)

McArthur, Calum Place Names of Jura (Rev. Peter Young)

Mulholland, Gwen The Struggle for a Language (Rank & File<gai>; an dara deas., 1984)

Thomson, Derick S. <eng>Tradition and Innovation in Gaelic Verse since 1950 (Gaelic Society of Inverness)

Watson, Adam agus Allan, Elizabeth The Place Names of Upper Deeside (Aberdeen University Press, 1984<gai>)

(Tha ar taing aig a’ Chomann Leabhraichean airson an fhiosrachaidh seo a-rithist.)

