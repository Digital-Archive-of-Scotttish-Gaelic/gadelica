[DA 1]

AN SIREADH
LE
CHIORSTAI NICLEÒID

Cuimhneachan air m’ athair agus mo mhathair.

Bha iad maiseach ann an gnùis;
Bha iad cliùmhor ann am beus;
Bha iad ciallach anns gach cùis
Coiseachd ùigheil anns gach ceum.
Bha iad fialaidh ris gach aon
Is ro-chaomh ri luchd na feum;
Deantach ann an obair saogh’il
Is mar aon an Seirbhis Dhé.

AIR A CHLÒDH-BHUALADH
LE
AONGHAS MACAOIDH
STRUIBHLE
1952

<eng>Printed at the Observer Press, 40 Craigs, Stirling<gai>


[DA 2]

<eng>ACKNOWLEDGEMENTS.

My grateful thanks are due to the An Comunn Gàidhealach for permitting me to publish the prize pieces in this book. Also to those who by advice, correction, and criticism encouraged me to carry on and to publish my efforts to put my thoughts and impressions into verse: The late Professor Watson; the late Rev. Malcolm Macleod; the late Mr. Donald Macdonald, of Munlochy school; Angus L. Macdonald, H.M.I.; and Ronald Macleod, H.M.I. I am also greatly indebted to Mr. Donald Graham, M.A., F.E.I.S., Inverness Royal Academy, for kindly undertaking the correction of proofs. Mr. Lachlan MacKinnon, M.A., most kindly undertook to correct proofs after the death of the esteemed Gaelic enthusiast, Mr. Donald Graham.<gai>

DO ’N LEUGHADAIR.

Bheil e sona nach bi sireadh
nithean air nach ruig a làmh?
Nach gabh dragh de nì nach tuig e?
“Rud a bhitheas bidh mar bhà,”
Their e ris gach smuain bheir clisgeadh
air an ribheid tha ’na cheann.
Creideamh, creideamh! sin a mhisneachd
rud nach tuig e chan ’eil ann.

Bheil e sona bhios a’ sireadh
brìgh a bheatha ’s brìgh a bhàis?
Nach bi sàsaichte le creideamh,
dh’ fheumas ruighninn bun is bàrr?

Leughadair, so agad mise,
ceangailte an luib mo dhán
Feuch an sir thu bheil mi sireadh,
no ’n lion creideamh m’ anam slàn.


[DA 3]

ROIMH-RÀDH

Cha b’ ann an diugh no an dé a thòisich Bean Choinnich Mhic Leòid ri gleusadh a ceòlraidh agus mar is fhaide a tha i a dioghlum anns an fhionlios sin is ann as soilleire a tha a spiorad agus a macmeamna beartach air am foillseachadh na bàrdachd.

Anns an leabhar bàrdachd so a tha ì a nis ag cur an clò, tha òrain agus dàin a bheir mùirn agus eideachadh do gach neach a leughas iad.

Tha a tionsgaradh fairsing tomadach. Tha i deanamh luaidh air eilean a gràidh, agus air gach gniomhachas tlachdmhor anns am biodh i a’ gabhail pàirt na h-òige aìg gach àm de an bhliadhna. Tha ì ag cur an céill smuaintean diomhair, spioradail, àrsaidh aìr gràdh, dòchas, comhfhurtachd, càirdeas, tìr nan òg, agus aillteachd, agus rinn i moladh cuimire, dealbhach air an sgadan fhéin agus sin uile ann am bàrdachd anns a bheil cainnt shuspaineach, spioradail a tha ag cur an céill gu tric gu bheil a smuaintean air an togail suas air sgéith a’ chreideamh a dh’ ionnsaigh nan nithean sin a tha siorruidh anns na nèamhan.

Tha iomàdh rann móralach air an coisrigeadh do na laoich a dh’ iobair am beatha air altair a’ cheartais agus na còrach, agus cuìr i coron gràidh air na smuaintean sin gu leir.

Is e leabhar a tha so a chuireas àirde nach beag air bàrdachd na Gàidhlige aig an ám so, agus tha fios agam gun cuir na Gaidheal luach mór air, agus gum bi e ri an taobh aig gach ám airson sòlas agus mùirn fhaighinn uaithe gach uair a leughas iad e.

IAN N. MACLEÒID.

Manachainn nan lios 28 Am Màrt 1951.


[DA 4]

Clàr Innsidh.

Do na Laoich, 1915 … 1
Maduinn Shamhraidh ann am Baile mo Bhreith … 2
Bodach Ciorsta Caimheul … 4
Smaintean mu’n Earrach … 5
Buain na Mònadh … 7
Blàr na Cagailte … 8
Bàs Gaòil … 10
Gaòl na h-Òige … 11
Comhfhurtachd … 12
Ám na h-Òige … 14
Eilean an Fhraoich … 15
Air an Àirigh … 16
Cumha nan Gillean, 1914–18 … 17
Cuimhneachan, 1914–18 … 18
Dòchas … 20
Feitheamh ’an Dòchas … 22
Tìr nan Òg … 22
Dealbhan … 25
Gràdh … 28
Àillteachd … 31
Càirdeas … 32
Moladh an Sgadain … 35
Truaghanan … 36
Feasgar Samhraidh … 37
Am Foghar … 38
Gleann nan Sìth … 40
Gluasadan Inntinn … 42
Litir chun a Bhàrd … 45


[DA 5]

1939-1945

An Dubhsgaile … 45
Sìth agus Saòrsa … 47
Ceist Màthar … 49
Cumha nan Gillean … 50
’Nuair Philleas Ruinn na Suinn … 51
Ouiribh Failte .. 52
Dia … 53
As-creideamh … 54
A Chòir … 54
Cha tuig mi e … 54
An Sireadh … 55
Marbhrann … 58
An Naoidhean … 59
Na Bàird Bheaga … 61
Aignish (Agnes Mure Mackenzie) … 62
Eadar-theangachadh
Dh’ fhalbh Gràdh le Cràidh (Christian Curr) … 63
Eadar-theangachadh
Dan-cluiche … 63
Caolmhala … 64


[TD 1]

DO NA LAOICH. 1915

Nam biodh agam sgiath na faoileig
Sheòlainn a null air a’ chaolas
Shealtuinn air na gillean dìleas
Tha ’san strì a tha ’san Fhraing, —

Deanamh cogaidh ris a’ nàmhaid
Gus am bi ar rìoghachd sàbhailt’
Is gach leanabh agus màthair
Saor bho eagal bàis no call’.

Gàidhealaich a sheasadh cruadal
’S a bhiodh fearail mar bu dual dhaibh;
Có an nàmhaid bheireadh buaidh
’Gan cur fo’n ruaig an cruas na stoirm?

’Nuair a dh’éireadh iad fo’n armachd
Bhiodh iad seasmhach agus calma
Mar na creagan móra garbha
A’n aghaidh fairge ’n tìr an gaoil.

’Nuair a bhiodh a’ chòmhstri searbh
Gum biodh gach ceannard cinnteach, dearbht’
Gum b’ shàbhailt onair ’s cliù na h-Alb’
Aig balaich chalma tìr an fhraoich.

’S ged a bhiodh an cridhe sgàineadh
’S iad ag cuimhneachadh an càirdean
’S mór gum b’ annsa leo am bàs
Na strìochdadh òirleach bhàrr an raoin.

Gum bi cliù is onair buan
Gu bràth ri aithris orr’ ’s ri luaidh
’S ged bhios na deòir a’ ruith fo’r gruaidh
Ar cinn le uaill chur suas ni sinn.


[TD 2]

MADAINN SHAMHRAIDH AM BAILE MO BHREITH

Mo ghràdh is mo dhùrachd do bhaile mo dhùthcha
An Eilean mo rùin, mu’m bi stùc-thonnan garbh
A’ bualadh ’s a’ beucadh air stacan le leum-chrith,
Eich-gheala ’gan reubadh le eug-laimh na stoirm.

Stoirm gheamhraidh théid seachad, ’s bheir Faoillich an earraich
An nimh as an osag is cothrom do ’n ghréin
Toirt air sòbhraichean maiseach bhith fàs air na bealaich
’S uain òga bhith beadradh ri fasgadh an t-sléibh.

Bidh daoine ’n an cabhaig ag àiteach an fhearainn,
Cha dearc iad le beachd air na seallaidhean nuadh,
Tha còmhdach a’ bhaile fo dhruidheachd an earraich,
Sguir tonnan de ’n acainn, ’s thilg adhar a’ ghruaim.

Tha ’m baile ’n a laighe ri bruaichean a’ chladaich,
Cnuic timcheall ’g a fhasgadh bho neart na gaoith tuath,
Bàghan beag seasgair ag iathadh mu dheas air,
Is gorm-eilean Phabuil ’n a laighe ann fo shuain.

Is tric bhith’s mi seasamh a rithist ’n am aigne
Air cnocan beag glas air am b’ ait leam bhith uair,
Ag òl steach ’n am anam nan sòlasan tlachdmhor
Gorm-bhòidhchead na machrach, is maisealachd cuain.

Grian shamhraidh a’ dealradh le cumhachd bho ’n àirde
’S le coibhneas a blàiths tha gach blàth ’g éirigh suas;
Tha ’m blàr air a chòmhdach le neòineanan bòidheach;
Na h-eòin bheag is ceòl ac’: cia glòrmhor an duan!

Tha crodh agus caoraich air aghaidh an aonaich;
Fraoch uaine gu faoilidh air aodann an t-sléibh;
’S mar ghorm-chulaidh rìoghail na gucan a’ sgaoileadh
Is ruadh-chearcan-fraoich ann an sgaothan air sgéith.

Fo chorc agus eòrna tha raointean a chòmhnaird,
Trom dhealta ’g am pògadh ’s an òg mhadainn chiùin;
’S a’ boillsgeadh mar sheudan fo aiteil na gréine
Tha canach an t-sléibh agus geugan le driùchd.


[TD 3]

Chaidh m’ inntinn a ghlacadh fo gheasaibh na maise
Is shuidh mi car tacain mar neach ann an suain;
A null thar an fhearainn is tarsainn na machrach
Mo shùilean chaidh seachad, is bheachdaich mi ’n cuan.

Bha tonnan beag beadrach a’ cluiche ri cladach,
’S ro thaitneach mar chogaraich leannain bha fuaim,
A’ sìneadh air gaineamh, ’s a’ bualadh air clachan,
Sìor mhonmhur mar abhainn an glaic nan gleann fuar.

Bha uachdar na mara ri dealradh mar ghloine,
’S mar sgàthan toirt seallaidh air aghaidh nan nèamh;
An t-eilean beag uaine chuir fhaileas mun cuairt air,
Mar sgàile bheir fuasgladh o chruaidh theas na gréin’.

Bha bàtaichean sgadain a’ stiùradh gu caladh,
Làn aodach ri ’n crannaibh is osag nan speur
’G a lionadh ’s an tacadh, ’s a’ seinn measg nam ballaibh,
Is sheòl iad gu h-ealant’, muir geal as an déidh.

Dlùth air an fhearann ni té seòladh seachad,
A null ma Bhun-aibhne is tarsaing am bàgh,
Troimh Chaolas-an-eilein bidh gaoth as a deidhidh,
An seòl beag ’g a leagail gu freagairt nas fhèarr.

Nuair shàsaich mi m’ aigne á stòras na maise,
Gun d’ amhairc mi thairis air astar Cuan Leódh’is
’S mar sgóthan liath-ghlasa aig iochdair an adhair
Bha beanntan is monaidhean fearainn tìr-mór.

Bha mhadainn cho sàmhach, a’ ghrian ’s i cho deàlrach,
’S mar shìod air a’ bhlàr bha gorm-àille nam pòr;
Binn-cheilearadh bàidheil mar naidheachd bho ’n àirde
Ri sruthadh le gàirdeachas gràidh o na h-eòin.

Mar ùrnaigh bha ’n sealladh a’ drùdhadh air m’ anam;
Mo chridhe ’g a tharraing ’s a’ lasadh as ùr.
Le gràdh do an bhaile tha sìnte ri cladach,
Gu seasgair an achlais Beinn Phabuil nan stùc.


[TD 4]

BODACH CIORSTA CAIMBEUL

Fonn
O ’s e na boireannaich
Nach fhàgadh ’na mo bhodach mi
Cha d’ sguir iad ’ga mo bhrosnachadh
Gu’n d’ ghabh mi Ciorsta Caimbeul.

Rann
’S tric a ghabh mi eala riu
’N uair bhiodh iad luadh nam plaideachan,
’S le fonn a’ roinn nan leannnan
Bhiodh agams’ Ciorsta Chaimbeul.

Shealladh té fo mùigean rium
Is priobadh anns na sùilean aic’
Is theireadh i gu sùrdail rium,
“A Mhurchaidh ’s tu a mheall mi.”

“Thubhairt thu an uraidh rium
Gun robh thu fada fuireach rium
’S a nise tha mi dubhach
’S tu fo chumh’ aig Ciorsta Chaimbeul.”

Bheir té eile spochadh thic’
Is canaidh i gu modhail rium,
“A Mhurchaidh ’s tu bhios sona dheth
Ma gheibh thu Ciorsta Chaimbeul.”

Cha d’ sguir iad ’ga mo bhrosnachadh
Gun d’ chuir iad ’na mo throtan mi,
’S nuair thuit mi anns an t-slochd rinn iad
Thog iad orra dannsa.

Ach fuirich thusa fhathast ort
Gun toir an stàta ’m <eng>pension<gai> dhomh
’S gum faigh mo chorp is m’ anam
Greiseag fois bho Chiorsta Chaimbeul.


[TD 5]

SMUAINTEAN MU’N EARRACH

Is tric ag cuimhneachadh le tlachd mi
Air gach cleachdadh bh’ ac’ ’am òigsa
Ann am baile caomh mo bhreith’
Tha sìnt’ ri cladach ’n Eilean Leòdhais;
Ach gu h-àraidh ’nuair bhios Earrach
Ag cur mais’ air faich’ is mòintich
’N cruinne-cé bho shuain a’ mosgladh
Flùr na machrach, preasan ’s pòran
A’ dùsgadh brais.

Có an togradh tha cho balbh
’S nach gabhadh farmad ris na neòinean?
Iad a’ fosgladh mach ’nam maise
Modhail, banail mar ni òighean.
Cluinn na h-eòin air bhàrr nan cranna
Seinn le caithream ’s deanamh còrdaidh;
Sniomh nan nead gu sùrdail, ealamh
Cuid a’ leannanachd ’s cuid pòsda
Gu sòlasach.

Ciod a’ nì sin tha cho fallain
Ri bhith ’g obair air an àiteach?
’Nuair tha coibhneasan an fhreasdail
Dòirteadh a mach as a lànachd.
Ghrian a’ dealrachadh ’na maise
Toirt ath-bheothachaidh air blàthan,—
Ùr-bheatha ’ga chur ’san t-seann fhear
’S na luibh òg ’s iad suas a’ fàs leis
Le móran dreach.

Anns gach teaghlach anns a’ mhadainn
Air cho cabhagach ’s gum bi iad,
Suidhidh fear-an-tighe tacan
Leughadh caibdeil as a’ Bhìobull;
Chì thu sin gach neach ac’ uile
Dol le urram air a ghlùinean
’G iarraidh stiùraidh agus beannachd
Air gach gnìomh is cleas tha fiùghant
Gun bheum gun chron.


[TD 6]

Leag do shealladh air na raointean
’S chì thu daoine ’s iad cho ealamh,—
Fear a’ treabhadh, fear ’cur an t-sìl
Is té ’na h-aonar tionndadh feannaig;
Té ’na ruith is cliabh air dronnaig;
Fear ’na fhallus tarraing cléithe
’S ainnir òg cur fonn air luinneig
Dol do’n innis leis an spréidh
’S a’ mhadainn mhaith.

Chuid aca nach bi ri àiteach
Bidh ’san tràigh a’ buain na fheamainn
’Nuair a dh’fhàgas am muir làn i
Air a càradh ris a’ chladach;
Ged tha ’n obair so glé shàraicht’
Tha ceòl-gàir’ innte ’s cur-seachad,
’S nuair a thig ám na roinn
Bidh triùir fear fann cho mór ri creach
An fhir is treas!

Bidh gach gnìomh ’ga dheanamh farasd
Le bhith cur a mach air òran;
Fear nach urrainn seinn le caithream
Bidh e dranndanaich le ròcan.
Maighdean òg a’ seinn da leannan;
Màthair le leanabh a’ crònan,
’S a’ chlann bheag le fuaim an sgairtich
Toirt mac-talla le comh-chòmhradh
A creag is cnoc.

A bheil neach air bith ’sa’ bhaile
Aig ’eil cridhe cloich cho dùinte
’S nach fhosgail e ’n dorus farsaing
Do na beannachdan tha driùchdadh
Nuas o nèamh, o mhuir ’s o thalamh
Far is farsaing ’s air gach taobh dheth,
’S cuireadh saor aige dha anam
Bhith ’gan gabhail steach le aoibhneas
Is spiorad glan?


[TD 7]

BUAIN NA MÒNADH

Guth an Earraich! Sud mo mhiann
Air iteig siar do’n Eilean Fhada
Dh’ ionaltradh ri muir is sliabh
Am measg nam bliadhnachan chaidh seachad;
’G ùrachadh dhomh gean is sòlais;
’G ùrachadh gach dòigh is cleachdaidh
B’ annsa leam an làithean m’òige
’Nuair bha dòchas ann am ghlaic
’S a phògan blasd’.

Bha gach latha sona dhòmhsa
Le gach gnìomh is ceòl is cleachdadh,
Ach ’se latha buain na mòna
Dheanadh còrdadh rium seach fear dhiubh;
Bhiodh an sgioba cridheil, spòrsail;
Bhiodh fear òg a’ tarraing a seanair
Ach gheibheadh e na b’ fheàrr na dh’iarr e
Gu math rianail le sean fhacal
’Ga chur ’na thosd.

Thigeadh iad math tràth ’sa’ mhadainn,
Bhiodh a’ ghrian ’san ear a’ deàrrsadh;
Bhiodh mo mhàthair ’s i ’na cabhaig
’S prais thrì-chas le uighean làn aic’;
’Nuair a dh’iarradh m’ athair beannachd
Air an aran a bha làthair
Ghuidheadh e airson gach anma
Deoch is aran o na h-Àrdaibh
Gu’n sàsachadh.

’Nuair rachadh an tràth sin seachad
Bheireadh gach fear air a thairisgeir,
Bhiodh an companaich a’ feitheamh
’S iad làn dheiseil gu bhith falbh leo.
Rachadh na càraidean an òrdugh—
Té gun eòlas le fear ealamh;
’N dithis bu laig air a’ chaoran
Is gach aon a réir a chomais
Is a neairt.


[TD 8]

Faic a nis mar tha na fàdan
Air an càradh air an talamh;
Tha iad sgaoilte còmhnard réidh
Gun aon ag éigneachadh fir eile;
Ghrian le solus orr’ a’ dealradh
’S iad mar sgàthanan a’ lasadh;
Cuid air dhath na circe-fraoich,
Cuid dubh mìn mar it’ na druid
Is cuid ciar-ghlas.

Sùil gach neach ag gabhail fàth
Có bheireadh bàrr an ám na h-obrach;
Ach cha chumadh sin ’nan tàmh iad
Gun bhith feala-dhà mar thogradh.
Càraid òg ag cumail spòrs riu
Deanamh pòsaidh do sheann fhleasgach
’S nuair a thogadh té air òran
Sin dhuit còisir air a cois
Gu ceòlmhorach.

Shaoileadh fear aineol air triall
Gur nì gun chiall bhith cluich ’s ag obair;
Ach fad mus laigheadh grian ’san iar
Bhiodh mòine bliadhna sgaoilt’ air talamh,
’S ged bhiodh cuid aca fàs slaodach
Is math sgìth mu àm dhol dhachaidh,
Cha bhiodh aghaidh ann gun fhaoilt’,
Is facal caomh cur misneach mhath
Do ’n té bu laig’.


BLÀR NA CAGAILTE

Thuirt Alasdair ri Màiri,
“Is ceàrr chaidh mo shonas dhomh
Cha sguir thu dhe bhith cànran
’S a ghnàth ann an conas rium;
Le obair tha mi sàruicht’—
Gach là dhomh ’na aithreachas
Nach d’ ghabh mi Peigi Phàdruig
’S nach d’fhàg mi ’n tigh d’athar thu.”


[TD 9]

“Alasdair, a ghràidh,” arsa Màiri
Is corruich oirr’;
“’S e scroig mar Pheigi Phàdruig
A b’fheàrr dheanadh sgalag dhuit;
Cha shaoileadh ise càil dhe bhith ghnàth
Measg nam polagan
Is spìocaireachd a nàduir
Gum ’b fheàirrde do sporan e.”

“Ach Alasdair bi sàmhach
An dràsda mu aithreachas,
Tha m’aigne air a cràdh leis
Gach là air an allaban
Tha Calum Chaluim Bàin
’Na fhear-ceàird ann an Glasachu,
Is math a thigeadh sràid rium
Seach àiteach nam feannagan.”

“Tha teang’ agad a Mhàiri
’S cha cheàrr i,” ars’ Alasdair.
“Cha cheangail ach glas-laimh i
Gu’n càrar ’san talamh thu;
Ach ’s aithne dhomh an t-àrdan
A ghnàth a bha maille riut
’Nuair a shealladh tu do chàch e
Gum b’ àlainn ’nam shealladhs’ e.”

“Ach och is och, a Mhàiri,
Ma dh’ fhàilnich do ghealladh dhomh
’S gur Calum Chaluim Bhàin
’Sa chuid ceàirdeachd as docha leat
Chan aithne dhomh an stàth
A bhith tàmh anns a’ bhaile so,
Bu cheart cho math bhith bàithte
Roimh màireach ’sa’ ghlumaig ud.”

“Alasdair, a ghràidh,” arsa Màiri
’S i lachanaich,
“Cha cheannsaich thu do nàdur
Ged charaichte an amar thu;
Nam faiceadh tu an sgàthan
Do chràic dol ’na sradagan
Dh’isteadh tu do d’chàineadh
’S bhiodh Màiri ’nad achalais.”


[TD 10]

“M’ eudail ort, a Mhàiri,
’S ann blàth ’n sin bu mhath leam thu
Do cheann an glaic mo ghàirdein
’S do thàladh cur cadail orm;
An saoghal gun bhith làimh ruinn,
Gun àrdan gun aithreachas
A’ milleadh ar ceòl-gàire
Ach gràdh ’ga ar sgeadachadh.”


BÀS GAOIL

O sguir mo chridhe dhe do chràdh.
Dé fàth tha domh ’nad dheòir?
An gaol a chlaoidh am bàs le bhuaidh
Cha tog mo ghruam ri m’ bheò;
Le caoineadh ged do bhristeadh tu
Gun fhios do neach fo n’ neòil
Cha till gu bràth le coibhneas blàth
Do ghràdh mar bha e òg.

Tha thu ’gam fhàgail an-shocrach
’S cur m’anma ann an teinn,
’S gu snìomhadh tu na clachan
Chluinneadh d’ osnaich is do chaoidh;
Bho ’n bha do ghràdhsa comharraicht’
Mar fhlùr ro bhòidheach caoin
Gun ciùrradh gaoth is fuachd e
’S bhiodh reothadh cruaidh mar aog.

Cia ’n iocshlaint leis an slànaich mi
Do leòn ’s tu cnàmh do’n uaigh?
Bho ’n chlaoidh an reothadh flùr do ghràidh
Do shlàinte bidh eas-buan;
Is ged a bheirinn dhuit ’na àit’
Flùr àlainn ’s grinne snuadh
Cha bhiodh e cùbhraidh agus blàth
Mar an gràdh a chaidh thoirt bhuat.


[TD 11]

Mo chridhe nis bi sàmhach
’S bheir Dia thug fàs air suas
Ùr beatha dha am Pàras
’S cha ruig air bàs no fuachd;
Bidh coibhneas caomh ’ga thàladh
’S bidh sìth nan àgh cur snuaidh
As ùr air flùr mo ghràidhsa
Nach fàilnich gu bith-bhuan.


GAOL NA H-ÒIGE

’S cùbhraidh gaol na h-òige
’S ro òirdhearc e ’na ghnàth
A’ dùsgadh suas gach sòlais
’S a’ còmhdachadh le sgàil
Gach nì gun bhrìgh gun bhòidhchead,
Ach oighreachd ghlòirmhor àill
A’ fosgladh fa do chòmhair
Gun fhoill gun ghò ’na pàirt.

Thug mi gaol ’nam òige
Do dh’òigear an fhuilt bhàin
A lìon mo chridh’ le dòchas
’S bha fìor-ghlan còir do m’chàil
Mar fhuaran an lios ròsan
’S gach flùr as bòidhch’ tha fàs,
E ’gan ùrachadh bho stòras
’S iad cùbhraidh sòghar slàn.

Bha coibhnealas a dhòighean
’S a chiùineachd dhòmhs’ ’na ghràdh
’Gam tharruing mar le còrdan
Gu tìr gun leòn gun chnàmh,
Gach buadh bu lùthmhor dòchas
Gach beus bu chòire bàidh,
An saibhreas bha leinn tòiceil
Gun fheum air stòr ach àgh.


[TD 12]

Ged thàinig iomadh buaireadh
Chuir gruaman orm bho’n là ud
Is ciùrraidhean neo-thruasail
Chuir m’ anam cruaidh an sàs
Cha tug an ghealtachd bhuamsa
Na seallaidh nuadh rinn gràdh
A dhùsgadh dhomh le suaimhneas
’S nach buadhaich nì ach bàs.

’S cùbhraidh gaol na h-òige
’S ro òirdhearc e ’na ghnàth
’Gad chuairteachadh le sòlas
’S a’ còmhdachadh le sgàil
Gach nì gun bhrìgh gun bhòidhchead,
Ach oighreachd ghlòrmhor àill
A’ fosgladh fa do chòmhair
Gun fhoill gun ghò ’na pàirt.


COMHFHURTACHD

’N am shuidhe ’nam aonar
Aig faontraigh ’san fheasgar,
Mo cridhe fo sgìos de ’n t-saoghal ’s de chleachdadh,
Chaidh mo dhùrachd le gaol
Chum na tìr’ tha làn maise
Far nach buadhaich ach sìth
Agus fìrinn gun smalan.

Mac-meanmna bha snìomh
Deilbh bhriagha do m’ shealladh,
Flath-innis nan cian fosgladh sgiamhach do m’ aire
Fàileadh cùbhraidh nan craobh
’S monmhur caoin bho an abhainn
Gu smuainteachail faoin
’Ga mo shaoradh bho m’eallach.


[TD 13]

Sin chuala mi ceòl
Na bu bhòidhche do m’anam
Na ceileir an lònduibh ’san ògmhios d’a leannan
’S nuair a sheall mi air fàth
Ach có ’n t-àilleagan bh’agam
Leum mo chridhe gu h-àrd
Le bith-ghràdh do na chailin.

I ’na suidh air an tràigh
Geal, àillidh mar aingil,
A falt dualach bàn sìos ’na sgàile gu talamh,
’S mar chobhar nan tonn
Briseadh pronn air a’ ghainneimh
Bha broilleach a’ dealradh
Fo h-aodann blàth, banail.

A sùilean dubh bòidheach
Mar lòchranan soluis;
A’ brùchdadh bho’n lànachd bha bàidh agus sonas
A’ tarraing mo ghràidh
’S ’ga mo thàladh le’n geasan
Is gàirdeachas blàth
Mar neul-sgàile dol tharram.

Fhreagar mi ’n òighe
’San dòigh ud bu mhath leam
Le luinneig cho ceòlmhor ’s cho seòlta ’s a bh’ agam
Cur an céill dhi an spéis
Is an eud a bha lasadh,
Troimh bhuadhan mo chléibh
Do gach beus bha i mealltainn.

Theann i nall ri mo thaobh
’S gàire caomh air a bilean
Is thuirt i le faoilt rium,—“’S leat gaol geal mo chridhe.
Bidh e beò fad mo linn
Is bidh aoibhneas ’gam fhilleadh
Mar chòmhdach nam buadh
Toirt dhomh suaimhneas gun bhriseadh.”


[TD 14]

Có nighean mo ghaoil
A thug sìth gu mo spiorad
’S a shaor mi le gràdh as gach càs bha ’gam iomairt?
’S i àilleagan m’fhàrdaich
Is pàiste mo dhlighe,
’S i leanabh mo ghràidh
A thug slàinte gu m’ cridhe.


AM NA H-ÒIGE

A’ chomhairl’ bheirinn air an òig
Iad bhith làn spors’ is cridhealais
Gun fhoill ’nan dòigh; gach smuain gun ghò
’S an aigne ceòlmhor, mireagach;
Gach ceum dhe ’n gluasd bhith modhail, suairc’
’S iad deanamh uaill an duinealas
Is coibhneas tlàth mar fhuaran làn
Bhith gabhail tàimh ’nan cridheachan.

’S e ám na h-oig’ an t-ám bu chòir dhaibh
Deanamh stòir a neo-chiontas
Gach nì as bòidhch’ an gnìomh ’san dòigh
Bhith deanamh còrdaidh math riutha;
An sùilean dùint’ do ni nach fiù;
Ach maitheas ciùin a’ lasadh annt’
’S an snuadh gu léir gu faoilidh sèimh
Ag cur an céill am maisealachd.

Bidh cur mar sin an àird do thùir
Do chlachan fiughant snaighte leat;
Gach beag is mòr le loinn ’nan còir
A’ deanamh tòr bhios maireannach
’S ma thig tuil mhòr no stoirm ’nad chòir
Bidh e ’na chòmhnaidh fasgaidh dhuit.
’S ann leats’ tha ’n dé ’s a h-uile spéis
Bha fad do ré a’ leantainn riut.


[TD 15]

’Nuair thig an aois le làimh neo-chaomh
’S na h-uile baoth a leanas i
’S a chuireas i thu ’n dara taobh
Gun chomas strì nas fhaid agad,
Bidh thu làn buaidh gun gheilt gun ghruaim
’S do chridhe suairc gun aithreachas
’S bidh làithean t-òig’ le tlachd ro mhór
Ag gabhail còmhnaidh maille riut.

’S e ám na h-òig’! ’S e ám na h-òig’!
Bidh cridheil, ceòlmhor, aighearach
’S na leig le sgleò a chaoidh do leòn
No ni le sgeòid thigh’nn fagusg duit.


EILEAN AN FHRAOICH

Chan ’eil àite ’san t-saogh’l
A ghoideas mo ghaol
Bho Leódhas an fhraoich ’san taobh tuath,
Mar churaidh ’san strì
Nach lagaich le sgrìos
’S nach ìobair gealladh na buaidh
Bho thoiseach nan tìm
Troimh ghailleann is shìth
Gun sheas e mar rìgh nan stuadh.

Tha creagan ro àrd
Cur fasgadh le’n sgàil
Air bàghan seasgar mu’n cuairt;
Tha tonnan le bàidh
A’ bualadh nan tràigh
’Nuair ’s gàbhach caithream a’ chuain;
Gach eithear is bàta
Seòladh gun dàil
Gu támh a ghabhail ’nan cluain.


[TD 16]

Eilean an fhraoich, Eilean an fhraoich
Eilean an fhraoich ’san taobh tuath,
Eilean an fhraoich ’s e eilean mo ghaoil
Tha sìnte ’n glaicibh a’ chuain.


AIR AN ÀIRIGH

Moch ’sa’ mhadainn air an àirigh,—
Ghrian gun àrdachadh ’s na speur
Gathan ciùin mar shlatan òr-bhuidh
Crùnadh nan cnoc mór le ’n gleus;
Lasadh air na sgàilean ceòthar
A bha còmhdachadh nan gleann,
Ruagadh tuar na h-oidhch’ air fògradh
’S ag cur glòir air àird nam beann.

Fraoch ag cur a mach a bhlàthan,
Iad ag òl an sàth de ’n driùchd,
Rinn dòirteadh bho chupan airgid
Nam fear balbh gun dhealbh do ’r sùil.
Cluinn an abhainn ruith is fonn oirr’
Seinn an amhrain bh’aic’ o chéin,
Cur nan clachan beag a dhanns’
Is iasg nan lòn le sunnd a’ leum.

Dh’éireadh sinn gun ghruaim gun chùram;
Cha bhiodh éis air lùths no sunnd;
Bhiodh am fann is gàire sùrd air;
Bhiodh am brùite togail fuinn.
Aignidhean a’ snàmh le sòlas
Ann an sìochainnt dhomhs’ thar sgéil
A bha filleadh sléibh is mòintich
Mar le còmhdach suaimhneach, réidh,


[TD 17]

Móralachd na sìth ’s na saorsa
Tairgs’ dhuinn ìocshlaint bheireadh buaidh
Air gach leòn a rinn ar ciùrradh;
Dòchas ùr ’ga òl á cuaich
Ruith mar fhìon nan dearc as mìlse
Gu ar crìdh’ is buadhan cléibh’
’S aoibhneas ciùil air sgiathan sgaoilte
Giùlan ar n-ìobairt gu nèamh.

Air an àirigh leis an spréidh;
Air an àirigh leis an spréidh;
O gur sinn bhiodh cridheil, càirdeil
Air an àirigh leis an spréidh.


CUMHA NAN GILLEAN. 1920

Istibh! Tha iad a’ tighinn
Pobull a’ bhròin.
Cromaibh ’ur cinn is silibh na deòir
’S ann air bhur sgàthsa uile tha beò
A tha iad a’ tuireadh
’S an cridhe fo leòn.

Ach có e a’ chuideachd
Tha tighinn air an sàil?
An culaidhean geala ri sìoladh gu làr?
Sin agaibh na fearaibh a bhuadhaich ’sa’ chàs
’S tha ’n diugh anns na flaitheas
An comunn nan sàr.

Ciod e an ceòl
Tha tighinn o’n phìob
’S tha drùidheadh air m’anam mar naidheachd na sìth’?
Sin naidheachd nan gaisgeach gu càirdean an gaoil
“Tha sinne gun mhulad
Am baile na saors’.”


[TD 18]

“Na bithibh a’ tuireadh
Is sguireadh ’ur deòir,
Tha sinne sàbhailt gun dochann gun leòn
Is tha sinn ’gar feitheamh aig cachlaidhean òir
Gu giùlan bhur spioraid
Gu dachaidh na glòir.


CUIMHNEACHAN. 1914-1918

Naidheachd na tìr’. Ciod naidheachd na tìr’
’N e cogadh no sìth is brìgh do m’ shealladh?
Oir chunnaic mi sluagh gun àireamh mu m’ chuairt
Bha fuil air an gruaidh ’s bha ’n gluasad fanant:
Bha onfhadh nan stuadh air ospaig a’ chuain
Ag cagair am chluais,—“Is fuar mo leabaidh.”
Ach naidheachd na tìr’. Ciod naidheachd na tìr’
’N e cogadh no sìth is brìgh do m’ shealladh?

Briseadh air sìth ’s truagh naidheachd na tìr’
Bidh iomadh fear sìnt’. Sin brìgh mo sheallaidh.
So teachdair an rìgh gairm fheara gu strì.
Faic gaisgich ar tìr’ le aont’ ’nan cabhaig.

Cluinn a’ phìob a’ togail fuinn
Sin na balaich air am buinn
Spiorad fìor-ghlan tìr nam beann
A’ ruith ’na deann ’s na h-àrdaibh.
Fuil an sinnsear ruith ’na leum
Troimh gach cuisle tha ’nan cré
’S chan ’eil nàmhaid fo ’n ghréin
D’ an geill iad mar dean bàs e.

Faic no fir threun is luathas ’nan ceum
Ach sùil as an déidh. Chan fheum iad maille.
Le cridhe fo thùrs ach gàir’ air a gnùis
Tha cailin le mùirn toirt sùil air fleasgach.
Tha màthair ’s bean òg a’ fàsgadh nan dòrn
’S a’ falach am bròin. Cha chòir dhaibh gearan.
As-creideamh gun stàth cha sheas iad ’s a’ chàs;
Their dòchas na slàint’,—“Bheir dàn iad dhachaidh.”


[TD 19]

Tha bàta na smùid air togail a cùrs’.
Sin eilean a rùin ’san dùbhlachd seachad.

O fhir an taobh tuath, sibh sìol do’m bu dual
Bhith fearail is cruaidh aig uair na gaillinn.
’S e dìlseachd bith-bhuan is seasmhachd gu buaidh
An dìleab a fhuair sibh nuas ’nar n-eachdraidh.

Naidheachd na tìr’. Ciod naidheachd na tìr’?
’N e buaidh no strìochdadh brìgh mo sheallaidh?
Oir chunnaic mi sluagh ’nan sìneadh ’s iad fuar
Ach spiorad na buaidh’ rinn gluasad m’aigne
’S bha ainglean na glòir le iolach is ceòl
Ag aithris ’s na neòil, “Bidh mórachd maireann.”
Ach naidheachd na tìr’. Ciod naidheachd na tìr’.
’N e buaidh no strìochdadh brìgh mo sheallaidh?

Na naimhdean bha cruaidh. A’ chomhstri bha buan,
’S bha dòchas na buaidh aig uair air seachran;
Bha marbhadh is leòn ag glacadh an còir;
Ach strìochdadh ’s iad beò! Sin seòrs’ de fhacal
Rinn fulang fo thàir an reachdaibh nan sàr.
Gu buaidh no gu bàs—deoch-slàint’ gach gaisgeach.
Ach naidheachd na tìr’. Ciod naidheachd na tìr’?
’N e buaidh no strìochdadh brìgh mo sheallaidh?

Buaidh agus sìth. Buaidh agus sìth!
O naidheachd na tìr’ is prìseil t’aithris.
Moladh do’n Ti a dheònaich dhuinn sìth
’S a theasraig ar tìr bho dhaors’ na madraidh.

Ach càit bheil na laoich? O càit bheil na laoich?
An till iad a rith’st gu tìr nam beanna?
Cuid tha ’nan suain an leabaidh a’chuain
Is cuid dhiubh tha fuar ’san uaigh ’nan laighe;
Ach spiorad gach tréin a dh’ìobair e féin
Bidh ’n cuideachd a Dhé gach ré ’s na flaitheas.
’Nuair choinnicheas sinn càch aig clachan no tràigh
Bidh luaidh air gach sàr bhios àite falamh;
Is togaidh sinn càrn mar chuimhneachan gràidh,—
An euchdan air clàr do’n àl a leanas!


[TD 20]

DÒCHAS

Có e an gaiseach is ceanalta dòigh—
An t-òigear sgeadaicht’ le loinn?
Tha fuaim a theachd nas binne na ceòl,
Nas bòidhch’ na reultan na h-oidhch’
Na seudan lasrach tha fighte ’na chòt
Measg dlùth is inneach de shìoda ’s de dh’òr.
Tha gràdh ’na shealladh is beatha ’na phòig,
Roimh a mhòrachd teichidh gach caoidh.

Tha ghnùis ro aiteal aig geata nan òg
Fo a spròdadh greasaidh an ceum
Air slighe na beatha, gun eagal roimh leòn.
Air seòladh ’s ainneamh am feum.
Gu buaidh ’sa’ bhatal! Có bhagradh an còir?
Tha ’n saoghal farsuing ’nan glaice ’s faidheòidh
An glòir a gheallaidh gum paisg iad am bòid.
Is spòrs gach carruing a leum.

Le iuchraichean geallaidh bho phailteas a stòir
Gach còmhla fosglaidh gu réidh
Gu pailliun ait far ’eil gean agus ceòl
’S gach seòmar gleachda ri chéil’.
Aoibhneas, falaicht’ measg phreasan nan ròs,
Bidh a’ seinn a luinneig gu fileanta seòlt’.
O, is sgiamhach madainn an latha do’n òig
Is dòchas ag cromadh air sgéith.

Aig meadhon an latha an cabhaig thig sgìos
A’ sgaoileadh ribe ’san ròd
Is teichidh gach leannan rinn mealladh a chridh’
Le briodal milis a bheòil.
E leigeadh air anail ’s a mhala fo bhraon
Le dìreadh a’ mhullaich, fear siubhail an raoin
Ni cnuasachd aigne mu leannanan faoin
A chithear ’s a leaghas mar cheò.


[TD 21]

Tuitidh an t-anam an dubhachas trom
Bidh a cheann am falach fo sgòd;
Mar sgàile thig cadal a’ pasgadh gu teann
Gach ionndrainn spionnaidh gu treòir.
E suaint’ an teagamh ’s aig eagal fo chìs
Ni e diùltadh bho’n lighich’ gach tabhartas sìth
Is dùinidh gach uinneag a dh’fhosgladh gu saors’
’S a sgaoileadh sonas fa chòmh’ir.

Ach dòchas, an gaisgeach, ni teannadh a nall
E ’n geall toirt cobhair an tràth
Is bualaidh aig dorus an anma ’s air ball
Bheir ionnsaigh ghrad air gach càs.
Trusaidh e teagamh ’s ri eagal a’ strì
Spadaidh gun smid e mar neo-ni gun bhrìgh,
Sin biathaidh e ’n t-anam le aran gun dìth
Toirt saors’ aig meadhon an là.

Tha ionmhasan falaicht’ an leabaidh a’ chuain
Nach gluais gu cladach no tràigh;
Tha dìomhaireachd falaicht’ gun aithne gun luaidh
Do’n chluais nach idir am fàth;
Mur marcaich an t-anam eich gheala nan stuadh;
Mur h-éisd e cagair an spioraid ’na chluais
Is dìomhain aigne bhith ’g altrum na smuain
Gur buadhach deireadh an là.

Aig deireadh an latha gun lagaich an treòir
’S fa-dheòidh bidh’n cridhe nas fann;
Cha sàsaich mealladh an arain gun sògh
Am bròn tha coiseachd nas mall.
Bidh a mhiann ’ga aiseag gu caladh nan òb
Air long nan seòl geala ’s na flaithean air bòrd
Gun fhiamh ’na bhroilleach troimh ghailleann no ceò
Is dòchas ag cagar le dàimh.

Mar réil na maidne lasadh gu sèimh
’S an speur roimh bhriseadh an là
Mar ùghdar geallaidh gur maireann air nèamh
Gach deagh-ghean b’ fhìnealt’ ’nar gnàth,
Boillsgidh an gaisgeach as ceanalta gnè
Aig triall an latha ’nuair ’s lagaich an léirs
A ghràdh ’s a chaidreabh a’ leantuinn le spéis
An ceum gu talla nan àgh.


[TD 22]

FEITHEAMH AN DÒCHAS

Tha feitheamh an dòchas buileachadh sòlais
’N cridhe gach beò bho thoiseach an t-saogh’il;
Boillsgeadh mar lòchran duibhre a dhòrainn
Stiùradh a threòir bho òige gu aois.

Sealladh na h-òige fosgladh gu ròsach
Sgaoileadh gach seòrsa sonais ’nan ceum;
Spiorad an dòchais tagradh an còrach
Aoibhneas ’gam pògadh ’s ceòl an am beul.

Ach coiseachd na slighe ni nochdadh gu minic
Gur tuaileas na nithean a b’fhinealt’ d’an léirs;
Ach beiridh iad fhathast mas fàilnich an latha,
Air cuid de na seallaidh bh’aig toiseach an réis.

Tha ’n ùine dol seachad is ciaradh an fheasgair
A’ teannadh am fagusg ’s an sonas an éis;
Feithidh iad tamull ri briseadh na faire,
O ’s cinnteach nach mealladh an sealladh gu léir.

Iad feitheamh ’nan caithreis ri briseadh na faire
An oidhche cho fada ’s an anam fo sgìos,
Chan iongnadh aig amaibh ged thuit iad ’nan cadal
Gun dòchas ’nam broilleach gun d’ fhannaich an cridh’.


TIR NAN OG

AN DARA DUAIS, MOD, 1935

Feasgar foghair—nuair bha ’n driùchd
A’ sileadh ciùin air lus is géig—
Shéid bho chom gach luibh is flùir
Fàileadh cùbhraidh suas gu nèamh;

Ghrian a’ laighe sìos ’s a’ chuan—
Thilg a suaicheantas ’na déidh—
Bratach sgàrlaid dh’ iadh mu’n cuairt
’N iarmailt chuartaich i gu léir.


[TD 23]

Mach cho fad ’sa ruigeadh sùil
Stùc air stùc gu bun na speur
Sheas mar ghaisgeach—chiabhan crùint’,
Crùint le crùn cho dearg ri céir.

Thàinig ionndrainn ann am chliabh
Mi bhith dìomhair greis leam féin,
Spiorad siùbhlach o’n taobh siar
Ghlac mo mhiann gu bhith ’na dhéidh.

Bha mo dhol mar neach an suain,
Mall mo ghluasad—ceum air cheum—
Taobh na h-aibhne ghabh mi suas;
Dhìrich mi ri guail an t-sléibh.

Lagan falaicht’ fasgach réidh—
Taobh na gréin’ do charraig ghlais—
Far an d’ shuidh mi tric leam féin
’S a dh’ éisd le spéis ri fonn na h-eas—

Rinn mo tharruing nis le miann
Gu bhith laighe sìos ’na chluain
M’ anam ’g òl bho ’n chup bha liont’
De gach sgéimh a dh’ iadh mu’n cuairt.

Fa mo chomhair ’n cuan a siar—
Sèimh mar lianaig trom fo dhealt
Dealradh far an d’ laigh a’ ghrian
Mar an t-òr as briagha dreach.

Dìreach ann am prioba sùl
Dh’atharraich a ghnùis gu grad
Mìle bàta—“trom fo ’n siùil—
Bha cur an cùrs’ gu tìr nam flath.

Leum mo chuisle ann am chliabh
Ruith gu dian mar shruthan bras;
Dh’ fhalbh mo thapadh; theich mo chiall;
Thuit mi sìos mar neach nach mair.


[TD 24]

Shaoil leam gun robh móran sluaigh
Ga mo chuartachadh mar fheachd;
Cagarsaich a’ seirm am chluais
De gach cànain tuath is deas.

Thuirt an spiorad,—“Thig leam fhéin
Cha tig éislean ann ad chòir
Eiridh sinn gu h-àrd ’s an speur
’S théid air sgéith gu tìr nan òg.”

Mar an osag siubhal dian,
Mar a shiùbhlas ian gu deas
Dhrùidh mo spiorad as mo chliabh
’S shiubhail sinn gu siar gun stad.

Ghealach dh’ fhàg sinn air ar cùl
Solus ciùin bha sìoladh as,
Fa ar comh’r bha solus iùil
Dathach dlùth mar bhogha-frois.

Ann ar n-aghaidh osag mhaoth
Boltrach, ioc-shlainteach is blàth
Fàil’ na meala ’s meas nan craobh
O gach taobh bha sileadh tlàth.

Ràinig sinn an sin an tìr,
Soillseach, sìdheanach a snuadh
Anns an adhar seasmhach sìnt’
Mar tha eilean sìnt’ ’s a’ chuan.

Cha robh balla tiugh mu’n cuairt
Cachlaidh cha robh tuath no deas;
Cha robh còmhla druidte suas
Diùltadh aoigheachd bhuan do neach.

Cha robh sràidean innt’ de ’n òr
Cha robh baile mór no beag
Cha robh dìblidh innt’ gun stòr
No fear mór-chuiseach le leisg.


[TD 25]

Cha robh teampull innt’ do’n t-sluagh
Cha robh cràbhadh fuar no teth
Cha robh creud ag cosnadh fuath’
Agus buaireas gun chur-leis.

Cha robh còmh-stri innt’ gun stàth;
Cha robh àrdan air fear-dreuchd’;
Cha do thaghadh neach seach càch;
Cha do dh’àrdaich treubh seach treubh.

Cha robh uamhasan cur fiamh;
Cha do chaill a’ ghrian a glòir;
Bha gach reul a bhoisg o chian
Boisgeach sgiamhach mar bu nòs.

Cha robh neach a’ saothair dian
Airson iarrtasan gun fheum;
Cha do laigh an leisgean sìos
Ann an dìomhanas gun chéill.

Thugadh do gach neach an gnìomh
Air bu mhiann leis bhith cur glòis
B’ iongantach am mais ’s an rian
Iomlanachd gach gnìomh is dòigh.

Iadsan treibhdhireach ’nan cridh’
Dìleas anns gach cùis le deòin
Saothrachadh gach là le mùirn
Gheibh iad cliù an tìr nan òg.


DEALBHAN

’Nuair shuidheas mi air tom leam féin
Mo smuain air sgéith mar eun ’s na neoil
Chì mi dealbhach cuairt mo réis
A’ sgaoileadh do mo léirs mar shròl.


[TD 26]

Chì mi ruith bho bhròn gu àgh
Ruith a rith’st bho àgh gu bròn
Snàthain sìoda datht’ le gràdh
Gu ceann mo là bho làithean m’òig.

Taobh ri taobh is dlùth da chéil’,
Mar bhios seudan dlùth air còrd,
Chì mi doilgheas dubhach geur
’Ga shuaineadh féin an dreach an òir—

’S ag cur mais gun chomas luaidh
Air gach suaimhneas beag is mòr
A thug sòlas dhomh bha buan
Fad mo cuairt an tìr nam beò.

Làithean m’òige sìobhalt réidh,
Mar obair ghréis mu oir an t-sròil,
Chì mi cuairteachadh na réis
A h-uile gréim air leth air dòigh.

H-uile caomhalachd is bàidh,
H-uile feala-dhà gun ghò,
H-uile tìoralachd is gràs,
H-uile coibhneas blàth bu nòs.

Tha gu bòidheach dathach grinn
Toinnte dlùth an glaic a chéil’
An samhladh taitneach cur am chuimhn’
Faileas craoibh aig àirde gréin.

Chì mi ’n t-arbhar air an raon
Uaine caoin aig toiseach fàis;
Chì mi dachadh bhlàth mo rùin,
Air a cùl an gàradh càil.

Sud an tigh ’sam faighte mùirn
Arach ciùil nan iomadh dàn
Aoigheachd tarruing coigrich dlùth
Gus am biodh an cùlaist làn.


[TD 27]

Chluinn mi nis iad seinn nan salm
Iargainn anma caoin ’san t-séist
Chì mi iad gu suairce ciùin
Lùbadh glùin aig cathair Dhé.

Dh’ atharraich a nis an dealbh
’S chì mi ’n imrich anns na cléibh
Chì mi ’n crodh dol suas an gleann
Geum a freagairt glaodhaich géim.

Ruith gu siùbhlach troimh an ghleann
Chì mi abhainn deann ’na leum;
Chluinn mi sin i crònan fann
Togail fuinn air luinneig chéin.

Astar beag bho thaobh a bruaich
Air cnoc uaine measg an fhraoich
Tha ceò an fhòid ag éirigh suas
O fharlus àirigh bhig mo ghaoil.

An spréidh tha ’g ionaltradh ’san t-sliabh
Far am bheil am fìonach blasd’;
Sin chì mi “Sealbhach” gluasad sìos
Air tòs a’ triall mar cheannard-feachd.

Chì mi iad aig éirigh gréin
Iad ’nan laighe sèimh mu’n chrò
’S mar fhàileadh tùis a’ dol gu nèamh
Tha ’n anail ’g éirigh cùbhraidh còir.

Sàmhchaireachd gun chomas ìnns’
Tha ri filleadh frìth is sléibh
Faodaidh gu bheil ainglean sìth’
A’ dol troimh ’n raon air turus Dé.

Mar spiorad àigh an raoin ’s an t-sléibh
Sgapadh deagh-ghean air gach taobh,
Chluinn mi banarach an spréidh
Freagart géim le crònan caoin.


[TD 28]

Chì mi sin i slìobadh ‘Blian’—
A’ bhó bu chiataich air a’ bhlàr—
Sùgh a’ charantais a’ triall
Bho bhàrr nam miar troimh chliabh na bà.

‘Geala-chas’ do nach dual bhith còir
Tha gu stòlda cnagadh cnàimh—
Criomag mhilis—miann nam bò—
Chuireadh dòrtadh bainne ’m méis.

Bha mo chridhe snàmh an gràdh
A h-uile sealladh blàth do m’ shùil
M’ inntinn aoibhneach faighinn fàilt’
Bho mo chàirdean ’s luchd mo rùin.

Ach thàinig gruagach nuas bho nèamh
I giùlan dhomh fo sgéith cart-iùil—
Is thuirt i rium gu sìobhalt sèimh,
“Do dhìlib sud, na treig a cliù.”

Sgaoil i ’n sròla air an t-sliabh
’S dhearc i air le fiamh a’ ghàir
Sin phaisg i e ’na broilleach fial
Is thog i sgiath gu tìr an àigh.


GRÀDH

An t-Abstol thuirt le dùrachd ruinn
’S a shùil air nithean nèimhidh,—
“Tha feartan luachmhor, grinn, neo-thruaillte
Fuaight’ ri beatha bheusaich.
Creideamh, dòchas agus gràdh
Sìor mhairidh dhàsan dh’éisdeas,—
Trì feartan ionmholta ’s gach càs
Ach ’s motha ’n gràdh gu léir diubh.”


[TD 29]

Is iongantach ’na bhuaidh an gràdh
Ma bheir e bàrr air dòchas
A sheasas dìblidh e an teinn
Is milltearan an tòir air.
Togaidh dòchas e o’n làr
Is cuiridh fàilt’ le pòig air
Ach dòirtidh coibhneas gràidh a bhàidh
A’ sìneadh làimh gu chòmhnadh.

Tha creideamh mìorbhuileach ’na neart
Cha dhiùlt e cath ri t’fheum dhuit.
Do thuigse dorch gun bhrìgh an lorg
Aon nì a chì no leughas;
Ach ged nach dìobar e ’s a’ chàs
Is d’ aigne làn do eud leis,
Cha bhi do chridhe suaint’ am blàths
Gun ghràdh bhith cur ort éididh.

Shlaod iad truaghag bhochd gu Criosd
’S iad miannach air a léir-sgrios.
Bha meud a ciont le beusan brist’
Cur snigh air dreach a h-eudainn.
A creideamh—tuaileasach mar cheò;
A dòchas tur ’ga treigsinn;
Ach sheall ar Ceannard rith’ gun tàir
Is thuirling gràdh gun bheud oirr’.

Faic an deòiridh ud leis féin
Gun neach toirt géill da ghlaodhaich
Cha dhlùthaich ceum le lotan breun
Ged ’s tiamhaidh éigh a chaoinidh.
A chreideamh tha fo bhuaidh a’ bhàis;
A dhòchas ’s pràmh ’ga reubadh
Ach chuir an lighich’ air a làmh
Is chobhair gràdh a chreuchdan.

Chaith am mac a mhaoin ’s a chuid
Mun d’ thuig e tur a dheuchainn
Is staid a chuirp am measg nam muc,
A chruth gun tlachd da féin ann.
Cha b’e gràdh a dhùisg a chiall
Ach miann air biadh is eudach.
Chuir dòchas grad e air a thriall
’S linn creideamh trian a threubhachd;


[TD 30]

Faic e nis a’ teannadh dlùth
Do’n lùchairt ud a thréig e;
Tha dhòchas gann; a chreideamh fann;
A shùilean dall is deurach;
Ach có tha sin a’ labhairt ciùin
’S le culaidh ùr ’ga éideadh?
Sin gràdh an athar faighinn buaidh
Air truaillidheachd is éiginn.

Chluinn sinn fear gu teann ’na bheachd
Mu chùisean freasdail ’s nèimhe
Tha dhòchas mór gur maith a chòir
Air cuid de ghlòir na Féinne.
Le creideamh daingeann làidir buan
Gun gluaiseadh e na sléibhtean
’Gan tilgeadh sìos do dhoimhn’ a’ chuain,
’Nan àite cluaintean feurach.

Ach fuirich tamull, thàinig ceò
A dhubh le sgleò a léirsinn
Tha fhradharc dall, a choiseachd mall;
A thaic ri ceann na déile,
Ni creideamh boillsgeach dha a ròd;
Ni dòchas ceòl air teudan;
Ach Sàr na comhfhurtachd ’s an àigh
Bheir gràdh aig laighe gréin da.

Faodaidh creideamh neach bhith mall
Mu shamhlaidhean nach léir da;
Tha beachdan cruaidh am measg an t-sluaigh
Nach àraich uaisleachd nèimhidh;
’S mór is fheàrr bhith soirbh ’s gach càs
’S bhith càirdeil ’n àm na feuma
Gun cheist mu t’ anam ach gach uair
Bhith truacanta ri déirceach.

Ma’s e ’s gun tachair dhuit aig uair
Na pungan suairc’ a leughadh
Na dìt mo bheachd mur tuig thu ceart
Na smuaintean ’m beairt a chéile,
Ni creideamh cobhair ’s tu an teinn;
Ni dòchas d’ inntinn éibhinn;
Ach stiùir do bheath’ air cuan a’ ghràidh
’S cha dhìobair ràmh no bréid ort.


[TD 31]

ÀILLTEACHD

Maise, Àillteachd. Bòidhchead
Ciod, o dhuine, brìgh do smuain;
Ciod an dealbh air ’n toigh leat luaidh;
Ciod e ’n guth is binne do d’chluais
’Nuair ni thu luaidh an òran
Air maise, àillteachd, bòidhchead?

Maise. Àillteachd. Bòidhchead.
Maighdean òg gu fìnealt’ fial
Frithealadh gu deas mu’n bhiadh,
Snoìmh do chridhe as do chliabh
Le meall-shùil lionta, seòlta
Gu maiseach àlainn, bòidheach.

Maise. Àillteachd. Bòidhchead.
Fear is té ag gabhail cuairt,
Aoibhneas gràidh ’gan togail suas;
Gàirdeachas ’gam pasgadh suaint’
An trusgan nuadh a’ phòsaidh
Gu maiseach, àlainn, bòidheach.

Maise. Àillteachd. Bòidhchead.
Naoidhean maoth ’na laighe ’n suain
Dreach na slàinte air a ghruaidh
Faite-gàir nam bilean suairc
A’ mealladh uat nam pògan
Le mhaise, àlainn, bòidheach.

Maise. Àillteachd. Bòidhchead.
Sòbhraichean a’ fàs ri bruaich;
Arbhar abaich ’n ám na buain;
Blàthan fraoich ’nuair ’s guirme ’n snuadh
No lios ’na cluaine ròsan
Gu maiseach, àlainn, bòidheach.

Maise. Àillteachd. Bòidhchead.
Beanntan togail mullaich àrd,
Cuibhrig geal bho ’m bun gu ’m bàrr;
Fàs an t-samhraidh air a’ bhlàr
No spréidh le’n àl air lòintean
Gu maiseach, àlainn, bòidheach.


[TD 32]

Maise. Àillteachd. Bòidhchead.
Oidhche gheamhraidh, ’n t-àile sèimh.
Stràille reothaidh fo do cheum;
Lainnireachd geal-shruth nan speur
A’ frasadh seudan òpail
Gu maiseach, àlainn, bòidheach.

Maise. Àillteachd. Bòidhchead.
Seirm na h-ealtainn measg nan craobh;
Liunneag màthar ’na sean aois;
Fleasgach òg a’ moladh gaòil
No còisir strì aig mòd dhuit
Gu maiseach, àlainn, bòidheach.

Maise. Àillteachd. Bòidhchead.
Tuinn a’ tormanaich le bàidh
Measg na gainneimh air an tràigh;
Séist an t-siùil le fuar-fhead àrd
’S tu stiùradh bàt’ gu òba
Tha maiseach, àlainn, bòidheach.

Maise. Àillteachd. Bòidhchead.
Ge b’air bith e brìgh do smuain,
Fonn no dealbh air ’n toigh leat luaidh
Tog do ghuth is seinn le buaidh
Do luinneag shuaicheant, cheòlmhor
Gu maiseach, àlainn, bòidheach.


CÀIRDEAS

Am fhogarach bho m’ dhachaidh mi
Is m’ anam tur fo àmhghar;
Bho coibhnealas air allaban
Luchd caidreabh gun bhith làimh rium.
Mo shlighe dorch ’s gun aithn’ agam
Air neach a ghabhadh bàidh rium
Fhuair mi aoigheachd ’s caranntas
Is comhfhurtachd ’nad fhàrdaich.


[TD 33]

Is mòr an spéis ’s an ceanaltas
Tha taisgte ann ad nàdur.
Mar éideadh ùr ’gad sgeadachadh
Tha dreach na craoibh’ air ’n d’ fhàs thu,
Cha b’e oighreachd fearainn
No crodh bainne dhuit mu’n àirigh
An dìlib a rinn beartach thu
Ach uaisl’ is mais’ gach pàrant.

Bha subhachas gun ghò bhith leis
Le beusan bòidheach, bàidheil
’Na ghuailleachan do t’òige dhuit
’Gad shuaineadh còir fo sgàile
’Nuair bhoillsg thu orms gu lòchranach
An seòmar na cruit àghmhoir
’San tric a sheinn sinn ceòlmhorach
Measg òigridh nam buadh tlàtha.

Dh’ fheumainn peann an sgrìobhadair
Mac-meanm’ an fhìor-fhear bàrdachd
Gu cur an céill gu fìrinneach
Gach fìnealtas is àillteachd
Bha suainte riut gu cliùmhor, ciùin,
Mar thrusgan crùnaidh bàn-righinn
’S mar neamhnaidean ’nan còron ort
Bha feartan còir do nàduir.

Aon fheasgar, sinn gu h-eudmhor, ait,
A’ seinn ’s a’ leughadh bàrdachd,
’S ann thuirt thu rium gu léir-smuaineach
“Tog séis, dhomh fhéin air càirdeas.
Na facail chaomh a labhair thu
Thug tlachd nach fhaod mi àicheadh
’S gu feum mi ’n duan so choisrigeadh
Mu’n coisinn suain a’ bhàis mi.

Gur prìseil gaol fear-pòsaidh
Do’n òigh tha ann an gràdh ris;
Ach ’s iomadh ni a leònas i
Mu’n tuig i dhòigh ’s a nàdur.
Gach iarrtas faoin nach taitneach leath’,
Gach miann gun tlachd d’a h-àilgheas,
Bidh ’n t-eallach trom r’a ghiùlan
Mur h-e caidreabh cùil a ghràidh dhi.


[TD 34]

Chuala sinn an sean fhacal
Mu shliochd a thog aon mhàthair
Ge b’ aimhreit chruaidh a sgaradh iad
Gur blàth am fuil ’n ám gàbhaidh;
Ach chunnaic mise ’s chuala mi
Mu euceart eadar bhràithrean
Is piuthar nach do fhurtaich
Air a piuthar ’s i an àmhghair.

Ach ’s e smior is sùgh a chaidreabh sin
A mholainn anns an dàn so
Gun tog e sgòid an eallaich
Is gun gabh e tlachd an gàire;
Nach tog e cheann le uaibhreachas;
Nach dual leis a bhith stràiceil
Gu sìn e làmh an dualachais
Am measg an t-sluaigh mar b’ àbhaist.

’S iomadh tonn a dhòirt oirnn
Is òb ’san d’ fhuair sinn sàmhchar
Bho’n thog sinn siùil gu dòchasach
Air an luing a dheònaich Dàn dhuinn.
An crannchur a thug Freasdal duinn—
Ge searbh no blasd’ do ’r càil e—
Caomhalachd cha d’ sgar e uainn
’S cha d’ lagaich e ar càirdeas.

Air a choisrigeadh do ’n mhnaoi-uasail, bean an dotair, Tormod A. MacLeòid.


[TD 35]

MOLADH AN SGADAIN

Togar fonn a’ moladh féidh;
Togar séist air math crodh-laoigh;
Easagan is cearcan-fraoich
Bheir coiseachd aotrom air na suinn.

Ach co am bàrd a sheinn dhuinn duan
’S a rinn luaidh air gaisg nan treun
Leanas sealg air bhàrr nan stuadh
Air cho cruaidh an nuall ’s am beuc?

Cha b’e déidh air faighinn spòrs
Miann nan seòd ag cur nan lion
Ach bhith cosnadh am bith-beò
Toirt luach an òir air bòrd de’n iasg.

Sitheann, bradan ’s eòin a’ bhlàir
Sin dhuit sàth do luchd na ròic:
Sgadan reamhar, miadhail, ùr,
Annlan sùghmhor seach gach lòn.

Cruinn is tiugh mu bhroilleach deant,
’G aomadh sìos gu earball caol
Sin dhuit cumadh thogadh miann
Ag cur d’fhiacail chriomadh caoin.

Sgadan ròsta—slàn no speilt’
Air do thruinnsear ’s buntàt ùr
Taghadh lòin do neach ’san tìr
Ged b’e ’n rìgh e air a’ chrùn.

Ach gabh a riarachadh do chàil—
Is deoch-slàinte bhith ort dlùth—
Sgadan saillte gu do shàth
Le buntàta slàn ’na rùsg.
Ùr no saillte, slàn no speilt’
Chan ’eil annlan tha fo’n ghréin
Cho math gu eanchainn chur ’nad cheann
Sùgh is reamhreachd ann ad chré.


[TD 36]

TRUAGHANAN

Dìblidh bochd gun thigh gun stòr
Gun chomas neirt gu cosnadh lòin;
Gun chuspair dàimh’ a thogas bròn
No caraid còir a chuidicheas.

Té nach deònaich math do chàch
A thogas gròig aig ám an àigh,
Le farmad guint’ a cridhe làn,
’S gach àm as fheàrr gu muladach.

Fear a phòsas bean gun chonn,
A thigh ’na bhùraich, ’chagailt lom
Is ise gobaireachd le sunnd
Ri cailleach dhonn nan cudaigean.

Bean tha suairce, modhail, ciùin,
Deantach, làmhach anns gach cùis,
Frithealadh do fhear nam mùg
Nach abair dùirt bhios milis rith’.

Fear a thionail saoibhreas mòr
A chaisteal luachmhor leis gach sògh
Ach eas-slaint’ cuirp is aigne leòint’
A’ druideadh sòlais buileach air.

Té a thogas sròn gu h-àrd
Uaibhreachas gu blasd’ da càil
A peathraichean tha coiseachd sràid
Gun annt ach gràisg gun sgillinn ac’.

Fear no té gun brìgh ’nan réis,
Gach gnìomh gun chiall ach bho ’n is fheud
Ma gheibh iad biadh is deoch is bréid
Is beag leo spéis no duinealas.

Guidheam oirbhse nise shluaigh
Ma bheir sibh aonta do mo dhuan
Gun toir sibh àite ann bhur smuain
Do’n h-uile truaghan ’s aithne dhuibh.


[TD 37]

FEASGAR SAMHRAIDH

Feasgar ciùin àillidh
Boladh nam blàthan
Siubhal le bàidh
Air osag na gaoith’,
Shuidh mi fo sgàile
An lagan beag fàsail
Cridh’ agus càil
A’ plosgadh le aoibh—

Ri bòidhchead nam beanna
Gach aon bha am shealladh
Dealradh fo lainnir
Fhrasan de ’n òr
Dhòirt air gach binnean
Siubhal gu ’n iomall
’S a’ suaineadh gach slinnean
An grinneas mar chleòc.

Ghrian dol a laighe
Air cùl eilean Mhaighe—
Muir agus faiche
’S iad paisgte fo sgéith—
Spìon dhith a falluing
A currac ’s a caiseart
Is thilg iad le aiteas
Feadh aitreabh nan speur.

Neulan ’gan lìdhe
Glas-thuar am bilean
A’ tionndadh an tiota
’S a’ rudhadh mar chéir.
Faitheam na falluing
A shrac anns an t-sadadh,
Bha stialladh mu’n casan
’Gam falach am bréid.


[TD 38]

A currac ’s a caiseart
A’ seòladh ’san adhar
Bha craosach mar theine
Nan lasraichean dearg;
Mar ghriosach na teallaich
A’ frasadh ’nan sradan
Sgaoil iad ’san astar
Le lainnir gun chearb.

Uachdar na mara,
Mar chorcur a’ lasadh,—
Iosad de’n dath
Tigh’nn bho bhroilleach na h-òigh—
Sgaoil fo a casan
’Na chuibhrig da leabaidh
A bòidhchead gu fhalach
’Ga phasgadh fo sgòd.

Àillteachd an t-seallaidh
Dhrùidh orm le maitheas;
Urram ’gam tharruing
Gu h-altair le deòin.
Nèamh agus talamh
Nach aon iad do’n Athair
’Nuair shuaineas E paisgt’ iad
Am beartas a ghlòir?


AM FOGHAR

Chunna mi ’m Foghar a’ tighinn le sgoinn,
Bha cuach aige. Bha sguab aige.
Bha speal agus corran ’s iad crochte ri dhruim.
Gum b’ uallach e! Gun thuathalan
Dol tarsuinn an fhearainn ’s ag gearradh le loinn
Na sguabagan ’s le luathghaire
’Gan cur air an casan ’nan adagan grinn
Gu cruachagan chur suas leotha;
Gu cruachagan chur suas leotha.


[TD 39]

Chunna mi sin e a’ siubhal an raoin,
Bha cuach aige. Bha sguab aige.
E tional na meala thar mhonadh is fhrìth
Gun thruas aige ’nuair sguabadh e
Na seilleanan meala thar bhilean an fhraoich
Cur tuaineal orr’ le bhuathamas;
An gearan cho srannail ri caismeachd luchd sìth’
’Nuair ghluaiseadh iad gu h-uallagach;
’Nuair ghluaiseadh iad gu h-uallagach.

Chunna mi rithist e creachadh nan craobh
Bha seic aige. Cha chreid mi e.
Nach cumadh e uiread ’s nach b’ urrainn mi inns’
An luchd a bh’ann. An cudthrom bh’ann
De dh’ùbhlan ’s de mheasan. Bha dearcan nan craobh
’Nam bagaidean am preas aige
’Gam bruthadh ’s ’gam pronnadh. Gun anail gun sgìos
A’ saltairt orr’ gu soganach;
A’ saltairt orr’ gu soganach.

Chunna mi rithist e sgeadaicht’ an glòir;
A’ loinn a bh’air cha chuimhne leam
Gum faca mi fleasgach am breacan no’n clò
Cho òirdhearca ’s cho bòidheach ris.
Bha lainnir a’ chopair a’ lasadh bho chòt;
Bha òrdhuilleach ’na chòron da;
Bha corcur is purpur a’ dathadh a chleòc,
’S bha tòpasan ’nam brògan da;
Bha tòpasan ’nam brògan da.

Chunna mi sin e gu lomanach truagh
Bu duaichnidh leam an snuadh a bh’air;
Bha samhuinn ’ga shlacadh le frasan is fuachd
’S ’ga luasganadh gu cruadalach;
Ach ghlaodh e gu gaisgeil le caithream na buaidh,
“Cha d’ bhuadhaich thu ged bhuail thu mi,
Oir tillidh mi fhathast le luchd ann am chuaich
’Nuair ’s bruailleanach do bhruadarsa;
’Nuair ’s bruailleanach do bhruadarsa.”


[TD 40]

GLEANN NAN SÌDH

Thig, a ghaoil, tha beul an latha
Craosach ciar os cionn nam beanna
Slugadh suas mar uile-bheist mara
Neulan glas na h-oidhche ’n raoir.

Thig gu luath tha sluagh an t-sìdhein
Siubhal uallach air an aonach
Fuaim an caiseamachd is am pìoban
Séideadh sìor-gheumach air gaoith.

Thig am chòmhail ’s gràdh a’ tagradh
Gràdh gun fhoill ’na àite tasgaidh
Gràdh a shuaineas tu ’na achlais
’N cluaine ghlais ri cois an uillt.

Aig do bhròig bi ’n driùchd a’deàlradh—
Neamhnaidean a dhòirt o ’n àirde—
Flùranan as cùbhraidh fàileadh
Cuiridh fàilte oirnn ’s a’ choill.

Bidh ar ceum ri taobh an t-sruthain
Tha ruith dian gu ruig e mhuilleann
’S le leam-steall ag cur air shiubhal
Clachan bruthadh bleith an t-sìl.

Théid sinn suas ri oir na bruthaich—
Rathad-coise dionach cumhang—
Os ar cionn bidh sgàile mullaich
Sniomht’ de dhuilleach tiugh nan craobh.

Null ’s a nall gu cùilteach, carach
Chì thu ’n sruthan ruith troimh leabaidh
’S gheibh sinn sàbhailt thar gach staran
Gus an ruig sinn eas-nan-sìth.

Bidh an t-eas mar bhainne dòrtadh
Thar na creig le onfhadh mór-bheist,
Cobhar geal mar chanach mòintich
Sgapadh còbhragach gach taobh.


[TD 41]

Ni sinn suidh’ aig taobh a’ ghluma
Ann an caidreabh sàmhach subhach
Gus an cruinnich sluagh na bruthainn
Bho ’n ceum siubhail feadh nam frìth.

Tilgeadh dhiubh am féilidh uaine
Rinn iad tiùrr dhiubh air a’ chluaine
’S le cruinn-leum is sgalan uamhainn
Sud do’n ghlumaig fhuair an sgaoth.

Sìos gu grunnd iad as an t-sealladh,
Sin iad leum gu h-àrd mar bhradain;
Nis iad snàmh cho luath ri sgadain
Bhios a’ seachnadh fear an lìn.

Le ’n cuid othail agus ludraidh
Tha an linne mar phrais ghruithim,
Cop ag éirigh suas gu ’m mullach
Smùid a’ tuiteam air gach taobh.

’Nuair a bha iad sgìth de chleasachd
Is de chluich fo uisg’ an easain
Leum iad suas gu feur na glasaich
’S thog na fearaibh ceòl na pìob.

Thug na nighneagan gu dannsa
’S e na ruighleachan a b’ anns’ leo
’S riamh chan fhaca mi cho greannar
Ris na maighdeanan a’ strì.

Leumadh iad air bharraibh òrdag
Lùthmhor deas gun lùbadh feòirnein,
H-uile ceum gu grinn ’s gu h-òrdail
Mar bu chòir do mhnathn sìdh’.

Mar bu luaithe ceòl na pìoba
’S ann a b’ eutrom ceum an ruighle,
’S nuair a b’aoibhneach gàir nan nighneag
Las nan aodann deàrrs na gréin.


[TD 42]

Sguir an ceól is sguir an dannsa,
Theich a’ chuideachd brais ’nan deann ruith
’S nuair a leum mi gu bhith teann riu
Cha robh leam ach m’ fhaileas fhéin.

’N uair a sheall sinn air a’ chluaine
Far an d’fhàg iad féilidh uaine.
Bha gach seòrsa flùr a chualas
Fàs ’nam buaileagan ’san fheur.


GLUASADAN-INNTINN

Air thalamh cha robh cùbhraidheachd
No sealladh sùl cho àill
’S a chuairtich sligh’ na h-òighe
Le òirdhearcas is àgh.
Craobhan torrach sultmhora
Bha luchdaichte gu’m bàrr
’S bha buaileagan de fhlùranan
’S gach cùil de’n lios a’ fàs.

Bha abhainn chiùin ag crònanaich
Gu ceòlmhor ruith gu tràigh.
Bha bruaichean uile còmhdaichte
Le ròs-chrannaibh gu h-àrd.
Mar chriostal fìor-ghlan, lainnireach
A h-uisge fallainn, slàn
A bha ’g ùrachadh ’s a’ taiseachadh
Gach craoibh is luibh le bàidh.

’S a’ ghàradh aoibhneach, bhòidheach so
Bha òighe coiseachd mall,
A smuaintean trom le neònachas
A sòlas a’ fàs fann;
Oir meas na craoibh’ bu déidheil leath’
Measg cheudan bhos is thall
Chan fheudadh i a mheurachadh
Gun léir-sgrios dhi is call.


[TD 43]

Bha fàil’ na craoibh cho cùbhraidh leath’,
A meas cho ùrail, maoth
A’ dùsgadh suas a miann ’s a càil
Le bhlàth cho deàrrsach, caoin;
A h-iargain chruaidh gun shàsachadh,
Mar losgadh cràiteach caoir
Bha duaichneachadh a’ ghàraidh dhi
’Cur sgàil air àillt’ an t-saogh’il.

Ars’ ise, “’S cruaidh an gàirnealair
Nach tuig mo chàs ’s mo ghné;
Cha d’ chruthaich mi mo nàdur
’S cha do ghin mi gràdh no eud;
No buadhan tha neo-bhàsmhor leam
An àite tàimh nan dé
Nach nì gun chron gun nàire dhomh
Gum biodh mo chàil ’nan déidh?”

Thog i sùil is bheachdaich i
Le tlachd air craoibh nan ùbh’l
’S troimh dheur bha sileadh frasach
Rinn i dearcadh oirr’ le mùirn;
Sin shìn i làmh gu faicilleach
Gu meangan cromadh dlùth
’S mun cuireadh reuson bacadh oirr’
Bha meas aice ’na sgùird.

Bha cridhe snàmh an gàirdeachas
Is blàths a’ ruith troimh com,
Is theich an iargain àmhghaireach
A dh’ fhàg gach tràth dhi lom;
Ach ’nuair thog i ceann gu h-àrdanach
Le sealladh tàireil, trom
Bha nathair nimhe gàireachd
’S a snàgadaich air tom.

Dhùisg i nis o’n t-subhachas
A thuit oirre mar sgàil’
Is thionndaidh àgh gu dubhachas
’S gu bròn a gean ’s a gàir;
Ach chuimhnich i ’sa’ chunnart sin
Air cuspair ghabhadh bàidh
’S nuair phàirtich i an t-ubhal ris
’S ann thaom oirr’ tuil a ghràidh.


[TD 44]

’N ath-dhùsgadh dhaibh bha uamhasach,
An smuaintean trom le ciont’;
An lomnochd ’na throm uallach dhaibh,
An suaimhneas leòinte, brist’.
Eagal rinn an luasganadh
Mar chù gun thruas gun iochd
’Gan sgiùrrsadh dian a dh’uaignidheas
Na doire chluar is dhris.

Sin chual iad guth a’ ghàirnealair
Cur fàilt’ orra gu ciùin,
“Càite bheil thu Adhamh?
Cha b’ àbhaist dhuit bhith ’n cùil.
Na chuir sibh cùl ri m’àithnteansa
’S na sgrios sibh fàth mo rùin
’Ur còmhnaidh bhith gu siorruidh bràth
Fo sgàile chraoibh nan ùbh’l.”

Bha Adhamh fann le critheanaich,
A mhisneach tur air chall;
A theanga liotach, lag-chuiseach
Air lapachadh ’na cheann;
Ach thuirt e, “Sguir de chorruich rium
Cha b’e mo choire bh’ann
Ach coire na mnà conaltraidh
’S i bhrosnaich mi gu teann.”

An Tì do’n d’ bhuin an t-uachdranachd
Rinn cnuasachadh mu’n chùis;
A bheachd air spiorad uaisleachd
Cha chuala sinn o thùs.
“An anfhainneachd tha fuaighte riu
Tha dualtach dhaibh bho’n ùir
O’n chinneadh is o’n bhuaineadh iad.”
Sin deir E riu gu ciùin.

“Bhris sibh m’ àithn’ le ceannairceas
Cur ceartais an neo-bhrìgh
’S e duais ’ur ciont’ ’ur sgarachadh
Bho bhlàths mo lios troimh thìm;
Le fallus gruaidh is acainich
Gu faigh sibh teachd-an-tìr
’S ma bhios sibh deantach, amaiseach
Chan fhannaich sibh le sgìos.”


[TD 45]

A’ bhinn a thug an gàirnealair
Bu chràiteach i ’s bu doirbh;
Ach dòchas cha do dh’fhàilnich dhaibh
’S bha gràdh aca mar sheilbh.
An lùth a bha ri bàsachadh
Le màirnealachd is ceilg
Dh’ath-bheòthaich suas gu làidir dhaibh
Gu’n càs a dheanamh soirbh.


LITIR CHUN A’ BHÀIRD

’Ille chòir, mar thubhairt thu
Gu cuimir ann ad dhàn
Thug thu do’n òighe biothbhuantachd
Le caomhalachd do ghràidh;
Ach ise, thug i ’n tuilleadh dhuits’
Mar ultach luchdt’ le gràs;
Chan e a mhàin dhuit biothbhuantachd
Ach doimhneachd tuigs’ air cràdh.

Nam biodh do ghràdhs’ air abachadh
Air achadh phailt a gràidhs’
Dh’ fhaodadh diasan tachairt riut
Gun thoradh suas gu’m bàrr,
Do bhuain gu’n cuirte ’n adagan
Mar bhuain an fhir nach b’ fheàrr
’S na Gàidheil thruagh bhiodh falamh di;
Cha sin a dheònaich Dàn.


AN DUBHSGAILE

Gur doirbh a’ chìs an dubhsgaile
’S ro chudthromach thar chàch.
Os cionn gach dìth is uireasbhuidh
Orr’ uile thug i bàrr.
Ged ’s fhiosrach mi gur neo-ni i
Seach cruas is sgrios nam blàr,
Tha bioran innt’ tha coimheach leam
Aig moch-thrath ’s deireadh là.


[TD 46]

Shaothraich mi gu làmh-chuiseach
Gu bratan-sgàil’ chur suas;
Gach uinneag ann am fhàrdaichsa
Bhith dubh mar làr na h-uaimh,
B’ e sin mo mhiann mu’n d’fhàg mi iad
’S mi sàsachadh le uaill
An reachd a dh’òrduich Pàrlamaid
Gu nàmh a chumail uainn.

O thaobh am muigh mo bhallachan
Gu saoileadh neach air chuairt
Gur tigh bha fàsail, falamh e,
A ghean fo chlos na h-uaigh’;
Gun sholus coinn’l no teine ann;
Gun bhlàths bho shneachd no fhuachd;
An aoigheachd a bha maille ris
Air teich’ bho chagailt fhuair.

Ach fuirich agus beachdaich leam
Air cùisean ceart mar thà ’ad,
An duibhr’ tha muigh cha sanas i,
Gur duibhr’ ar solus àigh.
Ar lochranan tha lasaichte,
Ar bòrd le biadh tha làn
’S tha aoidh is bàidh an gealladh dhuit
’Nuair thig thu stigh cur fàilt’.

Nach lìonmhor smuain tha mearachdach
Is sealladh nach ’eil fìor
A dh’fhaodas neach bhith ’g altrumas
Mur cleachd e tuigs’ is ciall.
Faodaidh gràs is ceanaltas
Is gean cho blasd’ ri fìon
Bhith glaist’ an cridhe socharach
Nach nochdar dhuit gu fial.

Mur tig thu dlùth air onarach
Gun olcas ann ad dhùil
Ach rùn do chrìdh’ gum b’airidh thu
Air sealladh Dhé as ùr;
’S gun tuigeadh tu ’nad aineolas
An saoibhreas glan gun smùr
A dh’fhaodas a bhith falaicht’ ort
Mur sir thu e le mùirn.


[TD 47]

Ach dh’aindeoin smuain a chuidich mi
Gu m’ fhulangas chur bàs
Cha déidh leam daors’ an dubhsgaile
’S cha thrus mi i le bàidh.
Le gràs ar Dé ma ghuinear leinn
Ar n-eascairdean gu làr
Gun las sinn coinn’l nach mùchar leinn
’S bidh oidhch’ mar mheadhon là.


SITH AGUS SAORSA

Bha mi air latha a’ siubhal a’ ghlinn
Mi’n cainnt ri caraid mo réis—
An cuspair tha falaicht’ an cridhe mo chuim
Gun suim do neach ach mi féin;
An cuspair ni cagar ’nuair lagaicheas cuimhn’
’S a dhùisgeas dhomh fuinn le séist;
A dh’fhuadaicheas tinneas an aisling mo chinn,
Mo theinn mar aighear aig féist.

“A charaid,” thuirt mise, “Nach suaimhneach an t-sìth
Tha sgaoilt air aghaidh na speur;
Nach suaimhneach an cadal a laigh air an raon
’S a thaom air aodann an t-sléibh;
Nach suaimhneach esan a chaitheas a shaogh’l
’Na bhothan gun strì gun eud,
Ach sìth ’na bhroilleach is anam cho saor
Ri uiseag an raoin air sgéith?”

Fhreagair mo charaid le cagar am chluais
Mar shèimh-ghaoith a ghluaiseas feur,
“Cha shuaimhneas coimhliont’ no sonas gun thruaill
Nach cluinnear leat fuaim na streup;
Cha shìth an t-sochair, cha bheannachd an t-suain
Nach d’ choisinn thu ’n uair na feum’;
Cha bheatha dhuit beatha a phaisgeas tu suas
Mar naoidhean bho fhuachd is reub.”


[TD 48]

“Mun d’ laigh thu air leabaidh gun aithne gun chuimhn’
Do cholann ’ga claoidh gu bàs;
Mur b’aill leat laighe le prasgan an tuim
Na pilltinn a rithist gu cràdh;
Mur d’fhuair thu pearsa gun chumar gun loinn
Is inntinn dhubhach gu pràmh;
Mur ’n d’ chaill thu ’n t-Athair—a cheartas ’sa shuim,
O, ciamar a thuigear leat slàint’?

Mun robh thu an gailleann chan aithne dhuit tàmh
No aithris do chàch a luach;
Mur cual thu slacraich na mara air tràigh
Cha thuigear leat sàmhchair cuain;
Mur faca tu sneachda ’ga fhroiseadh mu’n bhlàr
’S ag còmhdach nan àrd ’s nan cluain
Bidh ùr-fhas an Earraich no’m fearann fo bhàrr
Gun mhais ach do’n bhàrd r’a luaidh.

“Am beachdaich neach sona air beannachd na saors’
’S gur saors’ a bheatha gach tràth?
An tuig e a bheannachd mar esan fo dhaors’
An slabhraidhean dìblidh tràill?
An tuig e mar esan a sgaradh bho dhaoin’
’S a ghlasadh fo chìs a nàmh?
O, ciamar a thuigeas an t-anam tha saor
Cruaidh dhaorsa eagal a’ bhàis?”

“Mu’n d’ thachair dhuit dochann a rib thu ’san ruaig
Mu’n d’ thachair dhuit cruas is sgìos;
Mu’n d’ thachair dhuit tuisleadh a chuir thu fo ghruain
Mu’n d’ rach thu aig uairean clì;
Mu’n robh thu ’san chosgradh ag cosnadh na buaidh
Mu’n d’ bhrosnaich fear-buairidh—“Striochd.”
Mur faca tu gaisgich ’nam fuil air a’ chluain,
O, ciamar a thuigear leat sìth?”

“Mas aithne dhuit easlaint a leag thu gu làr
No mi-mheas is càineadh dhaoin’;
Mas aithne dhuit buille bho chuspair do ghràidh
A chlaoidh is a chràidh do ghaol;
Mas aithne dhuit mulad a thuit ort mar sgàil
Gach caraid mar nàmh neo-chaomh;
’S ma chobhair ort Freasdal a shaltair gach càs,
Is fiosrach thu ghnàth air saors’.”


[TD 49]

“Ma dh’fhuasgladh t’ anam bho mhearachd is cruas
Do mhaitheas ri fuath a’ strì;
Ma fhuair thu furtachd nach b’ urrainn thu luaidh
Bho’n charaid tha suaint’ ’nad chrìdh;
Ma fhuair thu ceartas an talla na buaidh
Na chuir thu ’ga bhuain troimh thìm;
Ma’s fìor leat an gealladh, ma’s ceart leat an duais
’S leat smior agus luach na sìth.”


CEIST MATHAR

A mhic, a mhic is cruaidh do cheist
A freagairt dhomhs’ tha searbh;
Dùrachd màthar ’s dùrachd mic
Gu tric bidh fight’ le cearb.
A bhreith, a leanbachas is òig’
Bidh ’n còmhnaidh dhi-s’ ’na shealbh,
Ach ’s leasan rogha ceum a ròid
Ge cam no còir a dhealbh.

’S iomadh mac a sheas ’na thosd
Air starsach tigh a rùin,
A ghairm a muigh, a ghràdh a stigh
An ceart da ’n ciste dhùint’;
Rùn a mhàth’r am falach air
Ged b’ fhiosrach da a mùirn,
Nam b’e ’s nach tilleadh e air ais
Bu ghoirt a cridhe brùit’.

Ars’ esan—“Ged nach fhaireach mi
Air neart no misnich mhóir
Gu feum mi oighreachd m’ aithrichean
A sheasamh mar bu chòir;
Fiamh a’ bhàis cha bhacadh mi,
Ged b’ mhath leam a bhith beò.
Am bi mo mhàthair airsneulach?
’S i cheist a thog mo bhròn.”
. . . . . . .


[TD 50]

Ma’s e ’s gun bhac mi thu le smachd
’S do thlachd air nithean clì;
Ma’s e ’s gun ghlac mi teann do dhòrn
’S tu deònach a bhith strì;
Ma stiùir mi d’aigne gu bhith ’n tòir
Air beusan ’s bòidhche brìgh;
Ma dhùisg mi déidh air dòighean glan
Bhith taisgte ann ad chridh’.

Cha d’ rinn mi sin a chum ’s gum biodh
Do chrochadh rium ’nad fheum.
’N uair thig a’ ghairm bidh thus’ a mhic
Mar stiùir ’nad làimh dhuit féin;
’Nuair sheasas tu aig ám na breith’
Toirt fianuis air do dhreuchd
Cha chunntar dhuit na chriochnaich thu
Ach móralachd na dh’fheuch.

Bu mhath leam d’ fhaicinn ’g éirigh suas
Mar chraoibh ’s a mullach àrd,
’Na d’ fhàrdaich féin le bean is clann
’S deagh chupan d’ fhortain làn.
An tiodhlac sin na mealladh tu
Le cùl chur ri ar nàmh;
Is mòr gum b’fheàrr leam thu ’san uaigh
An anairt fuar a’ bhàis.


CUMHA NAN GILLEAN, 1945

Dh’fhalbh na fir gu cruadal cogaidh
Tùr is croit cur mac gu strì,
Mac na bantraich ’s oighre ’bheartais
Leum gu grad air gairm an rìgh.
Thuig na fiùrain luach a’ chosgraidh,—
Leòn is lot is sgaradh tìm,—
Thuig sinn uile ’s ghuidh gach anam,
“Till gu d’ dhachaidh, ghràidh mo chridh’.”


[TD 51]

’S iomadh màthair bhochd tha dubhach;
’S iomadh bean tha cuid a dhìth;
’S iomadh òigh tha leòint’ le mulad
Caoidh nam fear nach till a rìth’st.
Ged bha bròn gach bròin ’na cudthrom,
Ged a ghuil mi leis gach aon
Dùil an dòchais dh’éigh am aigne,
“Till gu d’ dhachaidh, ghràidh mo chridh’.”

Shiùbhlainnsa a tuath ’s a deas leat,
Fuachd no teas cha bhacadh mi,
’S mór gum b’ fhèarr a ghaoil, bhith mar riut
Na bhith seasgar ’n so leam fhìn.
Anns gach beud no cruas a thachras—
Ám na foise, ám an sgìos
Spiorad m’ ùrnuigh bidh ’gad leantuinn,—
“Till gu d’ dhachaidh, ghràidh mo chridh’.”

Soraidh leat gu ’n till thu rithist
Misneach mhath dhuit, làmh le clì;
Cliù na Féinne biodh ’na chrios dhuit—
Bhuaidh gu tric ach tròcair caoin.
Ach ma dheònaich Dia ar sgaradh
D’ àite falamh duais na sìth,
Bheir E thu gu luath air aiseag
Sàbhailt dhachaidh, luaidh mo chridh’.


’NUAIR PHILLEAS NA SUINN

’Nuair philleas ruinn na suinn a rìth’st
’S a gheibh sinn saors’ is fuasgladh;
’Nuair theicheas leòn is bròn is daors’
Thig sìth an déidh na tuasaid;
’Nuair shaltras sìol nan sonn am fraoch
Le caismeachd pìob’ air ghluasad
Bidh cliù an euchdan air an raon
Mar bhreacan-sìth mu’n guaillean.


[TD 52]

Bidh dreach nam beann ’na ghlòir as ùr;
Na h-uillt bidh siùbhlach sunndach;
Gach sruth le mànran caoin a chiùil
Ni ciùineachadh ar n-ionndrainn.
Na coilltean féin le ’n duilleach dhlùth
A’ seirm le sùrd an dranndain
’S cur fàilt’ thar fàilt’ air laoich mo rùin
Gach geug is flùr a’ dannsa.

O saoil am faigh iad teachd-an-tìr
Le sìth an tìr nam beanntan?
An cluinnear clann is geum na bà
An làraich fhàs nan gleanntan?
Am feum iad siubhal uainn thar sàil
Mar ghràisg gun bhàidh luchd dàimhe
No’n toir sinn dhaibh an t-iochd ’s am blàths
An tìr an gràidh mar gheall sinn?


CUIRIBH FÀILTE. TOGAIBH FONN

Cuiribh fàilte. Togaibh fonn.
Seinnibh àrd mu chliù nan sonn
Dh’fhuadaich nàmhaid—garbh le lonn—
’Gan ruagadh teann thar mhullaichean.
Briseadh buaidh na fuatha bréin;
Briseadh uaibhreis ’s uaill am beum;
Briseadh truaillidheachd na bréig
Le neart is spéis an duinealais.

Shaor iad sinn bho chìs gun bhàidh:
Shaor iad sinn bho eu-ceart tràill:
Shaor iad sinn bho bhinn a’ bhàis
Gun iochd do shàr no’n cumanta.
Dhion ar tìr bho fhòirneart cruaidh:
Dhion ar cuid bho creachadh ruaig:
Dhion an oighreachd dhuinn gun thruaill
Le dìlseachd uasal, churanta.


[TD 53]

Cuiribh fàilte. Togaibh fonn.
Seinnibh àrd mu chliù nan sonn
Dh’ fhuadaich nàmhaid—garbh le lonn—
’Gan ruagadh teann thar mhullaichean.
Ceannach saorsa do ar tìr;
Ceannach suaimhneis dhuinn troimh thìm;
Ceannach glòir nach téid a dhìth
Mar dìobair brìgh a bunaitean.


DIA

Chan ’eil eagal orm roimh Dhia—
Dia a’ Bhiobuill ’s Leabhar Cheist;
Dia a’ cheartais; Dia a’ ghràidh;
Dia d’an eòl gach snàth ’s an bheirt.
’S aithne Dha a h-uile truaighe
Bha fuaighte riut o d’ bhreith;
’S aithne Dha a h-uile truaill
Air ’n tug thu buaidh fad ré do bheath’;
’S aithne dha a h-uile strì
Agus dìochioll rinneadh leat,
’S ged a thuit thu minic sìos,
Mar a leum thu suas gun mheat’.
Lìgeara a shlìobas làr
Nach aidich càil ma bhios e ’n cùil
Saoilidh e gun car e Dia
Mar a bhriagas e gach sùil.
Abair thusa ri do Dhia,—
“Faic mi Dhé mar dhealbh thu mi
Ged nach d’ rinn mi mar bu mhiann
Bha mi fiachainn anns gach nì.”

Dia a’ cheartais; Dia a’ ghràidh
’S aithne Dha mo chàs gach ám;
Chan ’eil eagal orm roimh Dhia
M’ eagalsa,—“Bheil Dia ann?’


[TD 54]

AS-CREIDEAMH

Creideamh ghabhas tlachd an gruam
Luchd-ciùil ’ga gluas’d gu osannaich,
Falbh air fàth ’s na h-uile smuain
Mas caill e duais na biothbhuantachd;
Ach eagal bàis ’na eallach cruaidh;
Taobh thall na h-uaigh dha doichiollach.
Ma’s sin do chreideamh b’ fhèarr gach uair
As-creideamh sluaigh tha onarach.


A’ CHÒIR

Gu dileas, deas, dean thusa chòir
A h-uile latha mar is còir
’S mo ghealladh dhuits’ gu faigh thu còir
Air dachaidh chòir do Dhè.


CHA TUIG MI E.

A Dhé ris an abrar
Dia a’ cheartais:
Dia a’ cheartais naoimh
Carson a dh’fheumadh
Ard-Phriomh ceartais,
Athair maith d’a chloinn,
Dòrtadh fala?

Carson a dh’fheumadh
Ar Dhia nan naomh
Mar a dh’fheumadh dé nam fineachan
Riarachadh ceartais
Bho chreutairean truagh,
Dìblidh, lag?
’Gan sguabadh sìos
Do dhòrainn ghairbh
Mar a sguabadh neach
Meanbh-chuileagan
Mur doirte fuil.


[TD 55]

Cha tuig mi e;
Cha chreid mi e.
Carson bhiodh Dia os cionnn gach dé
Gu dìoghaltach is suarach
Mar bha an t-Iùdhach
Dìblidh crìon
Ag iarraidh dòrtadh fala?
Is punnd de dh’fheòil
An deòraidh thruaigh
Gu riarachadh a cheartais?

Cha tuig mi e.
Cha chreid mi e,
A Dhé a’ghràidh ’s a’ cheartais!


AN SIREADH

’Nuair bhios do chridhe trom le éis
do dhéidh a’ sireadh dian
Na glòir sin tha neo-fhollaiseach
a b’aithne dhuit o chian.
’Nuair bha do spiorad saor bho’n fheòil
gun fhios air bròn no pian
No daors’ a’ chuirp, a dh’fheumas lòn,
’s nach fhaighnich có bheir biadh
Do t’anam bochd tha uireasbhach
’s tha tuiteam air a thriall
An dùthaich chéin, gun chuspair beò
a thuigeas seòl no ciall
An t-seallaidh àill’ a chunnaic e
mar rionnaig measg nan nial
No eilean suaint an dreach an òir
’s do long a’ seòladh siar.—

Shaoileadh tu gum b’ urrainn thu
do chiorram chur an céill
Do chuspair chaomh as airidh leat
seach duine tha fo’n ghréin;


[TD 56]

Ach cainnt air bith ge mór a brìgh
No’n ceòl as mìls’ air teud
Chan innseadh dreach no smior do sgeòil
no d’ionndrainn mhór is d’fheum
Air iomlanachd; air faireachduinn
a thuigeadh mais’ is meud
Na h-aitreabh sin bha suidhichte
mar eadar talamh ’s neamh
A h-uile miann bha beannaichte,
a h-uile smuain gun bheud
Mar fhlùranan bha sgeadachadh
a ballachan le sgèimh.

Bu mhiann leat a bhith ’g àiteachadh
an fhuinn bu toigh leat féin,
Is dheònaich thu gun cuireadh tu
an sìol bu treasa freumh;
Thu saothrachadh gu dealasach
bho mhoch gu laighe gréin’
Nach fhàsadh luibh no dris ’nad fhonn
ach toradh trom air déis.
An sealladh ud a b’fhiosrach leat
an taobh a stigh do chrè,—
’Na iùil-chairt dhuit ’gad oideachadh
gu coimhliontachd is eud—
Bha ghnàth ’na aobhar misnich dhuit—
nan leanadh tu a chreud,—
Aig ám na buan’ gum biodh am bàrr
gun mheang gu àrd a’ chléibh.

A dh’ aindeoin dìchill ’s faire leat
an gluasad ’s obair là,
Gach cor cha bhiodh gu freagarrach
no aimsir réir do chàil.
Bhiodh gaoid an sud do d’ thuigse féin;
Bhiodh dias an sud air cnàmh;
Ge mór do strì cha ruigeadh tu
sàr inbh’ nan rùintean àill’
A ghineadh ’n taobh a stigh do chuim
am freumhan toinnt an sàs
An doimhne dìomhaireachd do chré,
iad streup ri cothrom fàis


[TD 57]

’S am blàth a’sgaoileadh ris a’ ghréin
toirt tlachd le meud an gràis.
Carson a bha am blàth cho crìon
’s an dealbh ’sam miann cho slàn?

Am fear a gheibh ceann-uidh’ a rùin
gun mheang no smùr ’na dhàil,
Làn shàsuichte an coimhliontachd
a thionnsgail—bun is bàrr—
Gun ghuth o chian ag éigheach ris
Nach fheum e pasgadh làmh;
Nach fheud e casg a chur air eud
gu’n géill a bhith do’n bhàs;
’S ged dh’ìobradh neart a chois’ ’na cheum
’s ged shuaint’ a dhéidh an sgàil
Nach àite fois da gual an t-sléibh’
gu feum e streup gu bàrr,
’S ged chailleadh làmh is cas an gréim
’ga thilgeadh reubt’ gu làr
Gum bi an duais aig ceann a réis
a réir a sheallaidh àird.—

Is dualtach dha gun iarr e fois
air leabaidh na trom shuain:
Gach miann is dùil a b’aithne dha
làn riaraichte le’n duais:
Gun shealladh ùr toirt osann as;
gun bhruadar dusgadh smuain;
Gun sheirm ’na chluais cur cabhaig air
gu mosgladh grad r’a fuaim.
’Na chadal trom chan fhaireach e
air éis no iargain bhuan:
Gach ionndrainn ’s miann a chagair ris
tha pàighte dha le’n luach.

Ach thus’ tha tric is mulad ort
gun fhios dhuit ciod a ghnè;
Strì inntinn tric cur iomairt ort
gu tuigsinn obair Dhé,
Guth sèimh a ghnàth a’ bruidhinn riut
mu ghlòir a’ chruinne-cé,


[TD 58]

’S mu ghlòir air cùl a’ chruinne sin
tha doirbh a chur an céill.
Tuigidh tu ged shireadh tu
gach uair an diugh ’s an dé
Nach ruig thu ceann an t-siridh sin
gu reub na neòil bho chéil’.


MARBHRANN

MAIRI CRICHTON
Le cuimhne agus gràdh

Càit a ghràidh am bheil do ghluas’d
Bho thilg thu bhuat an corp;
Bho chuir iad ’n duslach anns an uaigh
’Na laighe fuar fo chlos?
An d’ ràinig thu do dhachaidh bhuan?
An d’ fhuair do spiorad fois?
Na theich gach trioblaid fada bhuat
A bhuail ort trom a bhos?

Bheil do thriall am measg nan reul?
B’ e sin bu déidheil leat—
D’aigne seòladh mar air sgéith;
Cha bhiodh e èiseil meat,
Ach aotrom deas mar shaighead gheur
A thilgeadh treun le neart,
’Sìor shireadh smior is brìgh na réis
San smuain bha spéiseil ceart.

Faic mi thu air oidhche shèimh
Eudaicht’ an culaidh ùir?
Thu boillsgeadh orm mar thé de’n treubh
A thuigeadh sgeul do chùrs’.
Thu deàlradh air do thulaich féin,
Mu’n cuairt ort Féinn na cùirt
Lasadh soills’ ’s a’ chruinne-ché
Do’n fheumnach dh’iarras iùl.


[TD 59]

Dh’iarradh cuid gum biodh tu ghnàth
Làn shàsuichte le moit
An gnìomhachas is obair là
Nach taomadh lànachd ort.
Gach nì bhiodh taitneach dhaibhs’ do’n càil,
Bhiodh dhuits’ mar bhàs no gort’
A’ tilgeadh t’ anma bhrùit gu làr
A shlàpraich measg nam poit.

Ach thuit bhuat siod aig àm a’ bhàis
Is sheas thu ’n làthair Dhé
Mar b’ aithne Dha do bhith bho thùs,
Mar dhealbhadh thu leis Féin.
Air d’ éis gun bheachdaich E le pàis
Is phaisg thu blàth fo sgéith;
Sin reub E brais am brata-sgàil’
Cur rùn A ghràidh an céill.


AN NAOIDHEAN

A naoidhein bhig ’nad laigh’ ad shuain;
Mar uan gun lochd ’nad thàmh;
An sgeul bheil sgrìobht’ air leth-bhreac shuas
Mu d’ chuairt bho d’bhreith gu d’ bhàs?

Nam b’fhìor am beachd gum bi do sgeul
A réir do réil ’san Àrd,
Dh’fhiosraichinn, le meudachd m’ eud,
Air rùn nan dé mu d’ sgàth.

Chaithinn oidhche reoidhteach, fhuar
Air tulaich luaidh an Dàin
Is leanainn cùrs’ do réil mu’n cuairt
Gu’n tuiginn buaidh a bàidh.

Sin stiùirinn ceum do chois’ gach uair
Ga réidh troimh chluair is chàs;
Smal cha mhuthadh dreach do ghruaidh
’S cha chuireadh gruaim ort làmh.


[TD 60]

Nam faicinn Olc a’ tigh’nn ort dlùth
Gun crùbainn thu fo m’ sgàil
’Gad dhìon le claidheamh geur mo rùin
Bho ’n chiùrr bu dualtach dhà.

Ach faiceam maith, le fhàileadh cùbhr’—
Mar chraoibh nan ùbh’l fo bhlàth—
Is bhuaininn ultach de na flùir
Do sgùird ’ga lìonadh làn.

Cha d’ chuireadh thu an so, a ghràidh,
Gu fàs a réir mo mhianns’;
’Nuair ghineadh thu cha b’e mo làmhs’
A dhealbh gu càil a chriadh.

Suaint’ an taobh a stigh do chré—
Ged ’s maoth do chré an tràths’—
Tha freumh nam buadh a sheasas t’ fheum.
No reubas thu gu làr.

A réir na h-aoigheachd a thig bhuat
Aig dorus buan do chrìdh’
No réir do thlachd bhith gabhail uaill
Am buadhan tha gun phrìs;

No réir na buadh a gheibh uat bàidh,
Gach là le deoch is biadh
’Ga ùrachadh,—e fàs ’s a’ fàs
Gu ’n cuir am fàs ort iomh’.

Nam faicinn deann ’nan ruith ad dhéidh
Le ainneart beud is cràdh,
A bhrosnaich thu le d’chionta féin
’S nach géilleadh do mo ghràdhs’,

Dh’fheumainn t’ fhaicinn air do claoidh—
Thu tuiteam millt’ gu làr—
Gun chomas t’ fhurtachd, ach le aoibh
Do chlaoidhteachd dheanamh slàn.


[TD 61]

Is dh’fheumainn tuigsinn, ged bu chruaidh
An t-uallach dhòmhs’ gach là,
Nach fhàsadh tu gu d’ inbhe suas,
’S nach lìont’ a’ chuach gu bàrr.

Mur dòirteadh frasan ort aig uair,
Clach-mheallain bualadh shràic,
Do spiorad brùit’ ach miann na buaidh
Cur spionnaidh nuaidh ’nad spàirn.

A naoidhein bhig, tha teas is fuachd
Is glaine ’s druaip ’s gach àit;
Mas aithne dhuit gach cor le bhuaidh
Is dual dhuit truas ri càch.

An Tì a dhealbh ’s E thuigeas luach
Gach buadh a tha ’nad ghné,
Na thugadh dhuit ’s e dh’iarrar bhuat
’S bidh tairbh’ is duais da réir.


NA BAIRD BHEAGA

Bheil àros beag an cùil leis féin
’S an speur ’san Àros mhór
Far an cruinnich bàird le chéil’
Gu céilidh agus ceòl;
Far an éisd na bàrda gleusd’
Ri fuinn nan treudan òg
Mar dh’éisdeadh seanair anns a’ Chéit
Ri ceileireadh an eòin.
Far nach dean an Sàr-bhàrd tàir
Air òran simplidh caoin,
A bheir ’na chuimhne ’n tìm a bha,
’Nuair bha e òg is maoth;
Tuinn a’ torman air an tràigh
No maise bàrr an fhraoich
No gleannan sèimh sam biodh e ghnàth
Cur fàilt’ air leannan gaoil.


[TD 62]

Mu’n d’rinn thu òran a bha làn
De smuaintean gràsmhor, grinn;
Mu’n d’ rinn thu dàn nach tuig ar n-àl
’S théid sìos bho linn gu linn;
Mu’n robh do bhriathran air an snìomh
Mar chlòimh an laimh bean-shìdh
Cho seòlta, ealant’ air an snìomh
’S nach tuigeadh neach am brìgh,
Na cuireadh sin ort gruaim no tùrs’
Cha mhill siod cliù do dhàin
Oir ’s iomadh cridhe ait na brùit’
D’ an tug iad ùrachd slàint’.

Gu Iain Camshron
Bàrd Phàislig.


<eng>AIGNISH

Aignish on the Machar. By Angus Mure Mackenzie.<gai>

’Nuair theicheas là agus oidhche bhuam
Gach dùil air m’ fhàgail is pàight’ gach duais
O giùlain siar mi ’s gu laigh mi sìnte
An Aignish, Aignish ri taobh a’ chuain.

Am measg nam marbh bidh mo cheann ri làr
Ach na bi luaineach gur toigh leam tàmh
Oir ’s caomh leam nuallan nan tonn ’gan luasgadh,
Gun fhois a’ bualadh air gainneimh tràgh’d.

A’ faire dlùth dhomh bidh ’n fhaoileag bhàn,
Gun sgìos a’ seòladh ’s na speuraibh àrd.
O Aignish, Aignish air a’ mhachair
Is sèimh mo laigh’ ann gu latha bhràth.


[TD 63]

DH’FHALBH GRÀDH LE CRÀDH

<eng>LOVE WALKS WITH GRIEF<gai>
Le Christian Curr

Dh’ fhalbh Gràdh le Cràdh
Mall-cheumach, fann.
Le sgìos an sgéith
Dh’ fhalbh Gràdh le Cràdh
Giùlan le chéil trom eallach a’ bhròin.

Dh’ fhalbh Gràdh le Cràdh—
Thog na flùir bhrùit’,
Chagair mu sholus is frasan na slàint’
Is dòchas as ùr;
Thionail fuidheall a’ chùpain òir
Shaoradh an anma ’s a leigheas a leòn
Dh’ fhalbh Gràdh le Cràdh.


CAOLMHALA

Dàn-cluiche air a stéidheachadh air Comala mar tha e sìos ann an leabhar Sheumais Mhic-a’-Phearsoin.

An sgeul gu goirid.

Bha Fionn a’dol a chumail catha ri Caracul ach cha do dh’innis e do Chaolmhala no na boireannaich eile gur h-ann an sin a bha e dol gus nach biodh iomnaidh orra.

Bha Caolmhala, nighean righ Arcaibh, ann an ceangal pòsaidh ri Fionn.

Bha Hidailean ann an gaol ri Caolmhala. Thug sin air tionndadh gu bhith ’na chealgaire. ’Nuair a fhuair Fionn a’ bhuaidh chuir e Hidailean an cabhaig gu sin innse do na mnathan oir bha an t-anmoch air tighinn agus bhiodh iomnaidh air na mnathan.

’S ann a chuir esan roimhe na breugan innse do Chaolmhala an dùil gun tionndaidheadh i thuige fhéin. ’Nuair a chunnaic e gun bhuair e a’ mhaighdean gu h-uamhasach ghabh e aithreachas ach bha e ro anmoch. Chaochail a’ mhaighdean.


[TD 64]

Cha do chuir mi an deireadh cianail sin air a’ chluiche.

Tha fàilte na Féinne air a stéidheachadh air cuibhreann ann an leabhar Dàn an Deirg.

Tha fuinn ullaichte airson nan òran.


CAOLMHALA

AN LUCHD-CLUICH

Fionn, rìgh na Féinne.
Caolmhala, nighean righ Arcaibh, ann an ceangal pòsaidh ri Fionn.
Òrbhuidhe, Mealchuma, Dà nighean Mhòrni.
Hidailean, fear de na Fhian, ach cealgaire.
Bàird agus cuideachd.


FÀILTE NA FEINNE

A’ CHEUD SEALLADH.

Còisir a’ seinn.
Có tha so. Có tha so. Có tha so?
Có so air an each steudach?
Có so sgiamhach ’na éideadh?
Có so air an each steudach?
Each uaibhreach, àrd-cheumach,
Glas-mhuingeach, àrd-cheannach,
Las-shùileach, cobh’bheulach, steudach,
Las-shùileach, cobh’bheulach, steudach.


[TD 65]

Amhach mar bhogha catha
Lùbte grinn ’san àrd adhar,
Each uaibhreach, àrd-cheumach, steudach;
Each uaibhreach, àrd-cheumach, steudach.
Có tha so? Có tha so? Có tha so?

Có ach Fionn na fiantai’ feachd
Mharcaicheas am brais each srianach.
Tha do chliù a rìgh na Féinne
Mu’n cuairt dhuit mar ghathan gréine.
Tha do chliù a rìgh na Féinne
Mu’n cuairt dhuit mar ghathan gréine.
’Na sholus bidh milltean aoibhneach
’Na sholus bidh milltean aoibhneach.

Le clàr is ceòl bidh sinne aoibhinn;
Le clàr is ceòl bidh sinne aoibhinn;
Le clàr is ceòl bidh sinne aoibhinn;
Aoibhinn, aoibhinn, aoibhinn!
Ag cur fàilt’ air slòigh na Féinne;
Fàilte. Fàilte. Fàilt’ air slòigh na Féinne
Ag cur fàilt’ air slòigh na Féinne.

Fionn ri Caolmhala.
“Feith an so rium, òigh mo ghràidh;
Tha ’n t-sealg air àird’ nam mórbheann;
’San fheasgar pillidh mi gun dàil
Gu m’ ògbhean, fàth mo shòlais.”

Caolmhala.
“Bidh mi aonaranach truagh;
Bidh m’aoibhneas tur ’gam thréigsinn
Gu’n till thu rithist, rìgh mo smuain;
Slàn leat is buaidh gun bheud dhuit.”

Hidailean.
Tighinn a steach.
“Aon fhacal coibhneil bho do bheul,
A mhaighdean bheusach, uasal;
Tha m’ anam cràiteach air do sgàth
Do ghaol gach tràth ’gam bhuaireadh.


[TD 66]

Caolmhala.
Mo ghràdhsa bhuadhaich orm mar thuil;
Mo dhèidh tha baileach bàit’ ann.
Do ghuidhe—’s faoineas do mo chluais,
Gun sheagh, gun bhuadh do m’ àilgheas.”

An dara sealladh.
Am feasgar.
Òrbhuidhe ag éigheach ri piuthair.
“Till, o till, a ghruagach,
Till o bhruaichean Chrònaidh.
Mhealchuma nam mala mìne,
Till dhachaidh a nighean Mhòrna;
Tha’n t-sealg a nis air fuadan
Gun ghuth no fuaim ’sa’ mhòrbheinn
Ach torman an uillt uamhailt
Troimh shlugan uaimh a’ dòrtadh.”

Caolmhala ’na suidhe air leth ri taobh creige.
“Ach torman an uillt uamhailt
Troimh shlugan uaimh a’ dòrtadh.”

Mealchuma air tighinn a steach.

Caolmhala agus Òrbhuidhe.
’Seinn luinneig aighearrach. Clàrsach ag cluich.
Cuir bhuat do bhogha
’S do shaighead r’a thaobh;
Air teudan na clàrsaich
Cluich luinneagan gaoil
Le ceòl agus gàir’
Ag cur fàilt’ air an oidhch’
’S bidh aoibhneas is mire
’S an Ardbheinn.

Seinn dà uair.
Fear a’ seinn.
Oran gaoil.
Mo ghaol mo ghaol do m’ ghràdhs’ bidh buan
Cha treig i mi le ceilg no fuath:
Ach làmh ri làimh is cridh’ ri cridh’
Gu meal mi gaol na gruagaich.


[TD 67[

’S gum bi i dhomhs’ mar clach na sùl’
’Ga dìon bho ainneart, olc no ciùrr;
A h-àillteachd chaomh ’na sholus iùil
A’ soillseadh cùrs’ mo ghluasaid.

Mealchuma air tighinn a steach. A’ bruidhinn ri piuthair.
“Òrbhuidhe nan rosg-shùl gorma
Tha dorchadas nan speuran
A’ tùirling air an aonach
Mar cheò air aodann sléibhe.
’S an dubh-thrath aig sruth Chrònaidh
Mar thoman còinnich ruadh-ghlas
Gu fac’ mi fear na cròice
Ach theich gu seòlta bhuam e.
Mu chabair ’nuair a leum e
Bha dreag an éig a’ bualadh
’S measg sgàilean gruamach Chrònaidh
Bha tannaisg mhór’ ag gluasad.”

Òrbhuidhe ri tuireadh.
Mhealchuma, Mhealchuma, roimh-shealladh a bh’ ann;
Manadh air mhanadh nach maireann an sonn;
Àrd-rìgh nan gaisgeach ’na laigh’ air an fhonn.
Tha Fionn ’na chadal ’s chan éirich.

Chaolmhala, Chaolmhala, do chreach is do léir;
Nighean righ Arcaibh, dean sileadh nan deur,
Annsachd do chridhe air tulach leis féin
Gun luthas, gun léirs, gun chòmhradh.”

Mealchuma ri seinn.
“Mar dhilleachdan air fògradh
Tha Caolmhala brònach, luaineach,
A’ feitheamh ’n sud ’na h-ònar
Ri teachd an òg-dhuin’ uasail.
Dà ghruaidh cho dearg ri caorann
Tha gàirdean sìnt ’na chluasaig
’S tha oiteag ghlan nam frìthean
A cuailean mìn a’ luasgadh.”


[TD 68]

Òrbhuidhe a’ freagart.
“I dearcadh mach an t-aonach
’S a gorm-shùil gaoil a’ dealradh,
Oir gheall a gràdh gu dìleas
A thigh’nn gu ’taobh mar b’àbhaist;
Tha ’m feasgar nis air ciaradh,
Mo chliabh tha dubhach, sgàinteach,
O càit ’eil Fionn a’ triall uainn,—
Àrd-rìgh nan sgiath ’s nan armunn?”

Caolmhala air leth a’ seinn mar gum biodh i coimhead seallaidh.
“Carson a chì mi d’uisgeachan
A’ ruith gu dearg mar fhuil?
O Charun, ruith gu tormanach
Is feargach leams’ do chruth.
An cual thu sgreadail anabarrach
Is sgairtich gharbh gun sgur?
’N robh cath ro chruaidh ri taobh do bhruaich
’S nach d’ thosd le truas do ghuth?”

’M bheil Fionn ’na shìneadh tosdach, balbh;
’N e clos nam marbh a shuain?
O ghealach, dealraich ’s foillsich dhomh
A lann le loinn na buaidh.
Tilg dhiot do sgàilean deatharra
’S gu léir dhomh mais’ na cluain
’San d’ gheall mo ghràdhs’ mo choinneachadh
’San fheasgar mar bu dual.”

Có e o bhròn bheir sòlas dhomh
Is có o’n ghràdh gun bhun?
Hidailein ’s mìn do chòmhradh rium
Ach ’s cealgach leams’ do ghuth.
Am faic gu bràth an t-àrmunn mi
Air mullach àrd an t-sléibh’?
A’ sgapadh dorchadais roimh ghnùis
Mar ghàthan ciùin na gréin.”


[TD 69]

Hidailean a’ tighinn a steach. Chuir Fionn e a dh’innse gun d’fhuair iad a’ bhuaidh agus gun robh iad air an t-slighe dhachaidh; ach is e cealgaire a bh’ann deth agus dh’ innis e na breugan.

Hidailean.
A thullaich sgorraich, ghruamaich Chrònaidh
Dòirt a nuas do sgàilean;
Sligh’ an rìgh dubh ás gu tur
’S nach fhaic mo shùil air fàir’ e;
Na cuimhnicheam gur caraid e
No earbsa rium an tràth so;

A’ faicinn Caolmhala.
Tha feachd an rìgh gu sgapte brist’
Mar shluagh air mhisg ’san fhàsach;
Cha chruinnich iad aig fuaim a lann
A’ sgoltadh ceann a nàmhaid.
O, uisge Charuinn, ruith mar fhuil
Gu druaipeach, mùgach, grannda.”

Caolmhala.
Có e a thuit aig bruaich an t-sruth?
A mhic na h-oidhche ceòthar!
Am b’àillidh e na bogha-frois’;
A dhreach mar shneachd nam mòr-bheann?
’N robh fhalt cho mìn ri ceò an t-sléibh’
Is éirigh gréin’ cur òir air;
A ghuth mar fhuaim na tàirneanaich;
Ruith-cois mar eilid mòintich?”

Hidailean. a’ Magadh.
Nam faicinn gruagach chaomh a ghràidh
Fo chràdh a’ sileadh dheuran
Is falt a cinn cur brata-sgàil’
Air gruaidh as àillidh beusan.
Nach tigeadh oiteag chaoin na cluain
A gruag chur thar a chéile!
’S gum faicinn ’n gàirdean ’s gille snuadh
’S an rudha gruaidh nach léir domh.”


[TD 70]

Caolmhala. Ag cluinntinn tàirneanaich.
Tha ’n tàirneanach mar leómhann borb
A’ beucaich garbh ’sna stùcan:
Tein-adhair lasrach, loisgeach, dearg
’Na chaoire mharbhtaich shiùbhlaich;
Ach geilt no sgàth cha chuir iad orm;
Cha dean an guin mo chiùrradh
Is triath nam feachd cur dàil ’na theachd
A dh’ fhàg mi dubhach tùrsach.

D’ ùr-sgeul innis dhomh air ball
A Hidailein.—Chinn an dòlais!
Bheil Fionn ’na shìneadh tosdach, balbh?
Do bhrolasg,—’s domblas dhòmhs’ i?”

Hidailean.
Chaidh feachd an rìgh a chlaoidh air fad
’S a’ chath bha sgaiteach, reubte,
Is triath nan sàr chan éigh gu bràth
R’a shluagh air àrd an t-sléibhe.”

Caolmhala. Le iongnadh.
Fhuair Caracul—an sionnach—buaidh?
Rìgh saoghalt’ uaibhreach, reubach!
Gum b’ aimhreit companach a chois
Is sgrios a leannan-céile.
A cheum biodh geàrr gu beul na h-uaigh’;
Biodh òighe shuairce, bheusach,
’Ga chaoidh, gu h-aonraganach, truagh;
Mar Chaolmhala luaineach deurach.
Is thus’ Hidailein, bheul gun iochd!
Carson a dh’ fhiosraich dhòmhs’ thu
Gun robh mo churaidh leòinte, marbh,
A’ mùchadh srad mo dhòchais.
Oir dh’fheithinn tamull beag r’a theachd
Mo chridhe mealladh m’eòlais
An dùil gum b’ e gach sgàil’ a dhealbh,
Gach ospag fhalbh air mòintich.
Nach robh mi sìnt’ ris air an raon
A mhuineal gaoil mo chluasag;
Mo dheòir a’ sruthadh sìtheil, caomh
Mar dhealt air taobh a ghruaidhe!


[TD 71]

Hidailean.
Chan ’eil a leabaidh air an raon
’S e mànran frìth nam mórbheann
A chiùinicheas a spiorad ’nuair
A ghluaiseas e ’na sgleò-dhan.
A ghaisgich ghiùlain a le mùirn
’S chuir dùrachdach fo’n fhòd e.
A ghealach, soillsich air a sgéith
’S gun las mar réil do’n òigh’ i!”

Caolmhala.
Faiceam fhathast cneas mo luaidh
Mu’n dùin an uaigh bho m’ léirs e,
Oir cheil e orms’ ’nuair dh’fhalbh e uam
Gum b’ shealg luchd fuath’ a b’ fheudar.
Is thus’ a dhrùidh tha tamh ’san uaimh
Na chleith thu bhuams’ mo léir-sgrios?
Nach fhac thu fhuil a’ dòrtadh luath
’S an t-sleagh a bhuail ’s a reub e?

Mealchuma. Ruith a steach.
“Ciod e a’ ghaoir tha tigh’nn o’n àird
Dé ’n deàrrs’ tha ’n lìdh nan stùcan?
Có chì mi ’g imeachd bras mar allt
A’ ruith troimh ghleann gu siùbhlach?”

Caolmhala.
“Rìgh nan cinneach borb a t’ann,—
Eas-caraid droighneach dhomhs’ e.
A thaibhs’ mo rùin, mo shaighead stiùir
’S gun leag mi brùite, leòint’ e.”

Le iongnadh.
“’N e Fionn a t’ann am measg an t-sluaigh?
’Nan taibhsean uallach, ceòthach.
Le sgàth is aiteas m’anam truagh
Tha taomadh uam ad chòmhail.”


[TD 72]

Fionn a’ tighinn a steach.
“A bhàrda, gleusaibh cruitean ciùil,
Tog fonn air cliù nan àrmunn
A dh’fhuadaich Caracul ’s a shluagh
Mar ghaoith a’ sguabadh càtha;
Mar dheatach adhair siubhal dian
Gu’m falaich sgiath na duibhr’ i
Gu feargach, siùbhlach bha a thriall
Gu dìdean ’s dìon nan coilltean.
Ach chuala mi guth ceanalt’ ciùin
Mar oiteag chùbhr’ mo shléibhe
’S chì mi ban-shealgair chaomh mo rùin
’S a geal-làmh mùirneach, gleusda.
Thig dlùth ’s gun cluinn mi ceòl do bheòil
A mhaighdean bhòidheach shuairce.”

Caolmhala.
“Giùlain mi gu uaimh do thàimh
Mo leannan taibhs’ na h-uaighe.”

Fionn.
“Thig a ghràidh, gu uaimh mo thàimh
’S gum faic mi baindeachd t’eudainn.
Tha ’n t-annradh seach, an àile ciùin
’S ro aitgheal cùrs’ nan reultan.”

Caolmhala.
“Mar fhalluing suaint’ mu m’ rìgh tha chliù;
Reul-iùil dhomh measg nan treun e;
Tha neart a làimh ’g am phasgadh dlùth
Ach m’anam ciùrrt’ ’gam thréigsinn.
Ri taobh mo charragh faigheam fois
Gu’n dùisg bho chlos na fiamh’ mi;
Tog fonn na clàrsaich. Caoineadh goirt
Mo ghuileig seinn gu tiamhaidh.”

Òrbhuidhe. Tighinn a steach le cabhaig.
“Trì féidh ’nan siubhal, cròiceach, garg
Leag Caolmhal’ air leirg na h-àrd-bheinn.
Tha ’n teine ròstaidh craosach dearg
’S a’ chuirm an tairgs’ ’ur n-àilgheas.”


[TD 73]

Còisir nam Bàrd.
“O Charunn, ruith gu h-aoibhneach, luath
’S an ruaig air luchd na feirg’,
Chan fhaic sinn tuilleadh uaill an sgéith
No’n steudan air an leirg.
Bidh éirigh gréin’ gu suaimhneach, àill’
’S ni aiteas tàmh ’san oidhch’.
O Charunn, ruith gu h-aoibhneach, luath
’S an ruaig air luchd na feirg’.

O Charunn, ruith gu h-aoibhneach, luath
’S an ruaig air luchd na feirg’.
’S an talla crochaidh sinn an lann;
’S a’ ghleann bidh fonn na seilg’;
Am boc ’s an torc ’s an eilid ruadh
Is fiadh na guailne deirg.
O Charunn, ruith gu h-aoibhneach, luath
’S an ruaig air luchd na feirg’.

O Charunn ruith gu h-aoibhneach, luath
’S an ruaig air luchd na feirg,’
’S e sitrich steudan geal nan stuadh
A dhùisgeas fuaim a’ bhuilg.
Bidh’n iùbhrach deas air àrd a’ chuain
Gun gheilt roimh chruas na stoirm.
O Charunn, ruith gu h-aoibhneach luath.
’S an ruaig air luchd na feirg’.”

Caolmhala ri taobh carragh agus i air fannachadh leis an eagal a ghabh i.

Órbhuidhe.
“Biodh a h-anam suaint’ an ceò nan taibhs’;
Deanadh òigh na h-oidhch’ a giùlan
Gu h-àite tàimh. Tha ’n ainnir millt’;
Tha Caolmhala snigheach, ciùrrte.”

Fionn.
“Chan ’eil mo ghràdh ach tiamhaidh, fann.
Thig leam a mhaighdean òirdhearc’.
Nach cluinn thu farum cuirm ar bainns’?
Do làmh mo chéile pòsaidh.”


[TD 74]

Hidailean.
“Carson a bhuair mi ’n rìbhinn chiùin.
Dùisg, dùisg mum faigh an t-eug thu.
Ban-shealgair sgiobalt’ nam beann àrd
Chan éisd gu bràth ri m’ sgeulsa!”

Fionn. Le feirg.
“Am thalla chaoidh cha bhlais thu cuirm,
Og-fhir nam mala mùgach!
Do cheum cha lean an cois mo sheilg;
Do shleagh cha leòn m’ fhear mi-rùin.
. . . . . . .
Thigibh gu m’ chuirm, mo ghaisgich threun
’S deoch shlàint’ mo réil gun òl sinn;
Na clàrsaichean gu teudach, luath
Ni duanachadh na h-òg-mhna.

An treas sealladh. Cuirm bainnse.
Òran molaidh nam Bàrd.
Còisir a’ seinn.

Mar a’ ghealach a’ riaghladh ’san oidhch’
Gun chuimhn’ air solus nan reul
Tha àilleachd Caolmhala an éideadh na bainns’
Gu lainnireach, coibhneil, sèimh;
Gu lainnireach, coibhneil, sèimh.

Mar le dìomhaireachd duilleach nan craobh—
Iad ag cagarsaich aon r’a té—
Tha ’n og-bhean bhanail is leannan a gaoil
A’ brìodal milis ri chéil’;
A’ brìodal milis ri chéil’.

Mar a’ ghrian a’ lìtheadh nan neul
Cur òir air aghaidh nan speur
Tha Fionn ’na thalla gu carantach, còir
’S na sligean air bòrd na féil’;
’S na sligean air bòrd na féil’.

Biodh mìle beannachd is buaidh;
Biodh caidreabh is truas is bàidh;
Biodh ceòl is aighear is filidh a’ duan
Gach uair an talla nan àgh
Gach uair an talla nan àgh.

A’ Chrìoch.
