[TD 301]

THILL AILEAN
le Iain MacLeòid

Dhùisg Catrìona e an uair a dh’èirich i. Chuala e i teàrnadh na staidhre agus i brùchdail. Bhitheadh i an còmhnaidh brùchdai an uair a bhitheadh rudeigin a’ cur dragh oirre. Dh’fhairich e i dol a-staigh dhan chidsin agus a’ lìonadh a’ choire airson tea a dhèanamh.

“Tha mi duilich gun do dhùisg mi thu, thasgaidh,” ars ise an uair a chaidh e staigh dhan chidsin. Thug e sùil air a’ chleoc. Bha e trì uairean sa’ mhadainn. “Chan eil e gu diofar,” ars esan. “Cha robh mi ach a’ norradaich co-dhiù.” “Shaoileadh tu gu robh e air fuireach air falbh,” thuirt Catrìona airson a’ cheudamh uair an uair a bha i dòrtadh a-mach na tea.

“O, dè math tha sin!” arsa Murchadh. “Tha e tilleadh ’s chan eil càil ’s urrainn dhuinne dhèanamh mu dhèidhinn.”

Bha Ailean air faighinn a-mach às a’ phrìosan an deaghaidh a bhith ann airson sia mìosan. Cha d’fhuair Murchadh agus Catrìona seachad air a’ mhasladh fhathast.

Ach am beachd an teaghlaich aige fhèin bha Ailean riamh èibhinn. Ged a rinn e gu math anns an sgoil cha deach e gu colaisd no oilthigh. Dh’fhàg e ’n sgoil agus fhuair e obair ann an oifis an ùghdarrais ionadail mar a rinn Murchadh a bhràthair nach robh faisg cho comasach ris anns an sgoil. Chuir e uabhas air a phàrantan, ’s e fhathast anns an sgoil, an uair a thuirt e nach robh e creidsinn ann an rud sam bith nach b’ urrainn dha fhaicinn ’s làimhseachadh.

Dh’fhàs gnothaichean na bu mhiosa buileach an uair a thòisich e air faighinn litrichean tron phost bhon Phàiritdh Cho-mhaoinich agus cha robh cùisean mòran na b’ fheàrr an uair a ghabh e tac eile agus a thòisich e air meòmhrachadh spioradail nam Buddhach agus tùis a losgadh anns an t-seòmar-chadail aige, rud a chuir a sheanmhair cha mhòr às a toinisg ’s i smaoineachadh gun robh e air a dhol a-staigh ri Eaglais na Ròimhe.

Agus fad na tìde bha e sgrìobhadh bàrdachd, “agus b’ e sin a’ bhàrdachd,” mar a chanadh athair. “Bha bàrdachd riamh anns an teaghlach againne gus am fàsadh iad glic, ach chan eil mi dèanamh bun no bàrr dhen stuth tha Ailean a’ dèanamh!”

Cha mhotha bha tlachd sam bith aig an teaghlach anns na


[TD 302]

h-igheanan a bhiodh e toirt dhachaigh - - - “an <eng>duffle coat is jeans brigade<gai>,” mar a bhiodh am bodach a’ ràdh fad an deaghaidh dha na “<eng>duffle coats<gai>” a dhol à fasan.

An deaghaidh bàs athar ’s a mhàthar dh’fhan Ailean còmhla ri Murchadh is Catrìona ged a bha e nise tighinn faisg air a’ chòig bliadhna deug air fhichead. Bhiodh Catrìona an-dràsda ’s a-rithist a’ sàs ann am Murchadh airson a dhèanamh soilleir do dh’Ailean gum bu chòir dha àite fhaighinn dha fhèin.

“Shaoileadh tu,” chanadh i, “duine dhe sheòrsa, gum bitheadh e ’g iarraidh àite fhaighinn dha fhèin, ’s na beachdan aige cho aocoltach ris an fheadhainn againne.” Ach, bha Murchadh leisg sin a dhèanamh.

“’Se mo bhràthair òg e,” chanadh e, “an aon bhràthair a th’ agam, ’s air dòigh, mar a thuirt thu, tha e gu mòr ’nam eisimeil, a dh’aindeoin cho neo-eisimeileach ’s a tha na beachdan aige. ’S a bharrachd air sin, cha do thog e a làmh ri duine riamh. Chan eil cron sam bith ann.”

An uair a thòisich Ailean air falbh le Eilidh, tidsear anns an àird-sgoil, dh’èirich dòchas ann an cridhe Catrìona gur dòcha gun robh an latha tighinn anns am fàgadh an seann isean an nead mu dheireadh thall, ged a bha teagamhan aice mi dhèidhinn Eilidh cuideachd. Bha am falt agus na beachdan aice toirt air Catrìona bhith an-fhoiseil.

Bha gnothaichean mar sin gus an tàinig Caspar MacAlasdair, fear-sgrìobhadh dha na pàipearan-naidheachd, dhan bhaile. A-rèir coltais bha Caspar a’ dèanamh rannsachadh airson leabhar a bha e dol a sgrìobhadh air a’ cheangal a tha eadar òrain-obrach agus obair.

Thachair e ri Ailean is Eilidh anns an taigh-sheinnse aon oidhche Shathurna agus thòisich iad air bruidhinn air leabhraichean. An deaghaidh sin bhitheadh an triùir aca coinneachadh anns an taigh-sheinnse uair no dhà san t-seachdain.

Bha gnothaichean a’ dol math gu leòr gus an tàinig e staigh air Ailean gun robh nòisean aig Caspar de dh’Eilidh. Is ann mun àm sin a thòisich Ailean agus Caspair air a dhol a-mach air a chèile agus a thòisich Ailean air bruidhinn air na “<eng>pseuds<gai>” agus air sìor ghabhail na feirge nach robh Eilidh ag aontachadh leis.

Thàinig cùisean gu ceann ann an seagh no dhà aon oidhche Shathurna mu dheich uairean an uair a chaidh Caspar is Ailean a-mach air a chèile gu dubh mu dhèidhinn na bardachd aig D. H. Lawrence agus Eilidh a’ gabhail taobh Chaspair.

Mu dheireadh rinn Caspar soilleir do dh’Ailean cho staoin ’s a bha na beachdan aige air bàrdachd, cho faoin ’s a bha a bharail air cumadh an nobhail, agus cho beag tuigse ’s a bha aige air an dràma.

Thàinig stad air Ailean airson greiseag bheag ’s e gabhail a-staigh nach robh Caspar air a bhith cumail cuideachd ris bho thoiseach ach air sgàth faighinn a-staigh air Eilidh. An uair sin thog e sèathar agus


[TD 303]

thug e do Chaspar mun cheann e. Cha do mharbh e idir e. Bha Caspar ro chruaidh sa’ chlaigeann airson sin, ach bhris e ’n claigeann aige. Chaidh Ailean dhan phrìosan airson sia mìosan agus dh’fhalbh Eilidh anns an <eng>ambulance<gai> còmhla ri Caspar.

* * * * * * * * * * * * * * * * * *

Bha eagal, gaol, fearg agus tàmailt a’ strì ri chèile ann an inntinn Mhurchaidh aig deich mionaidean gu deich an ath mhadainn ’s e feitheamh ri trèan Ghlaschu thighinn a-staigh. Cha do dh’innis iad do dhuine gun robh Ailean a’ tilleadh, ach bha e faireachadh gun robh fhios aig a h-uile duine bhuineadh dhan àite carson a bha esan an siud. Bha e taingeil gun robh uimhir de luchd-turais timcheall leis gum b’ e an samhradh a bha ann.

Mu dheireadh thàinig an trèan a-staigh agus dh’fhairich e buillean a chridhe fas na bu làidire. Chunnaic e Ailean anns an spot, a’ feitheamh aig doras coidse airson tighinn far na trèan. Bha e na bu bhàine ’s na bu taine na b’àbhaist, ach a bharrachd air sin cha do chuir Murchadh mòran uibhreachd air. Rug Murchadh air làimh air.

“Ciamar a tha thu, ’ille?”

“O, chan eil guth ri ràdh.”

Bha fiamh-ghàire beag air aodann Ailein. Cha do chosg Murchadh tìde dèanamh air a’ chàr agus ann an ùine ghoirid bha iad aig an taigh.

Thug e ’n aire gun robh aghaidh Catrìona caran dearg an uair a thàinig iad a-staigh ach chuir i fàilte chridheil gu leòr air Ailean. Fhad’s a bha iad aig am biadh cha tuirt Ailean mòran, ach an uair a bha iad deiseil agus ’nan suidhe timcheall an teine le cupa cofaidh thuirt e.

“Tha fhios glè mhath agam nach eil iarraidh sam bith agaibh air mise thighinn dhachaigh, ach cha leig sibh a leas cus dragh a ghabhail - - -”

Thòisich iad le chèile - - - “Chan eil sinne - - -”

Thog e làmh airson stad a chur orra.

“Chan eil mi ’m beachd fuireach fada. Tha duine no dhà agam ri fhaicinn agus rud no dhà agam ri ràdh agus an uair sin bidh mi falbh.”

“Tha fhios agad gu bheil thu làn di-beathte fuireach an seo cho tric no cho fad ’s a thogras tu,” arsa Murchadh, a’ faireachadh ciontach airson an fhaochaidh a thug na thuirt Ailean dha.

“Tha sin ceart,” arsa Catrìona, ach bha Murchadh a’ faireachadh an fhaochaidh anns a’ ghuth aice.

Rinn Ailean gàire beag a-rithist.

“Uill, an dràsda, bu thoigh leam boiseag a chur air m’ aodann agus a dhol suas a ghabhail beagan fois. Tha mi caran sgìth.”

“Ceart,” arsa Murchadh. “Tha mise dol a nighe a’ chàir.”

An oidhche ud thadhail Calum Eachainn orra. Bha Murchadh


[TD 304]

toilichte fhaicinn.

’Se seann charaid a bha ann an Calum agus bha fhios aig Murchadh gum b’ ann air sgàth nochdadh do dh’Ailean gun robh e toilichte fhaicinn air ais a thàinig Calum a-staigh.

A bharrachd air sin, cha robh mòran còmhraidh air a bhith eadar an triùir aca, ’s iad ’nan suidhe coimhead an telebhisean.

“Tha mi toilichte t’fhaicinn air ais ’ille,” arsa Calum, a’ toirt crathadh làimhe do dh’Ailean.

“Tha fhios agam air sin, a Chaluim,” ars Ailean, “ach cha leig thu leas a bhith duilich air mo shonsa. Is ann a dh’ionnsaich mise tòrr mum dhèidhinn fhìn ’s an t-saoghail ri linn mar a thachair. Is ann a tha mi faireachadh saor ann an dòigh nach robh mi roimhe.”

Chrath Calum a cheann ag aontachadh le Ailean ged nach robh e uile gu lèir a’ tuigsinn dè bha e ’g iarraidh ga ionnsaigh.

Chùm Ailean air. “Is ann a tha mise air iomadach dòigh nas saoire na tha thusa, Chaluim. Tha fhios againn uile gu bheil a’ bhean agad an còmhnaidh a’ sàs annad agus gu feum thu a h-uile càil a dh’iarras i ort a dhèanamh. Bu chòir dhut seasamh suas air do shon fhèin, no briseadh air falbh!”

Thàinig rudhadh ann an aodann Chaluim agus choimhead e sìos.

Sheall Murchadh agus Catrìona air a chèile.

“Ud, ud, Ailean,” arsa Murchadh. “Chan e sin dòigh bruidhinn ri duine sam bith!”

Thàinig an aon ghàire gu bilean Ailein.

“Tha thusa cheart cho dona nad dhòigh fhèin, a Mhurchaidh,” ars esan. Tha a leithid a dh’eagal ort fhèin ’s air Catrìona dè chanas daoine, gu h-àraidh muinntir na h-eaglaise, nach caraich sibh gun smaoineachadh air beachdan dhaoine eile.” Dh’èirich Calum.

“Uill, feumaidh mise bhith falbh,” ars esan. “Bithidh mi gur faicinn uile.” An uair a thill Murchadh an deaghaidh Calum a leigeil a-mach bha Catrìona leatha fhèin.

“Chaidh e suas a leabaidh,” ars ise.

“Nach e ’n t-uabhas e!” ars esan.

“O, dè math a bhith bruidhinn!” ars ise. “Ach mas ann mar sin a tha e gu bhith mar as luaithe dh’fhalbhas e ’se ’s fheàrr!”

“’Se tha cur an eagail ormsa, ged tha,” arsa Murchadh, “dè chanas e mus fhalbh e!”

Aig deireadh a’ chòmhraidh fhada a bha aca mu dhèidhinn Ailein tron oidhche dh’aontaich iad nach canadh iad an còrr ri Ailean aig an àm.

“Ach bha thusa riamh a’ gabhail roimhe cus,” ars ise a’ cur às an làmpa ri taobh na leapa.

“Tha fhios agam,” arsa Murchadh, “ach ’se an aon bhrathair a th’ agam agus, ged a tha mi toilichte gu bheil e falbh, tha mi faireachadh ciontach cuideachd.”


[TD 305]

An ath mhadainn aig àm na breacaist, air sgàth rudeigin a ràdh, dh’fhaighnich Murchadh, “Dè mu dhèidhinn bàrdachd, Ailein? Bheil thu sgrìobhadh dad an dràsda?”

Thàinig an aon ghàire mì-nàdurrach ud gu bilean Ailein.

“Chan eil. Cha robh mi ach gam mhealladh fhìn. Tha fhios agam air sin a-nise.

Cha b’fhiach a’ bhàrdachd a bha mi dèanamh. Ach cha mheall mise mi-fhìn tuilleadh, ’s cha leig mi le duine sam bith eile mo mhealladh nas motha. ’Se ’n fhìrinn as fheàrr.”

Cha b’urrainn do Mhurchadh ach aontachadh leis mun do dh’èirich e airson a dhol a-mach gu obair.

Bha Catrìona toilichte an uair a dh’èirich Ailean bhon bhòrd ’s a thuirt e gun robh e dol a ghabhail cuairt a-mach. Bha a’ ghrian a’ deàrrsadh tro na cùirtearan buidhe a bha ris an uinneig agus dh’fhairich i a cridhe togail beagan agus sìth a’ laighe air an taigh.

Cha do mhair an t-sìth fada.

Cha robh i ach air crìoch a chur air na soithichean agus an taigh a sgioblachadh an uair a chuala i glag a’ fòn. Dh’aithnich i guth bean a’ mhinisteir mus d’rinn an tè’ile i fhèin aithnichte dhi agus thuig i nach robh gnothaichean ceart.

“Tha fhios agad nach bruidhinn Seòras a-mach mun liuthad geur-leanmhainn a tha e fulang,” ars ise, “ach chan urrainn dhuinn cur suas leis an t-seòrsa mhì-mhodh a fhuair e bho do bhràthair-cèile an-diugh - - -”

Dh’fhairich Catrìona i-fhèin a’ fàs fuar agus laige tighinn anns na casan aice.

“O, tha mi duilich. Chan eil e uile gu lèir aige fhèin - - -”

“O, tha sin furasd aithneachadh,” ars an tè’ile. “Tha fhios agam nach eil cothrom agad fhèin, no aig Murchadh air, ach feumaidh sibh rudeigin a dhèanamh mu dhèidhinn!” Agus chuir i sìos a’ fòn.

Cha robh Catrìona ach air i fhèin a leigeil sìos ann an sèathar an uair a thàinig Eirdsidh, a bràthair, a-staigh.

“Na dh’innis cuideigin dhut?” ars esan, a’ toirt sùla oirre.

“Cò mu dheidhinn?” dh’fhaighnich i ’s sùil aice ris an tuilleadh uabhais.

“E-fhèin ’s am ministear!” ars Eirdsidh.

“Nach robh bean a’ ministeir air a’ fòn an drasda fhèin” ars ise. Dè ’n truaighe thuirt e nise?”

“Uill, cha chuala mise ach a’ chuid mu dheireadh dheth,” ars esan, “ach thuirt e ris nach robh a’ chuid bu mhotha de mhinistearan ach air ‘<eng>ego trip<gai>’ agus gun robh e soilleir gu leòr do dhuine sam bith a dh’ionnsaich beagan ‘<eng>psychology<gai>’ nach robh iad anns na searmonan aca ach a-mach air na peacannan bu làidire bha iad a’ faireachadh annta fhèin!”

A bharrachd air na thuirt e ris a’ mhinistear, chuala i bho Eirdsidh


[TD 306]

gun tuirt Ailean ri Fearghas na bùtha gun d’rinn e fortan às na daoine bochda fad nam bliadhnaichean le prìsean fada na b’àirde na dh’fheumadh e, ’s gun tuirt e ris a’ mhaighstir-sgoile gun robh e cuingealachadh inntinnean na cloinne an àite bhith gam fosgladh.

“O, seo fear-sgiùrsaidh Nèimh air tilleadh!” ars Eirdsidh, ’s e faicinn Ailean a’ nochdadh aig a’ gheata. “Tha mise falbh mus fhaigh mi-fhìn mo charactar!”

Agus a-mach leis air an doras chùil.

Cha tuirt Ailean guth an uair a thàinig e staigh. Ghabh e suas an staidhre.

Chuala i e gluasad timcheall ’s thuig i gum b’ ann a’ pacaigeadh airson falbh a bha e.

An ceann greis nochd e anns an doras agus a bhaga aige.

“Uill, tha mo bheatha anns an àite seo seachad!” ars esan, “agus - - -”

“Agus dè mu dhèidhinn na beatha againne?” arsa Catrìona. Dè mu dhèidhinn na beatha agam fhìn ’s aig Murchadh?”

Rug i air ghaoirdean air, tharraing i staigh dhan chidsin e agus chuir i ’na shuidhe ann an sèathar e.

“O, tha fhios agam gun robh thusa riamh a’ smaoineachadh gun robh a’ bheatha agam fhìn ’s aig Murchadh, ’s beatha na cuid as motha de mhuinntir an àite seo cumhang seach a’ bheatha agadsa, mar gun robh sinn a’ crùbadh a-staigh ann an tuill bheaga anns an talamh agus eagal oirnn tighinn a-mach! Ach chan eil sin ri ràdh gu bheil cead agadsa mì-mhodh sam bith a thig a-staigh ort a thilgeil oirnn! ’S a bharrachd air sin tha chuid as motha de na daoine air a bheil thusa coimhead sìos a’ dèanamh an dìchill anns an t-saoghal, a’ togail an cuid theaghlaichean ged nach eil e soirbh sin a dhèanamh san latha th’ ann ’s cha robh riamh, agus tha dh’aghaidh agadsa a rinn brochan dhen bheatha agad fhèin gabhail ort fhèin tòiseachadh air tilgeil oirnne!”

Bha an t-aodann aig Ailean air tionndadh caran bàn agus bha grèim teann aige air gaoirdeanan an t-sèathair.

“’Se ’n fhìrinn ’s fheàrr,” ars esan.

“An fhìrinn! Uaireannan tha e fada nas coibhneile a’ bhreug innse na ’n fhìrinn, ’s uaireannan tha breug a’ toirt comhartachd do dhuine gus an urrainn dha ’n fhìrinn fhulang, ’s uairean eile ’se bhreug tha treòrachadh duine a dh’ionnsaigh na fìrinn!

Nach do dh’innis thu fhèin an fhìrinn dhomh mum bheatha fhìn an dràsda?” ars Ailean.

“Cha do dh’innis mi a leth dhut fhathast is dh’fhàg mi fada ro fhada e air sgàth Mhurchaidh. ’Se duine spioradail a th’ ann am Murchadh ann an dòigh nach tuigeadh tusa, ged bu chòir dhut sin, on chuir e suas leat cho fada.

’S dòcha gu bheil doimhneachd ann an daoine nach eil thusa


[TD 307]

tuigsinn.

Ach dè math! Mhill do mhàthair thu! Bha thu air do leamhachadh gu faca daoine mar a rinn MacAlasdair an gnothaich ort, ’s bha thusa dol a shealltainn dhaibh - - - Ach thug thu ionnsaigh air na daoine ceàrr.”

“Uill, cumaidh fearg is fuath duine dol,” ars Ailean, “ach cha robh mi ’g iarraidh ach gum bitheadh a’ bheatha againn uile air a stèidheachadh air an fhìrinn. Chan eil thu tuigsinn - - -”

“Tha mi tuigsinn nach eil e ceart duine ghoirteachadh,” ars ise.

Thug Ailean sùil oirre ’s dh’fhairich i ’n fhearg a’ traoghadh air falbh.

Dh’èirich Ailean.

“Uill, cha chuir mi dragh oirbh nas fhaide.”

Thainig Murchadh a-staigh. Thuig e dè bha tachairt.

“Bheil àite agad far an tèid thu?”

“Tha. Tha cuimhne agad air Seumas a bha ’g obair còmhla rium. Tha flat aige-san ann an Glaschu.”

“Cuiridh mi dhan stèisean thu?”

“Cha chuir. Nach fheum mi mo rathad fhìn a dhèanamh?”

“Sgrìobhaidh tu?”

“Sgrìobhaidh Murchadh.” Chaidh e mach is dhùin e ’n doras.

Shuidh Murchadh gu trom ann an sèathar.

“Chuala mi pàirt dhe na thuirt thu ris mum dhèidhinn. Chan e ’n fhìrinn a th’ ann idir. Cha robh mi ’g iarraidh ach faighinn cuidhteas e.

Bhuail e làmh air gaoirdean an t-sèathair.

“’Se duine doirbh a th’ ann. An dàrna cuid tha e cur a’ chuthaich orm, no tha mi faireachadh duilich air a shon! Chan eil e ach mar an leanabh.”

Chrùb Catrìona sios r’ a thaobh ’s chuir i làmh air fhalt.

Tha e còig bliadhna deug air fhichead. Feumaidh e fàs ’na dhòigh fhèin. Chuala tu dè thuirt e, ’s tha fòn aig Seumas.”

Dh’èirich i air a casan.

Co-dhiù tha gu leòr ri m’ aghaidh-sa dèanamh sìth ri bean a’ mhinisteir.”

“Ciamar?”

Dh’innis i dha.

Chrath Murchadh a cheann.

“Bheil cuimhn’ agad cò mu dheidhinn a bha searmon a’ mhinisteir Latha na Sàbaid-sa chaidh?” dh’fhaighnich Catrìona.

Smaoinich Murchadh airson greiseag ’s rinn e gàire.

“Ana-miannan na feòla!” ars esan.


[TD 311]

‘CRODH CHAILEIN’ IS ORAIN EILE
le Dòmhnall Iain MacDhòmhnaill (nach maireann)
(Uibhist-a-Deas)

Crodh Chailein mo chridhe, crodh Chailein mo ghaoil,
Gun tugadh crodh Chailein dhomh bainn’ air a raon,
Crodh Chailein mo chridhe, crodh Chailein mo ghaoil,
Crodh ciar-dubh breac ballach air dhath na circ-fhraoich.

Nach iomadh uair a chuala sinn an t-òran brèagha sin ga sheinn le còisirean agus le guth aon-neach, maraon ri òrain àlainn eile a chaidh aiseag a-nuas ugainn tro na linntean, agus a tha bitheanta gu leòr eadhon fhathast, a-measg seinneadairean ar latha fhìn.

Tha e dualach an còmhnaidh gum bi sgeulachd bheag àraid air choreigin air cùl òrain den t-seòrsa seo. Nach eil an t-òran brèagha sin a’ chluineas sinn gu math tric ga sheinn air a rèidio, ‘Màrtainn a’ Bhealaich’ no ‘B’e siud e ’n cùl’ ag innse mu Bheathaig Mhòir agus mu a mac a bh’aice bho Mhàrtainn?

Nach eil an t-òran ‘Calum a’ Ghlinne’ a’ sealltainn dhuinn cho faighidneach ’s a bha bean Chaluim, nuair nach abradh i ach “Dia leat a Chaluim”, eadhon nuair a thilleadh Calum còir gun mhin gun each gun airgead. Nach iomadh fear a dh’òrdaicheadh leithid bean Chaluim a bhith aige, gu h-àraid aig seachdain a’ Mhòid. Saoil am biodh sìth ann dha a’ tilleadh ’s e air an t-fhèileadh a reic is òl!

Ach mar a tha a sgeulachd fhèin air cùl gach òrain dhiubh sin, bha mar an ceudna tè air cùl an òrain ‘Crodh Chailein’.

Feumaidh sinn a dhol air ais còrr is trì cheud bliadhna chun an àm a bha an cogadh eadar a Rìgh Teàrlach a h-Aon agus a’ Phàrlamaid. Anns a’ bhliadhna 1644 thog am Marcos Montròs arm anns a’ Ghaidhealtachd gus sabaid air taobh an Rìgh. Ghabh na Dòmhnallaich taobh an Rìgh, chan ann idir le meas no bàigh dha na Stiùbhartaich, ach gus cothrom fhaighinn air stràchdan a thoirt air na Caimbeulaich, a bha iad riamh a’ cunntais ’nan nàimhdean.

Tha fios againn cheana tro eachdraidh mar a thug Montròs an t-arm a-nuas bho Chille Chuimein, a’ coinneachadh Diùc EarraGhaidheal -- a bh’air an tòir le suas ri trì mìle saighdear -- aig Inbhir Lòchaidh. ’Sann mun bhlàr a chaidh a chur a seo a thuirt Iain Lom Dòmhnallach, Bàrd na Ceapaich,


[TD 312]

An aithne dhuibh an Goirtean Odhar,
Bu mhath a bha e air a thodhar,
Chan innear chaorach no ghobhar
Ach fuil Dhuibhneach an dèidh reodhadh.

Bu bhiadh is bu cheòl an dòigh-beatha seo do na cinnidhean Gaidhealach aig an àm ud. Sabaid is creachadh; bha creach ri togail an còmhnaidh. Crodh an dàrna cinnidh ga ghoid air falbh leis a’ chinneadh eile.

Anns an Og-mhios 1646, bha buidheann dhe na Dòmhnallaich fo cheannas Aonghais Oig na Ceapaich a’ tilleadh bho chuairt-creachaidh dhen t-seòrsa seo, nuair a chual’ iad gu robh Caimbeulaich Ghleann Urchaidh aig cuirm-bainnse a nighinn agus gu robh uaislean Bhraid-Albainn gu lèir còmhla aig a’ chuirm fo bhuaidh na deoch-làidir. Dè a b’fheàrr leis na Dòmhnallaich ach crodh nan Caimbeulach a thoirt leotha còmhla ris na bh’aca mu thràth. Ach chuala na Caimbeulaich dè bha dol, agus ged a bha an deoch-làidir fhèin ’nan cinn, rinn iad a-mach às dèidh nan creachadairean le claidhnean rùisgte. Rug iad orra aig àite ris an canar Sròn a’ Chlachain, far na thòisich an cath. B’ann aig a’ ghleac seo a chuir fear Ghilleasbuig MacPhàil ùrnaigh gu Dia a’ comhairleachadh Dha mura gabhadh E taobh nan Dòmhnallach sa’ chath, E dh’fhuireach caoiteas e buileach, “agus biodh an gnothach eadar sinn fhìn ’s iad fhèin!” Bha e ag innse an dèidh a’ bhlàir gun do chuir e saighead ann an gobhal fear-na-bainnse, air chor ’s nach biodh e furasda dha oighre athaireachadh an oidhche sin!

Ach air rèir eachdraidh, cha do chuir saighead Ghilleasbuig cus grabaidh air fear-na-bainnse oir mu robh an cath buileach seachad mharbh e Aonghas Og na Ceapaich fhèin, ceannard nan creachadairean an oidhche sin.

Bu mhath leam a dhèanamh soilleir an seo, ged a bha an nàimhdeas follaiseach eadar na Dòmhnallaich agus na Caimbeulaich, nach e idir na Caimbeulaich a bu choireach anns an tachartas ainmeil bhrùideil air an treasa là deug den Ghearran sa’ bhliadhna 1692. Cha robh an Caiptean Raibeart Caimbeul ach a’ co-lionadh òrdan fir eile. Gu dearbh, bha cuid dhe na daoine aige a thug rabhadh dha na Dòmhnallaich dè bha gu tachairt, rabhadh a dh’adhbharaich gun d’fhuair mòran dhiubh tarraing às, ’na measg dà mhac Alasdair Mhic Iain fhèin, dàrna triath deug Chlann Iain Abraich.

Tha a’ choire gu mòr, mura bheil gu h-iomlan, ri chur air Sir Iain Dalrymple, a bha aig an àm ’na Rùnaire Stàite an Albainn, an toiseach an co-phàirt ri Seòras Melville. Ach cha robh làmh sam bith aig Melville ann an Gleann Comhann. Bha Dalrymple ’na dheaghaidh seo ’na fhear-taice gu math làidir do dh’Achd an Aonaidh sa’ bhliadhna 1707, aonadh a bhiodh is dòcha buannachdail gu leòr dhàsan ’s dha sheòrsa, ach bhàsaich esan mun deach a dùnadh gu


[TD 313]

buileach. B’ann air an t-siathamh latha deug den Ghiblein 1706 a choinnich na teachdairean Sasannach is Albannach an toiseach gus deasbad air an achd seo. Tha e ’na chulaidh-smaointinn gur ann air an dearbh latha, dà fhichead bliadhna ’na dhèidh sin, a chaidh cumhachd nan cinnidhean, agus saorsa na Gaidhealtachd a mhàbadh ’s a sgrios gu fuilteach air raon Chuil-lodair.

Ach tha mi falbh bhàrr mo sgeòil. Tilleamaid gu crodh Chailein.

Thug mi iomradh roimhe seo air an ruaig a thug na Dòmhnallaich air crodh nan Caimbeulach sa’ bhliadhna 1646. Anns a’ bhliadhna 1655 thug iad ruaig eile orra, agus air rèir beul-aithris b’e seo a ruaig a thug dhuinn an t-adhbhar airson an òrain ‘Crodh Chailein’.

’Se Clann Iain Ghlinne Comhann, maille ri an càirdean às a’ Cheapaich, a thug a ruaig seo. Chuir iad teine ris na bàthchannan ’s thug iad leotha an crodh bhàrr an ionadan-ionaltraidh ’s rinn iad air an fhearann aca fhèin. A bharrachd air a’ chrodh fhèin thug iad leotha cuideachd nighean òg a bha buachailleachd a’ chruidh-bhainne. Aig bad àraid air an t-slighe nuair a bha iad a’ dol tro bhealach cumhang bhrist a nighean seo casan feadhainn dhe na laoigh, gnìomh a chuir uiread a mhaille air na creachadairean ’s gun do rug na Caimbeulaich -- a bha gu làidir air an tòir -- orra. Am bad a chèile ghabh iad, agus mar a theireadh a seanchaidh ag aithris na sgeulachd,

Dhèanadh iad bogan air a’ chreaganAgus creagan air a’ bhogan.

Gu mì-fhortanach chaidh a nighean a mharbhadh anns an ar-a-mach a bh’ann, ach shàbhail i an crodh -- Crodh Chailein -- dha luchd-cinnidh fhèin.

Chaidh an t-òran ‘Crodh Chailein’, a chluinnear air a sheinn chun an latha ’n diugh, a dhèanamh mar gum b’e a nighean fhèin a bha ’g aithris na faclan, agus ’s iomadh fear is tè am Braid-Albainn a thug luinneag air fad iomadh bliadhna an dèidh sin.

Anns an leabhar <eng>Folksongs and Folklore of South Uist<gai>, tha Maighread Fay Shaw a’ toirt seachad cùnntais a fhuair i bho Mhàiri NicRath à taobh a deas Loch Baghasdail. Ar rèir cùnntais Màiri, ’se sìthich a bh’ann an Cailean, agus b’e na fèidh an crodh aige. ’Se an leannan-daonnda a bh’aige a rinn an t-òran ’na òran-bleoghainn.

Cò a’ chùnntais a tha ceart?

Chan eil teagamh nach eil gach sgeul beul-aithriseil a theid aiseag a-nuas bho bheul gu beul, a’ dol air iomrall uair no dhà troimh cheò nan linntean, ach cha bheagaich sin idir an tlachd ’s an toil-inntinn a bheir iad dhuinne, na leughadairean an-diugh, eadhon gach caochladh cùnntais dhiubh.

Crodh Chailein mo chridhe, crodh Chailein mo ghaoil,
Crodh lìonadh nan crogan, crodh thogail nan laogh.


[TD 326]

LITRICHEAN SHEUMAIS (III)
le Dòmhnall Iain MacIomhair

LITIR CHUN A’ PHRIOMH MHINISTEIR

Bithidh sinn tric gad fhaicinn air an telebhisean, ’s bithidh sinn gad chluinntinn cuideachd. Chan eil facal a their thu nach eilear dà mar shùlairean a’ gathadh èisg. Tha do nàimhdean daonnan gad chàineadh, ’s do chàirdean mar as trice gad mholadh. Ach chan eil mise a’ dol a dhèanamh molaidh no càinidh ort, gus am bi mi cinnteach gu bheil mi fhìn airidh air mo mholadh ’s nach eil mi airidh air mo chàineadh.

Dè bhitheas tu ag ràdh ris a’ bhàn-righ nuair bhitheas tu a’ dol a chèilidh oirre? Am bi i a’ toirt cupan tì dhut? An ann rudeigin mar seo a bhitheas an còmhradh a’ dol eadaraibh?

Thusa: Ciamar a tha thu ’n-diugh?

Ise: O, a’ cumail a’ dol. Seall an dust a tha san t-seòmar seo. Feumaidh mi hùbhar a chur air.

Thusa: ’S ciamar a tha ’m Prionnsa?

Ise: Gu math, gu math. Tha e a-muigh air cùl an lùchairt a’ cur dhà no thrì bhuntàta mus tèid e a chluiche pòlo. Carson nach eil thu a’ dèanamh rudeigin mu phrìs a’ bhuntàta?

Thusa: Ud, ud, a mhòrachd, chan e mise as coireach ri prìs a’ bhuntàta. Na tuathanaich mhosach. Chan eil ùine agamsa buntàta a chur.

Ise: Dè tha sinn a’ dol a dhèanamh mu Afraca a Deas? Siuthad, gabh briosgaid eile leis an tì - cheannaich mi iad an-dè shìos aig <eng>Fortnum & Mason<gai>. Seadh, Afraca a Deas. Feumaidh poileasaidh a bhith againn.

Thusa: O, tha poileasaidh againn. Bithidh Rùnaire nan Dùthchannan Cèine a’ bruidhinn san Taigh am-màireach. A chiall, an e còrgaidh ùr a th’ agad seo? Dè an t-ainm a th’ air?

Ise: Bha mi ag iarraidh ainm Gàidhlig a thoirt air, agus sgrìobh mi chun a’ Chomuinn Ghàidhealaich. Chuir


[TD 327]

iad liostan de ainmean chon thugam, ach cha do thagh mi fear fhathast.

Thusa: Tha mi a’ toirt òraid mhòr do na bancairean an-nochd. Tha staid an airgid gu math fallain an-dràsda.

Ise: O, daingead, tha sin a’ toirt ’nam chuimhne gun dhìochuimhnich mi a dhol chun a’ Chashline an-dè. Phi . . . lip!

Dè tha mi a’ dèanamh? Cha b’ e dealbh-chluiche a bha ’nam rùn, ach litir. Tha mi cinnteach gu bheil thu a’ faighinn litrichean gu leòr. Tha mi cinnteach cuideachd gur e obair làn-thìde a bhitheadh ann dìreach a bhith a’ freagairt na tha thu a’ faighinn de litrichean.

’Se uallach mòr a th’ ann a bhith air ceann an riaghaltais. Tha fhios gu bheil mòran ann nach riaraich thu gu bràth, a dh’aindeoin dè a nì thu. Agus ged a bhitheas tu a’ bruidhinn ris a’ chabanat, ’sann agadsa a tha am facal mu dheireadh. Carson a tha am bòrd mum bi sibh a’ coinneachadh ann an cumadh ciste-laighe? Feumaidh gu bheil sgeulachd an sin an àiteigin. Feumaidh gu bheil e a’ comharrachadh rudeigin.

An e do làmhsa a tha air a’ phutan mhòr a nì ar dìon no ar sgrios? Feumaidh sinn a bhith saor bho mhaoidheadh luchd an fhòirneirt, ach feumaidh sinn cuideachd a bhith saor bho ar n-amaideas fhìn. ’S iongantach mur eil slighe an àiteigin eadar na dhà, ach tha i air a ceòthadh le amharas agus le dìth earbsa. ’S chan fhaod sinn a dhol air seachran anns a’ cheò, eadhon ged a bhitheadh combaist againn. ’Se ceist mhòr a th’ ann an dìon an t-saoghail. Tha e cosgail cuideachd.

Bha uair a bha riaghaltas againn ann an Alba. Agus tha cuid den bheachd gum bu chòir riaghaltas a bhith againn fhathast. ’S iomadh còmhrag a bh’ againn ri na Sasannaich.

Tha a h-uile càil cho cunnartach an-diugh. Tha daoine ro eòlach air a bhith a’ dèanamh bhomaichean. ’S tha fhios gum feum cuideigin a bhith gad dhìon fad na h-ùine. Cha bu toigh leam a bhith beò ’s cuideigin daonnan air mo chùlaibh ’s air mo bheulaibh ’s a làmh air gunna. Ach sin an saoghal a tha againn, saoghal nach dèan suas inntinn dè a th’ ann an ceartas. Carson nach eil sibh a’ dèanamh rudeigin airson a leasachadh aig na coinneamhan mòra a bhitheas agaibh Air an làimh eile, ’s dòcha gur e sinne a dh’fheumas a leasachadh.

Cha thuig mi dè a tha gad ghluasad bho là gu là, bho shuidheachadh gu suidheachadh, bho cho-dhunadh gu co-dhunadh. Chan eil an tuarasdal ro mhòr a-rèir an uallaich, ’s chan eil taing ach tearc. Agus ’s cinnteach nach e miann airson cumhachd a th’ann. ’S dòcha gu bheil thu fhèin den bheachd gur e miann airson ceartais do ar daoine. Ach uaireannan, ’se ceartas an dara fir ana-ceartais do ar daoine. Ach uaireannan, ’se ceartas an dara fir ana-ceartas an fhir eile. ’S bithidh d’ àite fhèin agad ann an eachdraidh an


[TD 328]

t-saoghail, ’s gach là a’ cur a dhuilleig fhèin ri na leabhraichean. Tha eachdraidh againn uile, ach tha cuid ann ’s chan fhiach ar n-eachdraidh a sgrìobhadh. Ach ’s iongantach mur eil i sgrìobhte ann an leabhraichean neo-fhollaiseach air choreigin, fada bho ar sùilean ’s bho ar cluasan. ’S bithidh d’ eachdraidh-sa anns na leabhraichean sin cuideachd.

’S gu air bith càit an tèid thu, bithidh na meadhanan gad leantainn gun fhios nach dèan thu mearachd, gun fhios nach caill thu do chasan air sleamhnachd an cuid cheistean. Saoil an leanadh iad Crìosd nan tigeadh E chun an t-saoghail a-rithist? Ach tha inbhe Chrìosda nas maireannaiche; chan eil agadsa ach na cheadaicheas sinne dhut.

’Sann a tha mise a’ sgrìobhadh thugad a dh’ innse dhut gu bheil mi ann. Tha fhios agam fhìn gu bheil mi ann, ach cha mhòr gu bheil fios aig duine eile. Ach tha fhios agadsa a-nise, oir mur a bithinn ann cha bhithinn a’ sgrìobhadh na litreach seo. Chan fhaca mi a-riamh thu, ach ’s dòcha gum faic mi fhathast thu. ’S ma chì, cuiridh mi nad chuimhne gun sgrìobh mi thugad.

Chan eil fuasgladh agamsa do cheistean mòra ar beatha. Bu chòir dhuinn uile a bhith a’ fuasgladh an àite a bhith a’ dùnadh, oir cha lèir dhuinn dè tha anns a’ bhocsa gus an tog sinn an ceann dheth. Agus an uairsin fhèin, ’s dòcha nach tuig sinn e. Ach feumaidh fuasgladh a bhith aig do leithid-sa do na ceistean, oir chan fhaod sinn an saoghal a sgrios.

Chan fhaic duine againn dè a th’ aig an dàn a’ feitheamh oirnn. Tha e duilich fàisneachd a dhèanamh mu chor an t-saoghail, ged a bhitheas cuid a’ feuchainn, agus sin gu tric airson cliù dhaibh fhèin. ’S feumaidh cuideigin a bhith a’ riochdachadh ar daoine nuair bhitheas an saoghal cruinn mun bhòrd.

’Si seo mo dhùthaich-sa cuideachd.

A bheil e comasach dhuinn earbsa a bhith againn anns na Ruiseanaich?

A bheil e comasach dhuinn earbsa a bhith againn annainn fhìn?

Seumas.


LITIR CHUN A’ BHODAICH

Chì mi fhathast thu, nad shuidhe air cathair aig ceann an taighe ’s gathan na grèine a’ taomadh ort às na speuran. Chì mi fhathast thu, bonaid air do cheann liath agus pìob nad bheul ’s a’ cheò a’ dèanamh dhealbhan os do chionn. Chì mi fhathast thu, a’ tilleadh don chogadh agus gu d’ bhata ri do thaobh, ùpraid bhliadhnachan snaidhte air do ghruaidh, na cnàmhan rag ’s an inntinn trang le


[TD 329]

h-obair fhèin, thu modhail eadhon ris a’ chuileig a bha tiotan ’na laighe air do ghlùn. O, chì mi fhathast thu, mar charragh air an deach an saoghal a stèidheachadh, mar neart ann am meadhan laige, mar ghliocas ann am meadhan amaideas, mar òran nuadh ann an taigh-fhaire. Chì, is do chù ’na chadal ri do thaobh a’ feithemh gus an tig crìoch air an là, gun fhios nach soilleirich an oidhche, gun fhios nach fhaicear fhathast cladh gun uaighean agus dualchas slàn. Seallaidhean air uisge tioram agus air sneachda blàth, air modh a dh’fhalbh le linn mo sheanar, air diadhachd nach robh an eisimeil fèin-cheartas, air lite ’s air bainne, air òrain a bha làn de cheòl . . .

Bithidh deòir a’ lìonadh mo shùilean nuair bhitheas mi a’ smaoineachadh gu bheil gach là gad ghiùlan nas fhaisge air a’ bhàs. ’S ged tha iad a’ dèanamh an nì ceudna ormsa, tha mi cho dall ’s nach eil sin a’ dèanamh dragh dhomh. ’S dòcha gum bi mise ’nam bhodach uaireigin, ach tha nathraichean brèige ag ràdh rium gur fhada gus an tachair sin. ’S tha mi gan creidsinn. Co-dhiù, na bodaich a bh’ ann cha bhi iad ann tuilleadh. Dh’èisd mi ri do sgeulachdan, ’s cha do chuir iad a chadal mi, agus thuig mi bhod sgeulachdan gu robh thu da-rìribh beò? Cò is urrainn an-diugh a ràdh gum faca iad an saoghal a chruthaich Dia, le craobhan agus le flùraichean, le gràdh agus le càirdeas, le solas agus le blàths? Fhuair mise foghlam ann an sgoil eile. ’S bha ginealach ann a dh’fhiosraich beatha mar a chaidh a cruthachadh, saor bho stoirmean an teagaimh. Bithidh mi uaireannan a’ smaoineachadh gu bheil mise ’nam bhodach cuideachd, ged nach eil bata agam ’s ged nach eil cù ’na chadal ri mo thaobh.

Tapadh leat airson a bhith nad bhodach. Tapadh leat airson an ionnsachaidh a thug thu dhòmhsa, agus sin nuair a bha feum agam air ionnsachadh. Tapadh leat airson nan òran a dheasaich do linn, ’s airson a’ chiùil a chruthaich sibh. Tapadh leat airson na h-iuchrach a dh’fhosgail mo shùilean nuair a bha mi dall ’s airson na h-iuchrach a bhuilich claisneachd orm nuair a bha mi bodhar. Tapadh leat airson fiosrachadh mu làithean d’òige, oir dhearbh thu dhomh gu robh òige uaireigin da-rìribh ann. Tha cus de bhodaich ann an cladhan ar dùthcha.

Aig amannan bithidh e a’ tighinn a-steach orm nach eil duine againn cho aosda ri Dia. Agus chan eil Esan ’na bhodach fhathast. Chan eil fhios agam dè thachras nuair thèid an saoghal a sgrios le teine. Saoil an tèid an aois fhèin ’na teine? Càit am bi na nathraichean an uairsin? Ach tha sgòthan fhathast anns an adhar ’s tha uisge anns na cuantan. Tha feur air na h-achaidhean ’s tha bainne aig a’ chrodh ’s uighean aig na cearcan.

Chuala mi an-dè gu robh thu tinn. Aon de thoraidhean a’ pheacaidh. Ach ’s iomadh peacadh a th’ ann air nach robh aithne agadsa. ’S nuair a chluinneas mi gu bheil bodach tinn, tha e a’


[TD 330]

dùsgadh iomagain ’nam chridhe, oir chan eil an cridhe cho treun ’s chan eil an saoghal ach teagmhach. ’Se mo dòchas gum bi leigheas làimh riut tron fhiosrachadh a choisinn thu air do shlighe eadar beatha agus bàs. Tha sinn uile a’ dol a bhàsachadh uaireigin. Ach carson? Nuair nach bi bodaich ann, cha bhi saoghal ann.

Tha fhios agam gum beir mo litir beò ort.

Cha bhàsaich na bodaich gu bràth.

Seumas.


LITIR CHUN A’ BHREITHEIMH

Bha thu nad shuidhe air spiris a’ cheartais agus a’ ghliocais, gun aon fhiamh ghàire fon ghruaig ghlais. Agus dh’èisd thu ris an teisteanas a bha na fianaisean a’ toirt do na ceistean. Agus thug thu stiùireadh don diùraidh, ’s ged a bha saorsa aca cha do dh’fhàg thu saorsa aca. ’S mar a dh’iarr thu, anns na briathran toinnte, thuirt iad gu robh Dòmhnall ciontach. Dh’òrdaich thu gum feumte a pheanasachadh. ’S bithidh Dòmhnall anns a’ phrìosan gus an tig e às. Bha mi anns an taigh-chùirt an-dè nuair pheanasaich thu Dòmhnall anns a’ phrìosan gus an tig e às. Bha mi anns an taigh-chùirt an-dè nuair pheanasaich thu Dòmhnall, ach chan eil mi a’ smaoineachadh gum faca tu idir mi.

Feumaidh gu bheil uallach mòr air neach a tha ’na bhreitheamh. ’Se breitheamh a th’ ann an Dia cuideachd. Nach tu a fhuair air adhart, ’s tu an-diugh a’ dèanamh obair mar obair Dhè.

Nuair a bha sinn òg san sgoil bhitheadh feall-dheuchainnean againn nar measg fhìn. Bha mise ’nam bhreitheamh aig tè dhiubh, ’s geansaidh mòr geal air mo cheann an àite gruaig. Sin nuair dh’fhuadaich mi thu a dh’Astràilia seach gu robh sùil agad ann am Màiri Bhàn. ’Se spòrs a bh’ ann.

Ach chan fhaod spòrs a bhith air d’ aire-sa nuair a tha neach-dìona air do bheulaibh, agus esan ’s an saoghal a’ sireadh ceartais. Bhitheadh e uabhasach nan dèanadh tu mearachd. ’S iongantach gun dh’òrdaich thusa a-riamh gun deidheadh duine a chrochadh, oir ’sann a bha sin a’ tachairt ann an linn eile. ’Se uallach mòr a bha sin, eadhon ged ’s e muirtearan a bha annta.

Chan eil thu fhèin air taobh muigh crìochan an lagha ged a bhitheas tu a’ riaghladh ceartais. A bheil thu daonnan riaraichte gu bheil an ceartas ceart? Ach mur eil an ceartas ceart, chan e ceartas a tha ann, ’s ma nì thu mearachd chan eil thu a’ riaghladh ceartais.

Bha fear ann bho chionn fhada agus chaidh a thoirt gu cùirt airson tarbh a ghoid. Ach an àite an duine chur don phrìosan, dh’òrdaich am breitheamh gun deidheadh an tarbh a chur fon ghlais. An e


[TD 331]

ceartas a bha sin? Bha e ag ràdh nach b’ urrainn don duine an tarbh a ghoid a-rithist nam bitheadh an tarbh glaiste. ’S dòcha gu bheil ciall an sin an àiteigin, ged nach lèir dhòmhsa i.

Ach chan e ceartas a-mhàin a tha dhìth, ach gliocas cuideachd. ’S co às a tha neach a’ faighinn gliocais? A bheil fhios againn eadhon dè a th’ ann an gliocas? An e gliocas aon neach gliocas nan uile? A bheil caochladh sheòrsachan de ghliocas ann? A bheil thusa nas glice na mise seach gum feum thu gliocas fhoillseachadh? A bheil an t-amadan gu tur gun ghliocas? Agus chan urrainn dhuinn aon de na ceistean seo a fhreagairt mur eil mothachadh againn air gliocas. Tha an saoghal bun os cionn ceart gu leòr.

Agus tha sinn uile nar breitheamhan. Tha sinn daonnan a’ dèanamh breithneachadh air rudeigin, eadhon air an rud as suaraiche. Tha mise an-dràsda a’ breithneachadh air càite am buail mo pheann air mo phàipear. ’S chan fheum mi gùn no gruag.

’S dòcha gu bheil e a’ cur iongnaidh ort carson a tha mi a’ sgrìobhadh thugad. ’S dòcha gu bheil agus orm fhìn. ’S iongantach mur a bi mi a’ sgrìobhadh gus am fàs mo pheann sgìth.

Mur a bitheadh cho eucoireach ’s a tha mac an duine, chan fheumadh laghan a bhith againn idir. Tha mòran laghan ann a tha gar bacadh, ach cia mheud lagh a tha a’ ceadachadh? Cia mheud lagh a tha againn uile gu lèir? ’S dòcha nach eil fhios aig duine air sin.

’S nuair thig thu a-steach don chùirt, bithidh iad uile a’ seasamh. ’S bithidh an neach-dìona a’ seasamh cuideachd. An ann mar sin a bhitheas sinne uaireigin a’ feitheamh ri breithneachadh aig geatachan nèimh? Cha chreid mi gu bheil do bhreithneachadh a’ ruighinn air fuasgladh na ceiste sin.

Tha truas agam ri Dòmhnall bho chuir thu don phrìosan e. A dh’aindeoin sin, bha an rud a rinn e ceàrr. Tha sinn uile cinnteach gun rinn e e, nach eil? Tha mi an dòchas nach fheum mise gu bràth seasamh air do bheulaibh. Tha e duilich an-diugh, ’s uimhir de laghan ann, cinnt a bhith agad nach eil thu a’ briseadh aon dhiubh. Ach ’s iad an fheadhainn a bhitheas a’ briseadh nan laghan as cudthromaiche a bhitheas a’ tighinn thugadsa. Agus dè mu laghan Dhè? Dè mu na h-àithntean? Tha cuid dhiubh air an dìon le laghan dhaoine, agus cuid nach eil. Nach iongantach mar a nì an duine taghadh air laghan Dhè.

Tha mi a’ faighneachd cus cheistean. Ach tha ar beatha làn de cheistean, cuid a ghabhas fuasgladh agus cuid nach gabh. Agus tha breitheamhan mòra air feadh an t-saoghail air nach eil gruagan idir. Agus tha an saoghal ’nan làmhan-san. Chan eil fhios agam cò a bhitheas ’na bhreitheamh orra ma bhriseas iad laghan an t-sluaigh, oir cha bhi sluagh ann.

Bithidh mi uaireannan a’ smaoineachadh air a liuthad lagh annasach a tha air feadh an t-saoghail. Bha laghan annasach againne


[TD 332]

cuideachd. Bha lagh ann a bha a’ deachdadh dè an t-aodach a chleachdadh sinn ’s dè an ceòl ris an èisdeadh sinn. Sin laghan a bha air an deilbh airson sluagh a chumail sìos. Smaoinich. Achd Pàrlamaid ag innse dhuinn dè an t-aodach a chuireadh sinn oirnn -- no dè an t-aodach nach cuireadh sinn oirnn.

Dè a dhèanadh tu nan tighinn-sa air do bheulaibh ’s gun diùltainn bruidhinn riut anns a’ Bheurla? Bhithinn an uairsin a’ briseadh lagh eile. Lagh a tha a’ cleith orm a bhith a’ labhairt ’nam chànan fhìn. ’S cinnteach gu bheil ceartas ri fhaotainn ann an Gàidhlig cuideachd. Ach tha sibh uile cho dall agus nach lèir dhuibh sin. ’Se suidheachadh truagh a th’ ann nuair nach fhaigh mi ceartas ach ann an cànan coimheach a-mhàin. ’S tha cuid ag ràdh gu bheil adhartas a’ tighinn air an t-saoghal. O, chan eil saorsa againn idir, eadhan fo sgiath an lagha. Tha sin duilich. Bha, bha mi a’ bruidhinn air laghan annasach. Cha do bhàsaich luchd an fhòir neirt fhathast, ’s cha do dh’fhuadaicheadh mìorun mòr nan Gall.

Is beag ’s is mòr a th’ eadar a’ chòir ’s an eucoir. An cuala tu sin a-riamh? ’Se seanfhacal a tha ann. Sin agad far an robh an gliocas. Agus ’se seanfhacal a tha ann air am feum thusa a bhith air leth mothachail nad obair làitheil fhèin. ’S dòcha gu bheil e furasda nuair ’se am mòr a th’ ann ’s gu bheil sin follaiseach, ach cha shaoilinn gu bheil am beag cho follaiseach idir.

Bithidh feadhainn ag ràdh gu bheil sibh ro throm air cuid, ’s nach eil sibh trom gu leòr air cuid eile. A thuilleadh air a bhith a’ breithneachadh air an teisteanas, ’s dòcha gu bheil sibh a’ meas aon olc nas miosa na olc eile. ’Se an cunnart gur dòcha nach aontaich am mòrshluagh leibh. Feumaidh earbsa a bhith againn ann an lagh ’s ann an ceartas.

Tha mi a-nise a’ dol a-mach a bheachdachadh air laghan eile, air laghan an nàdair a tha mun cuairt orm. Chan fhaic mi neòinein eile, ’s chan fhaic mi darach ag èigneachadh giuthais. Fàsaidh gach bileag feòir an co-chòrdadh ri laghan a gnè, ’s bithidh na sgòthan a’ siubhal a-rèir laghan nan speur. Chruthaich nàdur aon lagh airson dhaoine agus lagh eile airson nithean eile. ’S feumaidh an duine laghan ùra a chruthachadh a chumas smachd air na laghan a chuir nàdur a-mach dhà.

Is càm ’s is dìreach an lagh.

Nach neònach an saoghal anns a bheil sinn beò.

Seumas.


[TD 333]

LITIR CHUN A’ Bh.B.C.

Tapadh leibh airson <eng>Dynasty<gai>, airson <eng>Grandstand<gai>, airson <eng>Top of the Pops<gai>, airson nan seann fhilmichean. Mo thaing, seach gu bheil iad a’ toirt cothrom dhomh am bocsa a thionndadh dheth. Bithidh mi uaireannan a’ smaoineachadh gum bu chòir rabhadh a bhith ri taobh suidse a’ bhocsa, coltach ris an rabhadh a chithear air pacaid thoitean. Ach dè am math? Cha do sguir mi de na toiteanan.

’S gach feasgar (’s uaireannan tron latha) tha an saoghal ’na shuidhe a’ deoghal an fhaileis mu dheireadh às na chuireas sibh fa chomhair. O, chan e nach eil rudan matha air an telebhisean. Cha smaoinich mi orra an-dràsda, ach tha fhios gu bheil iad ann, oir chunnaic mi cuid dhiubh.

Bha mi fhìn air telebhisean aon uair. Agus bha na solais cho teth. Bha na ceistean teth cuideachd. ’S nuair thill mi dhachaigh, thuirt cuideigin rium, “Bha thu air an telebhisean an-raoir.” Ach cha tuirt e rium gun chòrd am prògram ris. Bha mi air rèidio cuideachd, ach chan fhaca duine mi. Chan eil an rèidio cho bragail. Chan eil i cho mì-mhodhail. Bithidh mi uaireannan a’ sireadh teachdaireachd bhon telebhisean, ach tha e air chall am-measg nan seallaidhean ’s am-measg na sabaid.

’S gach bliadhna tha mi a’ pàigheadh na cìse, ’s ged tha, bithidh mi a’ smaoineachadh nach eil guth agam mu chàil a thatar a’ craobh-sgaoileadh. Uaireannan, bithidh mi a’ smaoineachadh cuideachd nach eil naidheachdan agus beachdan co-ionnan.

Tha mòran cumhachd agaibh. Theireadh cuid gu bheil cus cumhachd agaibh, ’s tha fhios againn uile dè a thachras mur a bi an cumhachd anns na làmhan ceart.

Nach iongantach mar a fhreagair na litrichean B.B.C. air a’ Ghàidhlig cuideachd. Buidheann Breatannach Craobh-sgaoilidh. Ach tha mi cinnteach nach robh sin fa-near don fheadhainn a thug ainm air a’ bhuidheann.

Carson a tha sibh a’ ceannach uimhir de sgudal Ameireaganach? ’S cinnteach gu bheil sgudal gu leòr an seo fhèin a dh’fhaodadh sibh a bhith a’ sealltainn.

Ach tha prògraman èibhinn agaibh cuideachd, a leithid nuair a bhitheas sibh a’ dèanamh roimh-amas air an t-sìde. Fealla-dhà gun chrìoch! Carson a bhitheas sibh a’ tarraing ar coise mar siud? A dh’aindeoin gach saideil sìde ’s gach teicneolais, chan eil sibh fhathast cho math air roimh-amas ’s a bha na bodaich. Sùil air na speuran no smuain mun nàdar a bha mun cuairt orra, ’s cha deidheadh iad fada bhon uisge no bhon ghaoith.

Agus na naidheachdan. Uaireannan, gheibh an criceat Sasannach urram nas àirde na gheibh gnothaichean mòra an t-saoghail. Ach ’s dòcha gur e criceat an rud as cudthromaiche air an


[TD 334]

[Sanas]


[TD 335]

t-saoghal. Tha sibh dèidheil air lùth-chleasan ’s air geamachan, ’s cuideigin agaibh ag èigheachd aig àirde a chinn ma thèid bàlla a thadhal no ma bhitheas na h-eich a’ ruith. A bheil adhbhar dhaibh a bhith ag èigheachd cho àrd? ’S dòcha gu bheil. Cha bhi iad ag èigheachd idir nuair bhitheas iad a’ bruidhinn air snucair.

Ach ’s fheàrr dhomh smachd a chumail air mo pheann mus dìochuimhnich mi carson gu sònraichte a tha mi a’ sgrìobhadh thugaibh . . . agus airson adhbhar no dhà eile!

Tha mi ag iarraidh oirbh clàr a chluich dhomh air an rèidio, air Tagh Fonn feasgar Diciadain. ’Sann do Mhagaidh a tha an t-òran seo, “Cò a th’ ann am Magaidh?” tha sibh a’ faighneachd. Chan eil mise a’ dol a dh’innse dhuibh cò i, ach tha fhios agam gum bi i ag èisdeachd ri Tagh Fonn a h-uile feasgar Diciadain, ’s dòcha ach an cuir cuideigin òran thuice. ’S dè an t-òran a tha mi ag iarraidh do Mhagaidh? Tha Rùn nan Rùn, òran a rinn mi fhìn bho chionn fhada. Tuigidh i fhèin carson a thagh mi am fear sin. Feuchaibh a-nise gun cluich sibh e. Aig amannan, bithidh mi fhìn a’ faireachdainn rudeigin coltach ris an eun anns an òran, a’ miannachadh a dhol air iteig a shireadh na grèine.

Nach iongantach mar a mhaireas na h-òrain Ghàidhlig an taca ris an sgudal a bhitheas agaibh air <eng>Top of the Pops<gai>. Ach nuair smaoinicheas sibh air, ’s dòcha nach eil e iongantach idir. Sgriachail gun fhonn, gun ghrinneas. Cluinnear an-diugh iad, ’s a-màireach cha bhi sgeul orra. Tha corra fhear a tha rudeigin brèagha ceart gu leòr. Cultar fuadain gar bàthadh ann an aineolas. Cuin a chuir mi air an telebhisean ’s a chunnaic mi boillsgeadh de chultar Ghàidhlig? Tha òrain againne cuideachd, ged a tha cuid a’ cumail a-mach gu feum sinn a bhith ag atharrais air a’ Bheurla.

Uaireigin bhitheadh a’ chlann a’ cluich am-muigh anns na h-achaidhean, a’ ruith ’s a’ leum ’s a’ falach-fead. Bha eòlas aca air na h-eòin ’s air na lusan. Bhitheadh a’ ghrian gan dubhadh ’s an àile gan neartachadh, ’s thigeadh iad a-steach le sgìths na fallaineachd ’s gan tolladh leis an acras. Bha bàrdachd aca air an teanga, agus chuala iad ceòl a bha ’na cheòl. Ach an-diugh tha iad uile ’nan crùban aig an telebhisean, agus an saoghal a’ gabhail seachad orra. Bithidh mi uaireannan a’ smaoineachadh nach bu chòir dhuibh a bhith a’ cur a-mach phrògraman foghlaim tron latha. Tha cuid dhiubh sin fìor mhath. Tha clann ann an-diugh agus cha robh iad òg a-riamh.

Co-dhiù, feuchaibh gun cuimhnich sibh air òran Mhagaidh. ’S a-nise, tha mi a’ dol sìos chun an teine a choimhead an telebhisein.

<eng>Dynasty<gai> . . . O, uill . . .

Carson nach eil rabhadh air an t-suidse?

Seumas.


[TD 336]

LITIR CHUN A’ PHOILEIS

Meal an naidheachd. Rinn iad seàirdeant dhiot mu dheireadh. Tha mi cinnteach gu robh thu airidh air an dèidh na bha siud de bhliadhnaichean.

Cha bu toigh leam fhìn a bhith ’nam phoileas. Chan eil cothrom ann airson càil a chruthachadh. ’S a’ glasadh dhaoine ann am prìosanan beaga. ’S na seallaidhean aig na tubaistean. Na daoine marbha ’s na daoine a tha ’n ìre mhath marbh. Agus na cunnartan. Na nàimhdean. Ach ’s cinnteach gu robh fhios agad orra sin mus deach thu nad phoileas a-riamh.

Tha e neònach. Tha thu an-diugh a’ dìon an lagha a bhitheadh tu uaireigin a’ briseadh. Chan e gu robh olc air bhith air d’ aire. Shadadh tu pàipear air an t-sràid, ’s dhèanadh tu beagan tanachaidh air snèipean Uilleim Mhòir. Ach cha robh tu a’ briseadh uinneagan no a’ goid às na bùthan mar a bha feadhainn eile.

Co ris a tha e coltach a bhith a’ dìon lagha ris nach eil thu ag aontachadh? Feumaidh gu bheil sin duilich. ’Se duine sònraichte as urrainn sin a dhèanamh.

Tha cuimhne agam air a’ chiad uair a chunnaic mi thu ann an deise a’ phoileis. Bha deàrrsadh às na brògan ’s na putanan. Bha thu a’ coiseachd sìos sràide le na casan mòra, ’s an cabhsair a’ gearain fo bhuillean do bhrògan. ’S bha do dhruim cho dìreach. Shaoileadh duine gur ann leat fhèin a bha am baile, ’s tu ga dhìon bho choigrich. ’S bha daoine a’ gluasad às an rathad ort, a’ toirt urram don deise ’s don bhonaid. Am bonaid leis a’ bhreacan neònach. Seachdain an dèidh sin, chunnaic mi proifeasair a’ coiseachd air an dearbh chabhsair. Ach cha do mhothaich duine dhà. Agus thug sin orm tòiseachadh a’ smaoineachadh.

Their cuid nach eil mòran aig na poileis ri dhèanamh ach a bhith a’ falbh ann an càraichean geala le srianagan dearga. ’S nuair bhitheas iad a’ faireachdainn na tìde fada, sèididh iad na dùdagan deamhnaidh, agus stadaidh iad cuideigin eile a tha a’ dol ro luath. Am bi thu fhèin a’ dol ro luath uair sam bith nuair nach eil an deise ort? Ach an fheadhainn a tha a’ falbh fo bhuaidh na deoch, ’se tha sin rud eile.

Ach chan eil rian nach eil e duilich anns a’ bhaile mhòr rè na h-oidhche. Feasgar Dihaoine ann am meadhan a’ bhaile mhòir. Meàrlaich is siùrsaichean agus òganaich fhiadhaich. Cha bu toigh leam a bhith ’nam measg.

Tha greis bho chunnaic mi thu. ’Sann sa’ phàipear a leugh mi mun àrdachadh a fhuair thu. Ach, ann an dòigh air choreigin, tha sibh uile cho coltach ri chèile. Bithidh e nas fhasa don t-sùil do thogail a-nise, bho thug iad na trì srianagan dhut.

An robh thu a’ leughadh anns a’ phàipear mun phoileas a bha a


[TD 337]

goid còmhla ri na meàrlaich rè na h-oidhche, ’s gan sireadh ma b’ fhìor còmhla ri na poileis eile rè an latha? Bu chòir gum bitheadh earbsa againn às na poileis, ach nuair thachras rud den t-seòrsa sin, tha e uabhasach doirbh. Agus dè mu na poileas eile? Co air a bha iad a’ smaoineachadh nuair chuir iad an grèim e? A-rèir coltais, chan eil treud air an t-saoghal às aonais caoraich dhubha!

B’ aithne dhomh poileas uaireigin, ’s bhitheadh e a’ dol mun cuairt leth na h-ùine le shùilean dùinte. Chan fhaiceadh e càr ’na stad air loighne bhuidhe, no doras taigh-òsda a bha fosgailte mionaid an dèidh na h-uarach. Agus, rud a bha àraid, ’sann nuair bhitheadh na sùilean aige fosgailt a bhitheadh luchd na h-eucoir ri gnìomhachas. Cha do thuig mi an robh iadsan a’ feitheamh ris-san, no an robh na sùilean a’ fosgladh gu nàdarrach nuair a bha feum air fradharc. Bu toigh leis a h-uile duine e, ach a-mhàin le na h-eucoirich.

An tu a chuir Seonaidh Sheonaidh an grèim? An trusdair! Cha do thuig mi a-riamh daoine a bhitheas a’ bualadh ’s a’ leòn na cloinne mar siud. Bha e airidh air a h-uile mionaid a fhuair e. Bha cuideigin ga shamhlachadh ri beathach. Ach dè am beathach a dhèanadh siud air isean fhèin? Bitheadh iad a’ sabaid ’nam measg fhèin, ach fàgadh iad a’ chlann bheaga co-dhiù.

Chunnaic mi gu bheil iad a’ smaoineachadh air gunnachan a thoirt dhuibh a-nise. Chan eil mi fhìn ro chinnteach. ’S dòcha gum bitheadh cus cumhachd agaibh an uairsin. Chan eil mi ro chinnteach idir. Ach ’s math gu bheil sibh ann, no dheidheadh an saoghal bun os cionn. Theireadh cuid gu bheil an saoghal bun os cionn co-dhiù, eadar mhurt agus dhrughaichean is eile. Chan eil sinne ga fhaicinn, ach tha sibhse ga fhaicinn.

Ach dè am math dhòmhsa a bhith ag innse dhut mun t-saoghal agad fhèin, saoghal anns a bheil mac an duine a’ ruighinn na h-inbhe as ìsle? Cha bu chòir do dhuine sam bith a bhith a’ gluasad anns an t-saoghal sin, ach feumaidh tusa a bhith a’ gluasad ann. ’S dòcha a-nise gur ann a bhitheas tu a’ cumail smachd air feadhainn eile le na srianagan, dìreach mar a bhitheadh Mgr Lynch uaireigin air <eng>Z-Cars<gai>.

Ach meal an naidheachd co-dhiù.

Agus cuimhnich gur beannaichte luchd na sìthe.

A bheil thu a’ faireachdainn beannaichte?

Seumas.


[TD 338]

LITIR GU TE A BH’ ANNS A’ BHAR

Chan eil fhios agam fiù dè an t-ainm a th’ort. Agus chan eil fhios agam am faigh thu an litir seo gu bràth. Ach tha mi a’ dol ga fàgail aig Simidh, oir ’s cinnteach gum bi cuimhne aigesan ort cuideachd. Air an làimh eile, chan eil fhios an tadhail thu an sin gu bràth tuilleadh.

Tha cuimhne agam ort, nad shuidhe air stòl ag òl vodka. Bha do dhreasa ghorm a’ dòrtadh mu do chasan, ’s d’ fhalt fada bàn a’ dòrtadh mu do dhreasa. Cha robh thu a’ faicinn nan daoine eile a bha mun cuairt ort, oir bha do shùilean a’ sealltainn tron bhalla. ’S iongantach mur an robh thu a’ smaoineachadh air rudeigin no air cuideigin. ’S dòcha gu robh thu a’ smaoineachadh air blàir a bh’ ann ’s a chaill thu, air ìomhaighean briste a bha thu a’ bàthadh anns a’ ghloinne, air turas no dhà far an deach na rathaidean ceàrr.

Chaidh fear a dh’iarraidh uisge-beatha (cha bu mhise a bh’ann idir) agus dh’fheuch e ri bruidhinn riut. Bha e follaiseach nach do dh’aithnich thu e (no nach robh thu ag iarraidh aithneachadh), oir cha do leig thu ort gu robh e ann. Bha e a’ sealltainn riut, is dòchas sgrìobhte air na sùilean aige. Cha do chòrd e ris nach do fhreagair thu e. ’S dòcha gu robh e ag iarraidh cus.

’Se toiseach a’ gheamhraidh a bh’ ann. ’S an ceann ùine dh’èirich thu bhod shuidheachan, dh’fhalbh thu tacan beag, agus thill thu a-rithist. <eng>Vodka<gai> no dhà eile, agus thàinig an oidhche gu ceann. Dh’fhalbh thu a-mach tron doras, sùilean a’ leantainn lorgan do chasan, a-mach don t-saoghal agus don dorchadas. ’S tha dithis no triùir fhathast a’ dol don bhàr a h-uile feasgar Dihaoine, gun fhios nach fhaic iad te àrd bhàn le dreasa fhada ghorm ’na suidhe air stòl ag òl <eng>vodka<gai>, ’s a’ sealltainn tro bhalla gu crìochan na sìorraidheachd.

Air do shlighe a-mach, chunnaic thu fear ’na shuidhe san oisean, ’s rinn e gàire riut. Ma gheibh thu gu bràth an litir seo, cuimhnich air an fhear sin a bha gun ainm ach air a bheil ainm agad a-nise.

Cha do dhùisg mi à m’ aisling fhathast.

Seumas.


LITIR THUGAM FHIN

Carson a tha thu a’ sgrìobhadh litrichean, ’s gun duine beò gam freagairt? A bheil thu a’ feuchainn ri rudeigin innse dhut fhèin, no a bheil thu ag innse do chàch nach do thuit an oidhche fhathast? Ceistean. Chan eil càil anns an t-saoghal ach ceistean. Chan eil freagairtean idir ann, oir nam bitheadh freagairtean ann cha bhitheadh ceistean ann. Agus tha aon cheist ann nas cudthromaiche na càch -- carson? ’S dòcha gur ann a’ sireadh


[TD 339]

fuasglaidh don tè sin a tha thu.

Tha cuimhne agad air an là a sheas thu air beulaibh an sgàthain agus a chunnaic thu ìomhaigh saighdeir. Bha an saighdear a’ feuchainn ri faighinn a-mach às an sgàthan, ach cha robh armachd aige. Bha e lom, rùisgte, gun chàil ach deise saighdeir. Agus thuig thu an uairsin nach robh tairbhe ann a bhith a’ sabaid le dòrn gun chlaidheamh. Agus ghèill thu don t-saoghal an uairsin, ’s e gad sguabadh air slighe mhì-riaghailteach an dàin, mar a dh’fhalbhas moll air sgiath gaoth foghair ’s gun fhios aige càit a bheil a’ ghaoth ga stiùireadh. Agus seallaidh tu air ais air do bheatha, agus chì thu ìomhaighean eile anns na trannsachan dorcha nach do shoilleiricheadh le fiosrachadh. ’S gabhaidh tu aithreachas fa chomhair nan nithean sin air nach robh cothrom agad, agus fios agad nach eil cothrom agad air an seachnadh a-rithist. Agus chì thu saoghal a’ seòladh ann an neònachas ’s ann am falamhachd, agus thig thu dhachaigh aig sia uairean ’s cuiridh tu do chasan ris an teine.

’Se rud àraid a th’ ann a bhith a’ sgrìobhadh thugad fhèin. Cha bhi daoine ’bruidhinn riutha fhèin, ’s mar sin cha chuir iad eòlas orra fhèin, mar a chuireas iad air daoine eile. Nach eil sin àraid a-nise? Bithidh sinn a’ leughadh sgeulachdan agus bàrdachd ruinn fhìn, ach cha bhi sinn a’ bruidhinn ruinn fhìn, idir.

Nuair bha thu nad ghille òg bha thu aotrom agus saor. Cha robh fhios agad gu robh an saoghal làn de nathraichean, ’s gu robh na craobhan làn de ùbhlan nach bu chòir dhut ithe. Bha na monaidhean farsaing, fosgailte ’s na h-aibhnichean a’ deàlradh mar chriostail. Bha sgòthan anns an adhar ceart gu leòr, ach bha iad shuas gu h-àrd, ’s cha robh iad a’ cur dragh air duine. Cha robh càil mun cuairt ach gàire is fealla-dhà is saorsa. Ach gun fhios dhut bha tìm gad chòmhdach, mean air mhean, le brat na h-aoise agus an dorchadais. ’S bha thu air d’ òige a chall mus do thuig thu a cleasachd. Agus an-diugh seallaidh tu air ais. Agus seallaidh tu romhad, agus tuigidh tu gu bheil an saoghal a’ fàs sean, nach bi na monaidhean cho farsaing gu bràth tuilleadh ’s nach bi na h-aibhnichean cho soilleir ’s a bha iad. Càit an deach na làithean a shiubhail fo bhuaidh an uaireadair? A bheil fuaim a’ ghàire fhathast air shiubhal air slighe gun crìoch gu ceann-uidhe nach eil ann? A bheil dreach na h-aisling air a’ chuimhne, ’s carson a tha na h-òran balbh? Tha an radan sona anns an òcraich aige fhèin, oir chan eil buaireadh ann an rìoghachd an radain. ’S chan eil òigridh ann an-diugh, ach daoine air an deach an saoghal seachad.

Càit an deach a’ Ghàidhlig agus na bodaich? Thig neach don t-saoghal gun chàil aige, ach chan eil e fìor a ràdh nach toir e càil leis nuair a dh’fhàgas e. Thug na bodaich a’ Ghàidhlig leotha. Agus dè mun dualchas? Na seanfhacail? Cha cluinnear an-diugh idir iad. Chunnacas na h-eileanan a’ dannsa anns a’ chuan, ’s an uairsin chaidh iad fodha. ’S cha bhi aiseirigh ann. Tha iad air am bàthadh


[TD 340]

’S tha thu fhathast a’ sgrìobhadh, gun fhios cò a tha a’ leughadh do bhriathran. ’S dòcha nach eil neach idir gan leughadh. ’S chan eil duine a’ freagairt do litrichean. Tha thu a’ dannsa còmhla ri faileasan. Tha na faileasan uabhasach lìonmhor.

Chì mi thu aig an teine a’ leughadh leabhraichean, ach chan eil e soilleir dè tha aig na leabhraichean ri ràdh riut. Chan urrainn e bhith gu bheil leughadh co-ionnan ri fiosrachadh. Ach bithidh daoine a’ sgrìobhadh leabhraichean cho fada ’s a bhitheas daoine ann. ’S bithidh daoine a’ sgrìobhadh litrichean cuideachd.

Là-eigin, tiormaichidh uisgeachan na mara ann an saoghal ùr. Eiridh a’ cheò bho na beanntan, agus thèid i às an t-sealladh. Seargaidh am feur agus chan fhàs na flùraichean. Falbhaidh a’ ghaoth oir cha bhi adhbhar aice sèideadh. Agus gheibh an duine boillsgeadh air nèamh agus air ifrinn, ach cha bhi taghadh ann dhà. Bithidh e ro fhadalach. Carson a tha thu a’ smaoineachadh air na nithean sin? Achmhasain is aithreachas. Cadal is dùsgadh. ’S cha bhi tearc-eun ann a dh’ èireas à luath saoghail.

Nuair bhitheas tu a’ siubhal air feadh an t-saoghail, dè bhitheas tu a’ faicinn? Dè bhitheas tu a’ cluinntinn? Gàidhlig ann an Shanghai, agus Beurla anns Na Hearadh agus Fraingis anns na Fhraing. Chan fhaca duine a-riamh bogha-froise air a chliathaich. Chan fhaca duine a-riamh sneachda gorm. Ach chan eil sin a’ ciallachadh nach eil iad ann. Chan eil e a’ ciallachadh nach bi iad ann fhathast, coltach ri na bùird a tha air uinneagan dachaigh na h-òige.

Tha. Tha e àraid a bhith a’ sgrìobhadh thugad fhèin . . . no thugam fhìn. Is tusa mise, agus is mise thusa. Agus ’s fheàrr dhut, no dhomh, am peann a phasgadh greiseag eile, mus abair iad (cò?) gu bheil thu às mo chiall.

Cha tèid an solas às gus an tig an dorchadas. ’S cha bhi dorchadas ann gus an tèid an solas às.

Seumas.

(A’ chrìoch)

[Sanas]


[TD 343]

A’ BHAN-PHRIONNSA GHLEUSDA
sgeulachd bho Chatrìona NicNèill
(a thogadh ann am Barraigh)

Bho chionn fhada an t-saoghail -- mun do dh’ionnsaich a’ ghrian deàrrsadh cho soilleir -- bha, aig oir coille gruamaich, caisteal mòr àlainn anns a robh rìgh na dùthchadh a’ fuireach le thriùir nigheanan.

Cha robh mac idir aig an rìgh agus bha e duilich, nuair a bha e fàs sean, nach robh oighre aige a leanadh ’na dhèidh ’na rìgh.

Dhe na trì bhana-phrionnsaichean cha robh h-aon cho brèagha ris an tè a b’òige. Bha i, bharrachd air a sin, coibhneil, banail agus aoibheil agus b’i annsachd a h-athar.

Co-dhiù thàinig a latha thuirt an rìgh ris fhèin gu feumadh e inntinn a dhèanamh suas cò ’n tè dhe ’nigheanan a bha gus a bhith ’na ban-rìgh.

Smaointich e air dòigh a dhèanadh e an taghadh agus chuir e fios air an triùir tighinn ga ionnsaigh.

Dh’fhaighneachd e do gach aon, air leth, ciod e an gràdh a bh’aice air.

Fhreagair an dithis a b’aosda, à beul a chèile, nach robh air an t-saoghal mhòr na chuireadh iad air thoiseach air -- nach robh iad ag iarraidh ach a thoil a dhèanamh anns gach nì.

Chòrd an fhreagairt a thug iad dha ris an rìgh. Thionndaidh e an sin ris an tè a b’òige, “Agus ciod e tha thusa ’g ràdh, mo bhan-phrionnsa bheag?” ars esan.

Fhreagair ise, “M’athair, tha mi nas gaolaich ort na tha mi air salann.”

Nuair a chuala an rìgh an fhreagairt a thug a nighean dha dh’at aodann le feirg.

“A thacharra bhig gun taing” thuirt esan, “airson do mhì-mhodh cha bhi thu tuilleadh den teaghlach agamsa.”

Thug e oirre falbh agus a h-èideadh brèagha thoirt dhith agus luideagan a chur oirre, mar shearbhanta shuarach. Thug e sin òrdan dhi dol don taigh-còcaireachd agus an obair a b’ìsle a bh’ann a dhèanamh.

Dh’fhalbh a’ bhan-phrionnsa bheag bhochd, is a cridhe a’ bristeadh, agus rinn i mar a dh’iarr e.


[TD 344]

Chan b’fhada gus am fac’ na searbhantan eile cho modhail, dìcheallach ’s a bha i. Cha robh car nach robh i deònach a dhèanamh, air cho suarach ’s gu robh e, agus ghabh iad tlachd mòr dhi.

Bha h-uile aon aca air a taobh, gu h-àraid nuair a chitheadh iad a peathraichean bòsdail, neo-choibhneil, a’ magadh oirre.

Thug an còcaire i còmhla rithe fhèin i gu bhith deasachaidh a’ bhithidh bha dol air bord an rìgh.

A latha bha seo, is i ’g obair, thainig smaointinn ’uice agus dh’innis i don chòcaire a dh’aontaich leatha gu luath.

Bhon àm sin cha do chuir iad sìlean salainn ann am biadh an rìgh. Bha am biadh gun bhlas gun tlachd.

Cha b’fhada gus na thuig an rìgh ciod e bha a bha a’ bhana-phrionnsa òg a’ ciallachadh nuair a thubhairt i gum b’fheàrr leatha e na salann, a bha ’na phrìomh fheum do bheatha.

’Se ise da-rìribh a bha miosail air agus chan e a dithis pheathraichean.

Le a mhòr-chuis is àrdan dh’fhuadaich e bhuaithe an aon a b’fheàrr dhe theaghlach.

Ghrad chuir e ga h-iarraidh agus ghuidh e mathanas oirre. Thug ise sin dha gu toilichte. Bha i ro thaingeil a bhith tilleadh gu h-àite àraid fhèin ’na chridhe.

Cha robh i nis ’na targaid airson magadh. Bha a h-èideadh cho àlainn agus i fhèin cho brèagha is ann a bha i mar ghath-solais ghrèine anns a’ chaisteal dhorcha.

Bha gàirdeachas mòr aig ìochdarain an rìgh nuair a chual’ iad gur h-i bha gu bhith ’na ban-rìgh.

Cha robh diùmbadh air duine ach an dithis dhroch pheathraichean a chaidh a srònan a chur às an alt!

Agus nach math a b’airidh iad air?

[Sanasan]


[TD 371]

AN TURAS
le Iain Mac a’ Ghobhainn

Thubhairt sinn ris an latha bha seo,

“Seach gu bheil an càr againn a bheil àite sam bith ga bheil sibh ag iarraidh a dhol?”

Smaoinich e airson ùine mhath agus an dèidh sin thubhairt e.

“Uill, ’se an aon àite anns an eilean nach robh mi ann a riamh, Oransaigh.”

“Oransaigh?”

“Seadh.”

Dh’fhàg sinn Steòrnabhagh air madainn Di-luain agus stiùir sinn an càr gu Oransaigh ’s esan ag ràdh.

“O tha e fada ro fhada. Bheir sinn an latha gu lèir a’ dol a dh’ Oransaigh.”

“Cha tòir na,” arsa Seònaid. (’Se ise bha stiùireadh)

“Cha robh càil a ghnothach agam seo a dhèanamh,” ars esan. Bha e coimhead cho aosd ’s a bha e, ’se sin ceithir fichead ’s còig. Bha ad dhubh air, agus a dheise Sàbaid. Dh’fhosgail e an uinneag oir bha e faireachdainn blàth.

“Tha na ròidean seo glè mhath,” arsa Seònaid. “Bidh sinn ann roimh àm dìnneir.”

“Huh,” ars e fhèin.

An uair a dh’fhàg sinn Steòrnabhagh bha sinn anns a’ mhòintich. Bha sinn a’ coimhead feadhainn anns a’ mhòine ’s an dràsda ’s a-rithist shealladh iad ruinn, ’s an làmhan os cionn an sùilean, an coinneamh na grèin.

Cho brèagha ’s a bha an t-eilean a’ coimhead, na lochan gorma, am fraoch, na caoraich. Bha sinn a’ coimhead lilidhean a’ fàs anns na lochan.

Bha an rathad a-nise fàs na bu chumhainge ’s bha sinn a’ dol na bu shlaodaiche na bha sinn aig an toiseach.

Mhothaich sinn nach robh na taighean a’ coimhead cho mòr ris an fheadhainn a chunna sinn ann an ceàrnaidhean eile den eilean. Thachair fear ruinn air <eng>motor bike<gai> ’s nuair a sheall mi air ais chunna mi e tighinn dheth ’s a’ dol don mhòine.

Bha againn ri stad glè thric airson càraichean a leigeil seachad.

Bha e fhèin glè shàmhach ’s a’ ghaoth a’ sruthadh tarsainn air


[TD 372]

aodann bhon uinneig a bha fosgailte.

“’S e seo an aon àite anns nach robh sibh a riamh,” arsa mise ris ’s mi coimhead eaglais bheag air an taobh eile den rathad.

“’Se,” ars esan. “Tha mi smaoineachadh gu robh mi anns a h-uile ceàrnaidh eile dhe. Ach cha robh gnothaich agam bhur toirt an seo. Chan eil fhios cuin a ruigeas sinn.”

“Cha bhi sinn fada,” arsa Seònaid.

Bha e sealltainn mun cuairt air fad na tìde. Cha robh sinne coimhead càil ach a’ mhòinteach.

“Bu dheagh chaomh leam fuireachd ann an seo,” arsa Seònaid, “bhiodh e cho sàmhach.”

“Dèan thusa sin agus cuiridh mi fhìn litrichean thugad,” arsa mise ’s mi a’ gàireachdainn.

“Uill, tha e brèagha.”

“Tha e brèagha gu leòr,” arsa mise, “ach bhiodh e aonaranach.”

Chaidh sinn seachad air seann taigh a bha tuiteam às a chèile. ’Se na taighean dubha a chleachd sinn a bhith coimhead a’ tuiteam às a chèile, smaoinich mi, ach an-diugh tha sinn a’ coimhead na taighean geala cuideachd.

Bha mi faireachdainn gu robh mi faicinn an eilean mar a bha e da-rìribh, na lochan sàmhach, am fraoch a’ boillsgeadh, na puill mònach. An t-eilean lom gun chraobhan.

“Cha bhi e fada a nise,” arsa Seònaid. “Tha sinn air deich mile fichead a shiubhal.”

M’eilean, arsa mise rium fhìn. M’eilean lom ’s a’ ghaoth a’ ruith air. Srann na gaoithe. ’S na seileanan ri seinn.

’S am feur a’ gluasad anns a’ ghaoith. Fada bhon bhaile, an t-eilean leis fhèin anns an fhàsach seo. Buidheag an t-samhraidh. Ach co ris a bhiodh e coltach anns a’ gheamhradh.

“Tha sinn a tighinn a-steach a dh’Oransaigh,” arsa Seònaid, agus chunna sinn am muir ’s na taighean, baile beag a bha coimhead uabhasach brèagha ’s e lasadh anns a’ ghrèin.

Lean sinn oirnn agus chunna sinn sanas ag ràdh gu robh bùth ghibhtean (neo <eng>Gift Shop<gai>) faisg oirnn.

Thèid sinn chun a’ bhùth,” arsa Seònaid, “gus am faic sinn dè th’aca.”

“Tha feum agam air an taigh-bheag,” arsa e fhèin.

“Faighnichidh mi,” arsa mise. Chaidh mi chun a’ bhùth. Thubhairt boireannach rium -- shaoil mi gur e Sasannach a bh’innte -- gu faodadh e an taigh-beag aca fhèin a chleachdadh. Chaidh mi steach còmhla ris. Nuair a thàinig sinn a-mach bha Seònaid a’ rannsachadh am-measg nan gibhtean. Calandairean, mil, dealbhan den eilean, bagaichean, silidh, obair làimh de gach seòrsa.

“Seo mo phiuthar,” ars a’ bhan-Shasannach, “tha i air làithean saora.” Bha iad coibhneil, snog.


[TD 373]

Cheannaich Seònaid dealbh neo dhà, cairtean posta.

Uill, arsa mise rium fhìn, bùth ghibhtean aig crìoch an t-saoghail. Nach eil sin fhèin àraid.

Bha e fhèin a’ falbh am-measg nan gibhtean a’ togail cairt ’s ga cur sìos. Chunna mi e a’ sgrùdadh each fiodha. Bha e coimhead coltach ri fear a bhiodh ann an eaglais, ’na dheise Shàbaid ’s ’na ad dhubh.

Chaidh e mach leis fhèin mu dheireadh ’s bha e sealltainn ris a’ mhuir.

Ciamar a gheibh iad reic air stuth anns an àite seach a rathad seo, arsa mise rium fhìn.

Nuair a chaidh sinn air ais don chàr thubhairt sinn ris fhèin, “Well, dè mar a chòrd Oransaigh ribh?”

“Tha e brèagha,” fhreagair e. “Ach tha mi faireachdainn cho blàth.”

“Thoir dhìot do sheacaid,” arsa mise ris.

Ach cha toireadh.

Uill, arsa mise rium fhìn, chunnaic thu Oransaigh. Shaoil mi gu robh e coimhead uabhasach aosd.

M’eilean donn lom, leis na lochan ’s am fraoch.

Nuair a chaidh sinn a-steach do a thaigh air dhuinn tilleadh, thubhairt e, “Cha robh càil a chòir agam bhur toirt air an astar ud.” ’S bha e crathadh a cheann.

Bha e nis air eilean fhaicinn gu lèir. Nach robh sin àraid. Nach robh sinn mìorbhaileach. Nach robh sin -- coimhlionta.

An dùil an e an fhìrinn a bh’aige?

“Leig sinn an teine às. Nach bu mhì an t-amadan.” ’S thòisich e ga sgioblachadh.

“Leig dhomh fhìn sin a dhèanamh,” arsa mise ris.

“Cha leig na.” Agus bha fearg na h-aoise ’na ghuth.

[Sanas]


[TD 379] 

AN SGEILP LEABHRAICHEAN

<eng>Scots: The Mither Tongue<gai>, le Billy Kay
(ISBN 1-85158-033-6. 191 dd. <eng>Mainstream Publishing<gai>. Dun Eideann. £5.95. 1986.)

Ged is neònach ri aithris e, cha robh leabhar den t-seòrsa seo, a tha a’ toirt seachad eachdraidh phongail mun Bheurla Ghallda, ri fhaotainn roimhe seo. Tha leabhraichean ann gun teagamh a tha a’ toirt dhuinn pàirt den eachdraidh sin, mar a tha <eng>The Guid Scots Tongue<gai> le Dàibhidh Murison, no <eng>Scotland and the Lowland Tongue<gai> le J. D. McClure, agus leabhraichean is aistidhean air earrainnean den eachdraidh seo. Tha pàirt de na leabhraichean ’s na h-aistidhean sin a tha dol nas doimhne na Kay, ach saoilidh mi gun do tharraing esan iomadach roinn den chuspair ri chèile ann an dòigh a tha an dà chuid taitneach is feumail.

Tha e a’ toiseachadh le beagan mu na cànanan a bha air an cleachdadh ann an Albainn aig toiseach eachdraidh, agus ag aideachadh gu robh cànanan Ceilteach ann mus tàinig a’ Bheurla ann an cruth sam bith. Tha an roinn seo den leabhar car cabhagach is dòcha, ach tha e nàdurrach gur h-ann ag iarraidh gu a phrìomh chuspair a tha e. Faodaidh sinn a ràdh gu bheil feum fhathast air leabhar a chuireas na cànanan sin, agus a’ Ghaidhlig, a’ Bheurla Ghallda ’s a’ Bheurla Shasannach ’nam measg, gu h-òrdail an taic a chèile, gun leatrom taobh seach taobh, ach cha leig sinn a leas a bhith a’ gearain nach e seo an leabhar sin, oir cha b’e sin a bha fa-near don ùghdar.

Tha e an uair sin a’ leantainn eachdraidh Beurla na Galldachd troimh na linntean, a’ sealltainn mar a fhuair i steach gu meadhon na


[TD 380]

[Sanasan]


[TD 381]

cùirte (cùirt an Rìgh is cùirt an lagh) is gu meadhon Pàrlamaid is meadhon gnothaich is meadhon litreachais. Saoilidh mi gu bheil e a’ sealltainn ann an dòigh air leth soilleir mar a thàinig litreachas na Beurla Ghallda gu làn ìre eadar 1400 is 1600, agus gu h-àraidh aig toiseach na siathamh linne deug, nuair a bha e comasach do luchd-sgrìobhaidh a bhith an dà chuid Albanach agus Eòrpach. Tha e a’ sealltainn mar a sheac ’s a shearg an comas sin an dèidh Aonadh nan Crùn is Aonadh nam Pàrlamaid, agus tha iomadach sgeulachd neònach aige air an atharrais a bha Albannaich a’ dèanamh air a’ Bheurla Shasannaich ’s air modhan Sasannach. Sgeulachdan cuideachd air a’ mhagadh a bha Sasannaich a’ deanamh orra, ged nach deach sin leotha an còmhnaidh. Bha am fear-lagha Iain Clerk à Penicuik ag agairt chòirichean air beulaibh Taigh nam Morairean an Lunnainn, ’s e a’ bruidhinn air “<eng>the watter haein rin that wei for mair nor forty year<gai>.” Arsa an Caingealair ris, “<eng>Mr Clerk, do you spell water in Scotland with two t’s?” “Na, na, my lord<gai>,” arsa Clerk, “<eng>we dinna spell watter with twa t’s, but we spell mainners wi twa n’s<gai>!”

Tha mòran aige ri ràdh mun t-sealladh a bha aig luchd an fhoghlaim air inbhe is còirichean na Beurla Ghallda, anns na linntean bhon 18mh chun an là-an-diugh. Tha e glè làidir den bheachd gu bheil a’ Bheurla Ghallda fada nas làidire fhathast na tha a’ mhòr-chuid a’ smaoineachadh, agus tha e a’ gabhail a-steach Beurla nam bailtean mòra anns a’ bharail sin -- nì nach eil buileach furasda dhòmhsa a dhol leis. Ach tha an fhìrinn aige gu bheil i fada nas fhallainne na tha na h-urracha mòra a’ leigeil orra. Tha e a’ toirt ruith chabhagach air cumadh is coltas nan dual-chainntean, bho na h-eileanan a tuath gu ruig Crìochan Shasainn, is chan eil an earrainn seo den leabhar cho coileanta. Ach ga ghabhail thar a chèile, ’se leabhar a tha seo is fhiach a leughadh gu cùramach. Chan eil na Gaidheil ’s na Goill an còmhnaidh cho ao-coltach ri chèile ’s a shaoileadh tu.

Ruaraidh MacThòmais


Bailtean, le Maoilios M. Caimbeuil
(Gairm. 51 dd. ISBN 901771 87 2. 1987. £3.00.)

Mar a tha an sanas air cùl an leabhair seo ag innse dhuinn, rugadh Maoilios Caimbeul anns an Eilean Sgiathanach ann an 1944.

Fhuair e o chionn ghoirid tabhartas airgid bho Chomhairle nan Ealain, a leigeas dha barrachd sgrìobhaidh a dhèanamh. Feumar a ràdh cuideachd gu robh e ’na mhaighstir-sgoile ann am Muile airson grunn bhliadhnachan (a’ teagasg Gàidhlig) agus sin is coireach gu bheil dàin anns an leabhar mu dheidhinn an eilein sin.


[TD 382]

’Se BAILTEAN ainm an leabhair, ach tha na dàin ioma-chuspaireach.

Tha feadhainn ann gu h-àraid mu dheidhinn a’ ghaoil ann an iomadh cumadh.

Tha am fear a leanas air aon cho cumhachdach ’s a th’anns an leabhar:

Tha m’fhuil dearg, tha fhios a’m air sin.
An oidhche roimhe sheas sinn anns an fhuachd,
lannan nan reul gar gearradh.
Air cùl sgoile bh’ann. Bha do chasan
fosgailte, ach mu dheireadh thionndaidh mi air falbh.
Cha b’fhìor bheusan a thug orm tionndadh
ach dìreach an t-eagal gu fàgainn thu le leanabh,
thusa a bu ghràinde anns na sgìre,
agus mo ghràdh, mo lili bhàn,
aig ceann eile a’ bhaile,
’s i coma ged a bhithinn an taigh na sad,
làn de dh’onair is de shlèisdean teann.

Tha cuid mu dheidhinn bhailtean agus gu h-àraid mu dheidhinn Muile, an t-eilean cianail sin a tha a’ dùsgadh bhon bhàrd na facail:

[Sanas]


[TD 383]

Chunnaic am fearann seo cuideachd
lom ’s gu bheil e
iomadach beatha is bàs,
gus a bheil e ’n diugh
sàmhach,
còmhnard gu fàire
mar dhàn donn do-thuigsinn.

Tha am bàrd a’ coimhead an caochladh a tha tighinn air na bailtean, an luchd-turais, mar eisimpleir, a’ sgiathalaich air am feadh, ach tha daoine ann fhathast coltach ri Domhnall Moireasdan a tha “làn de sheanachas is bàrdachd a threubha.”

Chan ann tiamhaidh a tha an leabhar gu lèir, tà, oir tha dàn uabhasach èibhinn ann leis an tiotal, SGOILEARACHD AM MEASG NAM BOITEAGAN. Fhads a tha iad ag argumaid thig lòn-dubh is ithidh e iad.

Tha mi den bheachd gu bheil e an urra ri Ruaraidh MacThòmais gu h-àraid anns na dàin a gheibhear anns an dàrna leth den leabhar, nuair a tha e mach air cùisean ar latha fhìn, samhail an dàn Am Fear-Turais agus Dha Leòdhasach sam bith. ’Sann mu dheidhinn cogadh niùclearach a tha an dàn mu dheireadh sin, agus tha e cumhachdach gu leòr:

Fuirich gu’m bi an teas-thonn seachad
agus gu lasaich a’ ghaoth.
Na cuir do shùil ris a’ bhall-teine.
An uair sin ruith dhachaigh,
faigh an gunna às a’ chùlaist,
agus tòisich aig an leanabh as òige.
Ma thig nàbaidh air a leth-ròsdadh
ag iarraidh iasad, bi tròcaireach . . . . .

agus mar sin air adhart. Agus cuideachd tha mi smaoineachadh gu bheil càirdeas aig an dàn Son Alasdair ri aon de na dàin aig Dòmhnall MacAmhlaigh. Ach tha sin nàdurrach gu leòr, oir cò am bàrd nach do dh’ionnsaich bho na h-athraichean.?

Ach tha a ghuth fhèin aig Maoilios, guth a tha aig amannan tiamhaidh, aig amannan feallsanta, agus an còmhnaidh reusanta is geur. An dùil a bheil an gaol seasmhach, an dùil a bheil Nàdur seasmhach, dè dleasdanas a’ Ghaidheil? Tha e mach air a’ chuspair mu dheireadh sin anns an dàn Eilean an Dà Chidhe:

Eilean an dà chidhe,
aonan air fhàgail ’na dhìleab --
cha b’e a thaitinn ris an luchd-a-tuath,
na bàtaichean a’ tighinn gu Creag an Iubhair
agus Tobar Mhoire air dhìochuimhn’


[TD 384]

aig Dia is Mac a’ Bhriuthainn.
Nach math gu bheil luchd-turais ann
a thig a dh’fhaicinn na sìth,
a cheannach biadh is cuid na h-oidhch’
is poitean crèadh is peiteanan
o na ceàrdan ùr.
An Gaidheal bochd a bhùth dùint’,
a bhathar air a reic,
’s na h-uinneagan fo bhùird.

Se leabhar grinn laghach a tha seo. Bidh dùil againn ris an tuilleadh bho Mhaoilios seach gu bheil barrachd tìde aige na bh’aige roimhe seo airson a sgil a gheurachadh agus tha mi fhìn cinnteach nach bi e dìomhain.

Bidh e foillseachadh dhuinn, tha mi an dòchas, na caochlaidhean a thig air an dùthaich anns na làithean a tha ri teachd, agus tha sùil mhothachail aige airson sin a dhèanamh. Chan eil teagamh nach ann ris-san agus ri bàird eile de a sheòrsa a tha ar cànan is ar dualchas an urra.

Iain Mac a’ Ghobhainn

[Sanas]
