[TD 1]

COINNEACH ODHAR

Dòmhnall Iain MacIomhair

GAIRM: Leabhar 85


[TD 2]

[Blank]


[TD 3]

COINNEACH ODHAR

DOMHNALL IAIN MacIOMHAIR

GAIRM


[TD 4]

Foillsichte 1990 le
GAIRM, 29 Sràid Bhatairliù,
Glaschu G2 6BZ, Alba

Clò-bhuailte le
<eng>Martin’s of Berwick Ltd.<gai>

© 1990 Dòmhnall Iain MacIomhair

ISBN 1 871901 04 9

Dealbhadaireachd le Dòmhnall R. MacThòmais

Chuidich an Comann Leabhraichean am Foillsichear le cosgaisean an leabhair seo.


[TD 5]

ROIMH-RADH

Chan eil e fa-near don leabhar seo dearbhadh sam bith a dhèanamh no a shireadh an ceangal ri cuspair an leabhair; ’s dòcha gur e tha sin obair de ghnè eile a tha a’ dleasadh farsaingeachd mhòir a-thaobh rannsachaidh agus breithneachaidh.

San leabhar, thatar a’ feuchainn ri sgeulachdan is eile mu Choinneach Odhar a thoirt cruinn còmhla, an dà chuid a chionn ’s gu bheil iad inntinneach annta fhèin agus a chionn ’s gun toir iad seachad sealladh air co-dhiù cuid den bheul-aithris a tha co-cheangailte ris. Ach tha e cudthromach gun tuigear nach e am beachd idir gu bheil againn an seo eachdraidh iomlan no eadhan iomlanachd de chunntasan; a dh’aindeoin rannsachaidh, cha b’ urrainnear a bhith cinnteach gun deidheadh sin a choimhlionadh.

Ann a bhith a’ deasachadh an leabhair, tha cuid de theagamhan air an cur an dara taobh, ach tha iad air an ainmeachadh far a bheilear a’ meas sin iomchaidh, ’s tha an leabhar air a sgrìobhadh air a’ bhunaid gu bheil mòran a bharrachd air snàithlean fìrinne anns na tha e ag innse. Fhad ’s a bhitheas daoine ann, bithidh teagamhan ann, ach ’s fhiach iad sin an cur air chùl car tacain, oir cha robh toit ann a-riamh gun theine!

Thatar an dòchas gun taitinn na tha air innse mu Choinneach Odhar ris an luchd-leughaidh, agus, aig ceann na slighe, gun dèan iad suas an inntinnean fhèin mu cheistean sam bith a dh’fhaodadh a bhith air an dùsgadh. Ach ’s dòcha gu bheil cuid ann aig nach eil teagamhan co-dhiù.


TAING

Chan eil teagamh nach ann bhon leabhar aig Alasdair MacCoinnich a nochd an toiseach sa’ Bheurla ann an 1877 a tha sinn a’ faighinn mòran den fhiosrachadh a tha againn mu Choinneach Odhar, agus tha an t-ùghdar mothachail air an fhiosrachadh a fhuair e fhèin à leabhar MhicCoinnich.

Taing cuideachd do Mhgr Iain Whyte airson pàipeir a sgrìobh an t-Urr. A. I. MacCoinnich ’s às an deach tomhais de fhiosrachadh a thoirt, do Uilleam MacMhathain airson na tha anns a’ phàipeir a liubhair e do Chomann Gàidhlig Inbhir Nis an 1968, agus do Leabharlann Steòrnabhaigh airson an ùghdar a stiùireadh gu Mgr Whyte.

Taing do Mhòrag NicLeòid à Sgoil Eòlais na h-Alba airson fios mu àitean sa bheil iomraidhean air Coinneach Odhar ’s air fhàisneachd.

Taing do Ealasaid Shutharlach airson cead cuid de na sgrìobh i eadar-theangachadh gu Gàidhlig an lùib a bhith a’ deasachadh an leabhair.

Agus taing do gach neach agus do gach cunntas sgrìobhte às an deach fiosrachadh a thoirt.

D.I.M.I.


[TD 6]

[Blank]


[TD 7]

CLAR
							Duilleag
Roimh-ràdh							5
Taing								5
San Fharsaingeachd						9
A’ Chlach							11
Iomraidhean 1-5						12-16
Cumhachd na Cloiche						20
Tòmas nan Rann						22
Sgeulachd à Eirinn						23
Còmhradh eadar Anndra Peutan agus Coinneach Odhar	24
Fàisneachd:
1-67								31-51
Bàs Choinnich Odhair						55
An Fhàisneachd Dheireannach				61
Ughdar air an Tràigh Mhòir					63
San Dealachadh						67


[TD 8]

[Blank]


[TD 9]

SAN FHARSAINGEACHD

’S iomadh ainm a mhair beò nar beul-aithris, tro sgeulachdan agus tro bhàrdachd, cuid ann an riochd ghaisgeach agus cuid eile ann an riochd shlaoightire. Eadar gun creid no nach creid sinn gach nì a tha ar beul-aithris ag innse dhuinn, ’s tha fhios gur iomadh nì a dh’fhuiling atharrachadh rè nan linntean, chan eil teagamh nach do rinn na nithean sin ar beatha ’s ar litreachas na bu bhèothaile. ’S dòcha gur ann nuair a thòisicheas sinn a’ dèanamh cus rannsachaidh a tha ar n-aislingean a’ tuiteam às a chèile. Ach ’s fheàirrde sinn uile gaisgeach (no eadhan slaoightire!) an-dràsda ’s a-rithist.

’S math dh’fhaodte gur ann an riochd nàdar de ghaisgeach a chì sinn Coinneach Odhar. A-rèir beul-aithris, agus ’s dòcha a-rèir eachdraidhe cuideachd, b’ e fiosaiche a bha ann an Coinneach Odhar. ’S e fiosaiche neach aig a bheil cumhachd faicinn, chan ann gu litireil leis an t-sùil chorporra, nithean a tha a’ dol a thachairt san àm ri teachd, agus a dh’innseas ro làimh gu bheil iad a’ dol a thachairt, math no olc gum bi iad. Tha cuid ann a chumas a-mach nach robh Coinneach Odhar a-riamh ann, agus nach eil anns an fhàisneachd a thatar a’ cur às a leth ach pàirt de sheanchas-beòil nan Gàidheal, ’s gum faighear fàisneachd coltach rithe, no eadhan co-ionnan rithe, ann an ceàrnaidhean eile den dùthaich agus den t-saoghal. Bitheadh sin mar a bhitheas e, ach cha bheothaich teine gun èibhleag, agus chan eil rian nach robh èibhleag air choreigin ann a dhùisg na cunntasan a tha againn air fàisneachd Choinnich Odhair.

Is annasach an comas tàlann an fhiosaiche. Chan eile teagamh nach cuireadh i eagal air cuid againn nam bitheadh i air a buileachadh oirnn, agus chan eil sinn cinnteach an robh i eadhan air a buileachadh air Coinneach Odhar gus an do thachair rud sònraichte na bheatha.

Ach cha b’ e Coinneach an aon fhiosaiche a bha sa’ Ghàidhealtachd. Bha fiosaiche ann am Barraigh air an robh Mac a’ Chreachair, agus fear eile ann an Ile air an robh Guala Chrosta. A dh’aindeoin sin, tha urram a’ chliù aig Coinneach, ged a tha a’ mhòrchuid den fhàisneachd aige air a clàradh an Eilean Leòdhais ’s ann an Siorramachd Rois. Shìn e a shùil cuideachd cho fada ri Na Hearadh, ri Uibhist is Barraigh agus ris an Eilean Sgitheanach, ach tha e inntinneach gur ann ri àitean a bha an seilbh Chloinn Choinnich a bu bhitheanta a bha e a’ beantainn. Gu dearbha, bha e air a ràdh gur ann don chinneadh sin a bhuineadh e fhèin, ach chan eil cinnt sam bith againn mu dheidhinn sin. Agus b’ ann mu Chlann Choinnich a rinn e ’s dòcha an fhàisneachd a b’ ainmeile a rinn e idir, fàisneachd a chaidh, a-rèir cunntais is eachdraidhe, a choimhlionadh le pongalachd eagalaich.

Cluinnear eadhan an-diugh iomraidhean air cuid de na rudan a labhair Coinneach Odhar, ’s ged a tha grunn cheistean ann, mu thimcheall a bheil e doirbh freagairtean fhaotainn, tha àite sònraichte aige sa’ chuibhreann sin de


[TD 10]

ar beul-aithris nach deach fhathast air chall. Agus tha cuid de na labhair e, no de na tha air ainmeachadh air, gu math coltach ri briathran fhiosaichean eile, a leithid Tòmas nan Rann, Gall a bha beò dà cheud bliadhna no trì ron àm san robh Coinneach a’ fàisneachd. Ach tha cuid eile de na labhair e nach buin ach do Choinneach fhèin. B’ iomadh fàisneachd a rinn e, rè beatha a thàinig gu ceann gu h-uabhasach, agus sin mar thoradh air a chuid bhriathran.

Tha fhios nach bi a leithid ann tuilleadh, oir tha saoghal an fhiosaiche seachad, ’s an rud a bha na annas an-dè saoilear an-diugh gun robh e a-riamh ann. Cuideachd, tha am beul-aithris a’ falbh gu bras, agus chan eil e làidir gu leòr a chum bhriathran a leithid fàisneachd a ghiùlain gu ginealaich ri teachd. ’S e gaisgich agus slaoightirean de ghnè eile a tha nar seanchasan a-nise, ach cha mhisde sinn leithid Choinnich Odhair a chum ar cumail ri uair baile a bh’ ann ach nach bi ann tuilleadh.

Tha dà adhbhar air an toirt seachad a-thaobh ciamar a fhuair Coinneach an t-ainm. Tha e air a ràdh gur ann seach gun robh e rudeigin dorch sa’ chraiceann a chaidh Coinneach Odhar a thoirt air. Cuideachd, tha e air a ràdh gum bitheadh aodach odhar air, a bha a mhàthair air a dhroch dhath le crotal. Dh’fhaodadh gu bheil tomhais den fhìrinn san dà bheachd.


[TD 11]

[Dealbh]

A’ CHLACH

A-rèir cunntais, b’ i clach le toll na meadhan a bha a’ toirt comais do Choinneach Odhar air fàisneachd a dhèanamh. Tha caochladh iomraidhean ann air mar a fhuair e seilbh air a’ chloich. Chan urrainn dhaibh uile a bhith fìor, ach ’s fhiach cuid dhiubh an ath-innse.


[TD 12]

Iomradh 1

Rugadh Coinneach Odhar ann am Baile na Cille ann an Sgìre Uige an Eilean Leòdhais. (Their cuid gur ann air taobh sear Rois a rugadh e). Tha feadhainn den bheachd gun do rugadh e san t-siathamh linn deug, agus tha feadhainn eile a’ cumail a-mach nach do rugadh e gu toiseach na seachdamh linne deug. Chan eil dad de chunntas againn air ’s e na ghille ag èirigh suas ann an Uig, ach tha e air a ràdh gun d’ fhuair e a’ chlach nuair bha e deugachadh a dh’aois, mar a leanas:

Bha a mhàthair a’ sealltainn às dèidh a’ chruidh aice aon shamhradh air an àirigh air slios cnuic air an robh Cnoc Eothail os cionn cladh Bhaile na Cille. Mu mheadhan oidhche chunnaic i na h-uaighean uile anns a’ chladh a’ fosgladh, agus mòran de spioradan dhaoine, eadar aois is òige, ag èirigh às na h-uaighean, agus a’ togail orra gach taobh. Mu uair a thìde an dèidh sin thòisich iad a’ tilleadh, ’s cha b’ fhada gus an robh iad air ais anns na h-uaighean, agus dhùin gach uaigh air gach neach mar a thill e. Ach thug màthair Choinnich suil na bu mhionaidiche air an àit’-amhlacaidh, ’s chunnaic i gun robh aon uaigh fhathast fosgailte. Rinn i suas h-inntinn gun robh i a’ dol a dh’fhaighinn a-mach dè a bha a’ tachairt, agus rinn i cabhag gus an do ràinig i an uaigh fhosgailte, ’s chuir i a cuigeal tarsainn air beul na h-uaighe. Rinn i seo oir bha i air cluinntinn nach deidheadh spiorad a-steach don uaigh air ais fhad ’s a bhitheadh cuigeal air an uaigh.

Dh’fhuirich i greis ach am faiceadh i dè a thachradh, agus an ceann ùine mhothaich i do chruth boireannaich a’ tighinn chun a’ chladh bhon àird a tuath. Bhruidhinn am boireannach ri màthair Choinnich.

“Tog do chuigeal bhom uaigh,” ars ise, “’s leig a-steach mi dom leabaidh bàis.”

“Nì mi sin,” fhreagair màthair Choinnich, “nuair mhìnicheas tu dhomh carson a tha thu cho fada gun tilleadh an dèidh chàich.”

“Innsidh mi dhut,” thuirt am boireannach. “Bha mo thuras-sa mòran na b’ fhaide na turas chàich. B’ fheudar dhòmhsa Lochlann a ruighinn. Is mise nighean rìgh Lochlainn; chaidh mo bhàthadh ’s mi a’ snàmh san dùthaich sin. Fhuaireadh mo chorp air an tràigh sin shìos, agus chaidh m’ amhlacadh sa’ chladh seo. Mar chuimhneachan ormsa, agus mar thiodhlaic bhig airson do mhisneachd, innsidh mi rùn-diamhair prìseil dhut. Cladhaich an seo air an tràigh, agus gheibh thu clach bheag, chruinn, ghorm a bheir thu dod mhac, Coinneach. Bheir a’ chlach seo comas dhà air fiosrachadh a bhith aige mu nithean a tha a’ dol a thachairt san àm ri teachd. Siuthad a-nise, leig dhòmhsa tilleadh don uaigh.”

Thog màthair Choinnich an cuigeal, agus thill nighean rìgh Lochlainn don uaigh, mar a dh’iarr i. Fhuair màthair Choinnich lorg air a’ chloich. Thug i a’ chlach do Choinneach, agus sin mar a fhuair e a chomasan mar fhiosaiche.


[TD 13]

’S dòcha gur i seo an sgeulachd as ainmeile mun dòigh san deach cumhachd na fàisneachd a bhuileachadh air Coinneach Odhar.


Iomradh 2

Tha Coinneach Odhar air ainmeachadh uaireannan mar Fiosaiche Bhrathain. Dh’fhàg e Leòdhas, agus chaidh e a dh’obair air tuathanas air oighreachd Bhrathain an Siorramachd Rois. Agus tha sgeulachd ann a tha ag ràdh gur ann an sin a fhuair e a’ chlach ainmeil, agus nach b’ ann an Uig.

A-rèir na sgeulachd-sa, bha bean an tuathanaich aig an robh Coinneach ag obair air fàs sgìth den tarraing-às a bhitheadh Coinneach a’ dèanamh oirre. Aon là, ’s e a-muigh a’ buain mònach, chuir i biadh a-mach thuige, biadh anns an do chuir i puinnsean ro làimh. Ach mus do ràinig am biadh, bha Coinneach air tuiteam na chadal leis an sgìths. Dhùisg e gu h-obann nuair a dh’fhairich e rud fuar air choreigin air a bhroilleach, agus dè bha sin ach clach bheag gheal le toll na meadhan. Sheall e tron toll, agus chunnaic e sealladh air dè bha air aire bean an tuathanaich. Airson an gnothaich a dhearbhadh, thug e am biadh don chù a bha a-muigh còmhla ris. Thàinig pian uabhasach air a’ chù, agus ann an tiotan thuit e marbh.


Tha na h-iomraidhean uile ag aontachadh mu aon rud. ’S e sin gur e clach le toll innte a thug comas na fàisneachd do Choinneach.

Cuideachd, tha e air a ràdh, a’ chiad uair a thog e a’ chlach gu a shùil ’s a sheall e tron toll, gun chaill e fradharc na sùla sin. Bha e dall air an t-sùil sin rè an còrr de a bheatha.

Ach ciamar a bhitheadh cumhachdan den t-seòrsa seo aig cloich? ’S dòcha nach robh anns a’ chloich ach meadhan no innleachd a chleachd Coinneach a chum buadhachadh orrasan nach robh a’ creidsinn gun robh comas na fàisneachd aige co-dhiù. Ach co aige tha fhios?


Iomradh 3

Sgrìobh Iain Mac a’ Ghobhainn, bàrd Iarsiadair an Uig an Leòdhas, a rugadh ann an 1848, bàrdachd anns a bheil trì fichead rann ’s a deich mun dòigh san d’ fhuair Coinneach Odhar a’ chlach. Tha cunntas Mhic a’ Ghobhainn eadar-dhealaichte ann an caochladh dhòighean bho chuid de chunntasan eile, nì a tha a’ foillseachadh, ’s dòcha, gun robh am beul-aithris mu Choinneach gu math farsaing. Air an làimh eile, dh’fhaodadh e bhith gun


[TD 14]

chleachd Mac a’ Ghobhainn a mhac-meanmhain mar bhàrd airson feòil a chur air cnàmhan nan sgeulachd a bha a’ dol mu Choinneach ann an Uig.

Tha Coinneach air an tràigh air oidhche dhorch, ’s tha e a’ faicinn rud coltach ri solas a-muigh pìos aig muir. Tha an solas a’ dlùthachadh air ’s ag atharrachadh gu cruth maighdinn. Tha Coinneach a’ bruidhinn rithe:

“Dè do sgeul à tìr sgleò?”
Arsa Coinneach Og gun fhiamh;
“A bheil thu ’n sìth ri daoine beò,
Bheil guth no còmhradh ann ad chliabh?”

’S tha ise a’ freagairt:

“Thig faisg orm ’s innsidh mi dhut sgeul
Ris nach d’ èisdeadh riamh le cluais;
Cha b’ aithne do neach fon ghrèin
Càit an d’ eug an Oigh mu Thuath.

Mun do thilg mi ’n t-slige chrè,
B’ e Lochlann nan treun mo thìr;
’S mise Gràdhach nighean Shuarain
Bha san àirde tuath na rìgh.”

Tha seo a-rèir cunntais eile a tha ag ràdh gur e ban-Lochlannach a bha na meadhan air gun d’ fhuair Coinneach a’ chlach, ach, a-rèir Mhic a’ Ghobhainn, b’ ann ri Coinneach fhèin, ’s cha b’ ann ri mhàthair, a bhruidhinn i. Tha i an uairsin ag innse do Choinneach mu bhlàr eadar a h-athair agus Struman Mòr, mar a chuireadh Struman agus Arna, a bha na fhiosaiche ’s aig an robh Leac nam Feart, fo chìs. Shàbhail Gràdhach iad bhon bhàs, agus mar thaisbeanadh air cho taingeil ’s a bha e, thairg Arna do Ghràdhach nì sam bith a bu mhiann leatha. Seo mar a fhreagair i:

“Ma fhuair mi deagh-ghean ad shùil
’S gun lùigeadh tu ormsa duais,
Aon iarrtas nì mi ort a chaoidh,
Thoir dhòmhsa clach ghrinn nam buadh.”

Fhuair Gràdhach a’ chlach bho Arna, ged nach robh e ro dheònach dealachadh rithe. Aon là chuir Gràdhach a’ chlach ri a sùil, ’s chunnaic i an Fhèinne a’ tighinn chun na tràghad. Nam measg bha Diarmad, ’s air ball dh’fhairich i gràdh dhà. Rinn Suaran suas inntinn gun tugadh e ionnsaigh air an Fhèinne, ’s chaidh càbhlach a chur air dòigh. Chaidh Gràdhach còmhla

[TD 15]

riutha os ìosal, ’s iad a’ dèanamh air Eirinn. Thàinig stoirm, ’s faisg air Tràigh Bhaile na Cille chaidh Gràdhach a bhàthadh:

“Goirid bho an tràigh seo fèin
Dh’èirich doineann ’s ghèill mo long,
’S fhuair nighean Lochlainn leabaidh fhuar
Anns a’ chuan as uaibhrich’ tonn.”

An uairsin, dh’innis i do Choinneach far am faigheadh e a’ chlach air an tràigh:

“Feuch a’ chlach seo air an tràigh
Am-measg chàich gun mheas, gun mhiadh,
Far na laigh i dh’oidhch’ ’s a’ là
Bho linnibh àrsaidh sin nam Fiann.”

Chaidh Gràdhach an uairsin à sealladh, ’s tha a’ bhàrdachd a’ crìochnachadh le Coinneach a’ lorg na cloiche:

“Chladhaich Coinneach sìos an t-àit’
San deach an leus àlainn uaith’,
Gus an d’ fhuair e neamhnaid chòir
Air nach ruigeadh òr na luach”.


Iomradh 4

Tha sgeulachd eile ann, a tha coltach ann an cuid de dhòighean ri sgeulachd Bhaile na Cille, ach tha i suidhichte an dà chuid an Sgìre Bhaghasdail an Uibhist a Deas agus air oirthir an iar an Eilein Sgitheanaich.

San sgeulachd seo, suidhichte air Oidhche Shamhna, ’s e seann bhoireannach a tha a’ faighinn an fhiosrachaidh bhon spiorad Lochlannach. Ach tha dà spiorad san sgeulachd, an spiorad a tha a’ bruidhinn ris a’ bhoireannach agus spiorad caraide dhà. Tha an spiorad ag ràdh ris a’ bhoireannach, ged nach eil i òg, gum bi fhathast mac aice a bhitheas na fhiosaiche. Tha sin a’ tachairt, agus ’s e Coinneach an t-ainm a tha i a’ toirt air a mac. Ach ’s ann bho Mhaighdeann Shìdhe a tha e a’ faighinn na cloiche, le òrdugh nach fhaod e a toirt do dhuine gu bràth.


[TD 16]

Iomradh 5

Seo iomradh a sgrìobh Seumas MacThòmais ann an iris a’ Chomuinn Ghàidhealaich, An Gàidheal, san Iuchair, 1961.

“Leac nam feart”

Ma chreidear muinntir an àite fhèin chan eil ionad eile air uachdar na cruinne no an rìoghachd na doimhne a bheir bàrr am maise ’s an dreach air Uig an Eilein Fhada. Ged is lìonmhor tràigh dhreachmhor bhàn an achlais nan òb ’s i Tràigh Mhòr Uige an aon tràigh san dùthaich. Bha i an siud, aosda an làithean, eòlach air ceòl agus ataireachd bhuan nan tonn mus robh duine ann a dh’èisdeadh.

Ghiùlaineadh thar bheann is mhonadh an fhàilte a chuir i air laoich a’ chuain mhòir nuair bu chruaidhe shèideadh gailleann a’ gheamhraidh, agus chualas i air uair le eòin mhara a’ beolragraich gu càirdeil ri sùigh a’ bhàigh leis am bu mhithich an anail a leigeil an aiteal na grèine air a h-uchd mìn-gheal.

Fada mus do dh’àiticheadh na crìochan mun cuairt, fada mus cualas geum bà no tathann ghadhar thadhladh an Tràigh le ainnir fhìnealta, ghrinn, òigh a thug bàrr an dreach air a’ mhaighdinn mhara, agus bu ghile cneas na sneachda nan càrn. B’ aonranach i an cois a’ chladaich, b’ fhuar a tuineachas an aigeal a’ chuain, ach choimhlionadh aimsir a bròin nuair a liubhair i a sgeul air an Tràigh Mhòir.

Gu minig, an dorcha nan tràth, nuair a bhitheadh sgàile air a’ ghealaich, chiteadh leus solais a’ snàmh gu fann air uchd nan tonn barragheal, uaireannan luaineach mar neach a’ sireadh na chaill, ’s a-rithist na stad an cois a’ mhuir-làin.

B’ iongnadh le luchd-àitich an fhuinn an sealladh; labhair iad os ìosal ra chèile, agus dhùisg eagal an cridhe nam ban oir thuig iad nach b’e manadh a’ bheò a bha a’ tighinn air a lethid de dhòigh.

Aon oidhche shocair, shèimh, gun ghuth air sgèith an àile ach torman nan allt agus buille shìtheil na tuinne bha Coinneach Odhar leis fhèin an cois an tràghad, le smaoin air an t-solas neònach mun cuala e iomradh bho làithean a leanabachd ach nach fhaca a shùil a-riamh. “Tha mi am barail,” ars esan, “nach eil ann ach faoineas sgeòil, uirsgeul gun stàth.” “Uirsgeul gun stàth,” fhreagair an tonn ’s i a’ briseadh na cobhar gheal mu a chasan.

Ag uidhearachd os cionn a’ bhàigh agus a’ sìor thighinn na bu dlùithe air an àite san robh e na sheasamh bha leus fann solais a’ sgaoileadh mar leadan na gealaiche air uachdar nan uisgeachan. Ann an tiotan chaochail a shnuadh, agus sheas air a bheulaibh ainnir chuimir a b’ àghmhoire na blàth nan gleann. Gun fhiamh, gun eagal, ged is iomadh gaisgeach treun an cath fuilteach nan


[TD 17]

lann nach obadh geilt a ghabhail, thug Coinneach ceum an coinneamh na h-òighe, agus thuirt e, “An e sìth do chlann daoine, no bàs, fàth do thadhail an-nochd?”

Fhreagair i am briathran fonnmhor, tiamhaidh, milis agus seo mar a labhair i:

“Is mise Gràdhach, nighean Rìgh Lochlainn thar chuain. Cha do dh’àraicheadh mac no nighean a-riamh a bu mhùirniche gabhail na bha mise aig Suaran nam buadh. Cha robh sonas a dhìth orm an lùchairt m’ athar; cha robh comann suairce nach robh agam. As gach dùthaich mun cuairt thàinig àrmainn is laoich àrd an inbhe agus buadhmhor an cath a shireadh mo làimhe, ach nam measg cha d’ fhuaireadh leamsa riar mo chridhe.

“Chaidh cuibhle an fhortain mun cuairt, agus dh’fhàs mi suas mar chrann sa’ choille. Dh’fhàs m’ athair ann an cumhachd gus nach robh an Lochlainn air fad nach do mheataich ro a ghnùis ach Struman, gaisgeach flathail, eudmhor. Chuir esan Suaran gu dùbhlan, ach thuit e air an àraich am broilleach a dhaoine. Am-measg luchd braighdinn bha Sagart Odainn, fàidh mòr sin Arna, dom b’ eòl nithean ri teachd ach cha bu leòr sin a chum a theasairginn bho fhraoch m’ athar. Thug e òrdugh Arna a chur gu bàs – binn nach fhaodte cur na h-aghaidh.

“Rùisg mise m’ uchd don ghath a bha ’n dàn am fàidh a chur gu bàs. Chaisg an rìgh an gaisgeach a bha a’ tarraing a’ bhogha agus thugadh a shaorsa don phrìosanach. Mus do dh’fhàg e lùchairt an rìgh chuir e cagar nam chluais. “Iarr orm,” ars esan, “is gheibh thu riar do chridhe oir dhòmhsa rinn thu gnìomh an-diugh a mhaireas san aithris gu bràth.”

“Thoir dhòmhsa,” fhreagair mi, “Leac nam Feart, agus bheir mo dhuais bàrr air mo ghnìomh.”

“Is duilich leam”, thuirt e, “gur e sin d’ iarrtas a-nis. Gheibh thu do mhiann, ach bithidh dolaidh san dàn.”

“Bha Leac nam Feart ainmeil fad iomadh linn. An neach dom buineadh i bha eòlas aige air nithean a bha gu teachd, ach bha deuchainn daonnan na lorg. Phaisg mi gu mùirneach seachad i am-measg usgraichean luachmhor eile. Chaidh iomadh là seachad mus tug mi am follais i a dh’fheuchainn a brìgh. Chuir mi mo shùil ris an toll a bha na teis meadhain, agus feuch beanntan àrda, uaine gum mullach, agus an cuan mòr le thonnan uaibhreach gun fhois ag iadhadh umpa. Air slios nam beann àrda chunnaic mi feachd do-àireamh de ghaisgich, ar leam, bu churanta a chunnacas a-riamh. Bu cholgarra an sealladh, ’s an sùil air an tràigh far an robh càbhlach an nàmh ’s an cuid àrmainn a’ brùchdadh gu tìr.

“Dh’amhairc mi a-rithist agus dhearc mi air sealladh nach dìochuimhnich mi gu dìlinn – Clann Lochlainn san ruaig aig Fionn agus Magh Lèinidh dathte le fuil.


[TD 18]

[Dealbh]


[TD 19]

“Am-measg nan curaidh bu dèine san tòir bha aon a thug bàrr air càch an cruth ’s an dreach, agus dh’aithnich mi gur e Diarmad a bha ann – Diarmad mun do sheinn na bàird, cuspair gaoil nam ban. Lìonadh mo chridhe le gràdh, is bu mhiann leam sgiath a’ chalmain chum itealaich thar chuain a dh’iarraidh m’ ulaidh, mo rùn.

“Nuair dh’innis mi don rìgh an sealladh a chunnaic mi, thug e àithne da fheachd crainn a thoirt à coille a dheasachadh càbhlaich a sheòladh thar chuain gu Mòr-bheinn nan sruth. Thòisich an iomairt – lìomhadh nan crann, bualadh nan òrd, agus snìomh nam beart. An ceann là is bliadhna bha gach birlinn deas le cuid ràmh is sheòl is acfhainn. An camhanaich na maidne thionndaidh gach long a sròin ri Eire ghorm an fheòir, Suaran le bhrataich air thoiseach na càbhlaich. Leum mise air bòrd na luinge mu dheireadh a thog siùil bhaidealach àrda ri soirbheas, còmhdaichte an trusgan òigeir an tòir air euchdan. Cha chumadh onfhadh fairge no eagal tuasaid air ais mi bho shireadh an àrmainn an Tìr nam Beann Arda.

“Bu shiùbhlach a ghluais an càbhlach, b’ iollagach a dhanns na tuinn ri eàrlainn gach birlinn. Fa dheòidh dh’èirich an doineann, shèid na gaothan garga, is fhreagair an fhairge le gàir. Sgapadh an càbhlach agus chaill an long san robh mise sealladh air càch.

“Fad là is oidhche luaisneadh i air bhàrr nan stuadh mar neach a chaill còir air imeachd-cuain. Bha nuallan na gaoithe am-measg nam beart ’s nan crann rùisgte faramach, àrd; bha beucaich na fairge bha ruith seachad an deann ’s a’ goil mu thimcheall na luinge, mar thorrann tartarach nan speur; bha slacraich nan tonn ri gualainn na h-iùbhraich is dìosgail a slios a’ coimeasgadh sa’ ghàirich dhosgainnich, uamhainn. Ach chath an iùbhrach gu sgairteil fad là is oidhche. ‘Cho fada ’s a sheasas bòrd ri chèile, seòlaidh mise an cuan,’ agus le sin thog i a sròn os cionn nan uisgeachan uaibhreach is chrath i a ceann, agus le buille thruim a sgàineadh na creagan bhris i cìrean na tuinne a bha a’ teiche roimhpe.

“Ro mhadainn an ath là neartaicheadh feachd an oitir-sa le eachraidh co-gheal druim a’ chuain, agus mus do dh’èirich a’ ghrian air na beanntan ud thall chinn an iùbhraich sgìth, fann. Chrom i a ceann le cudthrom a bròin. Ghabh an nàmh an cothrom; dh’èirich e air a chorra-biod is shluig e leis i eadar bheart is acfhainn is dhaoine.

“Is fuar tuineachas mo chaomh chàirdean bhon oidhche ud, air an tulgadh le onfhadh fairge is air am bioradh air aigeal anshocrach a’ Chuain Shiair. Ach dhiùlt an cuan sealbh a ghabhail air Leac nam Feart a thug dhòmhsa a’ chiad sealladh air a’ churaidh nach fhaic mi gu bràth, agus a lìon mo chridhe le sòlas. Bha an leug nam bhroilleach bho là a dh’fhàg mi Lochlann gus an do chaidil mi air uchd mìn-gheal na tràghad-sa far an tric mo thadhal mu dhorcha nan tràth a dh’fhaicinn tuineachas na lice far an do dh’amhlaiceadh i


[TD 20]

leis a’ chuan mhòr nach gabhadh a cùram. Thig agus faic ionad a tàimh.”

Leis na briathran sin ghluais an ainnir rìomhach, shuairce. Chaochail a snuadh ruiteach, is theich i mar cheò nam beann ro èirigh na grèine, agus an sin chaidh i às an t-sealladh.

Chladhaich Coinneach Odhar an tràigh far an do chomharraicheadh dhà leis an rìbhinn, agus fhuair e an sin slàn mar a bha i bho thùs Leac nam Feart no Clach na Fiosachd mar a theirear le cuid. Thug e dhachaigh leis i gu cùramach, agus tha fios aig an t-saoghal mar a bha an dèidh sin.


Tha an t-iomradh seo gu math coltach ris an iomradh a tha Mac a’ Ghobhainn a’ toirt dhuinn sa’ bhàrdachd. ’S iongantach mur an robh an sgeulachd seo a’ dol ann an Leòdhas fad iomadh bliadhna.


Cumhachd na Cloiche

Ann an òraid air an dà-shealladh (’s tha sin ann an caochladh dhòighean eadar-dhealaichte bho fhiosachd) a thug an t-Urr. Dùghall MacEacharna do Chomann Gàidhlig Inbhir Nis ann an 1919, tha e ag ràdh gu bheil mòran dhaoine a tha an sàs na leithid a’ faotainn an seallaidhean bho chriostail no bho sholas soilleir, agus gur dòcha gu bheil buaidh cheimiceach aca sin air an fhiosaiche. Ann a bhith ag ainmeachadh Choinnich Odhair, tha MacEacharna ag ràdh na leanas:

B’ e Coinneach, Fiosaiche Bhrathain, am fear a b’ ainmeile de na fiosaichean Gàidhealach, agus, ged ’s dòcha nach do rinn e a-riamh mòran den fhàisneachd a tha air a h-ainmeachadh air, tha iomradh ann an cunntasan sìobhalta gun robh e a’ cleachdadh Clach Rannsachaidh no Clach Draoidheachd. Chan eil Clach na Draoidheachd a-mhàin na suaicheantas no na comharr air dreuchd an fhiosaiche. ’S dòcha gu bheil innte, agus ’s iongantach mur a bheil innte, nithean a tha a’ buadhachadh air fàs-bheairt a tha gu math fìnealta.

Bhitheadh clach Fiosaiche Bhrathain, eadar gun robh i beag is cruinn no le toll sa’ mheadhan, àlainn agus rèidh mar neamhnaid, na comharr agus na meadhan air aire an fhiosaiche a shònrachadh, agus air aire a thoirt air falbh bho na nithean a bha mun cuairt air, ’s mar sin ga chur ann an seòrsa de neul anns an robh e a’ faicinn nan seallaidhean. Ach, a thuilleadh air seo, ’s dòcha gun robh aig a’ chloich cumhachdan ceimiceach no eile a bha ag adhbharachadh an neòil – cumhachdan ’s dòcha a gheibhear ann an nithean a tha rèidio-beò, coltach ri rèidium. Tha cuid de nithean a’ buadhachadh air a’ chorp ’s air


[TD 21]

an t-seòl nearbhaich, a tha na bheart den inntinn. Chan eil seallaidhean Fiosaiche Bhrathain sa’ chriostail, ach tha an criostail ag adhbharachadh staid de àrd-èibhneas san fhiosaiche.

Tha MacEacharna an uairsin a’ bruidhinn mu bhith-eòlaiche Frangach, air an robh Charcot, a bha a’ cumail a-mach gun robh comasan fiosachd am-measg sluaigh an crochadh air gnè nan creagan a bha sa’ choimhearsnachd, agus gun robh na comasan sin gu sònraichte beò ri solas na gealaiche. Bha Charcot ag ràdh cuideachd gu bheil an solas a thig bhon ghealaich ’s an solas a thig bho chriostail cailsiuim glè choltach ri chèile, ach gu bheil nas fhaide aig solas na gealaiche ri siubhal. A bheil MacEacharna a’ feuchainn ri dhearbhadh gur e criostail cailsiuim a bha sa’ chloich aig Coinneach Odhar? Chan eil teagamh nach eil e a’ feuchainn ri dhearbhadh gur ann bho nàdar de obrachadh ceimiceach san t-seòl nearbhaich a bha an fhàisneachd a’ tighinn.

Ach ma ghabhas sinn ris an argamaid seo, carson nach eil sinn uile a’ faighinn criostail cailsiuim ’s ga chur ri ar sùil air oidhche shoilleir gealaiche, ach am faic sinn dè tha aig an dàn a’ feitheamh oirnne agus air an t-saoghal? ’S dòcha gum b’ fheàrr leis a’ mhòrchuid clach de ghnè eile fhaighinn bho bhan-Lochlannach chuimir, beò an corp no an spiorad; co-dhiù, bhitheadh deagh sgeulachd againn ra h-innse an uairsin!


[TD 22]

TÒMAS NAN RANN

Tha ainm Choinnich Odhair bho àm gu àm air a cheangal ri fiosaiche eile, Tòmas nan Rann, agus tha cuid a’ cumail a-mach gur e Tòmas gu dearbha a rinn pàirt den fhàisneachd a tha air a h-ainmeachadh air Coinneach. Chan eil e furasda dearbhadh fhaotainn air brìgh no air fìrinn a’ bheachd sin, ach chan urrainnear a chleith gu tur air sgàth dìth fiosrachaidh.

Fhuair Tòmas nan Rann, a bha a’ dèanamh fàisneachd san 13mh linn, a chomasan mar fhiosaiche bho Bhàn-righ nan Sìdhichean. Thug i dhà “an teanga bho nach tig breug gu bràth”, agus ann an cuid de àitean bha e air ainmeachadh mar Tòmas na Fìrinne. An ceann ùine, chaidh Tòmas a ghairm gu Tìr nan Sìdhichean, le eilid a chur ga iarraidh airson a threòrachadh. Nuair fhuair e am fios, dh’èirich e air ball, lean e an eilid don choille, ’s chan fhacas a-riamh tuilleadh e.

Am-measg mòran de nithean eile, tha e air a ràdh gun do rinn e fàisneachd mu chrùnadh Raibeirt Brus, agus mu Bhlàr Flodden a ghabh àite ann an 1513.

Bhitheadh Coinneach Odhar a’ dèanamh fàisneachd mu nithean den t-seòrsa sin cuideachd, agus ’s dòcha nach robh an dòigh san deach comasan na fàisneachd a bhuileachadh air Coinneach Odhar (gu air bith dè an sgeulachd ris an gabh sinn) dad na bu mhì-choltaiche na an dòigh a tha sa’ chunntas air Tòmas nan Rann. Cuideachd, tha e fìor a ràdh gu bheil Coinneach a cheart cho ainmeil nar beul-aithris ’s a tha Tòmas, eadhan gu math nas ainmeile air a’ Ghàidhealtachd. Bhitheadh dùil ri sin, oir b’ iomadh uair a bha a’ Ghàidhealtachd, no co-dhiù cuibhreann dhith, na fhàisneachd.


[TD 23]

SGEULACHD A EIRINN

Ann an Eirinn, bha sgeulachd ann mu Bhrian Ruadh, leth-dhia san t-seann thradisean Cheilteach, air an deach comasan fàisneachd a bhuileachadh san t-seachdamh linn deug. Aig àm trusadh màil chaidh e an urras air banntrach bhochd, agus phàigh e am màl dhi, ’s e air gealladh fhaighinn bhuaipe gum pàigheadh ise esan air là sònraichte.

Air a shlighe dhachaigh, thuit Brian na chadal. Bha aisling aige, san deach innse dhà gum faigheadh e rudeigin ann am muinchill dheas a chòta agus gum feumadh e a ghleidheadh, ’s nach fhaodadh e sealladh dheth a thoirt do bean no do leanabh. B’ e seud deàlrach a bha seo, leis am faiceadh e nithean a bha a’ dol a thachairt, math no olc gum bitheadh iad. B’ i seo clach dhraoidheil na fàisneachd.

Agus b’ iomadh fàisneachd a churte às leth Bhriain, ’s tha mòran dhiubh glè choltach ri cuid den fhàisneachd aig Coinneach Odhar. Gu dearbha, tha an dà fhionnsgeul caran mun aon sheòrsa, a thuilleadh air an fhàisneachd fhèin.

Tha sgeulachd ann a tha ag ràdh gum faca a bhean Brian aon là a’ sealltainn ris a’ chloich dhraoidheil, agus gun dh’fhàs a’ chuibhreann sin den chloich air na bhuail a sùil cho dubh ris a’ ghual ’s cha do dheàlraich e tuilleadh.

Là eile, agus a mhac a’ sgrìobhadh cuid de fhàisneachd Bhriain, thàinig boireannach bochd a-steach, ’s thug an sgrìobhaiche achmhasan dhi airson dragh a chur orra. Cha do chòrd seo ri Brian, ’s thuirt e ri mhac, “Eisd rithe, oir seargaidh cuid de bhuill do chuirp seachd bliadhna romhad fhèin.” Uine an dèidh sin chaill mac Bhriain aon de mheuran a làimhe. Ach cha do ghabh a mhac ro mhath ris an fhàisneachd, agus thilg e na bha e air a sgrìobhadh don teine. Mar sin, a-rèir na sgeulachd, chaidh mòran den fhàisneachd aig Brian a chall! ’S ann tro bheul-aithris a tha againn a’ chuibhreann sin den fhàisneachd aige a tha air fhàgail. ’S nach ann tro bheul-aithris a mhair fàisneachd Choinnich Odhair beò cuideachd.


[TD 24]

[Dealbh]

COMHRADH EADAR ANNDRA PEUTAN AGUS COINNEACH ODHAR

Seo còmhradh a dheasaich Ealasaid Shutharlach, ann an leabhar mu Fhiosaiche Chinn t-Sàile (no Bhrathain) a nochd an toiseach sa’ Bheurla ann an 1974, eadar fear Anndra Peutan agus Coinneach Odhar. ’S e nobhail eachdraidheil a tha san leabhar aig Ealasaid Shutharlach, agus, ann a bhith a’ deasachadh a’ chòmhraidh tha i a’ rannsachadh, an dà chuid dhi fhèin agus do a leughadairean, ach an robh mìneachadh lèighe sam bith ann air comasan Choinnich. (B’ iad na Peutanaich teaghlach lighichean a bha ainmeil sa’ Ghàidhealtachd agus air an robh iomadh leigheas air an ainmeachadh – ’s bha leigheas thinneasan le ìocshlaintean de iomadh seòrsa bitheanta ann am beul-aithris nan Gàidheal.) Ged nach eil an seo ach briathran a tha air an deilbh le mac-meanmhain an ùghdair, tha iad air leth inntinneach mar shealladh air an dòigh sa bheil ise a’ faicinn comasan Choinnich agus na buaidhe a tha aca air.


[TD 25]

An Còmhradh

Peutan: A MhicCoinnich, tha mòran mud dheidhinn a tha glic agus eirmseach, ach theireadh mòran gur e guaineas shaobh-chràbhadh a tha san fhàisneachd agad.

Coinneach: Cha ghuaineas dhòmhsa na chì mi, ach nithean a tha cho fìor rid làthaireachd fhèin san t-seòmar seo an-dràsda.

Peutan: Mas ann mar sin a tha, chan urrainnear a ràdh le cinnt nach eil tinneas nad cheann.

Coinneach: ’S dòcha, ach is tinneas e nach leighis ach am bàs oir is cuibhreann dem nàdar e.

Peutan: An abradh tu gu bheil do sheallaidhean co-cheangailte ri taomaidhean a bhitheas a’ tighinn ort?

Coinneach: Cha chleachdainn na briathran sin.

Peutan: Ciamar, matà, a bheireadh tu cunntas air na tha a’ tachairt dhut?

Coinneach: Tha m’ inntinn ’s mo chorp a’ dealachadh bho chèile, ’s tha sin a’ toirt saorsa dom spiorad a chum gluasad air adhart tro thìm.

Peutan: Tha an dealachadh sin an aghaidh riaghailtean nàdair. Gabhaidh mi ri suidheachadh a thèid thar nàdair ach cha ghabh mi ri suidheachadh a tha an aghaidh nàdair.

Coinneach: Chan eil riaghailtean nàdair daonnan a’ beantainn ri mac an duine. Is tric a bhris thu fhèin iad nuair chasg thu am bàs air leabaidh an tinneis. Thig an là nuair bhitheas e cho furasda na tha a’ dol a thachairt fhaicinn ’s a tha e cuimhneachadh air na thachair. Sin an là a tha agamsa a-nise. Chan eil na dh’fhalbh ’s na tha ri thighinn idir air an sgaradh bho chèile leis an àm a th’


[TD 26]

ann. Is cearcall tìm. Is aon an deireadh agus an toiseach, dìreach mar is aon a’ mhachlag agus an uaigh. ’S ann an Eden a shuidhichear Là a’ Bhreitheanais.

Peutan: An e fàisneachd a tha sin?

Coinneach: ’S e fìrinn a tha ann.

Peutan: Air sgàth saidheins, seallamaid ri staid an dealachaidh co-dhiù mar rud mì-ghnàthach ’s dèanamaid oidhirp a chum adhbhar a lorg. Cuin a tha na seallaidhean dualtach tachairt?

Coinneach: Aig àm sam bith…an àite sam bith.

Peutan: Ciod do staid chorporra ron t-sealladh?

Coinneach: Dh’fhaodadh tu a ràdh gu bheil fearg mhòr orm. ’S i fearg an sgian a tha a’ saoradh mo spioraid.

Peutan: An dèan thu cunntas nas mionaidiche air d’ fhaireachdainnean?

Coinneach: Tha losgadh na feirge a’ lasadh nam cheann air dhòigh ’s gu bheil deargadh mòr rom shùilean. Nuair dh’fhalbhas an deargadh tha mo spiorad san t-saoghal a tha thar chrìochan làthaireachd.

Peutan: An e fearg a-mhàin a tha na adhbhar air seo?

Coinneach: Uaireannan thachair e mar thoradh air doilgheas ’s air eagal, ach daonnan mar thoradh air fearg.

Peutan: Am “faic” thu nuair thogras tu?

Coinneach: Chan eil fhios agam, oir cha robh deòin agam a-riamh feuchainn.

Peutan: Ciod brìgh na cloiche a th’ agad nad phòcaid?

Coinneach: Chan eil cinnt agam. Air dhòigh air choreigin tha i gam ghleidheadh nam là fhìn. As a h-aonais, cha bhitheadh e comasach dhomh tilleadh.

Peutan: An do dh’fheuch thu?

Coinneach: Dh’fheuch mi, ach cha bu mhiann leam fheuchainn gu bràth tuilleadh.


[TD 27]

Peutan: Co às a thàinig a’ chlach?

Coinneach: Thuirt mo mhàthair gum bu thiodhlac i bhom athair.

Peutan: Cò a bh’ ann d’ athair?

Coinneach: Nam bitheadh fhios agam air sin bhitheadh freagairt agam do mhòran nithean a tha a’ dèanamh dragh dhomh.

Peutan: A bheil thu a’ creidsinn gu bheil cumhachd draoidheil air choreigin sa’ chloich?

Coinneach: Chan eil fhios agam. Ach tha fhios agam, às a h-aonais, gu bheil mi air chall ann an saoghal gun chrìochan, gun mhaireannachd, anns a bheil mi a’ tuiteam eadar na linntean ’s anns nach eil mo shuidheachadh cinnteach.

Peutan: Tha thu a’ bruidhinn mun t-saoghal eile seo. An toir thu dhomh cunntas air?

Coinneach: ’S e an aon shaoghal a th’ ann, ach gidheadh chan e. Tha a’ ghrian nas soilleire, tha an àile nas glaine ’s chan eil càil falaichte.

Peutan: Tha coltas àite taitneach gu leòr air.

Coinneach: Is lugha orm e. Tha eagal orm roimhe. ’S e m’ aon mhiann teiche às.

Peutan: Carson a bhitheadh eagal ort roimhe?

Coinneach: Tha eagal orm gum bàsaich mo chorp nuair tha mo spiorad san àite ud agus gur fheudar dom anam a bhith air allaban san t-saoghal ud gu sìorraidh.

Peutan: Nach eil thu a’ creidsinn gu bheil d’ anam ann an cùram Dhè?

Coinneach: Sin an t-eagal as motha a tha orm.

Peutan: Nach eil earbsa agad ann an Dia?

Coinneach: Chan eil nam Dhia-sa.

Peutan: Innis dhomh, am faca tu dè tha an dàn dhòmhsa?


[TD 28]

Coinneach: Chunnaic.

Peutan: Cùm do theanga matà, oir chan eil iarraidh agam air faighinn a-mach mu na nithean a bu chòir a bhith a-mhàin an urra ri freasdal Dhè.

Coinneach: A-nise, ’s dòcha gun tuig thu beagan mun mhallachd a tha air mo ghiùlan. Tha e an dàn dhòmhsa amharc air boireannach bòidheach ’s a faicinn le marbhfhaisg, duine làidir fhaicinn ’s fios a bhith agam air a chrìoch.

Peutan: Tha gach nì a tha sin inntinneach, ach duilich a chreidsinn. Air sgàth saidheins, an aontaicheadh tu feuchainn ri sùil a thoirt air adhart às aonais brosnachadh na feirge?

Coinneach: Is gràineil leam am beachd. Carson a dhèanainn a leithid de rud?

Peutan: Mas fìor na dh’innis thu dhomh thu tàlann annasach agad. ’S iad na làithean a tha ri teachd a-mhàin a dhearbhas fìrinn d’ fhàisneachd.

Coinneach: Labhair thu mu thàlann. Tha mise a’ labhairt mu mhallachd. ’S fheàrr taobh dorch mo bheatha a sheachnadh.

Peutan: ’S dòcha gun tig leigheas à feuchainn.

Coinneach: ’S e am bàs an aon leigheas.

Peutan: Chan eil mi ag iarraidh ach gu seall thu ris an t-saoghal eile sin ann an suidheachadh air am bi smachd. Sgrìobhaidh mi d’ fhàisneachd ach am bi fios aig na linntean a tha ri teachd a bheil do sheallaidhean ceart no ceàrr.

Coinneach: Agus their mi riut ann a bhith a’ dèanamh seo gum faod mi sgrios a thoirt orm fhìn. Cha do dh’fheuch mi a-riamh ri m’ fhàisneachd a chleachdadh airson buannachd dhomh fhìn.

Peutan: ’S chan e sin a nì thu an-dràsda. Nach eil thu a’ tuigsinn. Nì thu e air sgàth saidheins. ’S dòcha gum bi e eu-comasach dhut.

Coinneach: Tha eagal orm gur ann a bhitheas e ro fhurasda.

Chithear an seo gu bheil, a-rèir Ealasaid Shutharlaich, a chumhachdan nan uallach air Coinneach, agus nach eil an lighiche a’ dèanamh mòran adhartais na rannsachadh. Tha comasan na fàisneachd a’ fuireach dìomhair, mar tha iad air a bhith bho thùs.


[TD 29]

[Blank]


[TD 30]

[Dealbh]

[TD 31]

FAISNEACHD

Mur a b’ i an fhàisneachd, cha bhitheadh sgeulachd Choinnich Odhair ann, co-dhiù sgeulachd a b’ fhiach a h-innse. Air na duilleagan a leanas, bheir sinn sùil air cuid den fhàisneachd a tha air a h-ainmeachadh air Coinneach. Cha bhitheadh e iomchaidh cumail a-mach gu bheil gach fàisneachd a leanas idir a’ riochdachadh iomlanachd na labhair e tro chumhachd na cloiche, ach tha iad a’ toirt dhuinn sealladh air an seòrsachan nithean mun robh e a’ bruidhinn.

Cuideachd, tha e cudthromach gun cùm sinn air chuimhne nach eilear a’ meas gu bheil na briathran sa bheil gach fàisneachd a leanas dìreach mar a labhair Coinneach iad. Gidheadh, bheir iad fiosrachadh dhuinn mu bhrìgh na bha e ag ràdh mu na nithean sin mun robh e a’ dèanamh nam fàisneachd.

An lùib gach fàisneachd a thatar a’ toirt am follais, thatar a’ tairgse beagan mìneachaidh far a bheil e comasach sin a dhèanamh, ach dh’fhaodadh e a bhith gu bheil brìgh eile cuideachd aig cuid de na thuirt e. A-thaobh chuid dhiubh, chan urrainnear ach tuairmse a thoirt seachad.

(1)
O, Dhruim Athaisidh, bithidh do mhòinteach uaignidh air a salach le sàr fhuil na Gàidhealtachd mus bi iomadh ginealach air a dhol seachad. ’S mi tha toilichte nach fhaic mi an là sin, oir ’s e àm eagalach a bhitheas ann; sgarar ficheadan de chin bho cholainnean, ’s chan fhoillsichear tròcair no truas le taobh seach taobh.

(Dhearbh eachdraidh dhuinn mar a thachair air mòinteach Dhruim Athaisidh, faisg air baile Inbhir Nis, nuair bha Blàr Chuil-lodair ann sa’ Ghiblein 1746. Chaidh fuil gu leòr a dhòrtadh an là sin, ’s chaidh iomadh Gàidheal a mharbhadh sa’ bhlàr.)


(2)
Thig an là sam bi taighean-òil cho pailte ’s nach mòr nach fhaicear fear aig ceann gach claise.

(Chan fheumar a ràdh cho lìonmhor ’s a tha taighean-òil agus taighean-òsda ann am bailtean na Gàidhealtachd.)


(3)
Bithidh Tom na h-Iùbhraich fhathast fo ghlais, ’s bithidh na sìthichean seasgair na bhroinn.

(Ghabh a’ chiad amhlacadh àite an Tom na h-Iùbhraich an Inbhir Nis mu


[TD 32]

mheadhan na naoidheamh linne deug. Gu dearbha tha an cnoc fo ghlais, oir thatar a’ glasadh nan geatachan gach feasgar. Uaireannan ’s e “Tom nan Sìthichean” a bha air a’ chnoc.)


(4)
Sguabar drochaid cloiche Nis air falbh le tuil mhòir, ’s i làn dhaoine, ’s bithidh boireannach ’s duine air each bàn a’ dol tarsainn oirre.

(Thachair seo le tuil ann an 1849 ged nach robh duine a’ marcachd air each bàn air an drochaid aig an àm. Tha e coltach gun robh fear agus boireannach oirre nan cois, ach fhuair iad às gun bheud.)


(5)
Neònach ’s mar a shaoileadh tu seo an-diugh, thig an là, ’s chan eil e fad às, nuair chithear longan fo làn sheòl a’ seòladh an iar ’s an ear mu chùl Tom na h-Iùbhraich faisg air Inbhir Nis.

(Bhitheadh an fhàisneachd seo air a dèanamh mu cheud bliadhna gu leth mus deach an Gleann Mòr fhosgladh do bhàtaichean.)


(6)
Thig an là nuair shruthas teine agus uisge tro uile shràidean is fhrith-rathaidean Inbhir Nis.

(Tha e air a ràdh gur i seo fàisneachd mu chumhachd an dealain agus mun uisge a tha a’ ruith tro phìoban fo shràidean baile Inbhir Nis.)


(7)
Nuair thig dithis neach-teagaisg brèige thar chuantan a nì mòr leasachadh air creideamh na dùthcha, ’s a bhitheas naoi drochaidean air Abhainn Nis, bithidh a’ Ghàidhealtachd air a mùchadh le ministearan gun ghràs ’s le mnathan gun nàire. Mus tachair seo, stadaidh uisge abhainn na Manachain de ruith. Gheibhear bradan, le sligean an àite lannan, air grunnd na h-aibhne.

(’S iongantach mur e Caitligeach no Easbaigeach a bh’ ann an Coinneach, agus ’s dòcha gur ann mu dhithis shoisgeulaichean air an robh Moody agus Sankey, a dh’fheuch ri creideamh air a’ Ghàidhealtachd a leasachadh, a tha an fhàisneachd. Agus ’s dòcha cuideachd gu bheil e a’ bruidhinn air ministearan


[TD 33]

san fharsaingeachd, ’s gu bheil na mnathan a’ riochdachadh mar a tha an sluagh a’ dol air ais. A-thaobh nan drochaid air Abhainn Nis, tha naoi ann! Tha e coltach gu dearbha gun thiormaich abhainn na Manachain aon uair co-dhiù, agus gun d’ fhuairear bradan sligeach air grunnd na h-aibhne.)


(8)
Thèid blàr a chur aig Allt nan Torcan, ann an Leòdhas, a bhitheas da-rìribh fuilteach. Gabhaidh e àite gu cinnteach, ged ’s dòcha gur fhada thuige, agus mo thruaighe màthraichean chìochran an là sin. Nithear milleadh air an arm a chailleas gus an ruig e Ard a’ Chaolais (mu sheachd mìle bho Allt nan Torcan) augs an sin nì na claidheamhan milleadh uabhasach.

(Is ann Latha Allt nan Torcan
nithear olc air mnathan Leòdhais:
eadar Eidseal ’s Ard a’ Chaolais
thèid na faobhair a bhualadh.
Thig, thig, chan fhada gun tig
iad air tìr am Port nan Giùran
chuireas an dùthaich fo chùis bhig –
h-uile gin de Chlann Mhic Amhlaigh,
thèid a cheann a sgaladh mu lic,
’s marbhar i fhèin cuide ris.)

(Their cuid gu bheil seo gun tachairt fhathast, agus, mur a bheil, chan eil e glè choltach gun tachair e tuilleadh! Ach, tha Uilleam MacMhathain, ann an òraid a thug e do Chomann Gàidhlig Inbhir Nis sa’ Ghearran 1968, a’ dèanamh rannsachaidh air na briathran seo. Tha MacMhathain ag ràdh gu bheil beul-aithris Chloinn MhicAmhlaigh ag ràdh gun theabadh cur às don chinneadh aig aon àm. Ach fhuair Iain Ruadh Mac Dhùghaill, am mac a b’ òige aig a’ cheann-feadhna, às còmhla ri leth-bhràthair dhà air an robh Calum. Fhuair Iain Ruadh às seach gun robh fear, Fionnlagh MacRisnidh, a’ coimhead às a dhèidh. B’ e Iain Ruadh seanair Dhòmhnaill Chàim, a bha na cheannard air Clann MhicAmhlaigh aig toiseach na seachdamh linne deug. Tha an fhàisneachd a’ ceangal murt Chloinn MhicAmhlaigh ri arm a thug ionnsaigh air Leòdhas. Tha MacMhathain a’ rannsachadh ach am faodadh a leithid de rud a bhith air tachairt, agus tha e a’ togail ionnsaigh le Morair Hunndaidh ann an 1506. Tha MacMhathain a’ cumail a-mach nach b’ ann an Steòrnabhagh a thigeadh Morair Hunndaidh air tìr, seach gum bitheadh Steòrnabhagh fo dhìon a’ chaisteil. Dh’fhaodadh e bhith, matà, gun tigeadh e air tìr aig Port nan Giùran (mar a tha san fhàisneachd), agus cha bhitheadh mòran trioblaid aige a’ faighinn gu Steòrnabhagh. Ach tha MacMhathain a’ cur nar cuimhne gur ann


[TD 34]

air tradisean a tha seo uile stèidhichte. Aig a’ cheart àm, tha e a’ sealltainn gun robh an tradisean sin caran na bu làidire na dìreach faoinsgeul, agus, tro bhliadhnachan de bheul-aithris, gum faodadh murt Chloinn MhicAmhlaigh a bhith air a riochdachadh mar chòmhstri ionadail. Co-dhiù, tha e ag ràdh, ma chuir Morair Hunndaidh Leòdhas fo chìs ann an 1506, cha b’ urrainn do Choinneach Odhar a bhith air an fhàisneachd seo a dhèanamh. An robh fàisneachd an seo idir, ’s ma bha, cò a labhair i? No, a dh’aindeoin cho mì-choltach ’s a shaoilear e, a bheil i gu bhith air a coimhlionadh uaireigin fhathast?)


(9)
Cuirear blàr garbh aig ionad margaidh Aird Eilbhe, an Loch Aillse, nuair bhitheas am marbhadh cho uabhasach ’s gun tèidear tarsainn air an aiseag os cionn cuirp dhaoine marbha. Cuirear cùisean an dara taobh le duine cumhachdadh ’s le chòignear mhac, a thig a-null bhon t-Srath (sgìre an Achamhòir).

(Chan eil cinnt sam bith co air a bha am fiosaiche a’ bruidhinn an seo, ged a tha àitean is daoine aige gan sònrachadh.)


(10)
’S iomadh feannag fhada a chithear a dhìth fhathast eadar Uig nam beann agus Nis nan achadh.

(Chan fheumar cus a ràdh mun fhàisneachd seo – tha fàsachadh sluaigh air a dearbhadh dhuinn, ’s chan fheum sinn teagamh a chur na fìrinn.)


(11)
Thig an là nuair thèid Leòdhasaich len airm don bhlàr, ach tillear iad le gèillean beathaich nas lugha na asal.

(Thatar ag ràdh gun tàinig seo gu buil ann an 1745 – Bliadhna Theàrlaich. Bhatar air cluinntinn gun robh am Prionnsa air tighinn, agus bha luchd-taice Shìophoirt à Leòdhas a’ dèanamh air tìr-mòr. Nuair chunnaic Iarla Shìophoirt na bàtaichean a’ tighinn, agus e ag ithe ceann caorach aig an àm, thog e an gèillean na làmhan agus chomharraich e dhaibh tilleadh. Rinn iad sin, le tionndadh agus dèanamh air Steòrnabhagh.)


[TD 35]

(12)
Nuair a bhios dà eaglais an Sgìre na Tòiseachd,
Is làmh dà òrdag an I’s-dian,
Dà dhrochaid aig Sguideal nan geòcaire,
Is fear dà imleag an Dùn Eain,
Thig Mìlltearan à Càrn a’ Chlàrsair,
Air carbad gun each, gun srian,
A dh’fhàgas am Blàr Dubh na fhàsach,
Dòrtadh fuil le iomadh sgian;
Is òlaidh am fitheach a thrì sàitheachd
De fhuil nan Gàidheal, bho clach nam Fiann.

(’S dòcha gu bheil seo a’ bruidhinn mu rathad iarainn a’ ruith tron Bhlàr Dhubh. Chan eil fhios dè a tha a’ chuid mu dheireadh a’ ciallachadh. Ach tha dà eaglais an Sgìre na Tòiseachd, ’s dà dhrochaid air Sguideal. Thatar ag ràdh gun robh fear le dà òrdaig an I’s-diana san Eilean Dhubh, agus fear faisg air Dùn Eain air an robh dà imleig!)


(13)
Nuair sgaoilear Bratach MhicLeòid an uair mu dheireadh, bàsaichidh an t-oighre, bithidh Maighdeannan MhicLeòid (creagan) an seilbh Caimbeulaich, bithidh àl aig sionnach an tùr a’ chaisteil, ’s bithidh curragh mòr gu leòr airson gach fear air a bheil MacLeòid mar ainm aiseag a-null thar Loch Dhun Bheagain.

(Thatar ag ràdh gun do thachair seo, ged nach eil fhios dè tha “an uair mu dheireadh” a’ ciallachadh. Co-dhiù, tha fhios gun robhar a’ cleachdadh churragh san Eilean Sgitheanach, agus ann an àitean eile an Alba.)


(14)
Gu air bith cò a dh’òlas d’ uisge bho seo a-mach, ma tha e a’ fulang tinneis, gheibh e a-mach, le dà phìos de shràbh no de fhiodh a chàradh air d’ uachdar, am faigh no nach fhaigh e nas fheàrr. Ma tha e a’ dol a dh’fhaighinn nas fheàrr cuiridh na sràbhan no na pìosan fiodha caran an aghaidh a chèile; ma tha am bàs dlùth air, fuirichidh iad nan tàmh.

(Thuirt Coinneach seo mu thobair ann an Sgìre Abhaich an Siorramachd Rois, Tobair na Creige. Chan eil cinnt a bheil brìgh anns na thuirt e, ach tha cuid a’ cumail a-mach gu bheil cumhachdan leigheis aig uisge na tobrach.)


[TD 36]

(15)
Thig an là nuair bhitheas rathad tro bheanntan Siorramachd Rois bho mhuir gu muir, agus drochaid air gach sruthan.

Thig an là nuair bhitheas beanntan Rois air am breacadh le riobanan.

(Bhitheadh e coltach gur e an aon rud a tha san dà fhàisneachd seo, ’s gur e rathaidean a bha na riobanan a’ ciallachadh. Tha Siorramachd Rois, mar gach àite eile, le a chuid fhèin de rathaidean ’s de dhrochaidean.)


[Dealbh]

(16)
Fàsaidh an sluagh nas miosa mar a dh’fhàsas an dùthaich nas fheàrr.

(Tha gu leòr ann a dh’aontaicheadh gur ann mar seo a thachair – nach tàinig piseach sluaigh an cois leasachadh dùthcha, ach gu dearbha ceart aghaidh sin.)


(17)
Thig an là nuair dh’òlas na fithich làn am broinn de fhuil Chloinn Choinnich trì uairean bho mhullach na Claise Mòire, agus ’s mi tha toilichte nach bi mi beò an là sin, oir cuirear cath fuilteach agus millteach air a’ Bhlàr Dhubh.

(Tha e inntinneach gu bheil Coinneach ag ainmeachadh an fhithich bho àm gu àm san fhàisneachd aige. B’ e am fitheach teachdaire Odainn, aon de na


[TD 37]

seann dhiathan Lochlannach. [B’e Arna, sagart Odainn, a thug Leac nam Feart do nighean rìgh Lochlainn, a-rèir aon sgeulachd, agus b’ ise a dh’innis do Choinneach càite am faigheadh e a’ chlach air Tràigh Uige]. Cuideachd, bhatar a’ creidsinn aig aon àm gun robh an t-anam a’ fàgail a’ chuirp ann an riochd eòin, cuid a’ cumail a-mach ann an riochd fithich, eun a bha a’ riochdachadh gaisgeachd agus treuntais. A-thaobh na fàisneachd seo, chan eil cunntas againn gun deach a coimhlionadh fhathast.)


(18)
Thig an là nuair bheirear air fiadh fiadhaich beò aig Gob na Cananaich.

(Thatar ag ràdh gun do thachair seo.)


(19)
Bithidh poileis cho lìonmhor anns gach baile ’s gun coinnichear riutha aig oisean gach sràide.

(Chan eil an fhàisneachd seo ag iarraidh mòran mìneachaidh. Tha na poileis gu math lìonmhor air a’ Ghàidhealtachd, ’s dòcha mar chomharradh air mì-rian an t-sluaigh air an robh Coinneach a’ bruidhinn an àit’ eile.)


(20)
Thig an là nuair chuireas gèilleanan nan caoraich mhòra an crann-treabhaidh air an aradh; nuair bhitheas na caoraich cho lìonmhor ’s gun cluinnear am mèilich bho Chonchra an Loch Aillse gu Bun Da Loch an Cinn t-Sàile bithidh iad aig àirde am prìs, ’s an uairsin thèid iad air ais agus thèid iad sìos, gus an tèid iad à sealladh gu tur, ’s gun tèid iad à cuimhne chun na h-ìre ’s nach bi aithne aig neach a lorgas gèillean caorach orra, ’s nach bi fhios aige dè am beathach dom buineadh e. Gèillidh seann luchd-seilbhe an fhearainn do luchd-seilbhe neònach marsantachd, ’s bithidh a’ Ghàidhealtachd na frìth mhòir; bithidh an dùthaich air fad na leithid de fhàsach ’s cho gann de dhaoine ’s nach cluinnear gairm coilich tuath air Druim-Uachdair; falbhaidh na daoine gu eileanan fhathast air nach eile lorg, ach a thèid a lorg anns na cuantan gun chrìoch, ’s an dèidh sin cuirear às do na fèidh ’s do na h-ainmhidhean fiadhaich eile anns an fhàsaich mhòir ’s bithidh iad air an truailleadh le siantan dubha, uabhasach. An uairsin, tillidh an sluagh ’s gabhaidh iad seilbh gun dhragh air fearann an sinnsirean.


[TD 38]

(Tha grunn nithean fillte san fhàisneachd seo, ’s tha dhà no thrì rudan a dh’fhaodas sinn a thogail aisde. Tha am fiosaiche a’ bruidhinn air daoine a bhith gam fuadach gu àitean air nach robh iomradh – a bheil e a’ faicinn dhaoine a’ falbh gu eileanan a leithid Astràilia agus <eng>New Zealand?<gai> Tha e a’ bruidhinn air oighreachdan a bhith gan call ’s uachdarain ùra a’ tighinn a-steach, ’s air fàsachadh na Gàidhealtachd an dèidh Chuil-lodair. Tha e a’ bruidhinn cuideachd air obraichean a’ gabhail àite nan caorach, ’s tha fhios nach eil obair croitearachd (’s an luib na h-obrach sin bha caoraich), mar a bha i uaireigin, a chionn ’s nach eil mòran an eisimeil croitearachd airson am bith-beò. Tha Coinneach ag ràdh gun till an sluagh gu fearann an sinnsirean, ’s gu dearbha tha mòran de shliochd nan Gaidheal dom b’ fheudar falbh fhathast thall-thairis. ’S dòcha nach eil e glè choltach gun till iad, co-dhiù gun till àireamh mhòr sam bith dhiubh, san dòigh sa bheil an fhàisneachd ag ràdh. Ach tha aon rud inntinneach eile san fhàisneachd. ’S e sin gu bheil i ag ràdh gun truaillear na h-ainmhidhean fiadhaich le siantan dubha, uabhasach. Saoil a bheil seo a’ ciallachadh na tubaiste mòire a thachair aig Searnòbail ann an Ruisia, nuair sgaoil a’ cheò niùclasach air feadh cuibhreannan cudthromach den Roinn Eòrpa, ’s nach b’ urrainn do na tuathanaich an cuid uain a reic airson feòla, air òrdugh an riaghaltais, ’s air eagal gun deidheadh iadsan a dh’itheadh i a thruailleadh cuideachd.

Cha do chuir Coinneach Odhar ceann-latha air na labhair e san fhàisneachd seo, ’s chan eil e idir mì-riatanach gum faca e rud a bha cho fada bhon là san robh e beò ri cuid de uabhasan na ficheadamh linne. Thachair tubaist Shearnòbail. Chan urrainnear a dhol às àicheadh sin!)


(21)
Nuair nì pitheid nead trì bliadhna an dèidh a chèile ann am balla Eaglais na Tòiseachd, tuitidh an eaglais ’s i làn dhaoine.

(Tha e coltach gun do rinn pitheid nead ann am balla na h-eaglaise, ged nach eil fhios dè cho tric. Ach cha do choimhlionadh an dàrna pàirt den fhàisneachd.)


(22)
Thig an là nuair dh’fhuadaicheas cailleach nam mogan Baintighearna Chloinn Raghnaill à Taigh Bhaile nan Cailleach ann am Beinn a’ Bhaoghla.

(Chaill Mac Mhic Ailein, ceannard Chloinn Raghnaill, ’s a bhean-uasal an inbhe, mar a chaill mòran de na cinn-feadhna eile. ’S e stocainnean gun chasan a bh’ anns na mogain, ’s bhitheadh aon sheann bhoireannach a


[TD 39]

bhuineadh don chinneadh gan cleachdadh. Thatar ag ràdh gun do dh’fhuadaich i a’ bhaintighearna à Baile nan Cailleach.)


(23)
Thig an là nuair thionndaidheas do chuibhle trì là an dèidh a chèile le uisge, dearg le fuil dhaoine, oir air do bhruachan cuirear blàr uabhasach san dòrtar mòran fala.

(Tha cuid ag ràdh gun tàinig an fhàisneachd seo gu buil tro dhol-a-mach Chumberland an dèidh Chuil-lodair. Bha Coinneach a’ dol seachad air Allt na Muilne aig Inbhir Nis, agus b’ ann nuair chunnaic e an t-seann mhuilinn a rinn e an fhàisneachd.)


(24)
Beirear nighean mhaol dhubh air cùl eaglais Gheàrrloich.

(Tha e air a ràdh gun do thachair seo aig cruinneachadh mòr de dhaoine aig àm comanachaidh ann an Geàrrloch. Rugadh an nighean mus d’ fhuaireadh air a màthair a thoirt air falbh airson cobhair.)


(25)
Thig an là nuair chuireas na caoraich mhòra an dùthaich fodhpa fhèin gus an ruig iad an cuan aig tuath.

(B’ iad na caoraich, aig àm nam Fuadaichean, a bha nam meadhan air aimhreit gu leòr. ’S dòcha gur e an cuan aig tuath an cuan tuath air Cataibh, far an robh na Fuadaichean gu sònraichte cruaidh.)


(26)
Thig an là, ’s i làn de Chloinn Choinnich, nuair thuiteas Eaglais Mhòr na Tòiseachd le brag uabhasaich.

(Tha an Eaglais Mhòr air tuiteam na broinn. ’S dòcha gu bheil seo a’ bruidhinn mu chuibhreann den cheann a’ tuiteam, ’s tha sin air tachairt, ’s cuid de Chlann Choinnich air an tiodhlacadh sna tuaman gu h-ìosal.)


(27)
Thig an là sam bi uimhir de gheur-leanmhainn ’s de shileadh fala ann an


[TD 40]

Siorramachd Chataibh ’s gun coisich daoine thar Abhainn Oiceil len casan tioram, tarsainn air cuirp dhaoine marbha.

(Chan eil fiosrachadh sam bith mu choimhlionadh na fàisneachd seo.)


(28)
Nuair dh’fhàsas preas cuilthinn a-mach à aghaidh na creige aig Torr a’ Chuilinn (Cinn t-Sàile) gu meud ’s gun dèan i cas do chàrn-slaoid, bithidh blàr air a chur sa’ choimhearsnachd.

(Chan eil cunntas gun thachair seo – fàs a’ phris no am blàr!)


(29)
Thig an là nuair chailleas Clann Choinnich an cuid uile an Loch Aillse, ’s gheibh Sasannach seilbh air na bhuineas dhaibh, ’s bithidh e air a shònrachadh tro fhialaidheachd mhòir ra dhaoine agus tro mhòran caitheimh air airgead. Bithidh aon mhac is dà nighean aige, agus, an dèidh a bhàis, gheibh Clann ’Ic Mhathain, aig an robh e bho thùs, a chuid, ’s togaidh iad caisteal air Druim-a-Dubh aig Baile MhicAra.

(Bha Sasannach ann air an robh Lillingstone, a fhuair seilbh air Loch Aillse, ’s bha mac is dithis nighean aige, ged bha e pòsda seachd bliadhna deug mus d’ fhuair e teaghlach idir. Bha e air leth fialaidh ri na daoine, a’ cosg còrr air £2,000 air min dhaibh nuair bha goirt a’ bhuntàta ann, an 1846. Nuair chaochail e, reic a mhac an oighreachd ri Alasdair MacMhathain, a bha na Bhall Pàrlamaid airson Rois is Chrombaidh. Cha deach caisteal a thogail aig Baile MhicAra, ach chaidh aig Dùn na Creige, a bha mu dheireadh na sgoil do chaileagan.)


(30)
Muilinn air gach abhainn, ’s taigh geal air gach cnocan.

(Bho àm Choinnich bha muilnean pailt air a’ Ghàidhealtachd ’s anns na h-Eileanan. Chithear cuid dhiubh, no làraichean chuid dhiubh, fhathast an cois aibhnichean is shruthain. ’S dòcha gur iad na laoidsean, na taighean-òsda ’s na sgoiltean na taighean geala a tha san fhàisneachd.)


[TD 41]

(31)
Thig an là nuair chailleas Clann Choinnich an Uillt Bhàin an cuid gu lèir, agus thèid a’ mheur sin den chinneadh à sealladh an ìre mhath air fad bho uachdar na talmhainn. Bithidh an caisteal aca bàn, falamh ’s air a thrèigsinn, agus bithidh laogh aig boin san t-seòmar as àirde an Tùr an Uillt Bhàin.

(A-rèir cunntais, thachair gach nì a tha san fhàisneachd seo. Ged nach robh a’ chuibhreann mu dheireadh dhith uabhasach coltach, nuair chaidh an caisteal a dhìth, bhitheadh tuathanach a’ gleidheadh connlaich san tùr. Bha na dorsan air falbh bhon chaisteal, agus bha connlach sgapte air an t-seann staidhre. Thàinig bò a bhuineadh don tuathanach ’s lean i an connlach gus an do ràinig i an tùr sa’ mhullach, ’s bha laogh aice an sin oir cha b’ urrainn dhi an staidhre a chromadh. Tha cuid a’ sònrachadh 1851 mar a’ bhliadhna san do thachair seo.)


(32)
Nuair thòisicheas Gàidheal a’ caitheamh trusgan a’ choigrich, uair is uair thèid fear le stocainnean geala ’s le breacan uaine tarsainn air Caolas Scarpa, rud nach do thachair a-riamh ’s nach tachair a-rithist.

(Chaidh seo a choimhlionadh an dèidh Chuil-lodair nuair chuir Achd Pàrlamaid bacadh air daoine bho bhith a’ cleachdadh an èididh Ghàidhealaich. Rinn fear, Philip MacDhòmhnaill, mar a thuirt an fhàisneachd, aon Shàbaid aig muir-tràigh. Tha e coltach gun robh ceud neach nam fianaisean air a’ ghnothaich.)


(33)
Thig an là nuair dh’òlas fitheach, sgeadaichte ann am breacan ’s ann am bobaid, làn a bhroinn de fhuil dhaoine air Fionn-bheinn trì uairean san là, trì là an dèidh a chèile.

(Chan eil e follaiseach co air a tha an fhàisneachd seo a’ bruidhinn, ach dh’fhaodadh i bhith mun mhilleadh a bha na Gàidheil a’ toirt orra fhèin le bhith a’ leigeil le coigrich làmh an uachdar fhaighinn orra. Uair eile, tha am fitheach a’ nochdadh ann am fàisneachd le Coinneach. A-rèir sheanchasan Lochlannach – b’ e am fitheach eun Odainn – bha cumhachd aig an fhitheach fàisneachd a dhèanamh mu bhuaidh ann am blàr. Ach a-rèir cuid de Cheiltich, b’ e comharr air bàs ’s air droch rath a bha san fhitheach. ’S dòcha gu bheil brìgh na fàisneachd seo a-rèir cò dhiubh a chreideas sinn!)


[TD 42]

(34)
Chaidh d’ ainm fad is farsaing, ach ged a bha do dhaoine treun sa’ bhlàr, cha do sgeadaich iad do mhala. Gidheadh, thig an là san tèid coilear geal a chur ort. Chì an leanabh nach do rugadh e, ach chan fhaic mise e.

(Chaidh seo a ràdh mu Bheinn na Leadaidh an sgìre Abhaich. Chaidh rathad a thogail mun cuairt na beinne air fad.)


[Dealbh]

(35)
Thig an là nuair bhitheas rìgh air a bhreith nach tèid gu bràth a chrùnadh.

(San linn seo fhèin, thàinig Eideard VIII gu bhith na rìgh an dèidh bàs athar, Deòrsa V, ann an 1936, ach leig e dheth a bhith na rìgh mus deach a chrùnadh, air sgàth na tè a roghnaich e a phòsadh.)


(36)
Gu air bith dè cho mì-choltach ’s a tha e a’ coimhead an-dràsda, cuirear Eilean Leòdhais a dhìth le cogadh millteach, a leanas gus an ruig na h-airm ’s a’ chonnspaid, a’ marbhadh a chèile nan imeachd, an Tairbeart anns Na Hearadh. Air an Tairbeart, gu h-obann stadaidh an t-arm a bhitheas san ratreut, ’s nithear ionnsaigh air arm na tòrachd le Leòdach air am bi Dòmhnall mac Dhòmhnaill mac Dhòmhnaill. Cha bhi aige de armachd ach cabar dubh sùiche a stiallas e bho bhothaig, ach mùchaidh a chuid misneachd iadsan a


[TD 43]

bhitheas san tòrachd. Bithidh sìth air Leòdhas an dèidh sin airson ùine mhòir.

Dòmhnall nan trì Dòmhnall
Clann MhicLeòid ’s e air a’ chearraig –
Le cabar dubh à taigh a nàbaidh’
Tillidh e ’n nàmhaid sa’ Chadha.

(’S fhiach coimhead an seo ri na tha aig Uilleam MacMhathain ri ràdh ri Comann Gàidhlig Inbhir Nis ann an 1968. Tha e ag ràdh gu bheil an Cadha air taobh deas Loch an Tairbeirt an Ear. Tha e cuideachd ag ràdh nach ann san àm ri teachd a chithear euchdan Dhòmhnaill a tha air ainmeachadh, ach ann an eachdraidh. Aig aon àm, rinn Moireasdanaich Nis milleadh mòr an ceann a tuath Na Hearadh le claidheamh ’s le teine, agus chuir iad romhpa an nì ceudna a dhèanamh sa’ chòrr de Na Hearadh gus an tug na Leòdaich ionnsaigh orra, agus rinn na Leòdaich a’ chùis orra. B’ ann aig a’ Chadha a chaidh an gnothaich a chur an dara taobh. Thachair seo anns a’ chiad leth den t-siathamh linn deug, mu 1544-45, rè nan aimhreit a bha co-cheangailte ri ar-a-mach a bha a’ toirt taic do Dhòmhnall Dubh, a bha a’ tagradh airson Tighearnas nan Eilean. Tha e follaiseach nach eil MacMhathain a’ creidsinn an seo mar fhàisneachd.)


(37)
Bithidh fhathast àireamh cho beag ann de Chlann Choinnich ’s gun toirear iad uile ann an scuta dubh air ais gu Eirinn às an tàinig iad bho thùs.

(’S fhada, a-rèir coltais, mus bi àireamh Chloinn Choinnich cho beag ’s gun tachair seo dhaibh. ’S dòcha gur e tha seo criomag de fhàisneachd nas fhaide.)


(38)
Nuair bhitheas maor nan òrdagan mòra agus dall nan ceithir meòraibh fichead còmhla ann am Barraigh, faodaidh MacNèill Bharraigh a bhith a’ dèanamh deiseil na h-imrich.

(Seo fàisneachd a thatar ag ràdh a thàinig gu buil, agus fàisneachd air an robhar eòlach am Barraigh fad iomadh linn. Aon uair dh’fhàg “dall nan ceithir meòraibh fichead”, air an robh sia meuran air gach làimh agus sia òrdagan air gach cois, Beinn a’ Bhaoghla airson a dhol a Bharraigh. Thachair e ri “maor nan òrdagan mòra” agus chaidh iad tarsainn air a’


[TD 44]

chaolas còmhla. Bha am maor air turas gu MacNèill Bharraigh le bàirlinn, agus b’ fheudar dhà an imrich a dhèanamh.)


(39)
Thig an là nuair bhitheas cearcall de stàilinn mun cuairt air Uibhist a Tuath.

(’S dòcha gur e an “cearcall de stàilinn” na càblaichean dealain a tha a’ cuairteachadh an eilein. Ach tha seo fìor mu na h-eileanan eile cuideachd, ’s chan eil e soilleir carson a bhitheadh Uibhist a Tuath air a shònrachadh san fhàisneachd seo.)


(40)
Bithidh laogh aig boin ghil sa’ ghàrradh air cùl Taigh Mòr Gheàrrloich.

(Tha e coltach gun do thachair seo.)


(41)
Nuair dh’fhàsas Loch Seile an Cinn t-Sàile cho cumhang ’s gu leum duine tarsainn air, trèigidh am bradan an loch agus an abhainn.

(Tha e air a ràdh gu bheil Loch Seile a’ fàs nas cumhainge an àitean, cho cumhang ’s gum bi e comasach do neach leum tarsainn air.)


(42)
Thig an là nuair bhitheas uachdaran san Tulaich a mharbhas ceathrar de a mhnathan an dèidh a chèile, ach marbhaidh an còigeamh tè esan.

(Tha seo mu uachdaran Thulaich, aig an robh còignear mhnathan. Chaochail ceathrar dhiubh roimhe, ’s chaochail esan ron chòigeamh tè. Tha iad uile air an tiodhlacadh ann an Inbhir Pheofharain.)


(43)
Nuair bhitheas àrd chumhachd aig dithis mhnathan san tìr, bithidh droch shamhradh ann.

(Chan eil cinnt co mu dheidhinn a tha an fhàisneachd seo. A’ bhan-rìgh Ealasaid II agus Màiread Nic an Tughadair? Chan eil fhios am faca


[TD 45]

Coinneach boireannach na Prìomhaire air an rìoghachd, ach bhitheadh e coltach gu leòr boireannach a bhith san rìgh-chathair, mar is minig a bha.)


(44)
Aig Rànais air Na Lochan, nì iad milleadh is marbhadh, aig bonn nan creag, agus sgoltar ficheadan de chinn.

Is ann an Radhairnis nan Loch
a nithear a’ chreach nach gann;
ann an sgàile nan creagan
bithear a’ sgoltadh nan ceann.

(Tha Uilleam MacMhathain a’ faicinn na fàisneachd seo, chan ann mar bhriathran a tha a’ beantainn ri àm ri teachd, ach mar bhriathran a tha a’ beantainn ri rud a dh’fhaodadh a bhith air tachairt ann an eachdraidh. A-rèir MhicMhathain, nuair thòisich Clann Mhic Choinnich air seilbh a ghabhail air Leòdhas faisg air toiseach na seachdamh linne deug, b’ e aon den chiad fheadhainn a thàinig Iain MacCoinnich (Iain Og) a bhuineadh do shliochd Mhurchaidh Riabhaich. Chaidh e air thaigheadas a Rànais. An seo, bha eaglais a bhatar a’ cleachdadh ron Ath-leasachadh, ged nach eil cinnt cò an naomh air an robh i air a h-ainmeachadh, ’s chan eil cinnt dè cho tèarainte ’s a bhitheadh MacCoinnich innte. Aon oidhche, sa’ Chèitein 1616, rinn buidheann de Leòdaich ionnsaigh air Rànais, ’s chaidh MacCoinnich a mharbhadh. Tha MacMhathain ag ràdh gu bheil nì a tha a’ beantainn ri rud a thachair roimhe, ach ri rud ’s dòcha a chaidh air chall ann am beul-aithris, falaichte san fhàisneachd. Co-dhiù, ’s iongantach mur ann ri Clann Choinnich, no ri ball den chinneadh, a bha an fhàisneachd a’ beantainn.)


(45)
Eiridh loch os cionn na Manachaine cho àrd ’s gu sgrios e baile faisg air.

(Cho fad ’s as fhios, cha do thachair seo fhathast, ’s chan eil e soilleir dè an loch no am baile air a bheil an fhàisneachd a’ bruidhinn.)


(46)
Thig an là nuair shiùbhlas bàtaichean len càblaichean ceangailte ri Clach an Tiompain (faisg air Srath Pheofharain).

(Tha seo gun a choimhlionadh, ’s tha e duilich fhaicinn ciamar a thachradh e.)


[TD 46]

(47)
Ard nan Ceann, ’s mi tha toilichte nach bi mi aig ceann a’ Chlachain a Deas an là sin, nuair bhitheas na daoine òga sgìth agus fann, oir bithidh còmhstri uabhasach aig Ard nan Ceann.

(A-rèir coltais, ’s ann ri Uibhist a tha seo a’ beantainn, ach chan eil brath co mu dheidhinn a bha Coinneach a’ labhairt.)


(48)
Thig an là san traogh abhainn air taobh siar Rois.

(An i seo Abhainn Ghlascharnaich faisg air Taigh-òsda Allt a’ Ghiuthais? Tha cuibhreann den tè seo air traoghadh, ged nach urrainn cinnt a bhith againn gur ann oirre a tha Coinneach a’ bruidhinn.)


(49)
Nuair dh’fhàsas coille air a’ Bhlàr Dhubh gu àirde duine, chithear rèiseamaidean shaighdearan ann an òrdugh catha.

(Their cuid gur e coimhlionadh na fàisneachd seo saighdearan a’ Mhailisidh a’ tadhal sa’ Bhlàr Dhubh airson drile bhliadhnail.)


(50)
Nochdaidh bò mhaol odhar anns a’ Chuan Sgìth, ’s leigidh i geum aisde a leagas na sia similearan bho Thaigh Mòr Gheàrrloich.

(An dèidh Chuil-lodair, thàinig soitheach cogaidh a-steach gu bàgh Gheàrrloich nuair bhatar an tòir air a’ Phrionnsa. Dhiùlt Sir Alasdair MacCoinnich bàirlinn bho sgiobair a’ bhàta e tighinn air a bheulaibh, agus loisg am bàta air an taigh nuair bha iad a’ seòladh air falbh. Chaidh an taigh a bhualadh, ach chan aithne dhuinn gun thuit similear. Tha sia dhiubh air an taigh, a chaidh a thogail goirid an dèidh Chuil-lodair an àite an t-seann taighe (air nach robh similearan idir!) An robh fàisneachd dà-fhillte an seo, mun t-soithich a’ losgadh air an taigh agus mun taigh ùr a bhith ga thogail?)


(51)
Thig an là sam bi Alba fhathast fo choill.


[TD 47]

(Tha fhios againn, a-rèir eachdraidhe, gun robh mòran de Alba aig aon àm fo chraobhan mus deach fearann a ghabhail a-nall airson còmhnaidh ’s airson àitich. Dh’fhaodadh gu bheil an fhàisneachd seo a’ faicinn na h-obrach a tha ga dèanamh le Coimisean nan Coilltean ann a bhith a’ cur chraobhan ann an caochladh àitean den dùthaich.)


(52)
Bheir Tànaistear Chlann Choinnich
Ròcas bàn às a’ choille;
’S bheir e cèile bho taigh-ciùil
Le a mhuinntir na aghaidh;
’S gum bi ’n Tànaistear mòr
Ann an gnìomh ’s an ceann-labhairt,
Nuair bhios am Pàp’ anns an Ròimh
Air a thilgeadh dheth chathair;

Thall fa chomhair Creag-a-Chodh
Còmhnaichidh tàillear caol odhar;
’S Seumas gòrach mar thighearn’,
’S Seumas glic mar fhear tomhais –
A mharcaicheas gun srian
Air loth fhiadhaich a roghainn;
Ach cuiridh mòrchuis gun chiall
’N àite sìol nam fiadh sìol nan gobhar;
’S tuitidh an t-Eilean Dubh brèagha
Fo riaghladh iasgairean Abhaich.

(Tha e air a ràdh gun deach cuid den fhàisneachd seo a choimhlionadh gu h-ionadail – tha i a’ beantainn ri Clann Choinnich Ròs-a-Chodh – ach tha cuid eile dhith nach deach. Tha e coltach gun d’ fhuair teaghlach iasgair à Abhach seilbh air pàirt den Eilean Dhubh, agus gu dearbha gun phòs aon de Chlann Choinnich Ròs-a-Chodh ban-sheinneadair ris an do choinnich e aig deas. Tha fhios gur e “sìol nam fiadh” Clann Choinnich, aig a bheil cabar an fhèidh mar shuaicheantas, agus gun ghabh Clann an Fhlèisdeir, aig a bheil an gobhar mar shuaicheantas, a-null oighreachd Ròs-a-Chodh aig aon àm. Chan eil cunntas air duine a bhuineadh do Chlann Choinnich Ròs-a-Chodh a bhith a’ toirt ròcas bàn à coille, ach ’s dòcha gun robh seo a’ beantainn ri rudeigin eile nach bu chòir a ghabhail ro litireil, ’s ged nach eil fhios againn air gur e samhla de ghnè air choreigin a bha ann. Cuideachd, chan eil e soilleir dè bha am fiosaiche a’ ciallachadh le na briathran a labhair e san fhàisneachd seo mun Phàpa.)


[TD 48]

(53)
Bithidh marsantan-siubhail cho lìonmhor ’s gur gann a choisicheas duine mìle air an rathad mhòr gun coinneachadh ri fear dhiubh.

(Bhitheadh ceàrdan sna seann làithean, eadhan san linn seo fhèin, a’ falbh bho àite gu àite a’ reic bathar. Cuideachd, bhitheadh feadhainn à dùthchannan cèine, a leighid Phacastànaich, a’ falbh nan dorsan a’ feuchainn ri rudan a reic. ’S ann air sin a tha an sgeulachd “An Duine Dubh” le Iain Mac a’ Ghobhainn stèidhichte. ’S tha fhathast bhanaichean às a bheilear a’ reic bìdh a’ dol mun cuairt ann an cuid de àitean.)


[Dealbh]

(54)
Anns Na Hearadh, gairmidh coileach air an dearbh là san tig e às an ugh, agus beirear laogh bàn gun aon ghaoisinn dubh.

(Tha briathran na fàisneachd soilleir gu leòr a-thaobh na tha iad ag ràdh, ach chan eil fhios againn dè bha fa-near do Choinneach ann a bhith gan labhairt. ’S dòcha gu bheil samhla de ghnè air choreigin falaichte annta.)


(55)
Thig an là san òl am fitheach a thrì sàth de fhuil Chlann Dòmhnaill air mullach Mhionaraigh sa’ Phàirc an Sgìre nan Loch.

(Tha e air a ràdh gur dòcha gur ann mu Chlann Choinnich a tha seo. Ach tha Uilleam MacMhathain a’ cumail a-mach gu bheil na briathran nas dlùithe air


[TD 49]

rud a ghabh àite ro àm Choinnich, agus gur ann mu na Dòmhnallaich a tha na briathran ged tha e a’ cur teagaimh annta mar fhàisneachd. Tha MacMhathain ag ràdh gu bheil cunntas ann air na Dòmhnallaich a bhith a’ toirt ionnsaigh air Leòdhas, aig an àm san robh Dòmhnall Dòmhnallach Shlèite (Dòmhnall Gorm Sasannach) a’ tagradh còire air Leòdhas seach gum b’ i a mhàthair nighean Thorcaill MhicLeòid Leòdhais. Bha an tagradh seo a’ gabhail àite ann an 1566 ’s anns na bliadhnachan dìreach an dèidh sin. Thàinig na Dòmhnallaich air tìr aig Loch Sìophoirt, agus rinn iad creachadh mòr air taobh siar Leòdhais. Ach choinnich na Leòdhasaich riutha aig Abhainn Bharbhais agus rinneadh milleadh mòr air na Dòmhnallaich. Rinn a’ chuid sin a fhuair às lem beatha air am bàtaichean aig Loch Sìophoirt, agus na Leòdaich nan dèidh. Chaidh iad an grèim a chèile a-rithist aig a’ Phàirc, agus b’ e bun a bh’ ann nach d’ fhuair ach fichead a-mach à còrr air trì fichead air seòladh air falbh. Tha MacMhathain a’ cur seo air adhart mar mhìneachadh iomchaidh eachdraidheil mu shileadh fuil Dhòmhnallach sa’ Phàirc an Sgìre nan Loch, ’s le sin gur ann às an eachdraidh a dh’èirich an fhàisneachd.)


(56)
Thèid clach mhòr suas beinn, a’ cur car trì uairean.

(Chan eil cunntas air dè tha seo a’ ciallachadh. Chan eil àite sònraichte air ainmeachadh san briathran, agus chan eil iomradh annta air dè bha a’ dol a thachairt mar thoradh air a’ chloich seo a dhèanamh.)


(57)
Thig an là nuair thogas sionnach àl chuilean air teallach Caisteal Dhùnaidh.

(Thatar ag ràdh gun do thachair seo, ged nach eil e soilleir cuin no carson.)


(58)
Caoinidh boireannach à Loch Aillse os cionn uaigh Frangaich ann an àit’-amhlacaidh Loch Aillse.

(Bha cuid den bheachd gun robh na briathran seo a’ beantainn ri blàr san robh saighdearan Frangach. Ach phòs tè à Loch Aillse Frangach a chaochail goirid an dèidh a’ phòsaidh, ’s a chaidh a thiodhlacadh an Loch Aillse.)


[TD 50]

(59)
Thig an là nuair ruitheas streathan fada charbadan gun eich gan slaodadh eadar Inbhir Pheofharain ’s Inbhir Nis, agus, nas iongantaiche buileach, eadar Inbhir Pheofharain ’s an t-Eilean Sgitheanach.

(Bhitheadh e dualach gur ann mu lìonmhorachd nan càraichean air ar rathaidean a tha seo. An robh am fiosaiche a’ faicinn an là sam bitheadh drochaid eadar tìr-mòr agus an t-Eilean Sgitheanach?)


(60)
Thig a là nuair thèid taighean air chuibhleachan tarsainn air aiseag na h-Airde.

(’S dòcha gur iad seo carabhanaichean a’ dol tarsainn Drochaid Dhòrnaigh.)


(61)
Thig an là nuair bhitheas Clann MhicRath Chinn t-Sàile cho tearc ’s gum bi uimhir de iarraidh aig na mnathan air tàillear ciorramach den ainm ’s gun cuirear blàr garbh san sgìre eadar iad fhèin ’s Clann Ill’Fhinnein. Mar thoradh air a’ bhlàr bheir soitheach-iasgaich dubh na bhitheas air fhàgail de Chlann MhicRath air ais gu Eirinn, ach cha bhi iad càil ach air ruighinn nuair thilleas iad gu Cinn t-Sàile. Mus tachair seo thig naoinear, air am bi MacMhaoilein mar ainm, gu ìre san sgìre, ’s thig iad ri chèile aig amhlacadh aig Cnoc a’ Chlachain an Cill Dhùthaich agus tòisichidh iad ag argamaid. Dìreach aig an àm seo, bithidh Clann MhicRath aig àirde am beartais an Cinn t-Sàile, agus an dèidh seo tòisichidh iad a’ call an grèim ann an dùthaich an sinnsirean.

(Eu-coltach ’s mar a bha e, oir cha robh neach rè àm Choinnich an Cinn t-Sàile air an robh MacMhaoilein, tha e air a ràdh gun deach an fhàisneachd seo a choimhlionadh san fharsaingeachd. Thòisich Clann Ill’Fhinnein a’ gabhail àite Chloinn MhicRath an Cinn t-Sàile. Chan eilear buileach cinnteach dè an ìre gus an deach cuid de na nithean as mionaidiche san fhàisneachd a choimhlionadh.)


(62)
Beiridh bò mhaol dhubh laogh le dà cheann.

(Tha a air a ràdh gun do thachair seo, ach cuin no càite chan eil e soilleir. Chan eil fhios dè a bha an fhàisneachd a’ comharrachadh, ma bha i a’ comharrachadh càil idir, mar an tachartas seo a bhith na mhanadh air rudeigin eile.)


[TD 51]

(63)
Nuair a ghlaodhas pàisdean taigh Chul Challaidh,
“Tha slige ar murtairean dol thairis!”
Thig bho Chròidh madadh ruadh
Bhios measg an t-sluaigh mar mhadadh allaidh,
Rè dà fhichead bliadhna ’s còrr,
’S gum bi na chòta iomadh mallachd;
’N sin tilgear e gu falamh brònach
Mar shean sguab air cùl an dorais;
’S bidh ’n tuath mhòr mar eunlaith spòrsail,
’S an tighearnan cho bochd ris na sporais –
The beannachd san onair bhòidhich,
Is mallachd an dòrtadh na fola.

Nuair bhios caisteal ciar Chul Challaidh
Na sheasamh fuar, agus falamh,
’S na cathagan ’s na ròcais
Gu seòlta sgiathail thairis,
Gabhaidh duine gràineil còmhnaidh,
Ri thaobh mì-bheusail is salach,
Nach glèidh guidhe stal-phòsaidh,
’S nach èisd ri clèireach no caraid,
Ach bho Chreag-a-Chodh gu Sgìre na Tòiseachd
Gum bi muisean air tòir gach caileig –
Is ochan! ochan! ’s ma leòn,
Sluigidh am balgaire suas mòran talamh!

(’S ann mu Chlann Choinnich Chul Challaidh a tha an dà rann seo, agus mun oighreachd aca. Tha Alasdair MacCoinnich, a’ sgrìobhadh anns an leabhar aige mu fhàisneachd Fiosaiche Bhrathain, ag ràdh gur ann gu math mì-fhortanach a bha eachdraidh an teaghlaich seo rè nam bliadhnachan roimhe sin, agus gu bheil an dara sreath ’s an t-sreath mu dheireadh den chiad rann a’ beantainn ri nì a thachair ann an eachdraidh an teaghlaich. Tha MacCoinnich ag innse na sgeulachd mu bheil na sreathan sin a’ bruidhinn.

Faisg air deireadh na seachdamh linne deug, thàinig tinneas neònach air mòran den chrodh san Eilean Dhubh, le iomadh beathach a’ gabhail cuthaich agus a’ bàsachadh. Thairg seann bhuidseach à sgìre Chulchallaidh an crodh a dhìon bhon tinneas, air suim airgid a bha air a thairgse, nan tugadh iad dhà cuideigin air an dèanadh e ìobairt. Dh’aontaich na h-uachdarain, agus thugar a char à duine bochd airson nochdadh romhpa air


[TD 52]

là àraid. Chaidh an duine bochd a cheangal, agus thug am buidseach am mionach às ’s e fhathast beò. Thiormaich am buidseach gach nì a thug e às an duine thruagh, agus phronn e iad còmhla gus an robh iad am fùdar, ’s dh’iarr e seo ann am beagan uisge a thoirt don chrodh a bha tinn. Mus do chaochail an duine, ghlaodh e, “Gum b’ ann nach tig an là bhitheas teaghlach a’ Chaisteil Ruaidh gun òinseach, no teaghlach Chul Challaidh gun amadan. “A-reir MhicCoinnich, rinn Coinneach Odhar an fhàisneachd bliadhnachan roimhe seo, ag ràdh gun tigeadh athchainge an duine gu buil.

Chan eil fhios, tha MacCoinnich ag ràdh, cò no dè am madadh ruadh a bha a’ dol a thighinn bho Chròidh. Tha e ag ràdh cuideachd gu bheil fàisneachd Choinnich air a dearbhadh le eachdraidh na cùise mar a thachair i, ’s a chùm taic a chur ri sin tha e a’ coimeas suidheachadh an teaghlaich seo nuair a tha esan (MacCoinnich) a’ sgrìobhadh ri an suidheachadh nuair a rinn Coinneach an fhàisneachd.


(64)
Grànda ’s gu bheil e, thig an là sam bi e fo ghlais, ’s chithear mòran dhaoine a’ sireadh slàinte a’ feitheamh ann, ’s iad ag iarraidh deoch de uisgeachan.

(Thuirt am fiosaiche seo mu thobraichean ainmeil Shrath Pheofarain.)


(65)
Thig fear tagair bho dheas,
Mar eun bho phreas,
Fàsaidh e mar luibh,
’S sgaoilidh e mar shìol,
’S cuiridh e teine ri Ard Rois.

(Dh’fhaodadh gur e tha seo criomag de fhàisneachd nas fhaide, a’ beantainn ri oighreachdan MhicShimidh. Tha àite air a bheil Ard Rois faisg air a’ Mhanachain, ach chan eil cinnt bho na briathran seo co mu dheidhinn a tha an fhàisneachd.)


(66)
Nuair thuiteas Clach Bhòrnais an Uibhist a Deas, cuiridh daoine beaga uaine an t-àite fodhpa fhèin.


[TD 53]

(Dh’fhaodadh bu bheil an fhàisneachd seo mu na saighdearan a tha a-nise cumanta ann an Uibhist – ach tha a’ chlach ann fhathast!)


(67)
Thig teaghlach Shìophoirt gu crìoch le bròn, ’s thèid an dubhadh às. Chì mi ceannard, am fear mu dheireadh den t-sreath, a bhitheas balbh agus bodhar. Bithidh ceathrar mhac aige, ’s bithidh iad uile san uaigh roimhe. Rè a bheatha bithidh e beò fo chùram, ’s gheibh e bàs a’ caoidh, agus fios aige gum bi a theaghlach air a dhol à bith gu bràth, ’s nach bi tuilleadh ceannard air Clann Choinnich a’ riaghladh am Brathan no an Cinn t-Sàile. An dèidh a bhith a’ caoidh a mhic mu dheireadh, cromaidh e fhèin don uaigh, ’s bithidh a chuid mar oighreachd aig caileig le currac geal bhon àird an ear, agus marbhaidh ise a piuthar. Mar chomharradh air gun tachair na nithean seo, bithidh ceathrar uachdarain mhòra ann rè làithean an t-Sìophortaich bhodhair, dhaill mu dheireadh – Geàrrloch, Siosalach, Granndach agus Ratharsach – bithidh aon dhiubh stòrach, bithidh fear beàrn-mhiolach, bithidh fear eile na leth-chiallach ’s bithidh an ceathramh fear mabach. Bithidh uachdarain a bhitheas air an sònrachadh le na ballan pearsanta sin nan coimhearsnaich ’s nan càirdean aig an t-Sìophortach dheireannach, ’s nuair sheallas e mun cuairt air ’s a chì e iad, bithidh fhios aige gur e am bàs a tha an dàn da mhic, agus gum faigh coigreach seilbh air a chuid fearainn ’s gun tig sliochd Chloinn Choinnich gu ceann.

(Rugadh Frangan Humberston MacCoinnich ann an 1754. Dh’fhàs e bodhar nuair bha e na bhalach, mar thoradh air gun tàinig an teasach dhearg air, ach, ged a tha fhios againn gun robh e gu math manntach na chòmhradh, chan eil cinnt againn gun robh e gu tur balbh, ged a tha feadhainn a’ cumail a-mach gun chaill e comasan còmhraidh ro chrìoch a bheatha. Bha teaghlach aige san robh sianar nighean agus ceathrar mhac. Chaochail a cheathrar mhac, triùir dhiubh air sàilean a chèile agus an ceathramh fear an dèidh dhà a dhol gu ceann a deas Shasainn air sgàth a shlàinte. Chaochail MacCoinnich fhèin ann an 1815, ’s a cheathrar mhac air bàsachadh roimhe, dìreach mar a bha san fhàisneachd. A-thaobh na caileige le currac geal bhon àird an ear, b’ i seo nighean MhicCoinnich air an robh Màiri, a bha pòsda aig fear Somhairle Hood aig an robh comannd mara anns na h-Innseachan an Ear. Chaochail Hood thall an sin, ’s thàinig ise dhachaigh ’s currac banntraich oirre, a ghabhail a-null oighreachd a sinnsirean (’s e currac geal a bha oirre, oir bha i cho òg). Phòs i Stiùbhartach, ’s ged thug e an sloinneadh MacCoinnich air fhèin, bha oighreachd Chloinn Choinnich a-nise air falbh à seilbh a’ chinnidh. Bliadhnachan an dèidh dhi pòsadh, bha


[TD 54]

Màiri a phòs an Stiùbhartach a-muigh le a piuthar a b’ òige, air an robh Caroline, ann an carbad a bha ga slaodadh le lothan. Airson adhbhar air choreigin ghabh na lothan eagal, ’s thug iad a-mach nan deann agus chaidh an dithis mhnathan a shadail às a’ charbad. Chaidh an dithis a leòn, ach chaochail Caroline mar thoradh air na buillean a fhuair i san tubaist. Mar sin, bha pàirt eile den fhàisneachd aig Coinneach Odhar air tighinn gu buil, ged nach robh coire, cho fad ’s a tha fhios, ri chur às leth Màiri an ceangal ri bàs a peathar. Agus mar a thuirt Coinneach, bha na ballan pearsanta a dh’ainmich e air a’ cheathrar uachdarain (tha cuid ag ràdh nach do labhair e an ainmean san fhàisneachd, ged a tha eachdraidh ag innse dhuinn gun robh gu dearbha ri linn an t-Sìophortaich ceathrar uachdarain ann a bha air an sònrachadh le na h-easbhaidhean sin), ’s mar sin bha an fhàisneachd iongantach seo air a coileanadh gu tur agus gu mionaideach.)


[TD 55]

BAS CHOINNICH ODHAIR

Chunnaic sinn gu bheil caochladh iomraidhean ann air mar a fhuair Coinneach Odhar a’ chlach ainmeil bhon d’ fhuair e comas na fàisneachd. Tha an nì ceudna fìor mun adhbhar airson an deach a chur gu bàs, agus, ma chreideas sinn a’ mhòrchuid de na cunntasan sin, gu dearbha b’ e bàs uabhasach a dh’fhuiling e.


[TD 56]

Iomraidhean

Bha Coinneach, an treas Iarla Sìophoirt, san Fhraing air gnothaich, ’s dh’fhàg e a’ bhaintighearna aig Caisteal Bhrathain. Ach dh’fhuirich e san Fhraing mòran na b’ fhaide na bha e an dùil an toiseach. Thòisich a’ bhaintighearna a’ fàs iomagaineach, ’s chuir i fios air Coinneach Odhar ach an tugadh e fios dhi mun Iarla.

Thàinig Coinneach chun na baintighearna mar a dh’iarr i. Thog e a’ chlach gu a shùil, ’s thuirt e rithe, “Na bitheadh eagal ort. Tha an t-Iarla sàbhailt gu leòr, slàn, fallain, subhach agus toilichte.” Ach cha robh i riaraichte. Dh’fhaighnich i Choinneach dè bha e a’ dèanamh ’s cò is dè a bha mun cuairt air. Thuirt Coinneach rithe gun robh cùisean a’ còrdadh ris ro mhath eadhan airson smaoineachadh air Paris fhàgail. Thòisich i a’ tighinn teann air Coinneach ach an innseadh e gach nì dhi.

Mu dheireadh thuirt e, “Seach gum feum fios a bhith agad air rud a nì dragh dhut, ’s fheudar dhomh an fhìrinn innse dhut. Tha mi ga fhaicinn ann an seòmar bòidheach a tha air òradh ’s air a sgeadachadh le meileabhaid, le sìoda ’s le aodaichean òra, ’s e air a ghlùinean ’s boireannach brèagha ri thaobh, a ghàirdean mu a meadhan, agus a làmh-se air a bhilean.”

Dh’fhàs a’ bhaintighearna uabhasach fiadhaich, cha b’ ann air sgàth an fhiosrachadh a bha aice a nise mu a cèile, ach seach gun tug Coinneach am fiosrachadh dhi. Agus rud bu mhiosa buileach, bha feadhainn eile san èisdeachd.

“Bhruidhinn thu gu h-olc mu dhuine uasal,” fhreagair i. “Thug thu droch chliù do cheannard mòr am fianais a sheirbheisich, ghabh thu brath air m’ aoigheachd-sa agus chuir thu fearg orm, dh’ìslich thu deagh ainm mo thighearna ann an tallachan a shinnsirean, agus fuilingidh tu an dìoghaltas as cruaidhe a tha nam chomas – fuilingidh tu am bàs.”

Bha dùil aig Coinneach, a dh’aindeoin na thuirt i, gun deidheadh an gnothaich seachad, ’s gur ann a bha a fearg da-rìribh an aghaidh a cèile, ach thuig e ann an ùine gun a bhith ro fhada gun robh i ga chiallachadh, ’s nach robh dol às aige. B’ ann nuair a thuig e dè bha an dàn dhà a thug e a-mach a’ chlach, ’s ga cur ri a shùil, a labhair e an fhàisneachd mun Iarla Sìophoirt mu dheireadh.

Nuair chuir e crìoch air an fhàisneachd, thilg e a’ chlach do loch beag, ag ràdh gum builicheadh i comasan na fàisneachd air neach sam bith a lorgadh i. Chaidh Coinneach an uairsin a chur gu bàs air ball.

Chaidh a losgadh gu bàs ann am baraille de theàrr goileach tron robhar air spuirean iarainn a shàthadh bhon taobh a-muigh. Theirear gun do thachair seo air machair na Cananaich, far a bheil clach gu a leth san ùir a’ comharrachadh an àite.

Ach bha aon fhàisneachd aig Coinneach ri dhèanamh mus do dh’fhalbh an


[TD 57]

t-eug leis. Nuair bhatar ga thoirt air falbh gu a bhàs, thuirt a’ bhaintighearna na fhianais seach gun robh uimhir de cheangal aige ri nithean do-fhaicsinneach nach deidheadh e gu bràth a nèamh. Ars esan, “Thèid mi a nèamh, ach cha tèid thusa, agus seo mar a dh’aithnicheas tu. Coinnichidh fitheach agus calman ri chèile a’ tighinn bho àirdean eadar-dhealaichte, agus nì iad itealaich os cionn luath mo chuirp, agus seasaidh iad innte. Mas e am fitheach a sheasas innte an toiseach, is fìor a labhair thu, ach mas e an calman a bhitheas air thoiseach, ’s mòr mo dhòchas.” Mar a thubhairt, thachair, agus b’ e an calman a sheas ron fhitheach anns an luath ann am fianais sluaigh air an robh mòr iongnadh.

B’ e sin an dearbh là a thill Iarla Shìophoirt, ’s nuair chuala e mu chàs Choinnich rinn e air a’ Chananaich gun fuireach ri biadh no eile, ach bha e ro fhadalach airson a shàbhaladh.


Ann an cunntas eile mu bhàs Choinnich, tha e air a ràdh gun robh cuirm ann an Caisteal Bhrathain. Bha sean is òg an làthair, ’s thuirt cuideigin ann am fianais Choinnich gur ann tearc a chìte a leithid de chruinneachadh de chlann dhaoin’ uasal.

“Is motha th’ ann de chlann ghillean-bùird is ghillean-stàbaill na th’ ann de chlann nan uaislean,” arsa Coinneach.

Chuala a’ bhaintighearna agus na mnathan eile seo, agus rùnaich iad gum feumte am fiosaiche a chronachadh. Nuair thuig Coinneach nach robh dol às aige, thog e a’ chlach gu a shùil agus labhair e an fhàisneachd mu theaghlach Bhrathain.

Thilg e an uairsin a’ chlach ann an lorg ladhar bà, a bha làn uisge. Dh’fheuch iadsan a bha an tòir air ris a’ chlach fhaotainn ann am poll na luirge, ach nach ann a thòisich tuilleadh uisge a’ sruthadh às an talamh bhuig, a’ leudachadh gu meud locha agus a’ falach na cloiche. Mheudaich na h-uisgeachan, agus sin mar a chaidh Loch Usaidh a chruthachadh. Chaidh Coinneach a losgadh gu bàs ann am baraille tearra airson buidseachd, agus sin le làn aonta ’s le làn ùghdarras na h-eaglaise.


Tha sgeulachd ann a tha ag ràdh nach b’ i a’ bhaintighearna gu tur bu choireach ri bàs Choinnich. Dh’innis i don àrd-mhanach sa’ Chananaich gun robh Coinneach an sàs ann an nithean co-cheangailte ris an diabhal, agus b’ iad an t-àrd-mhanach agus a chompanaich a thug a-mach binn a’ bhàis air. Tha e air a ràdh gun tuirt e ri na manaich, “Chan eil mi gu mallachadh, ach chì mi a’ mhallachd a thug sibh oirbh fhèin. Seach gun mhill sibh

[TD 58]

[Dealbh]


[TD 59]

dachaighean fheadhainn eile, a dh’aithghearr tuitidh ur dachaigh fhèin. Neadaichidh na h-eòin, agus cladhaichidh na coineanaich, far a bheil sibhse a-nise a’ truailleadh Taigh Dhè le ur gòraich. Teagaisgidh cuid eile na nithean a tha sibh ag àicheadh.” Mar a tha fhios, bha an t-Ath-leasachadh air ghluasad mun àm seo!


Ma sheallas sinn ris an dàn Coinneach Odhar a rinn Niall MacLeòid, am bàrd Sgitheanach, ma b’ fhìor mar fhreagairt do cheist a chuireadh le fear “Coinneach Dubh” mu bhàs Choinnich Odhair, chì sinn gu bheil ’s dòcha teagamhan mu bhàs Choinnich, ach tha am bàrd, gu ìre co-dhiù, a’ feuchainn ris an sgeulachd a dhearbhadh. Cuideachd, tha e a’ cur àm a bhàis sìos mu sheachd ceud deug, nì a tha a-rèir a’ bheachd gun do rugadh Coinneach uaireigin san t-seachdamh linn deug. A thuilleadh air sin, tha a’ chlach ga tilgeadh don loch, agus tha Coinneach air a losgadh gu bàs. Seo a’ bhàrdachd aig MacLeòid:

Chuir “Coinneach Dubh” fios gu chàirdean
Eadar gleann, is bàgh is bogha,
’N toir a h-aon diubh fios gun dàil dha,
Cuin a bhàsaich Coinneach Odhar?
An deachaidh a losgadh no bhàthadh?
No fhàgail a-mach air todhar?
An deachaidh a chrochadh no cheusadh?
No an d’ eug e ’g èigheachd cobhair?
B’ aithne dhòmhsa bodach ròmach
A bha eòlach air seana ghobha,
Chunnaic e ’m feasgar e dh’fhalbh e,
’S gun e balbh no dall no bodhar;
Grèim aig’ air cloich ghil na fàisneachd,
Ga fàsgadh cho teann ri glomhar;
’S nuair thug e aisde na bh’ innte
Thilg e i thar tuinn Loch Lomhair.
Bhòidich e ’n sin, na èisdeachd,
Air na speuran, ’s air an domhan,
Nach faicte sealladh gu bràth dhith,
Gus an tràghadh iad Loch Lomhair.
’S ann anmoch feasgar Diciadain,
Nuair a bha ghrian a’ dol fodha,
Mun bhliadhna sin seachd ceud deug,
A rug an t-eug air Coinneach Odhar.


[TD 60]

’S tha luath na cadal bhon tràth sin
Faisg air bràighe Allt an t-Sabhail,
Ann an clachan beàrnach frògach
Nach motha na crò nan gobhar.
Ma thèid “Coinneach Dubh” gu bràth
A-null gu àirighean Shrath-Pheofhar’,
Seallaidh iad gu saor dhà ’n t-àite
San do smàladh Coinneach Odhar.


Their feadhainn, mus do bhàsaich Coinneach, gun tug e a’ chlach do charaid, agus gun dh’iarr e air a falach gu cùramach agus a tilgeil do Loch Usaidh nuair gheibheadh e cothrom, ach gun esan a cleachdadh air chor sam bith. Agus, bhon uairsin, tha cumhachdan na fàisneachd toinnte ann an uisgeachan an locha. Ach their feadhainn eile gun do thog an caraid a’ chlach gu a shùil mus d’ fhuair e air a tilgeil don loch, agus nuair a bha e a’ togail na cloiche gun do theàrn ealtainn de ealachan, a’ sgriachail gu h-uabhasach agus gu h-iargalta. Dh’fhalbh aon de na h-ealachan leis a’ chloich, agus ruaig càch dhiubh caraid Choinnich air falbh bhon loch, ’s ghabh e uimhir de eagal ’s nach labhradh e mu na chunnaic e no mu na chuala e ri duine beò.


Tha e air a ràdh gun d’ fhuair Coinneach Odhar seòrsa de mhanadh mu a bhàs fhèin, ged nach b’ e roi-shealladh air dìreach dè a bha an dàn dhà. A-rèir cunntais, chaidh e aon fheasgar grianach suas gu mullach Cnoc Fhaireil. Chuir e a’ chlach ri a shùil, agus chunnaic a ceò a’ spùtadh suas air cùl an Eilein Duibh, agus mar gum bitheadh e a’ faireachdainn a chraicinn a’ losgadh thug e a’ chlach bho a shùil, ’s dh’fhalbh a’ cheò agus faireachdainn an losgaidh.

Chrom e bhon chnoc agus leig e beannachd leis an dùthaich mun cuairt, ’s na deòir na shùilean. Nuair bha e a’ dol seachad air Loch Usaidh, mhallaich e a’ chlach, ’s thilg e fad a làimhe i a mheadhan an locha.


Chan eil fhios càite a bheil an fhìrinn air falach anns na cunntasan a tha againn mu bhàs Choinnich Odhair. Chan eil fhios a bheil i idir ann! Chan eil fhios an aontaicheadh sinne ris an ràdh (ach tha fios is cinnt nach aontaicheadh Coinneach ris!): Ged a tha fios air na thàinig, chan eil càil a dh’fhios air na thig.


[TD 61]

An Fhàisneachd Dheireannach


[TD 62]

Thèid mi a nèamh, ach cha tèid thusa, agus seo mar a dh’aithnicheas tu. Coinnichidh fitheach agus calman ri chèile a’ tighinn bho àirdean eadar-dhealaichte, agus nì iad itealaich os cionn luath mo chuirp, agus seasaidh iad innte. Mas e am fitheach a sheasas innte an toiseach, is fìor a labhair thu, ach mas e an calman a bhitheas air thoiseach, ’s mòr mo dhòchas.

(Tha cunntas no dhà ann air an fhàisneachd seo, a thaobh mar a labhradh i le Coinneach, ach chan eil eadar-dhealachadh brìghe annta. A-rèir aon chunntais, cha robh an dà eun a’ dol a thighinn còmhla idir; bha an calman a’ dol a thighinn an toiseach. Bhitheadh e coltach gur i seo an fhàisneachd mu dheireadh a labhair Coinneach. Labhair e i ri Baintighearna Shìophoirt nuair thuirt i ris nach deidheadh e gu bràth a nèamh, ’s e air a shlighe gu a bhàs le fios gur ann a’ dol ga losgadh a bhatar. Bho chionn iomadh linn, eadhan bho àm an t-Seann Tiomnaidh, tha an calman air a bhith na chomharr air sìth, agus b’ e a sheas an toiseach, ann am fianais mòrain, san luath an dèidh do Choinneach a bhith air a losgadh gu bàs. B’ e am fitheach eun Odainn, eun a bha an sùilean chuid na chomharr air borbalachd, ’s chunnacas gun chuir Gràdhach, bhon d’ fhuair Coinneach a’ chlach ma b’ fhìor, a cùl ri feallsanachd an fhithich. An do ghabh i thuice fhèin feallsanachd a’ chalmain? An do dh’èirich i às an uaigh am Baile na Cille aon uair eile, ach ann an riochd calmain, a chum a bhith maille ri Coinneach airson a spiorad a thogail leatha à luath a chuirp? Saoil an do rinn iad le chèile air Baile na Cille, gu Valhalla neo-fhaicsinneach air choreigin, far a bheil iad fhathast a’ siubhal air an Tràigh Mhòir, a’ cumail sùla air a’ ghinealach nach deach a bhreith ’s air a’ chuibhreann sin de thìm nach do thàrr fhathast à leabhar an dàin? Am faicear uaireigin san àm ri teachd, no eadhan nar là fhìn, dà sholas air uachdar na mara bho shliabh Chnoc Eothail, mar thaisbeanadh air sgeulachd nach tàinig gu ceann an ceartuair, ’s nach tig fhad ’s a bhitheas mac-meanmhain dhaoine ag itealaich mu thulaichean ’s mu uisgeachan ar beul-aithris? Chan eil fhios cò a bhitheas fhathast an làthair le cuigeal am marbhan na h-oidhche, ’s a gheibh cunntas air mìorbhailean a tha an-dràsda falaichte.)


[TD 63]

Ughdar air an Tràigh Mhòir

Còmhradh ri Coinneach Odhar

Aon fheasgar, fo sholas buidhe na gealaiche, chaidh ùghdar cuairt an cois a’ chuain air an Tràigh Mhòir ann an Uig. Thachair fear ris, agus dh’aithnich e air ball e. Labhair iad ri chèile.

Ughdar: Tha ghealach fuar. Tha ’n oidhche ciùin. ’S an cuan mar sgàthan làn de fhaileasan na h-oidhche. Làn de chuimhneachain na h-eachdraiche. Làn de aislingean. Chuir mi uairean seachad air an tulaich ud shuas gun fhios nach tigeadh Gràdhach air choreigin à linn a bh’ ann, ìomhaigh à linn a dh’fhalbh. ’S ged bha mo dhùil ri Gràdhach, tha fhios gur buan a suain anns a’ chill ud shuas. Ach thusa! ’S aithne dhomh cò thu, ged nach fhaca mi a-riamh thu. Ach chunnaic thusa mise ged nach fhaca tu a-riamh mi.

Coinneach: Tha mise fhathast an tìr nam beò. Gach feasgar, tha an calman a’ dùsgadh. Tha mi a’ cumail faire air an tràigh seo:

an tràigh bhàn as gile snuadh,
eadar far an èirich grian
’s far an laigh i sìos sa’ chuan.

Tha dà cheud bliadhna bho labhair mi ri neach tha beò, ’s dà mhionaid dheug bho labhair mi ri neach tha marbh. Bha uair a bha mi sean is òg; an-nochd tha mi cho aosda ris a’ ghealaich.

Ughdar: Ciod i do sgeul à linn na gealaich’?

Coinneach: Bha linn na gealaich’ ann bho thùs, linn an abachaidh. Ach chan eil an saoghal abaich fhathast.

Ughdar: Innis dhomh do sgeul. Chan eil an ùine geàrr. Tha againn gu crìoch an t-saoghail.

Coinneach: Thuirt am bàrd gun tig crìoch air an t-saoghal ach gur maireannach bhitheas gaol is ceòl. Cha chinnteach mi mu dheidhinn a’ chiùil.

Ughdar: Ach ’s cinnteach mis’ mu dheidhinn a’ ghaoil. Co-dhiù, càit a bheil do chumhachdan? ’S aithne dhòmhs’ thu, Choinnich chòir. ’S eòlach air do bhriathran mi. Tha fhios, am bàs nach robh na bhàs nach d’ chleith e lèirsinn air do shùil.


[TD 64]

Coinneach: Ciod e do rùn air tràigh nam buadh?

Ughdar: Fosgail dhòmhsa leabhar an dàin, le cuimhn’ air Arna, fàidh Odainn. Le fuil mo chlèibh na sàsaich fitheach, ach foillsich dhòmhsa calman maoth. Foillsich dhomh Valhalla chaomh, àrd os cionn nan neul ’s nan reul.

Coinneach: Is ciamar, amadain gun tùr, a bhuilichear dòchas air do rùn? O, ’s marbh am beò, ’s is beò na dh’eug, ach ciod an staid ’s a bheil thu fhèin?

Ughdar: Bu mhòr am fios mun staid ’s a bheil mi. Bu mhò am fios mun staid sam bì.

Coinneach: Nach seall thu mach ri tuinn a’ chuain a’ tuiteam is ag èirigh suas, gan òradh leis a’ ghealaich; tha ’n t-àm ri teachd aca fo smachd mar lìomhas iad na clachan. Tha Gràdhach beò ’s chan fhaigh i bàs, ’s ged tha san uaigh i shuas na tàmh, sìn a-mach ’s thoir dhi do làmh ’s gun innis i dhut cuin is càit a bhios do chupan letheach làn, ’s a bhios e a’ cur thairis.

Ughdar: O, seall tron chloich tha taisgt’ nad phòc, is innis dhomh na chì thu. Ciod tha ’n dàn a’ falach orms’, a bheil e soilleir dhut no dorch, mo thoileachas no m’ mhìorun?

Coinneach: Tha cuimhn’ agad gun d’ fhuair mi bàs aig Gob na Cananaich san teàrr nuair gu mo shùil thog mi lem làimh a’ chlach gu freagairt ceiste. B’ fheudar dhomh an fhìrinn inns’ mu Iarla Shìophoirt ann am Paris. Tuigidh tu gur searbh an fhìrinn, ach ’s i ’s fheudar dhomh bhith ’g innse. A-nis chan iarrainn bàs às ùr no luath mo chuirp a bhith na thiùrr an dèidh an tuilleadh losgaidh; thoir gealladh dhòmhs’ an-dràsda fhèin ma gheibh mi sealladh air do sgeul nach bi thu cruaidh no crosd’ rium.

Ughdar: Sin mo ghealladh daingeann, slàn – ’s a-nise leugh dhomh leabhar an dàin.

Coinneach: Chì mi cuan is chì mi tìr; chì mi cogadh, chì mi sìth; chì mi gràdh is chì mi fuath; ’s lèir dhomh deas, is chì mi tuath.

Ughdar: ’S ciod eil’ a dh’innseas dè tha ’n dàn?

Coinneach: Tha na beanntan àrd, ach feumar an dìreadh. Ruigidh tu mullach na beinne a roghnaicheas tu, ’s chì thu sealladh nach fhaca sùil a-riamh. Thèid thu a chèilidh air na sìdhichean, agus feumaidh tu roghainn a dhèanamh.


[TD 65]

Ughdar: Roghainn? Ciod i mo roghainn mur eil roghainn agam?

Coinneach: Cha roghainn idir roghainn dàin, ’s cha roghainn dhutsa roghainn chàich.

Ughdar: Lean ort matà ’s gun cluinn mi d’ fhios. Nì mi mo roghainn.

Coinneach: Dà shlighe le dà cheann-uidhe. Craobhan agus creagan. Creagan a’ suathadh anns a’ chuan, is craobhan làn de mheasan a’ suathadh anns a’ ghealaich. ’S lèir dhomh beatha, ’s chì mi bàs, ’s chì mi cuantan mòr’ nan tàmh, ’s tha eagal orm nach eil san dàn ach aislingean, ach fhathast dearbhaidh tu gur ceàrr na nithean sin, is siùbhlaidh tu fo sheòl air bàt’ mus ruig thu caol cheann-uidhe chàich, ’s le sòlas bidh do chridhe làn, ’s bidh e cur thairis leis a’ chràdh, le iarrtas is le aithreachas.

Ughdar: Cha thuig mi brìgh na chì do chlach, ach ’s èibhinn leam do bheachdan.

Coinneach: Tha fiadh sa’ chuan is iasg sa’ mhonadh, crodh-laoigh air iteig anns an adhar, Sasannaich a’ labhairt Gàidhlig an Cinn t-Sàile ’s anns Na Hearadh. Tog do bhrìgh à seòl a’ chruinne, bun-sheòl os cionn bun-sheòl so-ruighinn; is leatsa breithneachadh nan dùilean a-thaobh mar bhios do chlaidheamh rùisgte. Dèan do roghainn mar is miann leat – cleachd do neart is cleachd do chrìonachd. Togail orm gur fheudar dhòmhsa null thar achaidhean nam mòrbheann.

Ughdar: Tacan beag cuir dàil sa’ chùis, chan eil do sgeulachd fhathast dùint’. Ar leam gu bheil do chlach gu buadhmhor anns an àm ri teachd ri ruamhar; aig crìoch gach bogha-frois’ tha ionmhas – soillsich dhomh gach nì a chualas.

Coinneach: Tha Suaran còir san uaigh ri tàmh, is Gràdhach ann an cùirt nan ainglean; thug mi dhut sgeul bho Ghràdhach fhèin, thug mi dhut sgeul bha làimh rium. O ’s diamhair ciod tha ’n rùn an dàin don neach nach cuir a thùr air ghleus; cuir thus’ do thùr fo shùil do chràidh is chì thu ciod tha ’n dàn dhut fhèin.

Ughdar: Mòran taing a Choinnich chòir. Chan eil thu ann an sin sa’ cheò. Chan fhaic mi d’ ìomhaigh air an tràigh nad sheasamh air a’ ghainmhich bhàin.

Chaidh Coinneach às an t-sealladh, ’s bha an ùghdar na aonar air an Tràigh Mhòir. Thug e sùil suas chun na gealaiche, agus shaoil e gun robh


[TD 66]

fiamh a ghàire air a gnùis. Bha fhios aige nach robh a’ ghealach a’ magadh air. Ann an dòigh bha i rudeigin coltach ri Coinneach fhèin – a’ soillseachadh an dorchadais, ach a-mhàin a’ nochdadh nuair bha an dorchadas a’ cur feum air soillseachadh!


[TD 67]

SAN DEALACHADH

Tha beul-aithris nan Gàidheal agus nan Ceilteach gu tric a’ toirt tarraing air nithean a mheasadh mòran mar rudan os-nàdarra. Chan fheum sinn ach sùil a thoirt air na seann uirsgeulan a chum sin a dhearbhadh agus ma ghabhas sinn cuid de na h-euchdan air a bheil iad a’ toirt cunntais mar nithean a tha fìor nar n-eachdraidh, ’s fheudar dhuinn co-dhunadh gu bheil gnè mac an duine air atharrachadh gu mòr. Ach ma chuingealaicheas sinn sinn fhìn an ceartuair ri bhith a’ faicinn nithean a tha falaichte bhon mhòrshluagh, eadar gun can sinn fàisneachd no dà-shealladh no eile ris an iongantas sin, cha b’ ann an-diugh no ’n-dè no eadhan ri linn Choinnich Odhair a nochd a leithid nar measg mar dhaoine no am-measg threubhan eile.

Is eòlach sinn air a bhith a’ cluinntinn mun chaillich a chitheadh sanas anns na duilleagan ann an ìochdar a’ chupain tì, no mun neach a dh’innseas na mheasas esan a tha romhainn a-rèir teachdaireachd nan cairtean-cluiche, no eadhan mun fheadhainn a nì bith-beò bho na pàipearan naidheachd tro bhith a’ faotainn teachdaireachd bho na reultan mu dè tha an dàn dhuinn, bho là gu là no bho sheachdain gu seachdain, a-rèir a’ chinn-là air an do rugadh sinn. ’S chan eil teagamh sam bith nach eil feadhainn ann a bheir cluais a’ chreideis dhaibh sin uile.

Ach tha feadhainn eile air a bhith nar measg fad linntean a dh’innseadh mu nì a bha a’ dol a thachairt dìreach seach gun robh faireachdainn aca mu dheidhinn, ’s gun fhios aca fhèin ciod a bha gan gluasad gu briathran roi-inniseil a labhairt. Glè thric, ’s ann mu bhàs no mu thubaist a labhradh iad, ’s sin air riochdachadh ann an sealladh de ghnè air choreigin. Bha feadhainn ann a bhitheadh a’ faicinn thaibhsean, a bha ma b’ fhìor a’ buileachadh fiosrachaidh orra, agus b’ e droch mhanadh a bha ann nam faicte taibhse neach a bha fhathast an tìr nam beò. A-thaobh taibhse an neach a shiubhail, bha teachdaireachd aigesan cuideachcd, droch naidheachd gu tric, ach ghabhadh sin a thuigsinn ’s e a’ sireadh foise do a spiorad luaisgeanach.

Bha feadhainn eile ann, agus ’s dòcha gu bheil fhathast, a bha a’ faotainn shanasan ann an aislingean, co-dhiù chun na h-ìre ’s gun robh iad fhèin a’ sireadh brìghe do na seallaidhean sin air an robh cuimhne aca bho shuain a’ chadail. Their cuid gum faic iad neach nach eil a-nis an tìr nam beò, a dh’innseas rudeigin, ’s gu tric chan e an deagh naidheachd a bhitheas innte, mun àm a tha ri teachd, agus tha sgeulachdan den t-seòrsa againn, le dearbhadh mas e ar roghainn an creidsinn. Cuiridh aisling eile cuideigin a tha


[TD 68]

fhathast beò ann an suidheachadh sònraichte, agus is tric a chuireas an neach aig an robh an aisling a bhreithneachadh fhèin air na mhair na chuimhne.

Tha feadhainn ann a tha a’ creidsinn gu làidir nan comasan fhèin, ’s ann an comasan dhaoine eile, air roi-shealladh a bhith aca air an àm ri teachd. Their cuid eile nach eil ann ach obair an t-Sàtain, ’s nach robh e a-riamh air a chiallachadh gum bitheadh mac an duine a’ dol an sàs ann am fàidheadaireachd den t-seòrsa. ’S cinnteach gu bheil ar beachdan fhìn againn uile!

Ach ’s urrainn dhuinn uile tomhais de mheas a dhèanamh air dè tha a’ dol a thachairt ann an suidheachadh sònraichte, no an ceangal ri nithean sònraichte. Ma sheallas sinn mun cuairt oirnn, uaireannan faodaidh sinn fianais a thrusadh à caochladh àitean, agus ar comasan breithneachaidh a chleachdadh a chum tighinn gu co-dhunadh reusanta mun t-suidheachadh àraidh air a bheil sinn a’ cnuasachadh aig an àm. Aithnichidh sinn coltas an uisge le amharc air na speuran, agus tuigidh sinn dè a thachras don fhear a chuireas a làmh tric don teine. Chan eil anns na nithean sin ach eisimpleirean air a bhith a’ cleachdadh na cèille a chaidh a bhuileachadh oirnn, ’s chan ann air a bhith a’ siubhal raointean a tha thar chrìochan ar tuigse.

A bheil e fìor a ràdh le cinnt, matà, gu bheil sealladh air na tha romhainn falaichte bhuainn uile? Chan urrainn dhuinn a ràdh le cinnt, oir, coltach ri iomadh nì eile, chan eil fhios agam. An-diugh fhèin, tha feadhainn ann (ged nach buin e dhiunn aithris mhionaideach a thoirt orra an seo) a chumas a-mach gu bheil comas na fàisneachd air a buileachadh orra, agus, mar thoradh air a’ chreideas sin, labhraidh iad no sgrìobhaidh iad mu nithean a tha iadsan a’ meas a thachras. Cha thairbhe do chàch againn an creideas àicheadh orra, co-dhiù gus an dearbhar nach eil ann ach mealladh.

Chunnaic sinn gur iomadh fàisneachd a rinn Coinneach Odhar, no gur iomadh fàisneachd a chuireadh às a leth. Dh’fhaodadh e a bhith gu dearbha gu bheil cuid dhiubh sin nach buin dhà idir. Ma tha sin fìor, co às a thàinig iad? An deach cuid dhiubh a chruthachadh nar linn fhìn airson mìneachadh a dhèanamh air rudan nach robh sinn a’ tuigsinn, no an deach an cruthachadh a chum ’s gum b’ urrainn dhuinn cuid de na rudan a bha sinn a’ dèanamh, no cuid de na rudan a bha a’ tachairt, fhìreanachadh? Càite a bheil an loighne eadar eachdraidh is fionnsgeul?

Ach dè mun fhàisneachd nach eil a’ beantainn ris an là sa bheil sinn beò? Cha deach againn air an tè sin a chruthachadh. ’S ma tha ar beul-aithris ag innse dhuinn gun tàinig i bho fhiosaiche, a bha a’ cleachdadh cloiche le toll na meadhan a chum taic a chur ris na faireachdainnean a bha a’ tighinn thuige, a bheil e iomchaidh dhuinn am beul-aithris sin, tron tàinig mòran fiosrachaidh thugainn, a chur an neo-shuim ’s ann an suuarachas? ’S cinnteach nach eil.

’S dòcha gun dèanar oidhirpean air dearbhadh nach robh Coinneach Odhar, am fiosaiche, idir ann. Ach tha aon nì cinnteach. ’S e sin gu bheil e beò fhathast nar measg!


[TD 69]

LEABHRAICHEAN IS IOMRAIDHEAN

Mac a’ Ghobhainn, Iain (Bàrd Iarsiadair), ‘Coinneach Odhar,’ ann am Bàrdachd Leòdhais, deas. Iain N. MacLeòid, 101-110. Glaschu. 1916.
<eng>MacEchern, Dugald, ‘Highland Second Sight’,<gai> Comann Gàidhlig Inbhir Nis, Leabhar 29, 290-314. Inbhir Nis. 1922.
<eng>Mackenzie, Alexander, The Prophecies of the Brahan Seer,<gai> Inbhir Nis. 1877.
MacThòmais, Seumas, ‘Leac nam Feart’, An Gàidheal, Iuchair 1961.
<eng>Matheson, William, ‘The historical Coinneach Odhar and some prophecies attributed to him’,<gai> Comann Gàidhlig Inbhir Nis, Leabhar 41, 66-88. Inbhir Nis. 1971.
<eng>Sutherland, Elizabeth, The Seer of Kintail. 1974.<gai>
