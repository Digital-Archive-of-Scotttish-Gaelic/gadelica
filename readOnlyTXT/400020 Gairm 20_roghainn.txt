[TD 299]

Air An Spiris

AN uair a tha an leanabh air na cóig bliadhna a dhùnadh, anns an t-saoghal anns a bheil sinn beò, thig air a dhol dha ’n sgoil. Gu tric, ionnsaichidh e modh an sin, ged nach biodh aige dhith ach glé bheag nuair a bha e a’ riagail mu chùl an tighe. Ionnsaichidh e iomadach rud eile a tha feumail dhà: cruas, math-dh’fhaodte, no is dòcha irisleachd; farsaingeachd-inntinne, comas breithneachaidh, dìcheall. Tha e buailteach air rudan a chall cuideachd, mar a tha ionracas, is tomhas de shaorsa is de chomas an iongnaidh.

Tha Gairm a nis a’ dùnadh nan cóig bliadhna. Bha cuid de’n bheachd mura toireadh galar nan cóig oidhche leis e, nach ruigeadh e co-dhiùbh ìre sgoile. Is dòcha gu bheil cuid agaibh-se, a luchd-leughaidh, de ’n bheachd gu bheil dìth oideachaidh air, is nach bu misde e a dhol greis do ’n sgoil, ged nach b’ ann ach airson litreachadh no speiligeadh ionnsachadh. Ach ged nach eil sinn ach òg is moath fhathast, ’s fheudar aideachadh gun d’ fhuair sinn corra leasan air a’ chuspair sin—bho ar luchd-leughaidh.

A thaobh modha, chan eil gealltanas sam bith againn gu bheil ràitheachan cho soitheamh ri leanabh, is tha sinn an dòchas nach eil. Oir tha modh is modh ann: modh a tha ’ga dheanamh taitneach do dhaoine a bhith beò an cuideachd a chéile, is modh a tha a’ cleith na fìrinne is a’ dorchnachadh comhairle. Tha sinn an dòchas gun ionnsaich sinn an tuilleadh de ’n chiad sheòrsa, is nas lugha de ’n till seòrsa eile.

Cha bu mhath leinn gun dùineadh sinn cóig bliadhna eile gun dad as ùr ionnsachadh, is cha bu mhath do Ghairm mura tigeadh piseach is atharrachadh air o àm gu àm. Tha cànain agus litreachas an còmhnaidh a’ caochladh, is chan eil an sin ach rud fallain nach bu chòir dhuinn a bhith caoidh. Tha sinn an dòchas nach bi Gairm dad air dheireadh ann a bhith gabhail brath air na caochlaidhean sin is a’ lorg brìgh as ùr anns an t-seann stoc as na dh’ fhàs an cànain agus an litreachas againn. Ma bhìos sinn beò is an anail againn, nì sinn sgal no dhà fhathast mus teid sinn do ’n sgoil mhóir.

’S e sìbhse, a luchd-leughaidh, an sgoil a tha Gairm a’ frithealadh. Na biodh eagal oirbh rud ionnsachadh dhà, is criomag foghluim a chur ’na cheann. Ach na bithibh coltach ri sgoiltean na Gaidhealtachd—thoiribh dhà a chuid foghlaim ann an Gàidhlig. Is na biodh eagal oirbh stràic a thoirt dhà—tha a chraiceann is a bhathais cruaidh, is cha dean e cron air gille tapaidh.

[TD 301]

Tir Nan Craobh ’s Nan Loch

NOTAICHEAN AIR SUÓMI <eng>(FINLAND)<gai>

Le SEORAS HAY

[Dealbh]
Sealladh am Päjänne Jämsä.

CO an duine nach cuala uair no uaireigin am fonn sin “Finlandia,” no iomradh air an fhear a rinn e—Jan Sibelius a tha fhathast beò còrr is 91 bliadhna a dh’aois? Buinidh an sean laoch sin do Shuómi—no <eng>Finland<gai> mar a chanas Suainich is Sasunnaich—dùthaich mhaiseach taobh sear na Baltaic anns a bheil coilltean móra is mìltean de lochannan, dùthaich mu mheudachd Bhreatainn no Gearmailt an Iar gun innte ach mu 4,200,000 sluaigh.

EACHDRAIDH

A rèir coltais, thàinig sinnsirean nan Suómach an toiseach do’n tìr ri linn ar Tighearna agus fhuair iad an creideamh Crìosdaidh bho’n t-Suain san dara linn deug. Bho ’n uair sin gu tòiseach na naoidheamh linn deug, bha Suómi ceangailte ris an t-Suain fo’n aon rìgh, agus eadar 1809 agus 1917 bha i fo smachd aig Impireachd na Ruise. Aig an àm sin agus na Ruisich aig amhaich a chéile taobh astigh an crìochan féin, dhealaich Suómi i fhéin bho ’n Ruis agus ghairmeadh saor phoblachd dhith. Dh’fheuch na Comunnaich le còmhnadh na Ruise ri riaghladh na dùthcha a ghlacadh agus thàinig cogadh sìobhalta ’na lorg, ach an ceann mu bhliadhna fo stiùradh an t-saighdeir ainmeil sin, am Marasgal Mannerheim, fhuair an riaghaltas dligheach a’ bhuaidh agus ghairmeadh an t-sìth.

Eadar 1920 agus 1939 rinneadh adhartas mhór an Suómi agus

[TD 302]

shoirbhich leatha gu math anns gach obair is ealain, ach an sin thug an Ruis ionnsaigh garg gun leisgeul oirre agus b’éiginn do na Suómaich iad fhéin a dhìon an aghaidh feachdan móra nan Sóibheiteach, rud a rinneadh le treubhantas iongantach rè “Cogadh a’ Gheamhraidh.” Ged a chuir iad an ruaig uair is uair air an nàimhdean, fhuair Helsinki, Viipuri is bailtean eile sgrios is sgiùrsadh mór le feachd adhair na Ruise agus cha robh aca mu dheireadh ach strìochdadh an aghaidh bhombairean is acfhuinn cogaidh an nàmhaid. Thugadh bhuapa ceàrnaidhean san taobh tuath agus Karelia air fad san ear-dheas. Cha b’ fhada gus an robh iad a’ cogadh an aghaidh na Ruise a rithist agus ged a shoirbhich cho math leò ri Karelia a chosnadh air ais, thachair mar a thachair roimhe agus b’ éiginn dhaibh géilleadh. Chosg an gaisge gu mór, chaill iad 12% de’n dùthaich, 32% de thighean-cumhachd na dealain a bh’aca agus móran eile, agus a bharrachd air sin, b’éiginn dhaibh suim eagallach a phàidheadh do’n Ruis. Rud eile, rinn na feachdan Gearmailteach a bha san dùthaich, a’ cuideachadh leò an aghaidh na Ruise, sgrios mór san àirde tuath mun d’fhàg iad. Air an làimh eile ghléidh Suómi a saorsa agus cha bu bheag sin. Sgìth, leòinte, sàraichte mar a bha i cha robh fada gus an do phàidh Suómi na Ruisich, agus an diugh chan eil lorg a’ choghaidh ri fhaicinn san tìr ach a mhàin anns na cladhan far a bheil clachan gràin <eng>(granite),<gai> sreath air sreath, a’ cumail cuimhne air na daoine calma a dh’fhalbh is “nach till gu bràth gu là na cruinne.”

DUTHAICH AGUS GNIOMHACHAS

Mar a dh’ainmicheadh cheana tha cuid mhath de’n tìr—faisg air

[Dealbh]
Tigh cumhachd an Tampere (Tammerfors).

[TD 303]

deicheamh dhith—fo uisge agus tha mu dhà thrian dhith còmhdaichte le coilltean giuthais is beithe. Tha móran de na lochan ceangailte ri chéile le amaran—no canàlan—agus is urrainnear turusan fada a dheanamh troimh an tìr ann am bàta. Gu dearbh, chan eil e furasda (dhòmhsa, co-dhiùbh) maise na dùthcha so a chur an céill co-dhiùbh a chithear i a’ cadal fo speur grianach an t-samhraidh no glaiste fo reothadh is sneachd a’ gheamhraidh. Mar a bhiodh dùil againn, tha móran sluaigh ri obair forsaireachd no ri cosnadh ann am factoraidhean far a bheilear a’ deanamh paipear, pulp, cellulos is stuthan eile de’n t-seòrsa á fiodh. Tha feadhainn eile ri obair an fhearainn agus a’ togail cruidh bhainne.

Tha cladaichean Suómi, gu sònraichte san iar-dheas, car mar a tha taobh siar na h-Albann, le lochan, geodhachan is eileanan gun àireamh. An sin gheibhear obair iasgaireachd a’ dol, agus ann am bailtean puirt mar Helsinki (no Helsingfors) agus Turku (no Åbo), togail bhàtaichean. Tha an obair so agus oibreachan miotailt a’ dol am meud gu mór bho’n chogadh mu dheireadh oir b’ann le nithean de’n t-seòrsa a b’éiginn do na Suómaich an Ruis a phàidheadh. Ann am Tampere (Tammerfors), baile air leth eireachdail a tha air a shuidheachadh làimh ri easan eadar dà loch mhóir, gheibhear factoraidhean far a bheilear a’ fighe cotan, lìon-aodach agus clòimhean. ’S ann le cumhachd-dealain a tha na factoraidhean sin ag obair agus ’s ann bho na h-easan a tha iad a’ faotainn a’ chumhachd sin. Thàinig móran luchd-oibre Albannach is Sasunnach an toiseach do na muileannan sin agus ’s e Finlayson an t-ainm a th’ air fear as motha dhiubh fhathast.

TIGHEAN IS TOGLAICHEAN

Le coilltean a bhith cho pailt aca b’ann le fiodh a thog na Suómaich na bailtean agus na toglaichean a bu shine a bh’aca, ach loisgeadh a’ mhór-chuid dhiubh sin le teine bho àm gu àm. A dh’aindeoin sin, tha móran toglaichean fiodha ann fhathast, sean is ùr, am baile agus air an dùthaich—tighean, sgoilean is eaglaisean a tha an dà chuid comhurtachail agus snasail do’n t-sùil astigh is amuigh. Air an dùthaich làimh ri gach tigh beag is mór, agus am bitheantas ri oir locha na mara, gheibhear tigh beag fiodha le àmhunn is luidhear. ’S e sauna a theirte ris agus ’s e seòrsa tigh-failcidh Turcach a th’ann. The na saunaichean sin air a bhith aig na Suómaich fad linntean nan eachdraidh. Is àbhaist dhaibh-san a bhios ’gam failceadh annta am bodhaig a bhualadh le meanglan is duilleagan beithe a chùm am barrachd fallais a thogail, agus an déidh dhaibh an nigheadh a cho-dhunadh ni iad dubh-leum san uisge fhuar taobh amuigh. Daoine calma, cruadalach!

Gad nach eil Suómi cho saidhbhir ri cuid de dhùthchannan eile a thaobh thoglaichean móra aosda, tha móran de na sean eaglaisean maiseach is loinneil, gu sònraichte iadsan a thogadh rè nan linntean meadhonach. ’S i an te as motha a tha san tìr Ard-eaglais Thurku a tha mu mheudachd Ard-eaglais Dhùn Chaillinn, agus a chuireadh air bonn san treas linn deug. An cuid de na h-eaglaisean sgìre gheibhear dealbhan air an tarraing air na ballachan anns am faicear

[TD 304]

[Dealbh]
Eaglais Espoo (Esbo).

cuspairean sgriobtaireil, naoimh ’s an leithid sin mar a b’àbhaist a bhith againn anns na linntean meadhonach ach de nach eil ach mìr no dhà againn an Albainn an diugh. Chithear deagh eisimplearan an Hattula, Espoo, Lohja, Pernaja agus an àitean eile. Còmhla ri eaglaisean gheibhear caistealan móra an Turku (Åbo), Hämeenkubba (Tavastehus) agus Olavinlinna (Olofsborg).

Ann an Helsinki (Helsingfors), ceann-bhaile na rìoghachd, gheibhear toglaichean snasail a thogadh san naoidheamh linn deug agus a dhealbhaich Gearmailteach mór, Carl Ludwig Engel. ’Nam measg tha an eaglais mhór, an oilthigh agus feadhainn eile. A thaobh iadsan a thogadh an Suómi san linn so, chan eil iad dad air dheireadh air na toglaichean as fheàrr a th’ againn agus a’ mhór chuid dhiubh fada air thoiseach orra. Le mo dhà shùil fhéin chunnaic mi tighean, flataichean, ospadalan, bùthan, sgoilean is eaglaisean air an togail a rèir nam modhannan is nan staoidhlean as ùire agus as fhèarr a tha ri fhaotainn san Roinn Eòrpa aig an là-an-diugh. An aon fhacal is urrainn dhuinn an Albainn móran ionnsachadh sa’ ghnothach so bho na Suómaich agus tha sin ceart a thaobh iomadh ceàird is ealain eile—àirneis tighe, obair ghloinne, airgid is fhigheadh, soithichean criadha is iomadh rud eile.

CANAIN, LITREACHAS IS DAOINE

Tha cànain na Suómi fonnmhor blasda do’n chluais agus, coltach ris a’ Ghàidhlig againn fhéin, gheibhear cudthrom an fhuaim air ceud lide nam facal. Tha còrr is 90% de’n t-sluagh a’ bruidhinn Suómais

[TD 305]

agus tha mu 9% aig a bheil Suaineis agus dhiubh sin gheibhear a’ mhór chuid anns na h-Eileanan Alandach agus an taobh siar na dùthcha. Anns na bailtean móra mar Helsinki (Helsingfors) no Turku (Åbo), chithear ainmean is sanasan san dà chànain air na sràidean, am bùthan, an gàrraidhean an rathaid-iaruinn agus an àitean eile.

Thòisich litreachas na Suómi an ceart da-rìreadh san t-siathamh linn deug aig àm an Ath-leasachaidh. Chuir an t-Easbuig Mikael Agricola amach a chuid sgrìobhaidhean an 1548 agus ’nam measg an Tiomnadh Nuadh an Suómais. Rè nan dà cheud bliadhna an déidh sin, b’iad leabhraichean eaglaiseil is cràbhach gu sònraichte a chaidh a chlo-bhualadh an Suómais oir b’ann an Làidinn no Suaineis a sgrìobh a’ mhór chuid de sgoilearan aig an àm sin. Bha sgrìobhadairean Suaineach ann a rinn deagh bhàrdachd is rosg mar Runeberg, Topelius is Snellman, ach san naoidheamh linn deug dhùisg spiorad nàiseanta anns na h-ealainean air fad. An 1835 thàinig obair ainmeil amach an Suómais bho làimh Elias Lönnrot (1802-84), Kalevala, leabhar mór bàrdachd anns a bheil cruinneachadh de dhàin is beul-aithris na dùthcha. Ameasg feadhainn eile sgrìobh Aleksis Kivi (1834-72) bàrdachd, rosg is dràma, agus sgeul cho math ’s a tha ri fhaotainn an cainnt air bith, Na Seachd Bràithrean. An 1939 choisinn F. E. Sillanpää duais Nobel air son litreachais agus an diugh tha gu leòir de luchd-sgrìobhaidh comasach san tìr a tha “a’ leantainn gu dlùth ri cliù nan sinnsirean.” Chaidh móran de na leabhraichean aca eadar-theangachadh gu cànainean eile, beurla Shasuinn ’nam measg.

Ged a rinn na Ruisich san naoidheamh linn deug gach nì a b’ urrainn dhaibh a chùm cànain na Suómi a bhacadh tha i nis cho slàn fallain ’s a bha i riamh. Rud eile d’am bu chòir do na Gàidheil an aire a thoirt, tha nas lugha sluaigh nach urrainn an cànain fhéin a leughadh an Suómi na tha ri fhaotainn an dùthaich air bith fo ’n ghréin.

Nise, ciod a their mi mu mhuinntir Suómi? Ann am beachd an fhir-turuis tha iad car dùr, stòlda do’n t-sùil an toiseach ach chan fhada gus am faic e gu bheil iad glan, dèanadach, fialaidh agus coibhneil ’nan dòighean, agus glé choltach ruinn fhéin. Coltach ris na Gaidheil tha meas mór aca air cliù, gnathasan, creideamh is eaglais an sinnsirean (an eaglais Lùterach) agus gach nì a bhuineas dhaibh mar shluagh. Air an làimh eile tha iad a’ cur gu feum gach annas is goireas as fheàrr d’ar linn féin a bhitheas a chum math is leas na dùthcha. Cha bu mhisde sinn an Albainn am barrachd eòlais a bhith againn air Suómi agus a daoine, seach a bhith an còmhnaidh a’ leantainn na modhannan aig dùthchannan nas motha—dùthchannan nach urrainn gu tric an spògan a chumail á nithean ris nach eil gnothach aca.

Anns an earrann a tha shuas, far a bheil dà ainm-àite sgrìobhte còmhla ’s e an t-ainm Suaineach a tha eadar na bracaidean.

Tha sinn fo mhór chomain aig Comunn Turuis na Suómi (Suomen Matkailijayhdistys) a cheadaich dhuinn dealbh 2 a chur an clò. Thogadh na feadhainn eile leis an ùghdar.

[TD 307]

Mairi NicLeoid agus a Leannan

(Mar a thàinig an fhine Chaimbeulach air tùs do na Hearadh)

Le NIALL MAC-AN-TUAIRNEIR

’S ann air leathad socair faisg air ceann shuas Loch Sìthphort a tha ’na chrìch eadar Leódhus ’s na Hearadh bha tigh-mór Mhàraig ’na sheasamh. Tha an aitribh tha ri faicinn ann an sud an diugh glé ao-coltach ris an tigh bha ri togail a chinn ann anns an àm mu bheil mo sgeul ri toirt cunntais, bho chionn 300 bliadhna.

’S ann de Shìol Thormoid a bhuineadh an Leòdach aig an robh Màraig aig an àm—duine mór foghainteach a réir eachdraidh, agus neach air an robh meas is cliù ro-mhór ’na latha airson a thuigse agus a dheagh-bheusan. Mar is tric a thachair do dheagh phàrant’ cha robh aig MacLeòid ach glé bheag de theaghlach—aon nighean air an robh Màiri agus chaidh Màiri fhàgail glé óg gun mhàthair.

Leag nàdur gach deagh bhuaidh maille ri maise air Màiri Og, oir càite am faicte té eile air latha féille no Sàbaid bu dìriche dreachmhoire na bu mhàlda na i? Cha bhiodh e mar iongnadh ged a robh balaich na tìre a’ strì ach fiach có a gheibheadh a fàilte ’s a furan, agus le cinnt bha gu leòir ag iarraidh làmh Màiri ann an cùmhnantan pòsaidh ach gu ruige so cha tug i a h-aonta do aon diubh.

’S ann aig an àm so bha mac do Iarla Earraghaidheil a’ dol troimh chùrsa fòghluim ann an Oil-Thigh Ghlaschu. Aon de na lathaichean gu dé ach chaidh Mac an Iarla agus fear de chuid chompanaich amach air a chéile mu dheighinn có am fear diubh bu mheasaile fine. Cha deanadh dad a’ chùis mur an rachadh là agus uair ainmeachadh air an coinnicheadh na suinn a chéile agus an deasbud a réiteach le claidheamhaireachd (sabaid chlaidheamh).

Gu mì-fhortanach, ann am braise na h-iorghaill, tharraing an Caimbeulach (b’ e so ainm mhic an Iarla) an claidheamh le buille cho teòma sgoinneil ’s gun do sgoilt e ceann an fhir eile bho’n chrùn a dh’ ionnsaigh amhaich. Bha e nis fo bhinn lagh na rìoghachd mar mhurtair agus ann an ùine ghoirid bhiodh luchd-dìoladh na fala an tòir air. ’S e a smaoinich e gun grad theicheadh e do na Hearadh, e-féin agus Mac do MhacLeòid Dhun-bheagain, a bha a réir coltais ’na dhlùth chompanach do Mhac an Iarla. ’S ann mar sin a thachair; ràinig iad na Hearadh gu sàbhailte. Cha robh e fuathasach fada sna Hearadh nuair chuir e eòlas air Màiri NicLeòid, nighean Fear Mhàraig.

Tha e coltach gum biodh i féin agus an Caimbeulach an comunn a chéile gu math tric agus bha an t-eòlas a’ sìor dhaingneachadh. Bha an gille ’na dhuine ro-bhrèagh, eireachdail air a bhonnan, deas-bhriathrach agus cuireadach, làn foghluim is deagh-bheusan, agus neach dha ’m b’ aithne ciamar a bu choir dha e féin a chleachdadh ’s a ghiùlan ameasg cuideachd. Bha Màiri an trom-ghaol air seach neach air an do chuir i eòlas.

Cha robh dad aig Fear Mhàraig an aghaidh an leannanachd bha eadar a nighean agus an Caimbeulach agus ’s ann bha e ro-thoilichte nuair chaidh là na bainnse a shuidheachadh. Bha nis dlùth-dhàimh a réir coltais gu bhith eadar e féin agus neach cho urramach ri Iarla

[TD 308]

Earraghaidheil. Ach man do labhair an seann duine “dean nì anns a’ chùil ’s thig e dh’ ionnsaigh an teine” gu dé ach chaidh innse do MhacLeòid os ìosal an t-aobhar thug an Caimbeulach a thàmh do na Hearadh.

Ghairm e a nighean a thaobh agus a chuir e fa comhair gach nì mar a chual e. “Mar sin, a Mhàiri, a rùn mo chridhe, cha dean math an còrr bhith eadar thu féin agus an Caimbeulach. Tha mise duilich, ro dhuilich, m’ eudail, gu feum a’ chùis bhith mar so, ach bhithinn deich uairean na bu duillidh fios bhith agam gu robh mo nigheanag pòsda aig fear tha fo bhinn an lagha airson dòrtadh fala.”

Thog Màiri a sùilean maoth-bhog ciùine agus iad a cheana air fàs trom fo chudthrom nan deur, agus, ars ise: “Athair, tha fios agaibh nach deachaidh mi uair riamh thar ur comhairle, ni motha tha a rùn orm dhol a nis, cruaidh ’s mar tha i, ach O! athair, a bheil sibh cinnteach an i an fhìrinn a tha anns a’ chùis? Am faod mi fhaicinn is coinneachadh ris aon uair eile?

“’S e, a Mhàiri, an fhìrinn tha anns a’ chùis; dh’ innis MacLeòid Og Dhun-bheagain a bha ’na shùil-fhianuis air an t-sabaid dhomh gach nì mar a thachair, ach bheir mi dhut cead fhaicinn agus coinneachadh ris aon uair eile—ach aon uair a mhàin.”

Le so, thionndaidh iad bho chéile, an t-athair ’dol sìos dh’ ionnsaigh a’ chladaich far a robh bàta beag aig ri a h-acrachadh, agus Màiri gu trom-inntinneach a’ dìreadh an aonaich bha os cionn an tighe far an do gheall i gun coinnicheadh i a leannan. Cha robh an dàil feitheamh aice ro-fhada nuair a chunnaic i fear-a-rùin le sràid-cheum sunndach a’ tighinn air fàire. Cha b’ ann bho bhun na h-ursann a bha an laoch ud air a choiseachd a thoirt air an fheasgar ud, ach á Ròghadail á ceann a deas na Hearadh, ach ’s e ro-bheag a dh’aithnicheadh neach sud air a cheum eutrom guanach.

Le aoibhneas a’ lasadh ’na chliabh chuir e fàilte air Màiri, agus, ars esan: “’S mi tha toilichte t’ fhaicinn cho math. Bha eagal orm gum bithinn fadalach, oir is ann á Ròghadal tha mi air tighinn an dràsda. Ghabh mi tarsainn Beinn Loisgeineir agus gualainn an iar an Toideim airson aithghearrach agus ged bha an dìreadh cas, ’s mór na chuir na leòidean asteach rium agus nach mi tha taingeil nach robh mi bonn air dheireadh air an uair a gheall mi do choinneachadh. Ach taing do Dhia nach bi an ùine nis fada gus an coinnich sinn ’s nach dealaich sinn gus an sgar am bàs sinn.”

Bha Màiri, gu ruig a so, mar té bhiodh ann am plathadh, i ri cluinntinn cainnt a leannain agus gun i gabhail ro-mhath asteach brìgh a chòmhraidh; ach nuair a bhuail fuaim briathran dìreach a sheanachais air a cluais bhrist i amach: “O, nach mise bhiodh aoibhneach gum b’ fhìor so ach chan eil so an dàn, ’s i so an uair mu dheireadh tha e ceadaicht’ dhòmhsa t’ fhaicinn no an comunn as lugha bhith agam riut.” Dh’ innis Màiri an uair sin gach nì mar a bhà agus gur ann le teann òrdugh a h-athar bha a’ chuibhle air tionndadh.”

“O, a Mhàiri, a ghràidh mo chridhe, a bheil a’ chuis air tionndadh mar so? Bheil rathad idir air faotainn thairis air an t-sliabh uabhasach so tha an saoghal mealltach air togail fo mo chomhair? Nach bu

[TD 309]

shuarach leamsa cruadhlach cas an Toideim sin thall a dhìreadh air mo ghlùinean na robh e gu dorus fhosgladh dhomh troimh an rachamaid le chéile. Ach bhon is ann mar so tha a’ chùis agus gu feum mi lùbadh fo’n eallach, fiachaidh mi ri ghiùlan le cuideachadh bho’n Airde. Mar sin, fágaidh mise anochd an t-ionad anns an d’ fhuair mi iomadh aobhar sòlais agus anns an do chuir mi seachad iomadh là is oidhche shona. Theid mi gu muir far am faod mi smaoineachadh air gaol na maighdinn a ghoid mo chridhe agus a rithist a dh’ fhuathaich mi.”

“Stad, a Ghilleasbuig. Na leòn mo chridhe le lot nas miosa na tha ann; tha fios agad nach e t'fhuathachadh tha mi a’ deanamh ach an nì so a thachair is e m’athair is ùghdair dha, agus cha phòs mise gu bràth gun a chead-san. Ach ni mi so riut, a ’Leasbuig, ma dh’ fhuiricheas tu rium gus an caidil m’athair maille r’a aithrichean, bithidh mise ro-dheònach gun coimhlion sinn na bòidean a thug sinn.”

“Taing dhutsa, a Mhàiri, airson t’fhocail agus do ghealladh as ùr; tha nis misneach tri-fìllte agam agus gu cinnteach fanaidh mise ri mo Mhàiri gus an àm as roghnaiche leatha.” Shìn e an uair sin dhi am fàinne bha e ri chur mu meòir air là a’ phòsaidh, agus le guth briste ag ràdh, “Cùm so gus an coinnich sinn a rithist—ma tha sin an dàn tabhairt a chaoidh.”

An déidh amharc gu geur air an fhàinne car greise chuir i gu cùramach ’na broilleach e aig an aon àm ag ràdh “Bheir mise dhutsa cuimhneachan beag bhios agad—ged nach eil e luachmhor ann féin cumaidh e a ghnàth an cuimhne dhut gu bheil a cridhe-se thug seachad e a cheart cho dearbhta ann an gaol dhutsa agus tha an t-òr.”

Cha robh ann an cuimhneachan Màiri ach ribean ghorm de shìoda anns an do rinn i le obair-ghréis an ainm le chéile a chur le snàth òir. Rinn i sud air choinneimh là na bainnse gus a chrochadh am broilleach a leannain. A’ gabhail an cead mu dheireadh d’a chéile ghuil iad gu cruaidh goirt, agus thionndaidh iad an cùl ri chéile.

Fàgaidh sinn Màiri a’ dol a dh’ ionnsaigh a dachaidh eadar a bhith coiseachd ’s a’ seòladh agus gun i fathast air a ghabhail ceart asteach gu dé bha air tachairt. Cumaidh sinn ar sùil air an òganach tha air togail air gu tuath agus tha’ m beachd baile Steòrnabhaigh a ruigheachd fo mhadainn.

Ged bha còrr ’s am feasgair air ciaradh mun do dh’ fhàg an laoch ud Màraig bha e ann am baile Steòrnabhaigh mun do ghabh a’ chuid mu dheireadh de shluagh an àite mu thàmh. Dh’ iarr agus fhuair e ionad fasgaidh airson na h-oidhche, ach ged a ghabh e leabaidh cha b’ ann gu cadal. Is iomadh car a chuir e dheth mun do ghlais an là agus is iomadh uair a chuimhnich e mar a bhuin an saoghal cho cruaidh ris.

Bha an Caimbeulach air a chois “mun do bhlais eun an t-uisge” agus e ri sràid-imeachd suas is sìos air tràigh a’ bhaile; e ri dian-amharc thar a bhàigh fiach am faiceadh e coltas long na bàta sam bith a bheireadh àite dha mar làimh. Cha robh e ùine ro-fhada ri coimhead nuair a mhothaich e do long mhór thrì-chrannach air acair sa’ bhàgh agus aig a cheart àm bàta beag a’ tighinn bhuaipe gu tìr airson uisge no ni-eigin a dh’ fhaodadh bhith dhith air na seòladairean.

[TD 310]

Cha bu ruith ach leum do Ghilleasbuig an coinneimh a’ bhàta agus mun do ràinig i tìr dh’ éigh e ris an sgioba an robh iad gann de dhaoine. “Matà,” arsa h-aon de na gillean, “ghabhadh sinn aon làmh mhath eile”. “Ro mhath”, fhreagair Gilleasbuig, agus an uair a fhuair iad na bha dhìth orra chaidh e maille riutha air bòrd.

Tha nis cóig bliadhna bhon a dhealaich Màiri ri a leannan ach gu ruig an àm ud cha d’ fhuair i fios bu lugha mu thimcheall; cha robh eadhon fios aice bu bheò no marbh e, ach ged nach robh, bha a h-inntinn cho muinghineach làidir ’na ghealladh ’s nach tug i riamh suas a dòchas nach faiceadh i fathast e.

Aig an àm so chuir long mhór asteach airson fasgadh do Loch Sìthphort, agus thainig cuid de na seòladairean gu tìr ag iarraidh bainne is uighean do Thigh Mhàraig. ’S i Màiri a thachair bhith frithealadh dhaibh agus anns an t-seanachas bha dol thuit dhi feòrach diubh an do thachair a h-aon aca riamh air fear Gilleasbuig Caimbeul.

Fhreagair fear de na gillean gum b’i an long bha’n diugh san loch an dearbh shoitheach air an do sheòl e, ’s nach do dh’ fhàg e riamh i gus gu mì-fhortanach ri oidhche stoirmeil, bho chionn bliadhna an àm bhith riofadh na siùil a’ tighinn tarsainn Bàgh-Bhiscaidh gun tug muir trom e feir cheann na slaite agus gun deach a bhàthadh. Gu robh e ann am mór mheas aig na bha air bòrd agus air a throm-ionndrainn leo uile. Thug Màiri sgread goirt aisde air di an naidheachd so a chluinntinn, ’s ann am priobadh thuit i ann am plathadh air an ùrlair. Chruinnich a h-athair ’s na bha stigh mun cuairt dhi ’s gun a dhuan aig a h-athair ach “Mharbh mi mo nighean—ach O, nach mise bha riamh gun ur sgaradh bho chéile”.

Ach, a chàirdean, nach tric a chuala sinn “nach beir gad air aithreachas”, no gur “ionnan aithreachas crìche ri bhith cur sìl mu’n Fhéill-Mhàrtainn”.

Mun tàinig Màiri as a laigse san deachaidh i, bha na seòladairean faisg air an luing, oir nuair a chaidh luchd an tighe ’nam boile ’s ’nam breislich mun cuairt oirre thug iadsan an dorus orra ’s mar sin cha d’ fhuair Màiri cothrom an còrr ceasnachaidh dheanamh air gillean a’ bhàta. An glaiseadh an là-rna-mhàireach sgaoil an soiteach a siùil bhàna ri crannaibh.

Theann Màiri ri dol as, ’s an áite an rudhadh bòidheach daite air dhreach nan ròsan bha roimhe so ri fhaicinn ’na gruaidhean ’s e bh’ ann a nis ach glas-neul an airsneul le sgraing na duilchinn ’ga chuartachadh.

Fad dà bhliadhna bha Màiri san t-suidheachadh so—suidheachadh brònach air fad—gun ghean gun aighear ri fearas-chuideachd na sòghair-ceòlmhor an t-saoghail so.

Ach ma cheadaicheas sinn do chùisean an cùrsa nàdurra ghabhail, chì sinn gun dean Tìm, léigh gach lot, an cridhe goirt a shlànachadh. ’S ann mar sin a gheibh sinn Màiri aig an àm—tha i ri faicinn nach eil nì do stàth dhi bhith cumail suas a’ chaoidh ’s a’ chànran chianail a tha an déidh a snuadh thoirt buileach dhith. ’S ann tha i nis air teannadh ri pàirt a ghabhail ann am fearas -chuideachd na nàbaidhean.

De na bha do leannanan aig Màiri NicLeòid, cha robh a h-aon ann a chuireadh i faisg air a’ Chaimbeulach ach MacLeòid Hùisinis agus

[TD 311]

mu thrì bliadhna an deaghaidh dhi fios mu bhàs a’ Chaimbeulaich fhaotainn thug i gealladh-pòsaidh do Fhear-Hùisinis le làn chead a h-athar.

Chaidh an latha ainmeachadh air an rachadh an snaoim nach gabhadh fuasgladh a cheangal agus nach sinn a dh’ fhaodas a bhith glé chinnteach gur ann an sud bha an t-ullachadh.

Mar a tha e ’na chleachdadh, eadhon gus an là-an-diugh, measg nan Gaidheal, ’s ann an tigh athair bean-na-bainnse bha a’ bhanais gu bhith air a cumail, agus chaidh fios chur air a’ mhinistear chùm tighinn gus a’ chàraid òg a phòsadh. ’S e am Faoilleach bha ann agus bha sìde glé ghailbheach air a bhith ann bho chionn beagan làithean. Cha robh am ministear air thuar faotainn g’an ionnsaigh agus leis na bha air cruinneachadh a dh’ ionnsaigh tigh-na-bainnse bha am branndaidh ’s am fìon air teannadh ri dhol mu làr air chor ’s gu robh e ’na cheist air Fear Mhàraig an deanadh e ’chùis gu crìoch chur air a’ chuirm.

Ach nach “cám a’ ghaoth nach séid dìreach a sheól feareigin”, agus an géile a chùm am ministear air ais cho-éignich e long mhór thrì-chrannaibh gu fasgadh a ghabhail an acarsaid Loch Sìthphort. Dh’ fhaodadh Fear-Mhàraig a nis gu leóir de bhranndaidh ’s de fhìon fhaotainn oir cha robh a h-aon de na luingis mhór ud nach robh gléidheadh stòras de dheoch-làidir. Chaidh e mach le bàta beag a dh’ionnsaigh na luinge. Fhuair e oifigich is criutha a’ bhàta gu coibhneil suilbhir agus chaidh na bha dhìth air a thoirt dà. Leis cho càirdeil ’s a fhuair e ’n sgioba cha deanadh dad an gnothaich ach iad thighinn gus na bainnse.

Bha am ministear a cheana air ruigheachd ’s ann an uair no dhà eile bhiodh Màiri NicLeòid agus Fear Hùisinis air an cur fo bhòidean daingeann. Leis na chruinnich de shluagh ’s ann a dh’ fheumt’ am pòsadh bhith dèanta san t-sabhal-mhór a bha air a réiteach deiseil airson an dannsa. ’S ann mar so a bhà. Bhrùchd an sluagh asteach ann, gach neach a’ fiachainn ri àite thaghadh anns am biodh sealladh ceart aige air càraid-na-bainnse. Ameasg na dh’ fhàgadh aig an dorus bha Caiptean is ciad-oifigeach na luinge, ach air dhaibh a bhith ’nan coigrich chaidh gairm orra suas gu suidhe am broilleach na cuideachd. ’S gann a bha iad air na suidheachain a ghabhail nuair thainig bean-na-bainnse ’s a cuid mhaighdeannan asteach air an dlùth-leantainn le fear-na-bainnse ’s a chuid fhleasgaich. Bha bean-na-bainnse ’na culaidh rìomhach de shìoda geal le gréis-obair de shnàth-òir, eireachdail ri faicinn—mar phlathadh de ghréin bhoillsgeach a’ Mhàigh ’na seasamh ameasg na cuideachd.

Bha am ministear air uidhe dhol air adhart leis an t-seirbheis nuair a dh’ éirich an ciad-oifigeach ’na sheasamh agus ars esan: “Tha mi creidsinn nach eil bean-uasal na fear-uasal an làthair nach do nochd an deagh-ghean do bhean-na-bainnse le bhith sìneadh dhi nì air choreigin bha ri bhith nochdadh so, ach bho nach do thachair dhomh féin air ùine fhaotainn gu nì freagarrach a cheannach, gabhadh i mo leisgeul agus gabhail bhuam a’ phaipeir bhig so anns a bheil paisgte mo dheagh-rùn dha taobh.” Le so shìn an t-oifigeach do Mhàiri paipear beag air a ghrinn-phasgadh ceithir-chearnaich. Gun

[TD 312]

dàil dh’ fhosgail ise an nì a bh’ ann agus gu mór-iongnadh na cuideachd bha mun cuairt oirre thug i grad leum aisde ’s thilg i le glaodh cruaidh a dà ghàirdein mu mhuineil an oifigich.

’S e Gilleasbuig bh’ ann da-rìreadh agus e a nis ’na oifigeach luing-mhóir, agus a réir choltais air a stiùradh le ceadachadh an fhreasdail gu a leannan thoirt amach dha féin, an deidh ochd bliadhna.

Gu ruige so bha Gilleasbuig agus Màiri ann an gàirdeanan a chéile, ach air dhi tionndadh ris a’ chuideachd agus gu h-àraidh ri h-athair, ars ise: “Tha mise an diugh deònach na bòidean a thug mi do mo chiad-gràdh a choimhlionadh agus tha mi an dùil, athair, nach dean sibhse orm a nise mar a rinn sibh roimhe.” Cha leigeadh i leas sud a smuaineachadh. ’S ann bha h-athair a nis ri faicinn gum b’ e am freasdal féin thug cùisean mu chuairt agus nach robh ri fiachainn ri grabadh a chur air a làimh. Le sin an àite Fear Hùisinis ’s e a sheas ri taobh Màiri air beulaibh a’ mhinisteir ach Gilleasbuig Caimbeul, mar Iarla Earraghaidheil agus a ghlac air làimh an rìbhinn.

Abraibh féin gu robh banais air an oidhch’ ud ann am Màraig. Cha b’ e na botuil chaola dhubha as an robh an stuth-cruaidh ’ga tharraing ach pige m h-amhaich ghoirid ’s a’ bheòil fharsaing ’ga chur deiseil mu n bhòrd, ’s a’ chuideachd ri tràghadh nan sligean-creachain. Càraid òg na bainnse ann an ceann a’ bhùird agus fear-na-bainnse le bìdeig de ribein gorm de shìoda anns an robh litrichean òir air am fighe ’na bhroilleach. Sud na bha paisgte anns a’ phaipeir bhig ud a shìn Gilleasbuig do Mhàiri.

Air do’n bhanais bhith seachad, dh’ innis an Caimbeulach gach nì mar a thachair da bhon a dh’ fhàg e na Hearadh, ochd bliadhna roimh ’n sud. Ameasg gach nì dh’ innis e gum b’ i an soitheach aca thàinig asteach do Loch Mhàraig trì bliadhna air ais agus gum b’ e féin aon de’n sgioba thàinig a dh’iarraidh bainne agus uighean, ’s gur e a dh’ innis gun deachaidh an Caimbeulach a bhàthadh.

Thubhairt e so gu dearbhadh a chur air gaol Màiri, na robh e fathast cho diongmhalta ’s a bha e air tùs; oir air dha faicinn gu robh a h-athair beò slàn shaoil e gum b’ fheàrr dha gun e-féin a dheanamh aithnichte.

Ach air an uair bha so ’s e cruaidh éigin da-rìreadh chuir asteach a ghabhail fasgaidh iad. Cha robh nì a dhùil aca tighinn do’n loch: ’s ann bha iad an an rathad do Ghlaschu an déidh tilleadh á Ameireaga agus air do stoirm séideadh oirre bho’n ear-thuath bha an sgiobair coma ach greim chur air an fhearann a b’ fhaisge dha. Mar a chaidh innse, leag e chùrsa air Loch Mhàraig.

Cha leig sinn a leas ainmeachadh gun do sheòl an long-mhór an ceann là no dhà ach as aonais a’ chiad-oifigeach; bha e a nis bho’n latha ud amach air a ghairm ’na Fhear Mhàraig. Thu an seann duine thairis gach nì ’na làimh ’s bha gach nì a bhuineadh dha fo riaghladh a’ Chaimbeulaich.

’S ann bho’n an duine so a thàinig gach Caimbeulach tha san Hearadh, an Leódhus, an Uibhist, ’s san Eilean Sgitheanach—iomadh dhiubh bha cliùiteach is miosail ’nan là ’s ’nan lìnn.

[TD 313]

An Dòigh Air an Rachadh Tigh Dubh A Thogail

Air aithris le Dunnchadh Dòmhnallach, (Peighinn na h-Aoirinn), nach maireann.

[Dealbh]
’S dòcha gur e Dunnchadh Dòmhnallach fhéin a thog am fear so.

NUAIR a bhiodh toil aig duine tigh a thogail air a’ chruit, bha e teannadh an toiseach ri dùsgadh chlach; agus nam biodh na clachan tuilleadh ’s a chòir mór, cha robh dòigh aige ri’m bristeadh ach teine chur orra.

Nist, bha roinn do chlachan ann a dh’fhalbhadh le teine fuathasach math, agus a sgoilteadh a dh’ionnsaigh a’ ghrunna; ach bha roinn eil’ ann, agus nam biodh teine orra, ’s e leacan a bhiodh ag éirigh bho’n teine; agus dh’ fheumadh duine an aire thoirt dha sin—nach biodh an teine tuilleadh ’s a chòir fad’ aige air uachdar nan leacan, a chionn cha deanadh teas an teine sian a dh’fheum dha’n chloich, gus an rachadh na leacan a bh’ann an so a shadadh air falbh, agus an teine fhadadh air ais.

Nist, bha dòigh eile aca cuideachd air fiachainn dé ’n ìre an robh a’ chlach a’ dol—shadadh iad uisge oirre fo’n teine air chor agus nam biodh sgàineadh an àite sa bith rachadh an t-uisge ann. Ach leis a h-uile dòigh a bh’aca co-dhiùbh, rachadh aca air a h-uile clach a bh’ann a bhristeadh air a’ cheann mu dheireadh, agus an tarraing a dh’ionnsaigh an tighe, no an roladh air dòigh air choreigin.

[TD 314]

Nuair a shaoileadh duine gu robh roinn do’n chloich cruinn, bha e an uair sin a’ faighinn clachair, agus bha an clachair a’ tòiseachadh air an tigh, agus bha e teannadh ris an tobhtaidh. Bha e deanamh an tobhta le cuideachadh a gheobhadh fear an tighe o nàbuinnean mun cuairt; agus nuair a bha an tobhta sin ullamh aige, dh’fheumadh an duine an uair sin sgrathan a bhuain.

Agus mura b’aithnte dha fhéin sgrath a bhuain, bha e faighinn feareigin a bha e cinnteach a bha e math air an obair, agus toirt dha duais cuideachd air son an sgrath a bhuain; agus b’e ’n duais a bh’ann anns an àm, sia sgilinn anns a’ chiad. Cha robh e ’na phàidheadh mór, ach ged nach robh fhéin, bha e faighinn daoine a dheanadh e airson nan sia sgilinn.

Nist, nuair a bha an sgrath buainte, bhiodh e ’ga tarraing a dh’ionnsaigh an tighe, agus ’ga cur ’na torran sìos air gach taobh dha’n tobhtaidh. Agus bha e faighinn an uair sin fiodh, airson ceann a chur orra. Mura robh fiodh aige fhéin, dh’fheumadh e fhaotainn o chuideigin eile, agus mar bu trice, ’s ann o’n fhear a bhiodh gleidheadh a’ chladaich a bhichte faighinn roinn do’n fhiodh; agus nuair a gheobhte fiodh an uair sin, bha e an uair sin a’ faighinn saor a shàbhadh am fiodh, agus a cheamhladh na ceamhlaichean dha, agus a bhiodh ann an latha a bhichte ’ga chur air cheann cuideachd.

Agus nist, nuair a gheobhadh e ’m fiodh, ’s a gheobhadh e saor, ’s a bhiodh na ceamhlaichean air an ceamhal, ’s gach sian deiseil, bha iad an uair sin a’ cur air leth latha airson an ceann chur air an tigh; agus bha fear an tighe a’ fiadhachadh nan nàbuinnean mun cuairt uile gu léir, agus bhiodh féisd mhór aca an latha sin, mun tòisicheadh iad, bha iad a’ faighinn dramannan uile gu léir mun cuairt, agus neo-ar-thaing nach robh iad a’ tòiseachadh air an obair an uair sin ann an deagh-ghean.

Agus anns a’ chiad chrathadh rithe, bha na ceamhlaichean ri’n cur suas bho’n tobhta, ge brì co-dhiùbh a bh’ann, sia no seachd no ochd; agus bha an saor gu h-àrd ’gan suidheachadh anns an àite dhòigheil, a h-uile fear dhiùbh, fear an deoghaidh fir; agus nuair a bha na ceamhlaichean air an cur air, bha an uair sin corr-thulchain ri cur air gach ceann, bho’n tobhtaidh, a dh’ ionnsaigh bàrr a’ cheamhail bh’ aig a’ cheann. Agus bha an uair sin corr-oisean ri cur air gach taobh dhe gach corr-thulchain; agus nuair a bha sin diante, bha an uair sin na taobhain ’gan càradh air, dà shreath a thaobhain air gach taobh, an taobhan àrd, agus an taobhan ìseal.

Bha e an uair sin a’ cur fiodhaich nan ceann air, mun cuairt aig gach ceann; agus an uair sin bha e deiseil ach na cabair a chur air. Agus bhathar a’ cur suas duine dha’n mhullach aige chon na sparra-gaoitheadh ’na sheasamh agus maide fo chasan, agus bha an duine sin a’ càradh air bàrr nan ceamhlaichean a’ mhaide-dhroma, agus bha air a shìneadh an uair sin dha suas ceann an t-sìomain; agus bha a’ cheaille air an robh sìoman a bh’ann a shineachd, ann am broinn na tobhtadh. Agus shìnte cabar an deoghaidh cabair suas dha’n fhear a bha gu h-àrd ’na sheasamh air planga na sparra-gaoitheadh, agus bha e ceamhal cabar as deoghaidh cabair leis an t-sìoman o dh’fhalbhadh e o’n dàrna ceann dha na ceamhlaichean gus an ruigeadh

[TD 315]

[Dealbh]
Ann an Leódhus. Faicibh an staidhir chloiche a’ dol chun a’ mhullaich.

e ’n ceann eile. A h-uile cabar mar a chuireadh e, fear an taobh so an dràsd, agus fear an taobh eile a rithist, bha car dha’n t-sìoman a’ dol mu cheann gach fear dhiubh.

Nuair a bha sin deiseil aige, bha e an uair sin mun tigeadh e anuas agus mun teannte ri sgrathadh, bha e cur maide-feannaig air gach ceann a bhiodh amach ro’ na sgrathan air a bhiodh an tigh air a sgrathadh, agus a rachadh an sìoman a bhiodh a’ dol a chumail an tughaidh air mu thimcheall. Nuair a bha nist sin deiseil aige, bha e tighinn anuas, agus dòcha gum biodh smoc an uair sin aca, agus dram eile, mun teannadh iad ris an tigh a sgrathadh, agus ma dh’ fhaoidte an dìnneir, gum biodh e àm dìnnearach mun do thachair na thuirt mi.

An déidh sin, bha iad nist a’ teannadh ri sgrathadh, agus cha deanadh a h-uile duine sgrathadh tighe, idir; bhiodh fear no dithis air an cur air leath a b’ fheàrr na chéile, agus fear a’ dol do gach taobh a sgrathadh an tighe, agus bha an còrr dha na daoine a’ sadadh nan sgrathan a dh’ionnsaigh na tobhtadh. Nuair a bha nist trì no ceithir do churan nan sgrath air a dhol mun cuairt air an tigh, bhiodh iad an uair sin suas mu’n taobhan ìseal, agus bhiodh fosglaidhean a nist eadar am fiodh a bha gu h-ìseal agus bonn ìseal nan cabar ann a shin.

Gheobhte maide beag goirid an dràsd ’s a rithist a dhùnadh na bealaich a bh’ann a shineach, agus a dheanadh feum eadar an dà thaobhan, agus a chumadh amach na sgrathan. Nuair a bha a nist iad air faighinn leis an sgrathaidh os a chionn sin, chon an taobhain àird, cha robh strìth anns a’ chùis aca tuilleadh; cha robh sian ach sgrathadh fhéin, agus ann an ùine glé ghoirid, agus an sgrathadair

[TD 316]

ag obair air gach taobh, agus na daoine pailt ’gan sadadh uca chon na tobhtadh suas, bhiodh an tigh air a sgrathadh.

Nuair a ruigte am mullach, bha aon streath shònraichte an uair sin a’ dol gu sgrathadh air a’ mhullach, ris an canadh iad an sgrath-mhullaich, agus dh’fheumadh i bhith air a gearradh air leath o’n t-seòrs’ eile a chaidh air an tigh, dh’fheumadh i bhith na b’fhaide, air chor agus gun glacadh i ceann nan streath a bhiodh air gach taobh fòipe. An sgrath a rachadh a nist air a’ mhaide-fheannaig, bha toll r’a thoirt innte-se, agus an toll a chàradh mu’n mhaide-fheannaig air chor agus nach siabt’ as i.

Agus a nist bha an tigh air a sgrathadh gu dòigheil uile gu léir agus dòcha gu robh an t-anmoch ann. Cha bhiodh an còrr ri dhianamh aig na daoine a chaidh a thoirt a chur ceann air an tigh, agus dòcha nam biodh boinn’ ac’ air fhágail dha’n uisge-bheatha, gun cuireadh iad crìoch air an uair sin mum falbhadh iad dhachaidh, agus ma dh’fhaoidte nach ann dhachaidh a rachadh pairt dhiubh cuideachd, nam biodh boinne ri chothachadh an àite eile faisg orra, gun tadhladh iad ann.

Bha an tigh a nist r’a thughadh, agus uaireannan bhiodh an tughadh furusda fhaighinn, agus uaireannan nach biodh, ach co-dhiùbh bha dòigh aig daoine an uair sin barran a’ bhuntàta a thogail, an àm buain a’ bhuntàta; cha robh bàrr a bh’air a’ bhuntàta nach robh air a thogail gu dòigheil, agus bhiodh iad ’ga chumail air an dlòith cuideachd, agus mu thuairmeas raoide daonnan bha bann air a chàradh mu’n timcheall. Agus bha sin air chumail ann an tòrr gus am biodh am buntàta agus an dlùthadh agus a h-uile sian deiseil.

Bha iad an uair sin ’ga chàradh air an tigh ’na thughadh, agus neo-ar-thaing nach robh e ’na dheagh-thughadh dìonach, agus dheante an còrr le sealasdair agus le luachair dheth, agus feadhainn aig am biodh sin furusda fhaotainn, ’s feadhainn eile nach biodh; ach co-dhiùbh, cha robh duine ann nach robh deanamh a dhìcheall airson deagh-thughadh fhaighinn a dheanadh an gnothach air an tigh.

Dh’fheumadh an uair sin saor dorus a dheanamh dha’n tigh sin, agus dh’fheumadh an duine uinneagan. Nuair a bha a h-uile cuid dhiubh sin air fhaotainn, agus air an cur san tigh, bha e neo-ar-thaing, agus cha robh an uair sin aige ach a’ cur innsridh ’na bhroinn mar a b’ urrainn dha.

Tha nist a h-uile sian a bhuineadh dha’ n tigh air innse agam ann an so, agus tha mi smaointinn nach do dh’fhàg mi sian dha’n t-saoghal as, no ann an dìochainn, nach do dh’inns mi. Cha robh ròpa ruadh an uair sin airson gabhail aig tigh ann, no aig bàthaichean no aig rud eile—’s e fraoch a dh’fheumte thoirt as a’ bheinn agus a shnìomh gu dòigheil. Agus mura snìomhte leis an duine fhéin e, dh’fheumadh e sìomain a cheannach aig duin’ eile; agus ’s e prìs an uair sin an t-sìomain-fhraoich, sia sgilinn a’ chuach, agus bha h-uile cuach deich lùba ar fhichead oirre, agus bhiodh a’ chuach a réir an duine bhiodh ’ga snìomh, bha i dol mun cuairt m’a dhruim agus m’a cheann a dhà choise amach bhuaidhe nuair a shìneadh e bhuaidhe i, agus sin agad fiach sia sgilinn. Bha grùnn mór dhiubh aig tigh air a shon sin.

[TD 317]

Agus an àm sìomanachadh an tighe, bhiodh braisde briagha air a chàradh air gach ceann, agus bhiodh e sealltainn fuathasach briagha cuideachd air uachdar an tughaidh, agus na lùbannan o cheann gu ceann air an cumail cho cothrom ’s cho dìreach. Agus a bharrachd air sin bha màthair-shìoman mun cuairt air uile gu léir, mu thuairmeas dà throidh gu leath o’n tobhtaidh, agus a h-uile lùb air a ceamhal ris a’ mhàthair-shìoman agus acair air a chur innte eadar a’ mhàthair-shìoman agus an tobhta. Bhiodh a nist an tigh air a thughadh agus air a shìomanachadh leis an t-sìomain-fhraoich o cheann gu ceann. Bha an uair sin fiaragan a’ dol mun cuairt aig gach oisean dheth, a chumadh na h-oiseanan gun ghluasad, ’s nach fhaigheadh a’ ghaoth mu’n timcheall air dòigh sa bith. Agus a nist, tha an tigh air a thughadh agus air a shìomanachadh, agus seasaidh e nist ri gaoith agus ri usige, agus tha e ceart gu leòir.

[Bha Dunnchadh Dòmhnallach, Peighinn na h-Aoirinn, an sgeulaiche mór nach maireann, eòlach air obair nan clachairean. O chionn cóig bliadhna, thadhail e ann an Canaidh, agus dh’iarr mi air innse do’n <eng>recorder<gai> a h-uile sian mar a dheanadh esan agus na daoine a bha còmhla ris tigh-tughaidh sna laithichean a dh’fhalbh. Rinn e sin dhomh. Dh’inns e dhomh aig an àm gur h-e dusan not am pàidheadh a gheobhadh e airson tigh dubh a thogail aig an àm ud.

Sgrìobh Anna Nic Iain ’s mi fhìn na dh’inns e dha’n <eng>recorder.<gai>

FEAR CHANAIDH.]

[Dealbh]
Seòrsa Earra-ghaidhealach.

[TD 319]

A’ Teagasg Sgoile air £70 sa’ Bhliadhna
Le MAIRI A. CHAIMBEUL, Tiridhe

MO chreach! Nach iomadh uisge ruith le sruth bho’n uair ud, agus nach iomadh caochladh mór a thainig air an t-saoghal.

Nuair a thòisich mise air teagasg bha luchd na dreuchd sin, fir agus mnathan, dithis air peighinn, agus bha móran do na feadhainn a chrìochnaich anns a’ cholaisd anns a’ cheart bhliadhna riumsa nach do choisinn sgillinn riamh ann an teagasg sgoil, ach as déidh móran àmhghair a’ siubhal àite ann an dreuchd neo-thaingeil agus air a droch phàidheadh a dh’ èalaidh astigh do dh’ oibrichean no do réis air choreigin eile as déidh na chuir iad seachad de mhaoin agus de bhliadhnachan a’ deanamh ullachadh airson dreuchd-teagaisg.

Bha mise ann a measg nam feadhainn a bha fortanach, air neo dh’ fhaodte nach robh, a réir agus mar a sheallas sibh air, ach co-dhiùbh bha àite air a ghealltainn dhomh ann an té de sgoiltean a’ bhaile mhóir airson na h-ath bhliadhna.

Gus a sin dh’ fheumainn tighinn beò, agus chuir mi stigh tòir airson àite ann an sgoil a bha dhìth bean-teagaisg ann am fear de na h-eileanan an Iar; agus a rithisd bha mi fortanach an t-àite fhaotainn amach as móran iartaichean; a thaobh, tha mi ’creidsinn, gun do rugadh agus do thogadh mi air eilean, ged nach b’ e sud an t-eilean.

Mar sin, air là brèagha foghair, le speuran cho gorm ri sùilean leanaibh, agus le fairge cho ciùin ri loch, ràinig mise m’ eilean le m’ chiste, agus le m’ chòta-uisge.

Anns na làithean ud cha bu mhór a b’ fhiach am fear no an té a shiubhladh air turus gun chiste, agus bha ciste ghasda agamsa le mullach cruinn oirre, agus le slatagan a’ dol thairis oirre g’a deanamh rìomhach.

Thainig am bàta aiseig amach gu rèidh mar nach biodh fàth cabhaig ann a choinneachadh Bàta-na-Smùid anns an robh mise agus mo chiste.

Chaidh an toiseach a lìonadh le fiodh gus nach robh mìr dhith an uachdair, agus chaidh mise agus mo chiste ùr a chur air a mhullach sin, agus ghuidh mi gu dùrachdach mo theasraiginn oir bha mi cinnteach gum b’ e ’n grunnd fo thuinn àite tàimh a’ bhàta bhig mheirgeich, chosgte ud; ach cha do thachair beud dhi. Cha robh ach aon phearsa eile anns an iùbhraich còmhla rium fhéin agus ris an fhear-stiùraidh.

’S e sean duine duthar, slaodach a bh’ anns an fhear-stiùraidh, ’s e tilgeadh amach anail le séid chruaidh, ach aon fhacal seanachais cha tainig as a bheul.

’S e sean duine glé ghasda ann an coslas a bh’ anns an fhear eile, am fear leis an robh am fiodh mar a thuig mise; agus bha e ’na shuidhe air mullach an fhiodh aig mo chasan, agus e ’n dràsd agus a rithisd a’ tilgeil amach smugaid bheag fhrasach anns an uisge.

Mar a bha sinn gu bhith aig taobh an t-seòrsa cidhe, chunnaic sinn sean duine ciatach, ruiteach a’ turaman anìos an rathad mór le barra-roth. Sheall am fear a bh’ air an fhiodh aig mo chasan gu dùrachdach air fear a’ bharra-roth agus sheall e sin ormsa dìreach anns an dà shùil agus thubhairt e:

“Tha fhios gur tù a’ bhean-teagaisg ùr, huh?”

[TD 320]

“Is mì,” arsa mise.

“Is dòcha gur h-ann an tigh Thormaid, Tormad MacRuairidh, a bhios tu ’fuireachd”.

“’S e sin a chaidh a chur air dòigh dhomh”, arsa mise.

“Matà”, ars esan, ’s e ’bruidhinn gu ciùin, duilich, “mar a còrd e riut, agus cha chòrd, oir tha iad daor, daor, na fan. Thig thusa a dh’ ionnsaigh an tighe againne, an tigh mór geal, ceithir oiseineach, a tha làmh ris an eaglais. Cuimhnich. Umha. Slàn leat”.

Bha sinn aig an àm so ’dol air tìr, agus cha robh ùine agam air freagairt, oir choisich e air falbh gu grad: agus bha mise cur fàilte air an duine chòir a thainig g’am choinneachadh.

Chaidh mo chiste chur air a’ bharra, agus le iomadh osan bho’n t-sean duine agus iomadh sgriach bho’n bharra-roth, thog sinn oirnn.

Bha mu cheathramh a’ mhìle againn ri choiseachd mun d’ ràinig sinn an tigh fada, sàmhach, iomallach, anns an robh mise ris an ath naoi mìosan de m’ bheatha a chur seachad.

Ged ’s ann sa’ bhaile-mhór a bha mise ann an sgoil, an oil-thigh agus an colaisd-teagaisg, ’s ann air eilean a rugadh mi, ’s a bha mo dhachaidh, ach mar a chunnaic mi an tigh iomallach ud, thuit mo chridhe do m’ bhrògan agus dhubh mulad mo léirsinn air dhòigh ’s nach robh mi ’faicinn idir aig an àm sin cho brèagha, glòrmhor ’s bha sealladh an àite.

Ach ceadaichibh dhomh a ràdh mun téid mi nas fhaide nach do mhiannaich mi riamh dol do’n tigh gheal cheithir-oiseineach a bha faisg air an eaglais, nach do chuir mi riamh mo chas far na starsnaich aige; agus gu bheil cuimhneachain chiatach agus mhaiseach agam air iomadh coibhneas agus comain a chaidh a nochdadh dhomh ann an tigh Thormoid, agus gu sònraichte air a’ bhean-uasail a bha ’ga riaghladh. Gus an tig crìoch mo latha cha dìochuimhnich mi i.

Cha robh anns an sgoil ach dà sheòmair-teagaisg air fad, ach bha deagh mheud annta; agus ged a bha aon dorus cumanta a’ fosgladh astigh uca, bha dorus cùil eile air an ruim agam-sa cuideachd air am faodainn a’ chlann a leigeadh amach agus astigh gun dragh a chur air an ruim eile, agus ’s ann dh’ ionnsaigh an doruis sin a thigeadh pàrantan air uairean gu m’ fhaicinn.

’S e duineachan beag glé sgairteil a bh’ anns a’ mhaighstir-sgoil, ach bha e ’sealltainn glé sgìth, agus na bu shine ’na aois, ged a bha e mar bhliadhna gu crìochnachadh a réis.

Chuir e fàilte ormsa le furan, a’ leigeil fhaicinn dhomh gu robh feum orm, agus a’ cur as mo chuimhne m’òige fhéin agus m’ annabachd.

Bha nis da-fhichead ceann anns an ruim aig a’ mhaighstir bho aona-bliadhna-deug suas gu ceithir-deug, agus bha còrr agus da-fhichead agamsa bho chóig bliadhna suas gu deich. Mo chreach! Chan eil mi ’n dùil gu bheil deich fhéin anns an sgoil sin an diugh.

Nach bu deifreach na dòighean teagasg an uair ud. ’S ann air leughadh, sgrìobhadh agus cunntas a bha ’n cudthrom air a leagail, ged bha móran nithean-taoibh eile air a’ Chairt-Thìmeil, mar a bha ealdhainean-làimhe, fuaigheal, figheadaireachd, tarraing-dhealbh agus seinn.

[TD 321]

[Dealbh]
An Sgoil ùr an Còrnaig-mór an Tiridhe.

Bha cuideachd móran barrachd meas air a chur air teagasg Bìobuill agus a’ Cheisteir na tha ’ga chleachdadh air an là-an-diugh.

Bha ceasnachadh Bìobuill ’ga chumail anns gach sgoil uair sa’ bhliadhna agus bha móran de na pàrantan anns a’ cheàrn ud a’ cur barrachd ùidh anns a’ cheasnachadh sin na bha iad a’ cur ann am puing sam bith eile de dh’oileanachadh na cloinne.

Air a shon sin, bha ’chuid mhór de phàrantan an eilein ud anabarrach déidheil air gach cothrom a thoirt do’n chloinn, agus a’ deanamh oidhirp air an cuideachadh ’nan ionnsachadh, ach bha feadhainn ann aig nach robh mìr sgoil iad fhéin agus a bha a’ meas oileanachadh na cloinne mar fhaoineis.

Bha teaghlach mar so anns an ruim agamsa, dà ghille bheag agus nighean. Bha na balaich laghach, sìobhalta ach glé thiugh sa’ cheann, ach bha ’chaileag cho beò, tapaidh ri greollan.

Bha ’m fear a bu shine gu sònraichte ’na bhriste-cridhe dhomh, agus dh’ fheuch mi h-uile dòigh air: ’ga thoirt a leth-taobh, a’ trod ris, gus mu dheireadh an dubhairt mi ris aon là gum feumainn iarraidh air a phiuthair bheag a chuideachadh aig an tigh le leasain.

An ath là thàinig rapadh beag caol aig an dorus chùil, agus mar a dh’ fhosgail mi e bha seana bhean bheag sgiobalta ’na seasamh an sud, le cleòca sìoda dubh oirre, agus le bonaid shean-fhasanta agus cneapan deàrrsach oirre a’ deanadh fuaim mar chluig shìdhichean a h-uile uair a chrathadh i a ceann.

Mar gum biodh eagal oirre nach biodh cuimhne aice air na bha roimpe ràdh leig i sìos ròpa cainnte mar so:

“Is mise seanamhair Sheumais. ’S ann còmhla rium a tha e ’cadal; ’s e ’s docha leam do’n teaghlach, agus cha chùm a’ pheallag bheag, mhì-mhodhail peathar a tha aige coinneal ris, agus chan eil thu ri dragh sam bith a ghabhail ri ionnsachadh. Chan eil facal

[TD 322]

sgoil aig athair, no aig a mhàthair no agamsa ’s thàinig sinn roimh ’n t-saoghal, ’s ni esan sin cuideachd.” Thàinig so amach ’na shruth gun anail idir a ghabhail.

Chuir i sin a làmh ann am baga beag dubh agus thug i mach dealbh as agus thubhairt i:

“’S tha nighean agam ann an Lunnainn, ann an Lunnainn. Chan eil facal sgoil aice nas mò, ’s fhuair i pòsadh math, ’s tha clann aice cho lurach ’s a chunnaic thu riamh.” Shìn i dhomh an dealbh, dà chaile bheag bhòidheach. “Nach iad tha grinn gu dearbh!” arsa mise, “Ciod tha ’n athair a’ deanamh?”

“Tha Kebbie,” ars ise, gu bòsdail.

Rug i sin air làimh orm agus, a’ tionndadh air falbh, thubhairt i:

“Na cuireadh an gille beag dragh sam bith ort, a ghràidh. Ni e feum math gu leòir.”

An là sin fhéin fhuair mise pacan beag do leabhraichean as Dun-éideann le posta nan litreach, agus thug mi fear an t-aon do’n chloinn dhiubh, oir ged nach robh mise beairteach aig trì-fichead agus a deich de notaichean sa’ bhliadhna, cha robh dad idir aig móran de na pàrantan ud aig an àm ud. ’S e “Leabhar Aithghearr nan Ceist” a bh’ ann agus bha e mar fhiachaibh ormsa an Ceistear a theagasg do’n chloinn.

An ath mhadainn bha an t-seana bhean a’ feitheamh rium aig lùbadh an rathaid dh’ ionnsaigh na sgoil, agus shìn i mach a dà làmh: “Eudail”, arsa ise, “’S ann a nis a tha mise ’tuigsinn na bheil thusa feuchainn ri ’dheanamh ris na pàisdean. ’S ann a ghabh mi nàire gun do bhruidhinn mi riut an dé mar a chuala mi gun tug thu dhoibh An Ceistear as do phòca fhéin. Gum beannaicheadh Dia thu; agus gabh do Sheumas cho trom ’s a thoilicheas thu, agus buail e cuideachd. Chì mise gun ionnsaich e leasan as déidh so. Slàn leat.”

Thàinig aon ghille beag do’n sgoil airson a’ chiad uair. Bha e air a sgeadach ann an éileadh fada neo-sgiobalta clò; bha ’chasan ris; agus a shròn salach.

Nuair a thug e buille d’a shùil ormsa thug e éigh as a thug air càch leum ’nan àite suidhe agus lean e air éigheach mar gum biodh cuilean air a thréigsinn aig a mhaighistir. Chuir e chorragan ri ’shùilean agus bha e sealltainn ormsa gu dòchasach rompa.

Thug mi dhà rud milis feuch an cuirinn tàmh air, agus dh’ ith e sud, agus thòisich e rithist.

Thug mi dhà sgillinn.

Sheall e oirre agus thòisich e rithist.

Mu dheireadh chuir mi dhachaidh caileag bheag leis, oir bhe e ’fuireach faisg air a’ sgoil.

Thàinig athair, duine ròmasach, feusagach, curs, air ais leis, agus thubhairt e rium nan cuirinn eagal air a’ ghille bheag a rithist gum bitheadh esan a’ déileigeadh rium, agus dh’ fhalbh e.

Chuir e iongnadh mór ormsa có ris a bha mi idir coltach ann an sùilean an leanaibh mar nach b’ urrainn dha aon sealladh dhiom a shluigeadh agus aige ri ’sealltainn uile làithean goirid a bheatha air an duine ròmasach a b’ athair dha.

[TD 323]

Co-dhiùbh, cho luath agus a dh’ fhàg athair an rium, thòisich an rànaich a rithist. Thàinig am maighstir-sgoil astigh, ’s chrath e ’cheann agus a làmhan, ’s chagainn e a liob ’s e gun furtachd. Mar a chunnaic mise so dh’ éirich mo chabair orm agus chaidh mi agus thug mi mach as mo bhòrd-sgrìobhaidh crios leathraich agus thubhairt mi ris a’ ghille bheag: “Aon sgriach eile asad-sa òganaich agus gheibh thu siarradh foghainnteach dheth so.”

“O coma leat!” arsa esan. “Ach bheil rud milis no sgillinn no nì agad an diugh?” Cha robh an còrr dragh agamsa leis an fhear ud.

Bha dà bhalach agam anns a’ bhuidheann a bu shine bh’ agam anns an rùim, clann cìobair, agus bha aca ri seachd mìle choiseachd do’n sgoil a h-uile là thar monaidhean garbh. ’S iomadh uair a dh’ fheum mi an aodach agus an stocainnean a thiormachadh air iarunn-dìon an teine.

Cha robh dòigh teas againn ach teine fosgailte air a dhìon le bòdaichean iaruinn agus cha robh dìnneir ann air a’ mheadhon-latha, no bainne sa’ mhadainn, no carbad feasgar a ghiùlan dhachaidh na cloinne ach b’ iad sud a’ chlann fhallain, ruiteach, bheòthail, agus mhodhail.

Bha mi ’teagasg fuaigheal agus figheadarachd do na caileagan agus bha iad mór-mheasail air na h-oibrichean sin. Bha aon chaileag ann mu aois trì-bliadhna-deug a bha deanamh léine dhi fhéin agus bha mi teagasg dhi greimeannan rìomhach a chuireadh i air a’ ghibean sin. Bha mhór-chuid glé bhochd, agus bha Bòrd na Sgoil a’ toirt dhoibh an aodaich a dh’ oibre leis, ach dh’ fhaodadh iad an gibean a rinn iad fhéin a cheannach air beagan sgillinnean. Bha ’chaile so anabarrach déidheil air a h-oibre fhéin a cheannach ach gu mì-fhortanach shluig i prìne-dùinte là aig an tigh mar a bha i ’sealltainn as déidh bràthair beag, agus chaidh a giùlan air falbh do’ n tigh-eiridinn mun do chrìochnaich i an léine bha so. Am facal mu dheireadh a thubhairt i ri ’máthair mun d’ fhalbh i: “Feuch, o feuch, gum faigh sibh m’ fhuaigheal-sa bho’n bhean-teagaisg”. Cho luath ’s a bha là sgrùdaidh an fhuaigheil seachad chrìochnaich mise a cuid-se, agus thug mi g’a màthair i. ’S ann a thug taingealachd na màthar ud na deòir gu’m shùilean.

Bha feadhainn de’n chloinn ri’n aiseig trasd air loch a thighinn do’n sgoil, agus ’s iomadh là fiadhaich geamhraidh nach b’ urrainn dh’ dhoibh fheuchainn. Ma choisicheadh iad mu chuairt ceann na loch air frith rathad corrach bha cóig mìle aca ri dheanamh, ach ’s ann anabarrach ainneamh a bha iad a dhìth na sgoil.

Ameasg a’ bhuidhinn so bha aon bhalach beag a bha mhàthair mór-iomagaineach gun ionnsaicheadh e. B’ fheudar dhòmhsa a chur air ais leabhar airson ’s gun deanadh e suas an grùnnd a chaill e le tinneas agus le sìd mhosach, agus bha mi ’toirt dha uiread teagasg air leth ’s a b’ urrainn dhomh.

Cuimhnichibh gu robh còrr agus dà fhichead duine cloinne agam ri theagasg aig deifir aoisean.

Aon latha mhol mi gu blàth cho math ’s bha an gille beag so a’ dèanamh agus thubhairt mi nach biodh fad gus am bitheadh e air ais

[TD 324]

còmhla ri càch do’n leabhar a dh’ fhàg e, agus gum beatadh e iad cuideachd roimh dheireadh na bliadhna.

Chaidh an gille beag dhachaidh gu mireagach agus ruith e gu mhàthair agus dh’ innis e dhi gu robh e air toiseach a’ bhuidhinn an diugh.

Bha ise cho toilichte agus thug i dhà rudan milis agus sia sgillinn, agus mar a thàinig a phiuthar astigh thubhairt a màthair rithe:

“Faodaidh tu nis sgur de dheanamh fanaid air do bhràthair. Bha e air thoiseach ’na bhuidheann fhéin an diugh, agus tha sin rud nach robh thusa.”

“O mhàthair”, arsa ise, “bha e air thoiseach, ’s air dheireadh. Chan eil sa’ bhuidhinn sin ach e fhéin.”

Seadh, bha iad gu dearbh geur gu an cloinn a bhith deanamh gu maith, agus deònach air an cuideachadh. Bha mi duilich mar a thainig an t-àm dhomh fàgail ged bha soluis a’ bhaile deàrrsadh rium.

Bha teagasg ann an sgoil mhór baile uile gu léir deifreach ann an iomadh dòigh, agus as déidh a bhith sealltainn amach a h-uile là fad dlùth air bliadhna bho uinneig mo sheòmar teagaisg air sealladh cho brèagh ’s tha air an t-saoghal so, ’s e briste-cridhe bh’ ann a bhith spiorachadh air ballachan prìosain a h-uile h-uair a bheirinn buille do’m shùil air uinneig; agus gu dearbh cha robh móran duais airson oibre chruaidh agus gu tric neo-thaingeil ann an tri-fichead agus a deich de notaichean anns a’ bhliadhna.

[Dealbh]
An t-seann mhuilinn an Còrnaig-mór.

[TD 325]

B’ Aithne Dhomh Coinneach MacLeoid

EARRANN II

Le AONGHAS MACDHONNCHAIDH

AN oidhche a chuala mi Coinneach MacLeòid aig Céilidh nan Gaidheal an Glascho, thuirt cuideigin de na bha aig a’ choinneimh gum b’ ann do Leódhus a bhuineadh e, ach thuirt e fhéin nach b’ ann: gur h-ann air an Eilean Sgitheanach a b’ fhaisge e.

Bha so fìor ann an dà sheagh. Is ann an Sanda-bheag, an eilean Eige a rugadh e, agus is ann as an Eilean Sgitheanach a bha athair, a bha ’na mhaighstir-sgoile sgìre an Eige san àm. Is ann bhàrr na mórthir bha a mhàthair, Seònaid Humphrey, a chaidh àrach an Cul-cìnn, an sgìre Asaint agus Loch-an-Ionbhair, agus a phòs Dòmhnall MacLeòid ann an Tung, an ceann tuath Chataibh cóig fichead bliadhna an t-samhraidh so.

Chan eil teagamh agam nach do lean subhailcean cuideachd a mhàthar ri Coinneach, ach faodar a ràdh le cinnt gum b’ ann o ’n taobh eile a thainig an tlachd a bha aige, eadhon ’na òige, ann am beul-aithris agus ann an ceòl. Arsa piuthar-athar, “Bha cuideachda m’ athar, Clann a’ Chomhairlich, iomraiteach airson seann òran is nithean de ’n t-seòrsa sin. Nach ann mu ’n deighinn a thuirteadh nach do chaill iad bàrdachd no beul-aithris riamh, ach a’ sìor chur ris a’ chàrn? ’S an uair a thainig m’ athair gu Tròndairnis, ma thug no nach tug e leis cuid is codach á Dùthaich ’Ic Leòid, thug e co-dhiùbh leis làn cruinne de bhàrdachd is de bheul-aithris”. Is fhiach an còrr de ’n chòmhradh a chur sìos an so. An uair thubhairt càch, a’ spòrs rithe, “Cha mhór a b’ fhiach an dìleab sin!” thubhairt ise, “Nach mór? Is mi nach abradh e. ’S math gach nì a mhaireas. “Riaghladh goirid air an òr, ach riaghladh fada air an òran’. Chan fhada theid bonn òir ann an cuideachd, ach ruigidh òran math air làn cruinne de shluagh.” <eng>(Carmina Gadelica, V, 62; The Road to the Isles, 78).<gai>

“Theid dualchas an aghaidh nan creag”. Chaidh dualchas Choinnich ’IcLeòid altrum agus oileanachadh nuair a chaidh e do sgoil Raining an Inbhirnis, ’s gun e ach trì-bliadhna-deug. Bha an sgoil so air a h-ainmeachadh air Iain Raining, a bha’na cheannaiche am baile Norwich, an Sasuinn, o chionn còrr is dà cheud bliadhna, agus a dh’ fhàg mìle punnd Sasunnach aig a luchd-dùthcha an Albainn airson sgoil a chur suas. Roghnaich Ard-sheanadh na h-Eaglaise baile Inbhirnis airson na sgoile so; agus, an diugh, tha cuimhne agus meas air an ainn “Raining” air sgàth an sgoileir ainmeil, Alasdair MacBheathain, a bha air a ceann o’n bhliadhna 1880 gus an do ghabh Bòrd na Sgoile a cùram sa’ bhliadhna 1894, agus a chaidh a gabhail asteach do Ard-sgoil Inbhirnis, far an robh MacBeathain ’na fhear-teagaisg gus an do chaochail e le bàs aithghearr sa’ bhliadhna 1907.

Is iomadh naidheachd a bha aig Coinneach air an Ollamh Alasdair MacBheathain. Bha aon fhear-cuideachaidh aige, ach bha e fhéin a’ teagasg Laidionn agus Greugais, Gaidhlig agus Beurla, agus a’

[TD 326]

fàgail a’ chòrr aig an fhear eile. Cha ruig sinn a leas comharra iarraidh air a’ bhuaidh a bha aige air leithid Choinnich ach gun do chuir Coinneach chuige, o’n tigh, seann sgeulachdan an Gàidhlig ’s am Beurla, agus gun e ach seachd-bliadhna-deug an uair sin. Chaidh cuid dhiubh sin a thoirt am follais anns a’ mhìosachan an <eng>Celtic Magazine (1875-1888),<gai> air an robh MacBeathain ’na fhear-deasachaidh an dà bhliadhna mu dheireadh.

Rud eile a mhisnich agus a bhrosnaich Coinneach an car sgrìobhaidh is e gu robh iris-leabhar ’ga chur amach aig sgoilearan Raining iad fhéin, iris a bha an toiseach air a làmh-sgrìobhadh, ach a chaidh a chur an clò sa’ bhliadhna 1887, agus e a’ tighinn amach sia uairean sa’ bhliadhna.

Mar tha fhios againn, b’ fheudar do Choinneach Oil-thigh Ghlascho fhàgail le cion slàinte, ach fhuair e cothrom o’n duine chòir, an Ridire Uilleam MacFhionghuin, a rugadh an Ceannloch, cuairt a chur san Aird an Ear air té de na soithichean aige. Bha e mu fhichead bliadhna aig an àm. Fhuair e na b’ fheàrr, agus ged a chaidh bacadh air an car fòghluim aig an àm, chuir e ùine seachad ’na shoisgeulach an dusan àite sa’ Ghaidhealtachd mus do shuidhicheadh e ’na mhinistear air sgìre Cholbhasa agus Orasaidh—“Orasaidh nan ceall ’s nan dìdean”, mar theireadh e fhéin—agus chuir e mar sin eòlas air cainnt agus cleachdadh nan Gaidheal a tuath agus a deas. Cha robh dual-chainnt an eilean no am mórthir nach b’ aithne dha.

Dheanadh e suas ri duine sam bith, ged b’ e an ceàrd, airson naidheachd a bhith aige air. Chuala mi fear de na ministearan a chraobh-sgaoil òraid air a’ chuspair “Am Measg nam Bodach” ag ràdh ri Coinneach là, san dol seachad, gu robh e abhcaideach, éibhinn dha a dhol ameasg nan ceàrdainnean, agus càch fhàgail aig na bodaich. Thionndaidh Coinneach air a shàil, agus thubhairt e, “Is e fìor chorra bhodach a tha cho math ri ceàrd”. Chan eil duine leughas an naidheachd a rinn an Ceàrd Mór mu ’n fhear a dhiùlt a bhriogais dha nach bi buidheach air an fhear a dh’ innis i. “Tha seòrsa de dhreuchd anns an Eaglais”, arsa an Ceàrd Mór ris an duine mhosach, “agus theid thu air do ghlùinean, moch is anmoch, a dh’ iarraidh fichead nì air an Fhreasdal air nach eil feum sam bith agad, ach theid thu fhéin air an dearg chuthach ma dh’ iarras ceàrd bochd seann bhriogais ort. Och! a dhuine thruaigh, cha bu tù mì, ’s cha bu mhì an cù”. (Am Measg nam Bodach, 148).

An uair nach robh Coinneach ach dà là a dhìth nan ceithir fichead, sgrìobh e gu caraid, agus thubhairt e, “Bithidh mi a ceithir fichead Di-h-aoine, agus tha aobhar agam a bhith taingeil gun do chaomhnadh cho fada beatha air an robh tinneas a’ bagairt cho tric”. (Tha Féilire na h-Eaglaise ceàrr, ag ràdh gun do rugadh e sa’ bhliadhna 1872 an àite 1871.) Cho luath ’s a fhuair a charaid—Calum Mac Gilleathain, ministear na Tòisigheachd agus Baile-Màiri—am litir so, chaidh e an gréim, agus rinn e duan beag, laghach do Choinneach sa’ Ghàidhlig Eireannaich. Chòrd so gu h-anabarrach ri Coinneach cóir, agus chaidh an duan, mar bhà e, a chur gu paipear-naidheachd Dhun-éidinn, An t-Albannach, agus thug am paipear Beurla sin am follais e air ball.

[TD 327]

Fhuair mi cead o Chalum, agus o fhear-deasachaidh an Albannaich, an duan chur gu Gairm, agus is ann mar so a bhà e:—

<eng>(The Scotsman, 10/2/51)<gai>

Tar éis fiche bliain ag fás duit,
is trí fiche fe bhláth darnó:
tá ceithir fiche ’nois slán duit,
is tearc do chomrádaí beó.
Tá do ghníomhara líonta lán leinn,
do chárn idir dán is ceól:
is fíor gur rath Clanna Gáedheal
do theacht-sa láidir leó
chum grinneas is binneas gun sáru
do thional don ál ’s don ló.
Is sgaoilfidh is fásfaidh bárr air
do cháil thar na bánaí mór:
thar oileánaí Cruithneach gu h-áraidh
Inis Albain is Fáilinis sheóigh,
tógfaidh do chraobhaí árda
úbhlaí i ngar na nrós,
is líonfaidh am meas gach aon áite,
is tar éis na dála fós
tógfaidh aos-dána gáire,
“Onóir gach tráth do MhacLeóid.”


[Sanas]

[TD 339]

Iain Rothach

(II)

Le MURCHADH MOIRREACH

BHITHINN gu tric a’ sparradh air e an tuilleadh bàrdachd a thoirt dhuinn. Nuair a chuir e thugam aon de na h-earrainnean a th’agam, thubhairt e gun dèanadh e sin gu toileach ach nach robh e ’ga fhaighinn fhéin dòigheil gu leòir, fada gu leòir, airson rud a b’fhiach an t-saothair a sgrìobhadh. Ma bha math no luach sam bith anns a’ bheagan a chuir e thugam, “a chliù sin”, ars esan, “do theagaisg na sgoile is do a buaidh; ach tha mi a’ faireachdainn iad sin a’ dol a nis cho fada bhuam ’s nach eil a’ greimeachadh ri m’ inntinn earrainn bàrdachd as fhaide na fhuair thu, ’s e sin, earrainn a sheasadh, a dh’aindeoin, ris gach stad is ceap-starraidh a tha cur grabaidh orm, air dhòigh’ s gu leanainn air m’adhart, mìr air mhìr, mar a leanadh na bodaich uaireigin a togail gàraidh.” B’ e an t-iongnadh gun d’fhuair e fois gu dad idir de bhàrdachd a dheanamh a’ chiad bhliadhna gu leth de’n chogadh, oir cha robh fois ann, a dh’oidhche no là.

Sgrìobh e a’ chiad chuid de’n ealaidh, “Ar Tìr, ’s Ar Gaisgich a Thuit sna Blàir”, anns an trèine gu Caol Loch Aillse, ’s e dol dhachaidh air fòrladh an déidh e bhith còrr is bliadhna anns an Fhraing. Chan eil duine chuir seachdain an déidh seachdain seachad ann an tràinnse, gun tigh slàn fhaicinn, no dad eile ach òpar is làraichean briste agus craobhan spealgte, nach tuig an iollach ghàirdeachais a thog e, nuair a chunnaic e—nì bu ghann a chreideadh a shùilean—beanntan a dhùthcha fhathast ’nan suidhe buan air an seann bhunaidean:

Brat sneachda air mullach nam beann,
Currachd ceòtha mar liath-fhalt m’an ceann,
Feadain is sruthain mòintich
A’ leum ’s a’ dòirteadh,
’S le torman a’ sporghail measg gharbhlach nan gleann,
A’ sporghail aig ùrlar nan gleann,
Aig cosan ’s mu shàilean nam mór-bheann;
Féidh ruadh’, fir na cròice,
Air sliosaibh fraoich ruadh-dhonn—
’S i Tìr nan Gaisgeach a th’ann,
Tìr nam Beann, nan Gaisgeach, ’s nan Gleann,
’S i Tìr nan Gaisgeach a th’ann!

Air sàil na h-iollaich aoibhnich sin, dh’éirich’ na inntinn smuain-dhealbh air gach sàr ghille sunntach a dh’fhàg na dearbh srathan sin ’s nach till:

’S iomadh fear àluinn, òg, sgairteil, deas-lamhach,
Ait fhaoilt air chinn a bhlàth-chridh’,
Tric le ceum daigheann, làidir, ceum aotrom, glan, sàil-ghlan,
Dhìrich bràigh nam beann móra,
Chaidh a choinneamh a’ bhàis—

[TD 340]

Tric ’ga fhaireach’ roimh-làimh—
Chaidh suas chun a’ bhlàir
’S tha feur glas an diugh ’fàs
Air na dh’fhàg innleachdan nàmh,
Innleachdan dhubh-sgrios an nàmh a chòrr dheth.

Nuair a bhios daoine air am fiachainn is air an sàrachadh le anfhois is dìth cadail, cha nì furasd idir a bhith réidh ciùin aig gach àm is anns gach càs, gun fhacal cas a chantainn a thogas buaireasan beaga measg chompanaich. Ach cha robh dad de’n sin air chuimhne fa chomhair luach na h-ìobairt a rinneadh leotha, dad ach rèite agus ùmhlachd, aonachd is àrd-rùn, is eiseamplair na thuit a’ brosnachadh na bha beò iad a leantainn air an adhart gun lagachadh:

Ged bha cuid dhiubh, nuair bu bheò iad,
Tric nach b’ mhìn rèidh sinn còmhla.
A! thuit iad air còmhnard na strì,
Fhuair sinn sìnt’ iad le’m bàs-leòintean
An dusd eudreach’—na bha chòrr dhiubh—
An laighe ’sìneadh mar mheòir-shint’—
’Smèideadh, ’stiùireadh,
’Sparradh ùr-oidheirpean òirnne,
Strì air ’n adhart, strì còmhla,
An taobh a thuit iads’ dol còmhl’ ruinn,
Null thar còmhnard na strì.

Chan e mhàin gu bheil an sealladh a’ dùsgadh nan smuaintean sin ann fhéin: bu mhath leis sinne ar sùilean fhosgladh, agus ciall is cumhachd is mórachd na h-ìobairt a chumail daonnan ri ar n-aire—agus sin anns an àite as diomhair de ar cridheachan, far a bheil gach nì as luachmhoire leinn againn an tasgadh:

Bi’s mo chuideachd geàrr-ùin,
Dùin do rosg-sgàilean air d’ shùil,
’N seòmar ionmhais do smaoin,
’S caoin sholus òg-mhaidne, ciuin-mhaidne, òg-mhèis,
’Ga lìonadh, a’ briseadh tre uinneig a’ chùil—
’N àite taige, tadhal d’ anma,
’Fasgadh cuspairean a’ mhùirn,
An sin—tog, taisg dealbh orra
’Nan laighe, mar thuit, san raoin,
Fairich, cluinn,
An smèideadh, an cainnt ruinn—
An rùn-gnìomh air an tug iad an deò
Suas, ’nan càradh
Air an àr-lar,
Air a ghleidheadh dhuinn beò,
Mar gun snaigheadh fear seòlt’
Cuimhneachan cloiche gun phrìs—
“Bi’bh deas gu leum an àirde,
Le ceum gaisgeil, neo-sgàthach, dàna,
Bi’bh null thar còmhnard na strì
Na lagaich ach bi’bh làidir,
Bi’bh ’nam badaibh is pàidhibh,

[TD 341]

A’ féin-mhuinghin leag gu làr dhaibh,
Air adhart, air adhart,
So an rathad,
Cuir a’ bhratach an sàs,
Daigheann, àrd,
Air sliabh glòrmhor Deagh-sìth!”

Chan è deagh shìth nach seasadh, ach Deagh-sìth bhiodh buan is maireann; oir sheall e a chridhe an duine, is thuig e, agus thog e a shùil a chùm nan reul.

Chan aithne dhomh sreathan eile an Gàidhlig a bheir a leithid a chaomh-aoibhneas dhomh ri iad sin. Tha e soilleir bho am briathran is an rannaigheachd gu bheil guth ùr an so, fo riaghladh inntinn bheò, bhlàth, ghéir; soilleir, gun d’fhuair am bàrd gibht an t-seallaidh agus comas na h-ùr-smuain, ann an tomhais a bha eadar-dhealaichte bho na chaidh roimhe agus a bha ’ga shònrachadh bho bhàird eile na linne. Ach is e a’ bhuaidh as blàithe a tha mi a’ faighinn orra mar a the a dhìlseachd d’a chàirdean, d’a chompanaich is d’a luchd-eòlais an còmhnaidh ri aire, gu h-àraidh nuair a smaoinicheadh e air na beàrnan móra a bha ri am faicinn ri taobh na dachaidh aige fhéin. Bha iad sin ’nan doilgheas cridhe dha gach là, mar a chì sinn anns an ealaidh “Am Brosnachadh” no, mar a tha i air a h-ainmeachadh anns an DILEAB, “Air Sgàth nan Sonn”. Nuair a chuir e thugam i sin, bha e cantainn gu robh eagal air gur h-i an fhaoineas a bha cur na smuain ’na chridhe gum b’urrainn e rudeigin math a’ sgrìobhadh mur biodh gainne càinnte cho mór ’ga choinneachadh. Tha mise làn chinnteach nach robh e furasd briathran fhaighinn an Gàidhlig airson na dh’iarradh e a chur an céill; ach saoilidh mi nach eil duine a thuigeas na dh’fhàg e againn, agus cho cothromach ’s a tha a bhàrdachd an smuain is am briathran, ’s cho dlùth is dìonach ’s a tha i sa’ chur, nach aontaich nach eil móran againn a chaidh a sgrìobhadh an Gàidhlig, co-dhiùbh bho chionn ceud gu leth bliadhna, a bheir bàrr oirre. Tha comas ionmholta aige ’ga nochdadh anns an ealaidh so. Tha lùb a’ togail lùib ann an leanmhainneachd a smuain, ’s ag éirigh an dèine, gun stad, gun cheann-finid bho thùs gu éis, gus an ruig sinn na focail bhuadhach leis a bheil e a’ crìochnachadh:

Air sgàth nan sonn nach fhaic mo shùil
Tuilleadh ri m’ bheò,
’S nach cuir blàth-phlac gu m’ chridh’ nas mò,
Le gréim an làimh, le tlàths an gnùis,
Le fàilt is furan o’m beòil—
O ’s minig a ghléidheadh le’n sgeòil
Mi o dhubh-ghearan gruamach na h-ùine
’S a rinneadh mo throm-uallach aotrom
Le ’n cuideachd ’s am blàth-chridheas dòigh:
Ach sguiream do Och is O!
Cuiream mo bhròn a thaobh,
’S air sgáth balachain ar fàrdachd,
A dhearbh an làn-chridhe laoich,
Air sgàth ar n-òg ghillean maiseach,
Dhearbh cridhe agus làmh-dheas maraon,

[TD 342]

Agus air sgàth nam fear duineil
A dh’fhàg na h-uiread air chùl—
Dh’fhalbh iad uainn uile, leig sinn slan leò,
Gun againn ach tuairmeas air cùis
No aobhar na h-eubh’ airson cobhrach
Bha cruinneach’ feachd-dìon airson dùthch’,
Air an sgàths’ chaidh a choinneamh nan uabhas
O bhalachain gu fir meadhon là—
Na gràidhein nach tìll a dh’fhalbh uainn,
Seadh, ’s fuidheal brist an àir—
Air an sgàths’ iarram tapachd,
Spìd innt’neil is corp’rail:
Cumadh mo chridhe buille sgairteil,
Na géilleam roimh chruaidh nì:
Catham tre chruadail is dhoilgheis,
’S nuair ruigeas Deuchainn a h-àirde
’S gur e h-eubha rium “Fàilnich strìochd”,
’N sin cuimhnicheam Leódhus m’àit àraich,
Is gleidheadh mo làmh a clì.

Is ghleidh i sin gus an deò mu dheireadh leis an robh e a’ deanamh na h-iùil air slighe na h-ìobairt:

“Air adhart, air adhart,
So an rathad,
Cuir a’ bhratach an sàs,
Daigheann àrd,
Air sliabh glòrmhor Deagh-sìth.”
’S CHA DO THILL ACH A CHLIU.

[Sanas]

[TD 343]

Gnothaich Bhoireannaich
Le MURDAG NIC COINNICH

IS fhada bhios cuimhne aig muinntir Uige, agus thaobh siar Leódhuis, air an Ollamh Iain Grannd. Feumaidh gu robh teòmachd ann an euslaint neo-ghinte an Anna, an tè as seana de’n triùir nighean, nach robh ach ’nan caileagan nuair a chaochail e.

Is iomadh Gaidheal, cuideachd, aig a bheil brod na cuimhne air brathair a màthair, am Morair Strathcharron. ’S ann an uair a bha e ’na Rùnaire na Stàite a chaisg e uaill fear eile de bhuill riaghlaidh na Pàrlamaid, a bha ’cur amach gu bragail san Fhraingis, le freagairt ealamh a thoirt dha anns a’ Ghàidhlig.

Chaidh Anna fhòghlum an sgoil Mhic Neacail, an Steòrnabhagh, ged a rinn a màthair an dachaidh an Dun-éideann, far a bheil i a’ tàmh gus an là-an-diugh. Bha cridhe Anna a riamh an dreuchd na banaltruim agus cha robh i ach seachd ar fhichead nuair ràinig i ionad ban-teagaisg. Tha i ’n diugh ’na prìomh bhean-teagaisg anns an <eng>“Simpson Memorial Maternity Pavilion”<gai> an Dun-éideann.

Chuir an tigh-eiridinn rìoghail urram mór oirre, san fhoghar a chaidh, le duais ris an abrar <eng>“Muirhead Scholarship”<gai> a thoirt dhi, agus so agaibh beagan de’n iomradh a thug i do bhòrd riaghlaidh an tighe-eiridinn.

B’e chiad rùn, dòighean teagaisg mhnà-eiridnidh a thoirt fainear ’s a sgrùdadh. Chaith i deich seachdainean eadar grunn bhailtean móra an taobh an ear Ameireaga. Anns gach àite thadhail i, choinnich i móran coibhneis agus fàilte chàirdeil.

’S ann am Montreal a thòisich an turus. Tha uimhir a’ bruidhinn na Fraingis sna cèarnaidhean so ’s gum feum cuid do na mnathan-eiridnidh an dà chanain a bhith aca. Thachair i air Leódhusaich gu leòir an so, agus, gu dearbh, ’s ann a chuala i a’ phìob mhór air an t-sràid a’ chiad oidhche a bha i ann. A sin chaidh i do Ottawa, ’s gu Toronto far na dh’ fhan i deich là. Leis na tha de shluagh de gach gnè chinneadh anns a’ bhaile mhór so, feumaidh a’ bhanaltrum gu tric eadar-theangair ’na cois.

Thog i oirre gu <eng>New York,<gai> ’s a sin gu Boston. Ann am Baltimore chunnaic i an aon tigh-eiridinn air fad a turais anns an robh an dubh agus an geal air an cumail air leith. ’S ann air dòighean furtachd do chlann bacach a bha i a’ cnuasachadh ann a Washington.

Cha tigeadh do bhan-Albannach gun smuain a thoirt air Aindreadh Carnegie am Pittsburgh. Chaith i seachdain anns an oil-thigh an sin. Thill i gu Chicago gu crìch a cuairt, ach thug i sgrìob air iteig gu Kentucky, far am faca i staid fhad-air-ais da rìribh. Bha an staran a ghabh an <eng>“jeep”<gai> leotha na bu mhiosa na iomadh rathad mònach. Bha na tighean truagh, ’s a’ chuid bu mhotha dhiubh de fhiodh. Cha robh fiù ’s uinneag no uaireadair anns an fhàrdaich sna chuidich i a’ bhanaltrum, agus is ann le duilleagan á leabhraichean a bha am balla còmhdaichte. Tha seirbheisean banaltruim cho daor

[TD 344]

[Dealbh]
Anna Ghrannd

’s gu bheil an t-sean bhean-ghlùine, a gheibhear air feadh Ameireaga agus ris an abrar <eng>“granny midwives”,<gai> cumanta buileach an so. Feumar na ceàrnaidhean so a chumail ’nar n-aire, nuair a bhios sinn làn farmaid a’ leughadh mu innleachdan agus ghoireasan mìobhuileach na dùthcha mòire so, ged a tha iadsan fìor gu leòir.

Chan eil a’ bhanaltrum r’a faotainn an Ameireaga, mar a tha i againne idir. Tha cosgais anabarrach an cois euslainte sam bith, is feumaidh an tè a tha an tòir air dreuchd mnaoi-eiridnidh a thoirt amach, pàidheadh a cuid teagaisg agus air a teachd-an-tìr, fhad ’s a tha i ag ionnsachadh. Tha a’ chuid as motha de naoidheanan ’gam breith sna tighean-eiridinn, agus cosgaidh sin bho cheud gu ceud gu leth not, le gach gné nì eile os bàrr sin—deich ar fhichead san latha an leanaban a chumail ’s mar sin air adhart.

Ann am móran àiteachan tha dòigh aca air gealltanas fola fhaotainn. Feumaidh gach tè cuideigin a chur as a leth gu pinnt fola a thoirt, mun téid i asteach do’n tigh-eiridinn. Mar sin tha iad cinnteach á fuil, ma dh’ fheumas i fhéin no an naoidhean i. Air an làimh eile, ma thig orra fuil a thoirt dhi, ’s gun boinneag a bhith air a tairgse roimh làimh, feumar dà phinnt a ghealltainn mu choinneimh na ciad phinnt, agus pinnt ri gach tè an déidh sin. Mur tig aice air a so idir, ’s e a cuid ochd puinnd Sasunnach a phàidheadh air gach pinnt fola.

Chan eil na dòighean eiridnidh cho sgileil, faiceallach, ’s a tha iad san dùthaich-sa; ach tha an àirneis ’s an uidheamachadh mìorbhuileach gun teagamh.

Tha cudthrom mór ’ga chur air a bhith teagasg mhodhan togail na cloinne. Chan e na màthraichean gu dearbh, ach na fir cuideachd, a chunnaic i gu lìonmhor ag ionnsachadh mu’n leanaban a nighe ’s a fhrithealadh ’s chan e sin a mhàin, ach a’ pàidheadh cóig not air.

Chunnaic Anna ann an <eng>New York,<gai> annmhachd nach robh ao-coltach ri buidseachd. B’e so inneal a bha ceartachadh phàipeirean, agus gun a bhith riaraichte le sin, bha e gu pongail ’gan cur ann an òrdugh ceart. ’S e so an t-inneal ris an abrar an <eng>“Test Pool Machine”,<gai> agus is iomadh neach againn le ’m bu mhiann fear aca an dràsda ’s a rìs, ged nach eil e comasach air barail a thoirt air modh taisbeanaidh.

[TD 345]

Tha na mnathan-eiridnidh car gann anns gach ceàrnaidh, ach thachair Anna ri grunn math bhan-Albannach, agus gu h-àraid ’s e thog a cridhe caileagan a theagaisg i fhéin a choinneachadh, an sud ’s a so.

Bha aig Anna ri sùil a chumail air a sporan. Chan eil an t-airgead a’ dol fada an so, ach bha a shìneadh gu math na bu ghiorra thallud. Bha aon tràth bìdh a’ cosg not no cóig ar fhichead, ged bha iomadh seòrsa annlan ann, le móran comhlairle mu gu dé bu chòir do neach ithe, airson cumail caol, tana.

Chòrd a turus rithe, ged a bha i trang fad na tìde. A bharrachd air na gnothaichean a thug do’n dùthaich mhór-sa i, thachair gu robh i ann an <eng>New York<gai> aig àm taghaidh an fhir àrd comhairle <eng>(President).<gai> Thill i air an t-soitheach mhór <eng>“Queen Mary”<gai> air an turus mu dheireadh a rinn an Caiptean Sorrell, a bha air stiùir na soithich-sa bho chaidh i gu muir.

Bu mhath leam a bhith air barrachd innse dhuibh mu iomradh Anna, oir ’s e fìor shop anns gach seid a tha so. Tha sinn gu mór an comain Anna airson an iomraidh so a thoirt dhuinn, agus tha s nn an dòchas gur ann a théid am meas is an t-urram a tha oirre ’na dreuchd bho neart gu neairt.

[Sanas]

[TD 347]

Eilean Heisgeir
Le D. A. MACDHOMHNAILL

“Tha do thighean ’gan rùsgadh,
Sgeula tùrsach ri innse.”

ACH ma ghabhas sinn cuairt air eathar na cuimhne thar a’ Chuain Sgìth, agus an sin tarsainn “Uibhist bheag riabhach nan cràdh-gheadh”, gu ruig Eilean Heisgeir, ’s dòcha aig deireadh na sgéile gu faod sinn a ràdh mar a thubhairt am bàrd Ranach—

“’s an taic’ a chéil tha mhil ’s an gath”

Mu cheud gu leth bliadhna air ais, bha ochd teaghlaichean deug, a bharrachd air coiteirean, a’ còmhnaidh agus a’ toirt am beò-shlaint’ as a’ ghrunnan eilean sin ris an abrar Heisgeir. An diugh tha na tighean uile fàs, tha am fearann a’ sìor dhol a dholaidh aig coineanaich agus tha na faochagan-dubha gun bhuain bhàrr nan sgeir. Cha chluinnear, mar a b’ àbhaist, caithreim aighearach na cloinne bige a’ mire ’s a’ cluaineis air na lianagan agus mu na laimrigean. Gidheadh, tha fhathast an iomadh ceàrn de’n t-saoghal, fir agus mnathan a chaidh altrum agus àrach san eilean bheag, lethoireach so. Nach iomadh uair a bhitheas an cuimhne ’gan toirt sgrìob’ air ais, gu na làithean sona, sòlasach a chuir iad seachad a’ ruith cas-ruisgte timcheall na machrach, no ’g amharc nam bàtaichean a’ fàgail Phort Ròidh, no ’s dòcha a’ trusadh chaorach sa’ Cheann Iar.

Tha na cóig eileanan beag’ iomallach ris an abrar Heisgeir ’nan laighe ann an gàirdeanan luasganach a’ Chuain Shiar, mu dheich mìle an iar air Uibhist a Tuath. Tha trì de na h-eileanan—Ceann Ear, Sìthinis agus Ceann Iar—gu math nas motha na na dhà eile—Sillay agus Stocay. A rìs, tha an dà fhadhail a tha ’gan sgaradh o chéile aig muir-làn, a’ tràghadh ionnus gur aon eilean iad aig muir-tràigh. Air an làimh eile, chan eil Caolas Shillay no Caolas Stocay idir a’ tràghadh. ’S e Sillay as fhaide an iar de’n ghrunnan agus ’s e Stocay as fhaide an ear agus as dlùithe do dh’ Uibhist.

Mar a dh’fhaodar a thuigsinn, tha seann eachdraidh an eilein gu tur air chall, ach tha ainmean mar a tha Hàkinis, Hearnis agus Heilleam a’ nochdadh gu robh na Lochlannaich aon uair glé eòlach air cladaichean Heisgeir, dìreach mar a bha iad mion-eòlach air cladaichean eile Innse-Gall. Tha fios againn gum bu mharaichean treuna, calma na cinnich bhorba so agus rè iomadh linn nach robh cus bacaidh orra, gus an deachaidh am fuadach mu dheireadh le Rìgh Alasdair aig a’ bhlàr ainmeil sin, Blàr na Leirge 1263. Aig Co-chòrdadh Pheairt a lean sa’ bhliadhna 1266, fhuair Ailean MacRuairi ’ic Shomhairle còir air Uibhist a Tuath agus bha so a’ toirt asteach Heisgeir. Tha e air innse gum b’e ogha dhà-san, Anna NicRuairi, a leasaich agus a mheudaich Teampull na Trianaid an Càirinis, agus Caisteal Bhorgh ann am Beinn nam Fadhla. Bha Anna pòsda aig Eòin, Triath nan Eilean, agus tha sgrìobhadh againn air gun tug am mac-san Raghnall, seachad Eilean Heisgeir do’n Mhanachainn an Idhe sa’ cheathramh linn deug.

[TD 348]

[Mapa]

[TD 349]

San iomradh a sgrìobh an t-Ard Dheadhan D. Mac an Rothaich mu a thurus do na h-eileanan sa’ bhliadhna 1549, tha e air ainmeachadh gum buineadh Heisgeir do Chailleacha’ Dubha I Chaluim Chille. San iomradh cheudna tha an Deadhan a’ deanamh aithris air cho pailt ’s a bha arbhar agus connadh cladaich san eilean. A rìs, ann an aon de Phaipeirean Stàta na h-Alba 1595, tha e air àireamh gu robh fichead fear aois cogaidh ann an Heisgeir, a thuilleadh orra-san aig a robh e mar chleachdadh fuireach aig an tigh ri obair an fhearainn. Tha e air aideachadh sa’ phaipear so cuideachd, gur ann do Mhanachainn I Chaluim Chille a bhuineadh an t-eilean.

’S ann sa’ Cheann Iar bha eaglais nan Cailleacha’ Dubha agus tha an seann làrach fhathast ri a fhaicinn dlùth do Sgeir nan Cailleach. ’S eudar gum b’ e boireannaich fhoidhidneach, chalma bha sna Cailleacha’ Dubha, oir tha beul-aithris ag ràdh gum b’ iad fhéin a bhitheadh ag iomradh nam bàtaichean móra, mòna bho Chlachan Aird Heisgeir an Uibhist a Tuath, tarsainn Caolas Heisgeir, do’n Chròic sa’ Cheann Iar. Bha Cailleacha’ Dubha ann an Heisgeir fad’ an déidh àm an Ath-leasachaidh agus ma bheir sinn géill do bheul-aithris, ’s ann san eilean a chaochail iad sin. Chan eil fios againn dé thug air na boireannaich dhiadhaidh a dhol do leithid de dh’ eilean an toiseach, ach gun teagamh, ’s e comaraich da-rìribh a bhitheadh ann an Heisgeir, oir chan eil amach air dà àite eile ann an Albainn cho fìor-iomallach.

Bha manachainn aig na Mànaich ann an Sillay, no mar a theirear, Eilean nam Mànach. ’S ann fo’n ainm “Helskyr na Monich” tha na h-eileanan so air an comharrachadh amach air cairt-iùil na bliadhna l654. Thadhail Màrtainn Màrtainn san eilean an 1695 agus ’na leabhar-san gheibhear iomradh air gu robh altair air <eng>“Hawsker Nimannich, id est monks’ rock”.<gai> Ach mur a bheil fios againn dé thug air na Cailleacha’ Dubha a dhol do’n Cheann Iar, chan eil fios againn idir dé thug air na Mànaich a dhol do Shillay—àite cho beag agus cho uaigneach. ’S e daoine seirceil, cneasda bha annta co-dhiùbh agus dh’fhaodadh e bhith gum b’ann gu sanais air choreigin a thoirt do mharaichean a dh’fhaodadh a bhith tighinn ro-dhàna san dorchadas air na sgeirean cunnartach mun cuairt.

Gheibhear iomadh iomradh earbsach air Heisgeir san t-siathamh agus san t-seachdamh linn deug, ach amach air a bhith ’g ainmeachadh có do’m buineadh an t-eilean, chan eil na h-iomraidhean sin a’ toirt fiosrachaidh sam bith dhuinn air caitheamh beatha an t-sluaigh. Ann an aon de sgrìobhaidhean na bliadhna 1623, tha e air aideachadh le Rìgh Seumas VI gum b’àbhaist Heisgeir a bhith aig Cailleacha’ Dubha Idhe. Chan eil teagamh nach ann mu’n àm sin a dhealaich na boireannaich dhiadhaidh ris an eilean.

Tha cunntas air gu robh Heisgeir san oighreachd aig a’ Mhorair Seumas MacDhòmhnaill Shléibhte sa’ bhliadhna 1644—sgrìobhadh a tha air aideachadh a rìs sa’ bhliadhna 1657. Bha na Dòmhnallaich nan uachdarain air Uibhist agus Heisgeir gus an do cheannaich am Morair Iain P. Orde an oighreachd sa’ bhliadhna 1856. Bha Heisgeir, agus a’ chuid mhór de dh’ Uibhist a Tuath, aig an teaghlach sin gus an do ghabh Dìuc Hamilton an oighreachd sa’ bhliadhna 1944.


[TD 350]

[Sanas]


[TD 351]

[Dealbh]
Aon de na Seòid

B’e Alasdair Dòmhnallach (Alasdair Bàn mac Iain ’ic Uisdean Ghrìminis) a bha ’na mhaor-fearainn, aig a’ Mhorair Dòmhnall Dòmhnallach, air Heisgeir, mu dheireadh na seachdamh linne deug. Bu chòir cuimhne a chumail air Alasdair Bàn, oir b’esan a rinn cobhair gun dàil air na dh’fhàgadh de a luchd-cinnidh an Gleann Comhann, an déidh Mort Ghlinn Comhainn 1692. Chuir e a bhirlinn làn mine á Heisgeir gu Baile Chaolais gu fuasgladh a dheanamh orra-san a bha ann an cruaidh chàs. Feumaidh e bhith nach robh gainne bidhe air muinntir Heisgeir, eadhon anns an linntean fad’ as, oir chuir e fìor iongnadh air Màrtainn Màrtainn cho torrach ’s a bha an t-eilean le arbhar, feur agus crodh dubh. Thug an Deadhan Mac an Rothaich an aire dha so iomadh roimh àm Mhàrtainn.

B’ann aig Iain mac Alasdair Bhàin bha tuathanas Heisgeir an uair a chaidh a’ Bhan-Tighearna Grange a ghiùlan, an aghaidh a toile, do’n eilean sin sa’ bhliadhna 1732. Bha a’ bhean uasal dà bhliadhna anns an eilean agus gun co-chomunn sam bith ceadaichte eadar i fhéin agus a càirdean air tir-mór. B’ann as a so a chaidh a toirt do Hiort far an do chuir i seachad ceithir bliadhna, a’ gul ’s a’ caoidh, mun do chaochail i san Eilean Sgitheanach sa’ bhliadhna 1745.

A réir cunntais na bliadhna 1764, b’e trì fichead duine ’s a deich a bha an Heisgeir. Goirid an déidh so bha Gilleasbuig MacIlleathain, air a shloinneadh, Mac Iain ’ic Ghilleasbuig Oig Heisgeir, ’na mhaor-fearainn san eilean aig an Ridire Seumas MacDhòmhnaill. B’ann do Ghilleasbuig a rinn Raonaid NicDhòmhnaill an t-òran—“Oran Fear Heisgeir”. Tha e coltach gu robh Raonaid ri port san Eilean Sgitheanach, ach air do Ghilleasbuig tighinn do’n Eilean ’na bhirlinn “Am Pearg” thug e aiseag dhi do dh’ Uibhist. Chan eil teagamh nach robh an laoch cho sgairteil ’s a shuidh riamh air tobhtaidh, oir so mar a thubhairt a’ bhana-bhàrd—

“Cha chuireadh eagal o’n stiùir thu,
An càs no ’n cunnart air bith;
Ged bhiodh tonnan taobh-uaine
’Fuasgladh fuaghal a slios.”

[TD 352]

B’ ann dha cuideachd a rinneadh “Oran Molaidh do Ghilleasbuig Og Heisgeir”. Bha dùil gum pòsadh am fleasgach Siùsadh NicDhòmhnaill, Vallay, ach cha robh sin an dàn. ’S e bràthair do Shiùsaidh—Màidsear Alasdair—a bha ’na bhàillidh aig an àm agus chaidh e-fhéin agus Gilleasbuig amach air a chéile. Mar is minig a thachair, nach ann thug an siad Canada air. Ma bha gaol aig Siùsaidh air Gilleasbuig, bha an dà chuid meas agus ionndrainn aig a phiuthar dhalta, Anna NicDhòmhnaill, air agus so mar a labhar ise—

“B’u tu sgiobair na fairge
Ri là gailbheach ’s droch shìde.”

agus a rìs—

“’S e do thuras ’Illeasbuig
Thug an leagadh do’m inntinn.”

Anns a’ chunntas a thug an t-Ollamh Alasdair Mac Ille Mhìcheil dhuinn air Heisgeir, tha e air ainmeachadh gu robh mu mhìle de stoc san eilean, a bharrachd air caoraich, mu’n bhliadhna 1800. Sa’ chunntas cheudna tha e air aithris gun d’fhalbh uachdar an fhearainn mu’n bhliadhna 1810, ionnus nach b’urrainnear curachd a dheanamh no stoc a thogail. Ré chóig bliadhna deug cha robh fuireach san eilean ach aon teaghlach. An sin chuireadh muran, gu uachdar gainmheacha na talmhainn a cheangal r’a chéile, agus cha robh am fonn fad’ a’ dol am feabhas. Chaidh na teaghlaichean a b’ òige air ais agus cha b’ fhada gus an robh muinntir an eilein ri àiteach, ri iasgach agus ri sealg mar a b’ àbhaist. Riamh bhon chaidh am muran a chur, chinn e gu math agus bha sluagh an eilein a’ deanamh

[Dealbh]
Aig an eadradh sa’ chuithe.

[TD 353]

[Dealbh]
Ag aiseag ghamhna á Heisgeir.

móran feuma dheth. Chan eil teagamh nach robh na plàtan-sìl, no plàtan-muilinn, cho annasach ri aon sam bith do na nithean bhatar a deanamh de’n mhuran. ’S ann annta bhitheadh na fir a’ toirt an t-sìl do’n mhuileann agus bha iad cho dìonach ’s nach leigeadh iad a dh’aona chuid uisge na sàl chun an t-sìl.

Chunnaic Luchd-cùraim nan Tighean Soluis iomchaidh tigh-soluis a chur air Sillay gu rabhadh a thoirt do mharaichean. Leagadh a’ chlach stéidhe, dìreach air làrach na seann h-altrach far am b’ àbhaist na mànaich a bhith a’ cumail an adhraidh-fheasgair le solus crùisgein. Chaidh crìoch a chur air an togail agus chaidh solus Shillay a lasadh a’ chiad uair sa’ bhliadhna 1864. Bha “Monach” gus an do bhris an Cogadh Mór mu dheireadh amach a’ sgaoileadh a ghathan lainnearach fad’ is farsainn.

Ach a dh’aindeoin rabhaidhean Mhonaich, bha cladaichean Heisgeir cunnartach, gu h-àraidh ri ceò-mara. Aig toiseach buana sa’ bhliadhna 1894 chaidh an soitheach mór, an <eng>“Inflexible”<gai> á Sunderland i bhriseadh air Sgeir Mhór Shìthinis. Chan eil fhios dé na bha de dh’ìm ’is de chàise, de dh’ fheòil agus de mhin air an t-soitheach so, agus cha robh neach an Heisgeir gun luaidh air iomadh teaghlach an Uibhist nach d’ fhuair a chuid fhéin de’n bhiadh mhath sin. An 1903, chaidh long mhór eile, a’ “Vanstable” á Dunkirk, a mhilleadh air na Diurabergs, sia mìle tuath air an tigh-sholais. Ma thug an <eng>“Inflexible”<gai> biadh gu muinntir an eilein, thug i so deoch thuca. Bha de bhocsaichean agus de thogsaidean de’n stuth a b’fheàrr eadar uisge-beatha agus fìon a’ tighinn air a’ chladach ’s nach robh, mas hìor, fhio s aig muinntir an eilein dé dhéanadh iad ris.

[TD 354]

[Dealbh]
Tigh-soluis Monach.
Airde—133 troidhean.
Ri fhaicinn—18 mìle.

Bha Sgoil Ghàidhlig Bhan Uasal anns a’ Cheann Ear airson iomadh bliadhna. An déidh sin bha sgoil aig an Eaglais Shaoir san eilean gus an deach tigh-sgoile ùr, grin a thogail sa’ bhliadhna 1874. ’S anns a’ Cheann Ear a bha an sluagh a’ fuireach ged bha aig aon àm dà theaghlach sa’ Cheann Iar. Bha eaglais bheag aig an <eng>“West Coast Mission”<gai> anns a’ Cheann Ear. Ged bha oifig-puist san eilean, cha robh bùth idir ann. Air an aobhar sin dh’fheumadh gach teaghlach ullachadh a dhèanamh, mun tigeadh bristeadh san t-sìde agus mun séideadh doineann a’ gheamhraidh. Bha e mar chleachdadh aig muinntir an eilein biadh a chur mu seach mu dheireadh an Dàmhair a chùm ’s nach bitheadh gainne no éis orra ged bhitheadh an aimsir fiadhaich, gailbheach agus na tonnan móra a’ beucaich mu na cladaichean. Fhad ’s a bha min sa’ chiste, siùcar agus tea sa’ phreas agus tombaca aig na fir, cha robh aobhar gearain aig neach—cha robh ach a dhol a dh’iarraidh iasg na mara, sidheann na machrach agus maorach a’ chladaich.

’S ann ri àiteach an fhearainn, ri togail stuic agus ri iasgach a’ ghiomaich bha an sluagh a’ chuid bu mhotha de’n bhliadhna. Bhitheadh iad glé thric ri iasgach an éisg ghil, ri sealg nan eun fiadhaich agus ri togail nam faochag. Bha am fearann air a roinn-ruith agus bhitheadh a’ cur chruidh is chaorach air feurach sa’ Cheann Iar. Chithear fhathast làrach nan àirigh sa’ Cheann Iar.

Anns an t-samhradh bhitheadh iasgairean á Griomsaidh ag iasgach a’ ghiomaich agus bhitheadh iadsan a’ fuireach ann an àirighean. Bu mhór an toileachadh a dheanteadh ris a’ chiad sgoth-ghiomach a nochdadh amach á Beul a’ Chaolais mu mhuir-làn air madainn bhrèagha Earraich. Bha fios gum bitheadh càch a’ leantainn agus nach b’ fhada bhitheadh dìth luchd-céilidh air muinntir an eilein.

Thug móran de dh’ òigridh Heisgeir Canada agus Astràilia orra, far an robh an dà chuid obair-cosnaidh agus fearann na bu phailte. Aig toiseach a’ Chiad Chogaidh b’e dà theaghlach dheug bha an Heisgeir. Anns a’ bhliadhna 1928 bha an àireamh so air crìonadh gu ochd, agus sa’ bhliadhna 1934 gu dà theaghlach.

[TD 355]

Thainig doilgheas air an eilean sa’ bhliadhna 1936. Chaidh triùir de luchd-frithealaidh an tigh-sholuis a bhàthadh air feasgar fiadhaich foghair an Caolas Shillay ’s iad a’ dol air ais ann an geòlaidh bhig, an déidh a bhith sa’ Cheann Ear le litrichean. Cha robh nì a ghabhadh dèanamh—cha robh aig na mnathan agus aig an aon fhear a dh’ fhàgadh san tigh-sholuis ach seasamh ag amharc air luchd an gaoil a’ feuchainn ri greim-bàis a dheanamh air na sgeirean sleamhainn: Ach “bheir an cuan a cuid féin amach”.

Beagan bhliadhnachan an déidh so, dhùnadh an sgoil agus gann mun do thàrr an Cogadh Mór mu dheireadh briseadh amach, chuireadh an solus as ann am Monach. Rinn an cogadh cùisean na bu duilghe do’n dà theaghlach bha air saothrachadh leotha fhéin fad iomadh bliadhna san eilean. Cha robh air, sa’ bhliadhna 1942, ach cead a ghabhail de dh’ eilean am breith, agus imrich a dheanamh gu tir-mór far an do ghabh iad fearainn a bu ghoireasaiche do na margaidhean mu Dheas.

Chan fhaicear leus á Shillay a nis, ach tha Monach—an dara tigh-soluis as àirde an Albainn—’na sheasamh gu h-eireachdail an sud fhathast, mar gum b’ann ’na charra-cuimhne orra-san a bu mhinig a rinn toileachadh ri a bhoillsgidhean, agus cluinnear osna thiamhaidh a’ Chuain Shiar mu chladaichean Heisgeir mar gum b’ ann a’ caoidh na dh’fhalbh ’s nach till tuilleadh.

[Sanas]

[TD 363]

Ard Sgoil An Obain
Le DOMHNALL MACTHOMAIS

MA rannsaicheas sinn air ais fada gu leòir chì sinn nach robh sgoilean anns an Oban gus an ochdamh linn deug. Bha an sgoil bheag a b’ fhaisge air anns a’ Chill Mhóir cóig mìle air falbh, agus tha e coltach gu robh an sgoil sin air an fheadhainn bu shine an Earra-Ghaidheal. Thogadh i leis an Eaglais mu’n bhliadhna 1645, agus chumadh suas i leis an t-Seanadh gus an do ghabh C. C. C. C. os làimh foghlum a thoirt do ’n t-sluagh mu ’n bhliadhna 1709. Tha ballachan an t-seann tigh-sgoile sin an diugh a’ cumail suas mullach an tighe anns a bheil Mgr. Hardie agus a bhean a’ fuireach.

B’ann sa’ bhliadhna 1780 a thogadh a’ chiad sgoil san Oban fo ughdaras Mhic Cailein, agus bha e fo riaghladh na h-Eaglais Stéite gu 1850. Aig an àm sin chaidh dhà no trì eile a thogail sa’ bhaile. Bha Sgoil Ghnìomhachais airson chaileagan san Ard-Shràid. Bha an Sgoil so ainmeil airson na teagaisg a bha i a’ toirt do nigheanan ann am fighe, fuaghal agus obair-tighe, ann an lagh nam modhannan agus ann a bhith ’gan cuideachadh gu muinntireas fhaighinn.

Bha Sgoil na h-Eaglais Shaoir air Sràid Chombaidh air an làrach air a bheil an Sgoil Phàpanach an diugh. Anns a’ bhliadhna 1862 thainig maighistir-sgoile ùr innte. B’e sin Mgr Uisdean Sginear, fear a mhuinntir Sgìre na Manachainn. Fhuair e ionnsachadh am Baile Dhubhthaich agus an Dun-éideann far an do dh’ ionnsaich e Greugais bho ’n t-sàr Ollamh MacGilleDhuibh. Bha e ’na cheann air an sgoil bhig so aon bhliadhna deug gu 1872 an uair a chuir Bòrd na Sgoile e ’na àrd-cheann air Sgoil an Obain—sgoil nach robh idir ann. Chùm e a’ teagasg anns an sgoil air Sràid Chombaidh gus an robh an togalach ùr am Pàirc Thómais deas, agus aig a’ cheart àm chum e a shùil air an sgoil eile san Ard-Shràid. ’S e là mór a bh’ ann san Oban sa’

[TD 364]

[Dealbh]
Dòmhnall MacThómais

Ghiblean, 1876, an là dh’ fhàg no sgoilearan an dà sgoil sin ’s a chruinnich iad am meadhon a’ bhaile agus a sin choisich iad gu stàtail rianail is Sginear air an ceann gu Sgoil an Obain—Sgoil Ach na Creige anns an robh cóig seòmraichean móra, aon diubh airson 115 sgoilear. Bhatar a’ cumail amach gu robh an sgoil mór gu leòir do na h-àil a bha ri teachd, ach bha iad air am mealladh. B’ fheudar leasachadh a dheanamh oirre uair is uair, agus togalach ùr a chur suas an 1890 aig Rathad Soroba. Thainig Mgr Sginear suas gu Soroba as t-fhoghar 1890, e féin ’s na clasaichean a b’ àirde, agus dh’ fhan e an sin dà bhliadhna nuair a leig e dheth a dhreuchd an déidh bhith deich bliadhna fichead ’na mhaighistir-sgoile, agus ’s e an duais a b’ àirde bha aige riamh £175 sa’ bhliadhna. Ach cha robh e fada gun dreuchd eile fhaighinn. Rinneadh Bodach nam Bochd dheth—’s e sin fada b’ fheàrr na bhith stigh—agus is gann gun creidear so: chuir e seachad deich bliadhna fichead eile san dreuchd sin. Nach b’e siad e! Bha e trì fichead bliadhna os cionn na Sgoil Shàbaid agus chuir e reimhe sia ministearan. Nuair a thainig e do ’n Oban glé òg phòs e nighean Dhòmhnaill Dhùghaill a bha ’na thuathanach an Gleann Cruitean agus dh’ fhàg e teaghlach mór—sia mic agus dithis nighean—a’ mhór chuid dhiubh ann an inbhe àrd sa’ bhaile. Bu mhór air neach nam faigheadh e cungaidh leighis no teisteanas pòsaidh, baistidh no bàis, ach o Sginear.

Anns a’ bhliadhna 1892 anns an robh Ard Sgoilean ’gan togail air feadh na dùthcha, shònraich Bòrd na Sgoile san Oban fo stiùireadh Iain Rothaich a dhol air adhart cuideachd. Bha móran ’nan aghaidh chan ann a mhàin sa’ bhaile ach gu sònraichte air an tuath. Aig an àm so bha sgoil mhath an Eisdeal agus bhàtar de ’n bheachd gu fóghnadh i do ’n dùthaich mun cuairt. Co-dhiùbh fhuair Bòrd an Obain Maighstir-sgoile ùr agus b’e e fhéin an ceatharnach—Mgr Seumas Beattie, duine foghainnteach anns a h-uile dòigh. Bhuinneadh e do dh’ Obar-Dheadhain. Bha e air a bhith a’ teagasg ann am Baile Bhóid, an Craoibh, ’s an Cill Rìmhinn roimhe sin.

Thòisich e san Ard Sgoil air £250, le dà sheòmar, aon fhear-cuideachaidh agus ochd sgoilearan. Cha b’ fhada gus an deach an

[TD 365]

àireamh suas. Chaidh cliù na sgoile fad is farsaing. Thòisich na sgoilearan a’ tighinn as na h-eileanan cho math ri Tìr-mór. Ann an 1901 bha an àireamh eadar bheag agus mhór air ruighinn 866 agus dhiubh sin bha 107 san Ard-sgoil. Bha a’ chlann air an deagh theagasg ann an iomadh cuspair: cunntas, saorsnachd, bathar, cànainean Laideann, Frangais, Greugais agus Gearmailt (cha robh guth air a’ Ghàidhlig fhathast). Bha iad a’ fiachainn nan diachainnean a b’ àirde anns na sgoilean agus bha adhbhar aca a bhith moiteil, oir ann an ùine ghoirid fhuair iad a’ chiad àite an Alba air fad trì uairean. Saoilidh mi gu faod mi na sgoilearan sin ainmeachadh an so: Màiri A. Sginear, 1898; Giorsal NicDhùghaill, 1900; Seòras Hóp, 1904. Chuir Beattie an sgoil air a casan. Rinn e ainm dha fhéin cuideachd. Ann an 1910 bha e ’na cheann-suidhe air an E.I.S. agus greiseag an déidh sin dh’ fhàg e an t-Oban an 1911 gu bhith ’na cheann air Ard Sgoil Ghrianaig. Duine fiosrach, duine ùghdarail ’s e sin a bh’ ann. Cha d’ fhuair mi mach fhathast an robh buntanas aige ris an Ard Ollamh a bha an Obar-Dheadhain ach is math a dh’ fhaodadh sinn a ràdh:

“A liuthad diùlannach ainnis
A dh’ àrdaich t’ ionnsachadh ainneamh gu h-uaill,
’S gach là bhios càirdeas air faoineachd,
A Bheattie chliùitich! bidh cuimhn’ air do luach.”

[Sanas]

[TD 366]

Chaidh obair na sgoile air adhart gu réidh dòigheil an déidh sin fo stiùireadh Mgr Uilleam D. Ceanadach a bha ’na cheann roimhe sin an Rudha-’nach-Breacaidh. Dh’ fhuirich esan san Oban gu 1919 nuair a chaidh e mar Fhear-stiùiridh Foghluim do Mhoireibh.

Tha mi de ’n bheachd gur i Sgoil an Obain a’ chiad sgoil a rinn oidhirp air a’ Ghàidhlig mar chuspair a theagasg do ’n chloinn. An 1906 thàinig Màiri NicRath, ban-Sgiathanach, á Sgoil Dhùn-Bheagain a theagasg na Gàidhlig. Cha robh móran de na sgoilearan san Oban eadhon san là ud a bha fileanta sa’ Ghàidhlig, ach rinn NicRath a measg iomadh anacothrom a dìcheall. Chaidh sparradh oirre Gàidhlig a thoirt do na bha os cionn ochd bliadhna a dh’ aois. Bha luchd na Gàidhlig agus luchd gun Ghàidhlig aice còmhla, agus bha a bhuil. An ath bhliadhna an déidh a’ cheasnachaidh chaidh stad a chur air teagasg na Gàidhlig oir, a réir an aithisg, bha luchd na Gàidhlig air an cumail air ais agus cha b’ fhiach do chàch an t-saothair. Sguir a’ Ghàidhlig an Ach na Creige. Chumadh i san Ard Sgoil ach cha b’ ann gun spàirn. Anns a’ bhliadhna 1910 dh’fhiach dithis a’ chiad dhiachainn a chuireadh sa’ Ghàidhlig agus cha deach na bu mhiosa na sin dhi. Chaidh ris an àireamh gach bliadhna gus an do dh’ fhàg NicRath an 1914 ’s i air àite eile fhaighinn an Glaschu.

’S e Màiri D. NicCuinn á Eisdeal a ghabh a h-àite, boireannach tonaisgeil a robh mór ùghdaras. Fhuair i meas agus urram bho a sgoilearan a dh’ aindeoin gach sgailc a thug i le cùl a dùirn. Cha robh farmad aig duine rithesan obair a ghabh i os làimh. Cha robh cùrsa air a shuidheachadh roimhpe agus cha robh leabhraichean ach gann. A dh’ aindeoin sin ’s ann ainneamh a dh’ fhàiling sgoilear a bh’ aice riamh. Ghabh i ùidh cuideachd ann an obair a’ Chomuinn Ghaidhealaich. Ach ged a bha soirbheachadh daonnan a’ leantainn a h-obrach, agus bha sin faicsinneach do na h-uile, bha buaidh na bu mhaireannaiche aice air inntinn mhaoith na cloinne le a dealas agus a dìlseachd do chànain a màthar. Chuir mise eòlas oirre nuair a thainig mi do’n Oban. ’S iomadh oidhche bha mi air chéilidh san tigh aice. Bha i còir fialaidh ’na dachaidh agus

[Dealbh]
Catriona Nic Thómais, a choisinn Cuach Mhic Aoidh aig Mòd na Leargaidh (1956), agus Catriona Nic Fhionghuin, a choisinn Bonn Oir a’ Chomuinn.


[TD 367]

[Dealbh]
“Na seòmraichean ùra a bhios deas am bliadhna.”

tha mi toilichte an cothrom so fhaighinn air moladh na rinn i air sgàth na Gàidhlig agus a bhith a’ fiachainn r’a leantainn.

B’e Aonghas MacLeòid an ath Reachdair. Leòdhusach as an Rubha, fhuair e oileanachadh an Sgoil MhicNeacail agus an Oilthigh Obar-Dheadhain far an do choisinn e gach duais a bha ri fhaighinn. Chrùnadh e M.A. leis an urram a b’ àirde am Mathamatics agus Feallsanachd Nàduir, agus bliadhna an déidh sin le B.Sc. Mun tainig e do ’n Oban an 1919 bha e air a bhith a’ teagasg an Obar-Dheadhain, anns an Oilthigh, an aon de na h-àrd-sgoilean, agus an Colaisd a’ Ghordanaich.

An déidh a’ Chogaidh Mhóir thainig iomadh atharrachadh. Cha robh na seann dòighean math gu leòir le cuid. Bha an t-àm ciogailteach ach bha an t-Oban fortanach gu robh sgiobair làidir fiosrach aca a chùm a’ Bhirlinn Latharnach gun bhriseadh air na bodhannan, agus a thug sàbhailte i troimh an dara cogadh.

Duine glic agus duine math; àrd-sgoilear an iomadh cuspair, bha e daonnan air taobh na Gàidhlig. Dh’ obraich e air a son, dh’ ullaich e agus dheasaich e paipearan is leabhraichean Gàidhlig, gu sònraichte Sàr Orain agus Oran Dhonnchaidh Bhàin, agus tha tuilleadh air aire aig an àm so.

An uair a leig e seachad a dhreuchd an 1950 nochd an sgoil agus gach comunn ris an robh gnothach aige—tha iad ro lìonmhor an ainmeachadh an so—an spéis do Aonghas agus do a mhnaoi. Bha ise ’na mór-chuideachadh dha, oir bha subhailcean mìorbhuileach air am buileachadh oirre—cuimhne làidir agus fradharc glan; bha i uasal ’na gnè agus a bha a cridhe san sgoil.


[TD 368]

[Sanas]


[TD 369]

[Dealbh]
Iain MacGilleathain.

Bha an sgoil garbh fortanach leis na cinn a bh’ oirre, agus chan e am fear a th’ ann an diugh mìr as tàire. ’S e sin Iain MacGilleathain, Ratharsach a thug bàrr an sgoilearachd gu sònraichte an Laideann ’s an Greugais. Shuidh e aig casan nan Ard Ollamhan a b’ àirde cliù an Albainn, an Sasuinn agus san Roinn-Eòrpa. Fhuair e an t-urram a b’ àirde anns na cuspairean a ghabh e agus bha ceum toisich aige an còmhnaidh air na bha a’ strì còmhla ris. Deagh fhear-teagaisg, fìor fhear-ceasnachaidh agus sàr cheann-sgoile.

Tha spéis mhór aige do ’n Ghàidhlig. Tha sin ri fhaicinn anns na tha a’ gabhail Gàidhlig anns an sgoil, ceud gu leth, barrachd na bha riamh roimhe. ’S e luchd-ionnsachaidh a tha sa’ mhór chuid dhiubh. Ach bithidh e duilich an àireamh sin a chumail suas mura faighear paipear ceasnachaidh a bhios freagarrach sa’ chóigeamh bliadhna. Ma gheibh, bithidh cùisean nas fhasa agus nas fheàrr.

Tha na sgoilearan an diugh a’ tighinn á iomadh ceàrn de ’n t-siorramachd bho Ardnamurchan gu Ile, bho bhun Beinn Dòbhrain gu Tir-idhe, á sgoilean beaga agus sgoilean meadhonach—clann brèagha mhodhail, ach cha bhiodh e nàdurach mura biodh deamhnan ’nam measg cho math ri ainglean.

Tha Hostail air a bhith ann do na caileagan bho 1921 agus aig toiseach na bliadhna so dh’ fhosgladh Hostail do na balaich—tigh mór eireachdail shìos aig cois na mara—Cill Bhuidhe, pròis an taobh siar. Le chéile tha còrr air ceithir fichead sgoilear annta.

Tha mór fheum air na seòmraichean ùra a bhios deas am bliadhna, oir tha an sgoil a’ sìor fhàs. Uile gu léir tha 1313 sgoilearan agus 56 luchd teagaisg innte am bliadhna—barrachd na bha riamh. Tha a’ chlann air an roinn ’nan ceithir fineachan, Diarmad, Fionn, Oisean agus Somhairle, le an ceannardan fa leth. Tha a h-uile cothrom aig a’ chloinn. Ma tha tùr is cùl ’nam pàrantan cha leig pàisde a leas a dhol do Sgoil Uasail an Dùn-éideann no an Dùn-eile. Gheibh iad foghlum a réir an càil san sgoil so. Air a gualainn tha suaicheantas MhicGilleathain, “Dia ar n-iùl”, am bàrr a croinn tha lòchran soillseach, agus tha cuan farsaing domhainn fo a sròin.

(Na dealbhan air an togail le Dòmhnall Moireasdan.)

[TD 371]

An Sgeilp Leabhraichean

<eng>“The Highland Economy, 1750-1850,”<gai> le Malcolm Gray. Clo-bhuailte le Oliver & Boyd, Dun-éideann. 25/-.

Tha móran fhathast de’n bharail gu robh “am bainne air an lòn mar dhriùchd, ’s a’ mhil a’ fàs air bhàrr an fhraoich” anns a’ Ghaidhealtachd a bh’ann roimh àm Chuil-lodair. Their iad gur ann ri linn fuadach Theàrlaich a ghabh cansar a’ mhì-sheilbh gréim—an cansar ris an abrar gu coitchionn an diugh, droch staid na Gaidhealtachd. A réir an fheadhainn a tha a’ searmonachadh air a’ cheann-teagaisg sin, cha robh ann an long mhór nan eilthireach ach bàta an dìoghaltais a chuireadh air sàl an fhuadaich le guin nan uachdaran ’s nan Sasunnach.

Ach tha taobh eile air a’ mhaoil, nach eil cho inntinn-tharraingeach do luchd nan òran, no idir cho mìn ri bus nan leth-Ghaidheal leis an caomh caoineadh. Tha sgrìobhte air an taobh sin, ann an dubh ’s an geal ’s ann am figeirean gu robh sgiùrsadh an t-sluaigh do-sheachnaichte, agus gu robh taoman an fhuadaich air a dhol fo shluagh na Gaidhealtachd anns an naoidheamh linn deug ged nach robh Teàrlach Stiùbhard air cas a chur riamh air tràigh Eirisgeidh.

Anns an leabhar so, tha Malcom Gray a’ deanamh sgrùdaidh air staid na Gaidhealtachd anns a’ bhliadhna 1750, agus a’ dearbhadh gu robh barrachd sluaigh anns a’ cheann-a-tuath, an crochadh air an fhearann, na b’urrainn an talamh a ghiùlan. Tha e a’ nochdadh dhuinn mar a thachair sin—mar a bha an dùthaich roinnte eadar uachdarain mhóra (cinn-feadhna, mar bu trice) ris an robh na ciadan de thuathanaich bheaga ’s de fhir-dàimhe an crochadh. Bha iad sin a’ sealbhachadh an fhearainn air bheag màil, ann an linn anns nach robh móran feuma aig uachdaran no ìochdaran air airgead. Ach, anns an naoidheamh linn deug, ri linn siubhail ’s ri linn foghluim, bhuail feum an airgid an t-uachdaran, agus cha robh dòigh air na buinn fhaotainn ach am fàsgadh as an tuath aig nach robh na buinn ri’n seachnadh. Aig a’ cheart àm, le biadh ’s le aodach Gallda a’ tighinn asteach, bha barrachd feuma ’s a bha riamh roimhe air airgead cruaidh ameasg an tuatha fhéin. Càit’ as an robh an t-airgead a’ dol a thighinn? Cha b’urrainn dha tighinn as an fhearann, ’s gun aig gach fear ach beagan is leud a bhròige.

Tha Gray a’ sealltainn nach robh leasachadh air a’ chùis ach oibrichean airgeadach a thoirt asteach gus cur ris a’ bheagan a bha an talamh a’ giulan, ach cha robh e furasda oibrichean a’ stéidheachadh ann an dùthaich do nach robh oibrichean dual.

Gun teagamh, thainig ath-leasachadh ri linn na ceilp, agus thionndaidh feadhainn ris an iasgach. Ach cha robh ceilp agus


[TD 372]

[Sanasan]


[TD 373]

iasgach gu leòir, agus, co-dhiùbh, chaidh iad le chéile a spuilleadh le marsantan móra a’ chinn-a-deas.

Tha Gray anabarrach math air eachdraidh na ceilp agus an iasgaich, agus tha e a’ sealltainn mar a chrìon iad le chéile, agus mar a dh’fhàg an crìonadh uachdarain is tuath na bu mhiosa na bha iad riamh.

Cha robh dol amach aig na h-uachdarain, ged a bha e searbh le móran aca, ach am fearann a reic ris na tuathanaich mhóra chaorach a bha a’ brùchdadh air a’ Ghaidhealtachd bho dheas. Agus cha cheannaicheadh iad sin am fearann fhads a bha e fo dhaoine, no, nan ceannaicheadh, b’ann gus na daoine a chur dheth.

Caran mar sin tha Malcolm Gray a’ cur an céill gu robh fuadach nan Gaidheal, mar a their sinn ris an diugh, do-sheachnaichte, agus tha e a’ cur an céill cuideachd gu bheil buil is blàth nam bliadhnachan eadar 1750 agus 1850 air a’ Ghaidhealtachd as aithne dhuinne.

Is fhada bhon a bha feum air leabhar fiosrachail, geur-chuiseach de’n t-seòrsa so, agus is ann amaideach a bhios am fear a dh’fheuchas ri eachdraidh na Gaidhealtachd a sgrùdadh gun sùil a thoirt air a dhuilleagan.

F. McD.


[TD 374]

<eng>The Burning Tree,<gai> le Gwyn Williams.
Clo-bhuailte le Faber & Faber. 25/-.

Chan eil cho fada bho thug sinn iomradh air leabhar eile le Gwyn Williams—<eng>An Introduction to Welsh Poetry<gai>—agus ’s ann mar thoradh air an t-saothar sin, faodaidh sinn a bhith cinnteach, a tha an leabhar ùr so againn. Tha e a’ toirt dhuinn a nise taghadh de’n bhàrdachd sin, agus eadar-theangachadh m’a coinneimh, agus bheir an leabhar so sealladh as ùr dhuinn air cho farsaing ’s a tha raon na bàrdachd anns a’ Chuimris. Chaidh earrann de’n bhàrdachd sin a chur ri chéile an ceann a deas na h-Albann, mar a tha bàrdachd Aneirin agus Taliesin, agus an so cuideachd gheibh sinn na tha air sgeul de’n bhàrdachd aig Hywel ab Owain Gwynedd, a bha ’na leth Eireannach. ’S e an dàn dìreach a tha anns a’ chuid as motha de’n chnuasachd, ged a tha seòrsan eile de rannaigheachd ann mar an ceudna.

’S ann ainneamh a tha an t-eadar-theangachadh aig Williams ann am meadarachd, ach tha e a’ toirt dhuinn sreath mu choinneimh na sreatha, is tha brìgh is blàth na bàrdachd air an aiseag thugainn ann an dòigh a tha anabarrach taitneach. Gun teagamh, tha cuid de’n bhlàth nach gabh a chur an rosg, agus gu h-àraidh an rosg Beurla, ach cha bhi duine a leughas an leabhar so nach fhaigh fiosrachadh as fhiach mu bhàrdachd na Cuimrigh bho’n t-siathamh linn gu ruig an t-siathamh linn deug. Gheibh e iomradh an so air cogadh is air caoidh, air gaol is air buaidh Nàduir, air caitheamh-beatha mhithean is mhaithean. Tha mòran de rudan annasach ann, mar a tha caob de’n dealbh-chluich air a’ chuspair ainmeil a ghluais mac-meanma Chaucer is Henryson is Shakespeare—Troelus a Chresyd; òran le Thomas Prys air a’ chuspair “Trioblaid aig Muir” a tha ’na leth Bheurla is ’na leth Chuimris <eng>(sownd ffein with the lein and led= “sound fine with the line and lead”!);<gai> trì de na dàin aig Dafydd ap Gwilym, agus iomadach dàn prìseil eile. Chan ann a’ toirt breith air an obair a tha sinn an so, ach a’ cur an céill gun deach a cur ’nar tairgse.

Is math gu bheil càirdean aig na Cuimrich an Lunnainn, mar a tha Faber & Faber. Ann a bhith a’ cur na bàrdachd so an clò tha iad a’ nochdadh càirdeis do na Sasunnaich cuideachd, agus eadhon do na Gaidheil, ma tha ùidh aca am bàrdachd.

R. McT.

Pasgan de leabhraichean eile mu’n Chuimrigh a thainig am follais o chionn ghoirid:—

<eng>The Story of Wales,<gai> le Elisabeth Inglis-Jones. (Faber & Faber 15/-).

<eng>Social Change in South-West Wales,<gai> le T. Brennan, E. W. Cooney agus H. Pollins. (Watts & Co., Lunnainn. 21/-).

<eng>Welsh and Scottish Nationalism, A Study,<gai> leis an Ridire Reginald Coupland. (Collins. 25/-).

<eng>South Wales,<gai> le H. L. V. Fletcher. (Hodder & Stoughton. 18/-).

[Sanas]

[TD 375]

ANNS A’ BHEAIRT

THA mìosachain, ràitheachain agus leabhraichean bliadhnail a’ tighinn o ’n chlò Ghàidhlig o àm gu àm, agus is dòcha gum biodh cuid de ar luchd-leughaidh buidheach air fios fhaotainn air càit am faighear iad, is dé tha tighinn am follais annta.

Tha An Gaidheal (<eng>65 West Regent St.,<gai> Glaschu) a’ nochdadh gach mìos, fo stiùireadh an Urr. T. M. MacCalmain. Bho thainig a’ bhliadhna so tha e air cur an clò sgeulachdan le Cailean MacCoinnich, Niall MacDhòmhnaill agus Alasdair Camshron, agus bha òraid ann air “Luchd-stéidheachaidh a’ Chomuinn Ghaidhealaich”, le Niall MacGille-Sheathanaich. Thug am fear-deasachaidh dà chunntas luachmhor eile dhuinn air leabhraichean mu ’n Ghaidhealtachd a tha feumail do sgoilearan is do dh’ oileanaich. Tha dà ghearain againn an aghaidh A’ Ghaidheil (1) tha ro bheag de luchd-sgrìobhaidh timcheall air, agus (2) tha cus Beurla ann. Ach chan eil an sin ach dà nì tha furasda a leasachadh.

Ged is ann á Eirinn a tha Eigse a’ tighinn, tha corra chriomag ann a bhuineas do Ghàidhlig na h-Albann. Thug sinn iomradh mar thà air na sgrìobh Seumas Ros an uiridh air òrain Ghàidhlig. Anns an àireamh ùr tha Aonghas MacMhathain a’ sgrùdadh mu dhusan facal a bha cumanta ann an sgeulachdan nan seanchaidhean, mar a tha siorram suain, dòrn gulban, bearradh eòin agus amadain, agus dòrd Fianna. Anns an àireamh so cuideachd tha Fear Chanaidh a’ toirt breith air a’ mhodh deasachaidh a bha aig Alasdair MacGillmìcheil air cuid de na h-òrain a thionail e.

Bu chòir dhuinn fàilte chridheil a chur air an iris ùr <eng>Scottish Studies,<gai> a tha air tòiseachadh a’ nochdadh bho ’n <eng>School of Scottish Studies<gai> an Dùn-éideann. Anns a’ chiad àireamh tha trì cunntasan air nach bu chòir dearmad a dhèanamh, (1) <eng>“Scotsmen and Norsemen: Cultural Relations in the North Sea Area”,<gai> le Reidar Christiansen. (2) “Am Ministear agus an Claban”, le Calum MacGilleathain, agus (3) <eng>“The Classification of Gaelic Folk-song”<gai> le Seumas Ros.

Anns an dara àireamh de Gwerin (Blackwell, Oxford), tha T. M. Owen a’ sgrùdadh nan cleachdaidhean co-cheangailte ri òrduighean is ri comanachadh ann an Innse Gall (anns na Hearadh, saoilidh sinn).

Ann an <eng>Scottish Gaelic Studies<gai> (Oilthigh Obar-Dheadhain) tha Iain Mac Dhòmhnaill, am fear-deasachaidh, air Marbhrann Ruairidh Mhóir (ob. 1626), le Eóin Og O Muirgheasáin, a dheasachadh airson na ciad uaire; tha cunntas air a’ Chliar Sheanchain ann, a sgrìobhadh an 1693; tha solus ùr ’ga chur air Oran a’ Gheamhraidh (Mac Mhaighistir Alasdair); tha Nora Chadwick a’ sgrìobhadh mu ’n chuspair <eng>“Pictish and Celtic Marriage in Early Literary Tradition”,<gai> agus Ruaraidh MacThómais mu ’n chuspair <eng>“Scottish Gaelic Folk-Poetry ante 1650”.<gai>

Tha Mgr Alasdair MacNeacail ag innse dhuinn gu bheil leabhar eile de na <eng>Transactions of the Gaelic Society of Inverness<gai> anns a’ bheairt. Chan e naidheachd ùr tha sin, oir bha i anns an àireamh o dheireadh, a fhuair sinn ann an 1953. Tha fadachd air buill a’ chomuinn gus am faic iad an leabhar so.
