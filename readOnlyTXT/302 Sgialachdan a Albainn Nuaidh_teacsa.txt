[TD 1]

SGIALACHDAN A ALBAINN NUAIDH

CLO-BHUALAIDHEAN GAIRM — Leabhar 15


[TD 2]

[Blank]


[TD 3]

SGIALACHDAN
A
ALBAINN NUAIDH

Air an cruinneachadh ’s air
an sgrìobhadh
le
Calum Iain M. MacLeoid

GAIRM
Glaschu
1969


[TD 4]

Air fhoillseachadh an 1969 le
GAIRM
227 Bath Street, Glaschu, C.2
© 1969 le Calum Iain M. MacLeòid
Clò-bhuailte le
A. Learmonth ’s a Mhac
Struighlea

Thug an Comunn Leabhraichean Gàidhlig cuideachadh do ’n Chlo-bhualadair gus an leabhar so a chur an clò

[TD 5]

ROIMH-RÀDH

’N UAIR a sgrìobh Ruaraidh Mac Thómais, Fear-deasachaidh “Gairm,” an Glaschu, chugam air an aona latha diag de’n t-Sultuin, 1968, bha naidheachd am broinn na litreach aige a chuir aoibhneas nach bu bheag an cridhe nan Gàidheal an Albainn Nuaidh. B’e iarrtas Mhic Thómais gun cuirinn ri chéile leabhran de sgialachdan á Albainn Nuaidh nach robh riamh an clò, is gu h-àraidh cunntas air Eachdraidh nan Eilthireach ’s an tìr so.

Uill, cha d’rinn mi dàil sam bith. Cheannaich mi leth-bharaille de sgadain saillte, meirgeach, is poca buntàta-gorm’ an Arasaig; bhuail mi fodham, is shìn mi air rùrach ’s air rannsachadh mar a b’fheàrr a rachadh agam air. Nam biodh na sgialachdan cho pailt ri na h-òrain-luaidh, cha bhiodh dìth no deireas litreachais againn an Albainn Nuaidh.

Cha chreid mi gun robh na sgialachdan a riamh ro-phailt ’s a’ cheàrnaidh so de’n t-saoghal. Bha na h-òrain-luaidh o thoiseach fuaighte ri teachd-an-tìr nan eilthireach; bha iad freagarrach, feumail, bha “frolig” ceangailte riutha, fleadhachas is dannsa. A thaobh nan sgialachdan, bha iad dìomhain, peacach, aineolach, briagach, a réir beachd Maighstir Seon Carsuel, easbuig Innse-gall (1520-1572). Có aig a tha fios nach do lean na smuaintean so ri cuid de na h-eilthirich a rinn imrich do’n dùthaich so?

’N uair a sheallas sibh feadh nan duilleagan so air ainmean nan daoine a thug seachad na sgialachdan, chì sibh gu bheil a’ chuid as motha dhiùbh an diugh fo fhóid na tunga. Bha an ginealach so easgaidh air a’ Ghàidhlig a leughadh; bha meamhair aca a bha air leth dìonach, gleusda, is bha alt aca air sgialachd is dòcha a thàinig á Albainn an toiseach, a


[TD 6]

thionndadh gu dreach is cumadh eile, ’s a thàthadh ri chéile cho eagnuidh, ’s gu saoileadh duine gur h-ann ’s an tìr so a chunnaic i soillse an latha o thùs.

Bha mi air leth fortanach gun d’fhuair mi sealbh air làimh-sgrìobhainn Sheumais Eòghainn, is cunntas Alasdair D. Mhic Gille-Eathain air Washabuckt. Bha sùil aig an dithis so ri na linntean a bha ri teachd; bha iad dèanadach a thaobh bial-aithris nan Gàidheal a thasgadh ’s an eilthir chéin; chuir iad ri latha fuar, is bhuain iad ri latha teth.

Tha mi glé fhada an comain a h-uile duine a thug cùl-taice dhomh gu cridheil, saor agus an asgaidh. ’S ann mar so a fhuair mise Gàidheil na h-Albann Nuaidhe o thùs, agus ’s ann mar so a bhios iad fhad ’s a ghléidheas iad an dìleab, cànain is ceòl nan eilthireach.

“Gluais romhad a leabhrain bhig,
Gu Ceap Breatainn ruig ad réim.”

CALUM IAIN M. MACLEOID.

12 Sràid Fairview,
Antigonish,
Alba Nuadh,
Canada.
1969.


[TD 7]

CLÀR-INNSIDH

Roimh-ràdh

Eachdraidh nan Eilthireach 9
Sgialachdan nan Eilthireach 25
Sgialachdan á Albainn 115
Seanchasan Eibhinn 137
<eng>Bibliography<gai> 149


[TD 8]

[Blank]


[TD 9]

Eachdraidh nan Eilthireach


[TD 10]

Eachdraidh nan Eilthireach

“ ’S e sud a’ chulaidh-nàire,
Bhi faicinn dhaoine làidir,
‘ ’G am fuadach thar sàile
Mar bhàrrlach gun fheum;’
’S am fonn a bha àlainn,
Chaidh chur fo chaoraich bhàna,
Tha feanntagach ’s a’ ghàradh,
’S an làrach fo fheur.

Tha’n uiseag anns na speuran,
A’ seinn a luinneig ghleusda,
’S gun neach ann ’g a h-éisdeachd,
’N uair dh’éireas i àrd;
Cha till, cha till na daoine,
Bha cridheil agus aoibheil,
Mar mholl air latha gaoithe,
Chaidh ’n sgaoileadh gu bràth.”

Culaidh-nàire gun teagamh sam bith. ’S e’n fhìrinn a bh’aig “Fionn” ’n uair a sgrìobh e na sreathan drùidhteach sin. A thuilleadh air nàire, gabh beachd air an sgaradh, an trom-mhulad, an iargainn-inntinne, ’s an imcheist a bha a’ sìomanaich ’s a’ sluaisreadh a null ’s a nall an cridhe gach eilthireach a bha a’ fàgail tìr a àraich:—

“Slàn le Albainn, ghleann is chnoc;
Oir is éiginn dhòmh-sa triall an nochd,
Gun dùil am feasd ri cois’ air d’fheur,
Mo chreach! mo chràdh! ’s e fàth mo dheur.”


[TD 11]

Ma tha gibht na bàrdachd aig duine is mac-meanmna d’a réir, tha e furasda gu leòir staid nan eilthireach a thuigsinn ’s a cur sìos air pàipear an dubh ’s an geal, ach,

“Tha sochairean a’ chadail mhilis, ciùin,
Do’n àl nach d’rinn imrich ùr á tìr.”

Tha dealbh eadar-dhealaichte aig an fhear a dh’fhuiling sgaradh an fhuadaich, dealbh a tha air a shnaidheadh an cochull a chridhe ’s a théid sìos leis gu duathaireachd duaichnidh na h-uaighe. Tha an iomairt a th’ann car coltach ris an dà-shealladh a thig chugad, is dòcha, air sràidean farsuing New York, gun fhios, gun fhàth, gun urrainn. Canaidh tu riut fhéin, os ìosal, “tha farsuingeachd a’ chuain shiar eadar mi ’s tìr m’àraich, seargaidh an dealbh,” ach so mar a dh’éirich do’n eilthireach a dh’àitich an Eilean Cheap Breatainn, ’s a’ Chladach a Tuath, o chionn dà chiad bliadhna air ais:—

“Chan ’eil m’ulaidh anns a’ bhaile,
Chan ’eil mo leannan ’s an tìr;
’S ann a tha i an Loch Carrann
Toirt an sgadain ás na lìn.”

’S e am facal “carson” is motha a chuireas dragh air d’inntinn ’n uair a ruigeas tu thall ’s a chuireas tu romhad fuireach ’s an eilthir chéin.

Bha aobharan-imrich gu leòir aig ciad luchd-àiteachaidh na dùthcha. Seallamaid air cuid dhiubh.

(a) Blàr Chùil-lodair, (1746). Buille a’ bhàis air son Gàidhealtachd na h-Albann, agus tha i eadhon an diugh a’ sporghail ri bruaich “an gorm-thulach eadar dà thìr.” Chaill na croitearan an còirichean fearainn, is chaidh àrdachadh air a’ mhàl. Bha na féidh is na caoraich-mhaola, do chuid de na h-uachdarain, na bu luachmhoire na na Gàidheil a sheas ri uchd-buailte an iomadh strì is còmhrag.


[TD 12]

(b) ’S a’ bhliadhna 1750, an Innse-Gall, bha mu thuaiream 49,000 duine ri fonn ach gabh beachd air an àireamh-sluaigh, 91,000, ’s a’ bhliadhna 1808? Bha an leasachadh so a dh’aindeoin imrich nan eilthireach a dh’fhàg cladaichean Eileanan an Iar. Mar eisimpleir, chì sinn eadar an Giblean is mìos an Iuchair, an 1770, gun do sheòl dà fhichead soitheach ’s a ceithir diag do Amairiga, is eadar 1763 gu 1775, thog 30,000 duine orra thar sàl do thìr a’ gheallaidh. Ré nam bliadhnaichean so fhuair a’ Bhaintighearna Màiri Montague eòlas air bacadh a chur air galar na brice, is bha buntàta air fàs cumanta mar bhiadh. Faodaidh sinn a radh, matà, mar chrunludh air a’ ghnothach a bh’ann, gun do mheath a’ bhreac, ’s gun tàinig fìor fhàs air a’ bhàrr-guca.

(c) An déidh Blàr Chùil-lodair bha am Freiceadan Dubh an Canada ag cogadh an aghaidh nam Frangach shuas aig Abhainn Hudson, gu h-àraidh an 1757, agus bha Réisimeid Ghàidhealach nam Frisealach, (àireamh, 78), cuideachd ri buille. Dh’fhuirich cuid de saighdearan an Canada, is bhiodh iad a’ sgrìobhadh litrichean do’n luchd-dàimh an Albainn, ag ìnnse mu ghoireasan an t-saoghail ùir. Bha so fhéin ’n a thàladh nach bu bheag ’s an ám a bh’ann.

(d) Chuala sinn iomradh o shean air “Creideamh a’ Bhata-Bhuidhe,” ach ’s e glé bheag a thuigeas ciall an ràdh so an Albainn Nuaidh an diugh. Bha e ’n a aobhar-imrich gun teagamh ach cha b’e am prìomh-aobhar. Chaidh iomadh car an adharc an daimh o’n uair sin.

“Thàinig na daoine agam-sa a null á Albainn leis a’ “Hector” ’s a’ bhliadhna 1773, agus an còrr chan aithne dhomh.” Tha an cunntas so cumanta gu leòir am bilean an t-sluaigh an diugh an Albainn Nuaidh, eadhon am measg na h-òigridh, ach ’s ann ainneamh a chluinneas sinn sgial air Còbh Baleine, (1629), faisg air Louisburg an Eilean Cheap Breatainn, no air a’ Phort Rìoghail,


[TD 13]

(1628), an Annapolis, an tìr-mór na h-Albann Nuaidhe. ’S ann ’s an dà àite sin a thog na h-Albannaich fearann an toiseach ’s a’ chearnaidh so de’n t-saoghal. Bha làmh aig an Ridire Uilleam Alasdair is Rìgh Seumas a Sia anns an àiteachadh so, is bha gnothach aca cuideachd ris an ainm, “Alba Nuadh,” a chur ri clàr eachdraidh o thùs. Tha iad ag ràdh gum buineadh an Ridire Alasdair do shìol Dòmhnallaich na Ceapaich.

Chuala sinn gu tric nach dean duine banas-tighe air na fraighibh fàsa. Gu dearbh b’e sin an staid-crannchuir a bh’air na h-eilthirich ’n uair a chuir iad an aghaidh ri cuan. Bha dòchas aca gum biodh cùisean na b’fhearr thall ’s “A’ Choille Ghruamaich,” is chaidh sin ìnnse dhaibh. Bha cliù tìr a’ gheallaidh air a chur am meud ach tha am Bàrd Mac Gille-Eathain, (1787-1848), ag cur an ìre a bheachd gu soilleir ’n uair a sgrìobh e:—

“Gur h-olc a fhuaras oirnn luchd a’ bhuairidh
A rinn le an tuairsgeul ar toirt ann.”

Cha robh “na dolair ghorma” idir a’ fàs air meanglan nan craobh ’n uair a shuidhich esan aig Bràigh Abhainn Bhàrnaidh, an Albainn Nuaidh, — ach tha “dà thaobh air a’ Mhaoil.”

Bha dà chiad luchd-àiteachaidh á siorramachd Inbhir Nis is Chataibh air bòrd a’ “Hector” ’n uair a sheòl i air falbh á Loch Bhraoin ’s a’ bhliadhna 1773. Ràinig i Pictou, an Albainn Nuaidh ’s an t-Sultuin, is ’n uair a chaidh na h-eilthirich air tìr, ’s e a’ chiad iomairt a rinn iad, ceangal nan trì chaol a chur air “na fàidhean bréige.” Bha a’ “Hector” cho grod ’s gu faodadh duine sgobadh-fìodha a thoirt á reangas a cuairt-bheòil! Ré na bhóidse, bhris tinneas a mach, is fhuair cuid bàs-cuain. Chaidh na cuirp a thilgeil a mach do’n tabh, cleas nam biorach, mar bhiadh do eunlaith na mara. ’S e brothluinn an lear, is beucaich nan tonn bàirlinneach a sheinn an cumha.


[TD 14]

’S ann eadar na bliadhnaichean 1784 is 1832, a thàinig na Gàidheil do Eilean Cheap Breatainn, á Gleann-Garadh, Cataibh, Loch Abar, Srath-ghlais, Cnòideart, Uibhist, Barraidh, Rum, Eilean nam Muc is Eige.

Tha cunntas air na soithichean “Hope” agus “William Tell,” an 1817, a ràinig Sidni, an Eilean Cheap Breatainn, le 382 air bòrd, eilthirich á Eilean Bharraidh, an Innse Gall. Dh’àitich iad so, mar bhuidheann, air cladaichean a’ Bhras d’Or, aig Caolas nam Barrach, ’s anns a’ Chaolas Mhór.

Am measg nan soithichean a dh’aiseig gach eilthireach thar chuain, bha na leanas: —<eng>“Victory,” “Three Brothers,” “Lily,” “Highland Lad,” “Aurora,” “Tamlin,” “Dunlap,” “Amity,” “Harmony,” “Northumberland,” “Golden Tent,” “Columbia,” “Alexander,” “Commerce,” <gai> agus <eng> “Midlothian.”<gai>

’S e am “Midlothian” a thug air bòrd na croitearan á Lobhairgill, faisg air Gleann Dail, ’s an Eilean Sgiathanach. Sheòl am “Midlothian” á Loch Snìothasort air a’ cheathramh là de’n Lùnasdail ’s a’ bhliadhna 1830, is ràinig i Sidni, an Eilean Cheap Breatainn, an ceann “dà mhìos is dà là,” an déidh sin. ’S e an Caiptean J. Mac Gille Mhoire á Cataibh a bha ’n a sgiobair air an t-soitheach, is a réir ’s mar a chuala mise an naidheachd, bha fear Mac Cruimein air bòrd a rinn am port ris an abrar, “Soraidh croitearan Lobhairgill do’n Eilean Sgiathanach.” Fhuair na daoine so òrduigh-imrich o’n Luchd-Riaghlaidh.

An Eilean Cheap Breatainn, shuidhich na h-Uibhistich ’s na Mórairich an sgìreachd Mhira; muinntir Leódhais, na h-Earadh, Loch Aillse, ’s Geàrrloch an sgìreachd Loch Laomainn. Ann an siorramachd Inbhir Nis, shocraich àireamh ás gach cearnaidh an Albainn; Mórairich, Abraich, Cnòideartaich, Colaich, Tirisdich, Muilich, Rumaich, is cuid de na cinnidhean eile an Earra-Ghàidheal.

Aig toiseach an fhuadaich bha pailteas fearainn r’a fhaotainn,


[TD 15]

is mar bu trice bha na teaghlaichean a bha air ùr-thighinn a mach, a’ suidheachadh far an robh an càirdean a thàinig rompa, b’e sin rogha is tagha fearainn. ’S e biadh fir an déidh feachda a fhuair na h-eilthirich a ràinig caladh mu dheireadh, — mullach nan cnoc, leitir is creachann nam beann, is tha na tighean an sin fhathast, mar gum biodh iad a’ màirnealaich air na glinn shìos fodhpa.

Uill, bha na h-eilthirich a nis, mu dheireadh thall, saor bho dhaorsa ach cha robh iad fhathast saor bho fhulangas. Mun deanadh iad àiteach, ’s mun togadh iad bàrr, bha aca ris a’ choille ghàbhaidh chur ás a bonn. Cha robh rathaidean ann. Nan d’rachadh iad troimh ’n choille dhlùth, dh’fheumadh iad comharradh-tuaighe a chur air gach craoibh a chum ’s gun toireadh iad a mach an ceann-uidhe. Bha a’ choille làn de mhathain a reubadh duine as a chéile gu math aithghearr. Cha robh gainnead air fiodh, is mar sin thog iad bothain le balla logaichean, is eadar na logaichean dhùin iad na sgaran le criadh is còinnich. Chòmhdaich iad na ceanglaichean le cairt nan craobh. An ceann nan tighean, thog iad similear air a dheanamh le leacan cloiche, is eadar na leacan chuir iad criadh ruighinn gus an cumail ri chéile. Chaidh crannag iaruinn a chur tarsuing an aghaidh an t-simileir, àrd gu leòir air son phoitean is shoithichean a chumail air cromagan os cionn an teine.

Cha robh sgial air na puill-mhòna air an robh iad eòlach, ach, ’n an àite, bha connadh gu leòir aig an dorsan air son teine a dheanamh. Ghearradh iad na craobhan ’n am pìosan an liad an t-simileir; rachadh an loga bu mhotha chur ’n a chùl, is maidean na bu lugha na sin air dogairean iaruinn ri aghaidh. ’N uair a lasadh sin bha clach-an-teinntein aca a bha aighearach, blàth, agus cuideachd, bha acfhuinn aca air am faodadh iad còcaireachd is fuine a dheanamh.

Bha iasg de gach seòrsa ag iathadh mu na cladaichean. Tha e air aithris, an déidh droch mhuir, gun togadh iad an sàth de


[TD 16]

ghiomaich air an tràigh gun eadhon na cléibh a chur. Bha féidh, caribou, an lon, cearcan-thomain is lachan-mara ’n an ciadan aig bun na h-ursann aca, is bha cuid diubh sin furasda an glacadh ’n uair a rachadh iad an sàs ’s na cuitheachan-sneachda.

Bha a’ choille dhlùth, throm, air a leagail le tuagh is spionnadh gàirdein; bha na craobhan air an càradh ’n an tòrran, is ’n uair a bhiodh an aimsir freagarrach, chuireadh teine riutha. Chan fhacas talamh riamh cho torrach, “coille dhubh,” no “coille loisgte,” mar a theireadh iad fhéin. ’N uair a chaidh an talamh so a leasachadh le luath stoc-nan-craobh a bh’air uachdar, cha robh cion fàis no toraidh air eòrna, cruithneachd, coirce no buntàta.

An toiseach, cha robh croinn-treabhaidh aca, no innealan eile a dheanadh cuideachadh dhaibh. Air dhaibh am buntàta a thogail, bha aca ris an ùir a ruamhar le fàlfuinn is sgrìobain. Bha na feòragan ’s na fithich lìonmhor, is bha iad a’ milleadh móran de’n bhàrr, ach rachadh ìomhaigh-bodaich a chur suas an sud ’s an so, gu eagal a chur orra.

Fad an t-samhraidh ’s an fhogharaidh, bha measan, dearcan, ’s luibhean brìgheil, fallain, a bha milis, blasda, a’ fàs air gach “interval”—aibhne, “clearadh”—coille, is “barrain,” ach bha teas na gréine brùideil, agus “a’ chuileag ìneach gu socach, puinseanta.”

Thug an geamhradh a chuid fhéin a mach air na h-eilthirich nach robh eòlach air gaoith neimheil, fuaraidh, sneachd is reothadh a thionndaidheadh craicionn dearg na fala gu dath fannbhuidhe, marbhgheal, gun phlosg gun fhaireachdainn.

Ged nach robh muileann faisg orra, bha brà aca a bhleitheadh an gràn am prioba na sùla. Dh’fhòghnadh dhaibh, ma bha cabhag orra, a dhol a mach do’n chleit leis a’ chorran bheag; sguab a thoirt dhachaidh ’s ruith chruadhachaidh a thoirt air os cionn an teine. Rachadh an sìol an sin a fhroiseadh thar sguaib is


[TD 17]

theannadh iad an uair sin air a bhleith ’n a mhin leis a’ bhrathainn. Bha criathar aca air a dheanamh air craicionn caorach a bha a’ cuartachadh cearcaill cruinn de fhiodh. Rachadh a’ mhin an sin a chriathadh is gach duslach a thoirt aisde. Dh’fhuineadh am bonnach, is bha e air a ghearradh ’n a òrdan beaga, tana, ’s air a bhruich ri aghaidh an teine air clach-an-teinntein. Na creid nach robh Gilleasbuig MacCoinnich á Eilean na Nollaige, an Ceap Breatainn, eòlach air a’ bhonnach-choirce so ’n a òige, ’n uair a sgrìobh e, “Fàilt’ a’ Bhonnaich-Choirce”: —

“O fàilt’ ort fhéin, a bhonnaich-choirce,
’S éibhinn leam gun d’rinn thu nochdadh;
An tìm m’òige, b’eòlach ort mi, —
’S tric a dh’fhalbh mi-fhéin do’n sgoil leat.

’S tu mo laochan, blasda, brìgheil,
Cha bhi féist ach far am bi thu;
’N uair théid còta math de dh’ìm ort,
Càit am faighte biadh as mìlse?

Na laoich chalma, mheanmnach, smearail,
Thriall do’n tìr so nall á Barraidh;
’S i mhin-choirce dh’fhàg iad fallain,
Brochan, fuarag, lit is aran.

B’iad na leòghainn anns na blàraibh
Nach tug riamh an cùl ri nàmhaid,
Agus maraichean bha sàrmhath,
’N uair a dh’éireadh am muir-bàite.

Gun d’fhairich a’ choille ghruamach
Neart an gàirdein cùl na tuaighe,
Leag is spolt, is loisg iad suas i,
’S dh’fhàg iad againn fearann uaine.


[TD 18]

A Chatrìona, na bidh gòrach,
Deanamh arain flùir an còmhnuidh;
Ma ’s a math leat fada beò mi,
Dean am bonnach-coirce dhòmh-sa.”

Nam b’e min-bhuidhe, no min-chruithneachd a bhiodh ri làimh, rachadh a measgadh le bainne is a dhòirteadh ann an aghann os cionn an teine. Chuirte grìosach theth air clàr uachdair na h-aighne, agus sud agaibh bonnach air nach deanadh duine sam bith tàir.

Thug Gilleasbuig, ’n a bhàrdachd, tarruing air an sgoil, ach is iomadh bliadhna a chaidh seachad mun d’fhuair na h-eilthirich fàth air sgoil, luchd-teagaisg, leabhraichean, airgiod no Bòrd an Fhóghluim. ’S e glé bheag Beurla a bh’aig a’ chloinn, agus ’s e na brogaich, a mhàin, a bha a’ freasdail na sgoile ’n uair a chuireadh i air bonn. Chumadh na caileagan aig an tigh, is mar sin ghléidh na boirionnaich greim air a’ Ghàidhlig mar chainnt chumanta aig an tigh. Faodaidh sinn a ràdh a thaobh fóghluim ’s na làithean sin, “gun d’fhuair iad na pinn o cleitean geòidh, agus gun d’rinn na cailleachan an dubh.”

Bha tàl, sàbh, tuagh is lochdaire-fiodh aca, mar sin bha àirneis nan tighean furasda gu leòir a snaidheadh.

Cha robh na h-eich ach fìor ghann an toiseach ach fhuaireadh acfhuinn a bheartachadh air son nan damh a chur an sàs ’s an treabhadh ’s an cliathadh. Cha robh de chron air na daimh ach cho slaodach, mall, ’s a bha iad ris an obair. A dh’aindeoin sin, bha iad feumail ’n an là fhéin, agus is iomadh saothair, obair throm, is lughadachadh-eallaich a rinn iad do’n luchd-àiteachaidh.

Cha robh mnathan nan eilthireach a dh’aon chuid air dheireadh a thaobh buadhan cuirp’ is inntinn’, ri’n companaich. Bhiodh iad ri banas-tighe ’s a’ freasdail air an teaghlach, ach bhiodh iad cuideachd ’s a’ bhlàr-a-muigh a’ réiteach na coille, a’ ruamhar, ag cur ’s a’ buain.


[TD 19]

Am bliadhna no dhà, fhuair na h-eilthirich cothrom air caoraich a thogail ged a bhiodh na mathain ’s na cait-fhiadhaich an dràsda ’s a rithist a’ deanamh ruith tiolp air té ri gile ’s ri gréin. ’S ann aig an ám so a thòisich na mnathan air a’ chlòimh a dheasachadh air son fighe-aodaich. Bha iad ealanta air an obair so an tìr an àraich, is cha d’rinn cuid diubh dìochuimhn’ air an cuibhleachan-snìomh, càrdan, ’s gach inneal eile a thoirt leotha thar lear. Fhuair iad dathan á cairt nan craobh agus luibhean na talmhainn. Mar bu trice bhiodh iad a’ deilbh mu dhà fhichead slat air son fighe. ’N uair a bhiodh a’ chlòimh deiseil, rachadh cliath fhada uidheamachadh is mur faighte bùird freagarrach air son na cléithe, bheirte dorus bhàrr nan lùdan is bhiodh sin air a shocrachadh air fuirm. B’e sin an luadh caidreabhach, cridheil, eadar sean is òg. Dh’fheumadh té de na mnathan faire chumail air a’ chlòimhidh mun d’rachadh tuilleadh ’s a chòir de fhùcadh a thoirt dhith, — mar a thuirt Dàn Alasdair Mac Dhòmhnaill, á Framboise, ’n a “Oran do Cheap Breatainn”: —

“Chìte cailleach ghasda, chòir,
Tighinn mu’n cuairt a thomhas a’ chlò;
An cromadh aice air a dòrn,
’S cha robh dòigh ac’ air a mealladh.”

’N uair a bhiodh an luadh réidh, dheanadh iad réiteach air an t-seòmar, is shìneadh iad ri na dannsaichean Gàidhealach le cuideachadh-ciùil o na fìdhleirean a bhiodh ’s a’ chuideachd. Bha ainmean Gàidhlig aca ’s an là ud air son a h-uile ceum is tionndadh a bhiodh ’s an dannsa, gu h-àraidh ’s an dannsa-clis, ’s an dannsa-deise, ’s an ruidhil. So agaibh cuid diubh:—ceum-siùbhla, ceum-coisiche, leum-trasd, siabadh-trasd, aiseag-trasd, ceum-baideanach, fosgladh, cuartag, ceum-cùil, gearradh-àrd, gearradh-dùbailte, seatadh, agus bruichcath. Cha robh gluasad-cuirpe air a cheadachadh ’s an dannsa-clis, (no, gradcharach), ach o bhun


[TD 20]

a’ chnàmha-droma do bhonnaibh nan cas. Bha na làmhan rag ri gach taobh de’n dannsair. Bhiodh strì is farpuis eatorra ach có a b’fheàrr cuideachd. Chuala mi iomradh air “Farpuis nan Seachd Coinnlean,” far am biodh seachd coinnlean air an ùrlar, troigh eatorra ’s iad laiste. Bha e mar earraig air an dannsair, lasair-bhuaic nan seachd coinnlean a chur ás, té an deidh té, le breab a dhà chois.

Agus gu dé mu dhéidhinn nan òran-luaidh? Uill, tha iad againn fhathast, a h-uile seòrsa. Nam biodh na sgialachdan cho pailt ri na h-òrain-luaidh cha bhiodh dìth no deireas litreachais againn. Tha iad ag ràdh gu bheil an t-òran-luaidh a leanas gu math sean: —

“Goiridh an coileach uair ro là,
Có ’m fear òg a thàinig do’n bhaile so?
Goiridh an coileach uair ro là.

’S e Iain Bàn a thàinig do’n bhaile so,
Goiridh an coileach uair ro là.

Có a’ ghruagach bheir e o’n teallach leis?
Goiridh an coileach uair ro là.

Màiri Nic Theàrlaich bheir e o’n teallach leis.
Goiridh an coileach uair ro là.”

“Seadh,” ars’ an leughadair, “gu math is gu ro-mhath, ach càit an robh Dia am measg gach fulangais, fleadhachais is feala-dhà a bha so an lùib nan eilthireach?” Tha fios gun robh Dia leotha ’g an stiùireadh troimh ’n fhàsach, eing air eing, ach bha a’ chléire gann. A dh’aindeoin so, cha tàinig caoile air an anam’; cha deachaidh creideas Dhé a mhalcadh ’n am measg, is cha do dhrùidh an damas gineis air an inntinn’. Chan’eil a mach air dà bhliadhna o’n a sheall Iain Mac Laomainn dhomh “an tomspruis


[TD 21]

le làrach nan glùn,” air taobh an fhasgaidh an tigh aige aig Allt nam Breac, faisg air Sidni, far am biodh a luchd-dàimh á Uibhist a Tuath a’dol a mach a dh’ùrnuigh aig éirigh na gréine, is a rithist ’n uair thigeadh balt air an latha. Cha robh pearsa-eaglaise idir ri blàr aig an ám sin.

Thàinig cobhair mu dheireadh thall, agus buachaillean nan caorach, — diadhairean a bha gleusda, cothromach is treun. Tha an Dotair Seumas MacGriogair, (An Eaglais Chléireach, no Eaglais an t-Seanaidh mar a theireadh iad an so); agus an t-Easbuig Aonghus Bearnard Mac Eachairn, (Eaglais na Ròimhe), airidh air a’ chliù as àirde ’s an fhìonlios Chrìosduidheil ’s an dùthaich so. Bha iad, le chéile, mar dhearrsadh-gréine a’ sguabadh air falbh na neòil dubhghorm. B’e ’n dithis so saighdearan-tochlaidh an t-soisgeil a thàinig a mach an toiseach do’n t-saoghal ùr, nodha, a ghiùlain Crois na Fìrinne gu h-àrd, is a rinn còmhrag-roiniort, no còmhrag gu bàs, air son leas spioradail nan Gàidheal.

Rugadh an Dotair MacGriogair an Cuimrigh, an siorramachd Pheairt ’s a’ bhliadhna 1759. Ghabh e cùrsa nan ealaidhean an Oilthigh Dhùn-Eidinn is choisinn e cead searmonachaidh an 1784. Dà bhliadhna an déidh so bha e am baile Phictou, an tìr-mór na h-Albann Nuaidhe, a’ sealltainn a mach air an acarsaid is gun ni ri fhaicinn ach dlùthchoill nan geug sìos a h-uile ceum o mhullach nan cnoc gu oir a’ chladaich, is dà bhothan-logaichean le mìr talmhainn air a réiteach mu’n cuairt orra. Cha do thréig a mhisneach e. Cha robh rathad no cabhsair fo chois. Feadh a’ gheamhraidh dh’ fheumadh e brògan-sneachda a chur an sàs ’n uair a bha e a’ deanamh lìonsgaraidh air an t-soisgeul o bhaile gu baile, agus ’s e leabaidh-fodair a bhiodh fo dhruim air son cadail. Bha e fileanta an Gàidhlig ’s am Beurla ach tha e coltach gun robh e gu h-àraidh drùidhteach, sgaiteach ’s a’ Ghàidhlig ’n uair a dh’éireadh a chabar air, ’s a dhùisgeadh mire-chatha ’n a spiorad an aghaidh truaillidheachd is suarachais a’ chinne-daonna,


[TD 22]

mar a theireadh e fhéin, “Cha b’fhiach iad sud ach an togail air sluasaid ’s an tilgeil a steach do ifrinn.”

Chaidh an Dotair Mac Griogair air astar dà uair do Eilean Cheap Breatainn, an 1798 agus an 1818.

Bha Mac Griogair ’n a sgoilear Gàidhlig cho barraichte ’s a bha ri fhaotainn ’n a linn. Sgrìobh e leabhar-laoidhean ris an abrar, “Dàin a Chòmhnadh Cràbhaidh.” Dh’eadarthaingich e gu Gàidhlig na Sailm, agus Aidmheil a’ Chreideimh.

Chaochail e air an treas là de’n Mhàrt, 1830, an Glaschu Ur, an Albainn Nuaidh.

Rugadh an t-Easbuig Aonghus Bearnard Mac Eachairn an Ceann Loch Mùideirt, an Albainn, ’s a’ bhliadhna 1759. Bha e ceithir bliadhna diag a dh’aois ’n uair a sheòl a athair, Eòghann Bàn Mac Eachairn, a bhean ’s sianar chloinne do Eilean Eòin. Coltach ri Calum Cille, o shean, bha e soilleir gun robh an t-Easbuig, eadhon ’n a ghasan, air a chomharrachadh a mach air son driachd na h-Eaglaise. Mar sin, cha tug e an cuan air le phàrantan. Chaidh e do Cholaiste Eaglais na Ròimhe an Samlaman, is ás a sin do Valladolid an 1777. Bha e dìchiollach mar oileanach; ’n a dhuine aoidheil, dàimheil, cridheil, agus ’n a shaor-bhàtaichean a bha ainmeil. Chaidh àrdachadh do’n t-sagartachd an 1787, agus trì bliadhna an déidh sin, shuath e a chasan ri feamainn-chìreineich Eilean Eòin. Cha robh a mach air mìle anam air druim an Eilein, air an sgapadh ’n am buidhnean an sud ’s an so, eadar Frangaich, Innseanaich, (de’n treubh Micmac), agus na daoine aige fhéin a thàinig thar chuain á Albainn.

’S a’ bhliadhna 1791 thàinig dà shoitheach air tìr am Pictou le eilthirich á Innse Gall. Shuidhich iad so mu na cladaichean eadar Pictou, Arasaig, is Antigonish. Chaidh cuid dhiubh thairis air Caolas Chanso, is suas an iar-thuath, ceum air cheum, do Abhainn Mhàrgaraidh an Eilean Cheap Breatainn; daoine treun, frisgnidh, gaisgeil, is luchd-seilge nan ròn.


[TD 23]

Chaidh a’ chiad eaglais a stéidheachadh an Arasaig an 1792 le Maighstir Seumas MacDhòmhnaill. ’N uair a ràinig Comunn Gàidhealach Antigonish ciad bliadhna a dh’aois an 1961, thogadh càrn-cloiche breagha, snaidhte, faisg air an eaglais a tha ri blàr an diugh, mar chuimhneachan air na h-eilthirich so. Tha ceangal gu math dlùth aig Cladh Arasaig an Albainn Nuaidh ri àird an iar is tuath na h-Albann, oir ’s ann ’s an réidhlig so a tha Seònaid Nic Dhòmhnaill air a càradh, bean Anndra Mhic Gille Bhràth, nighean a’ Chaiptein Raghnaill Mhic Dhòmhnaill á Ceann Loch Mùideirt, fear a sheas gu daingeann ri adhbhar a’ Phrionnsa. Is chan fheumar dearmad a dheanamh air na saighdearan á Mùideart, triùir dhiubh, a bha ri uchd-buailte aig Blàr Chùil-lodair, a tha air an adhlacadh an Rubha Chnòideirt mu astar trì mìle an iar-dheas air Arasaig,— Aonghus is Eòghann Dòmhnallach, agus Iain Mac a’ Phearsain.

“Cha bhi dùthchas aig mnaoi no aig Sagart.” Gu dearbh faodaidh sinn sin a ràdh mu’n Easbuig Mhic Eachairn. A bharrachd air Eilean Eòin fhéin, bha na h-àitean a leanas an Albainn Nuaidh for a chùram: —Pictou, Merigomish, Arasaig gu ruige Caolas Chanso, is Siudaic an Eilean Cheap Breatainn. Thog e bàta fosgailte, mar bu mhath a b’aithne dha, ochd troigh air fhad, le luinn-iaruinn fodha ’s a’ gheamhradh, agus is iomadh droch mhuir le tonnan craosach, cràcach, ceigeach, a chuir e seachad eadar Eilean Eòin is Arasaig. Bha e dìleas do Eaglais na Ròimhe ach bha e cuideachd ’n a bhreitheamh, ’n a fhear-lagha, ’n a fhear-réite, is gu sònraichte ’n a dhlùth charaid do’n t-sluagh.

Dhealaich a anam o’n cholainn-chré, is leig a dheth eallach an t-saoghail air an 22mh, là de’n Ghiblean, 1835.


[TD 24]

[Blank]


[TD 25]

Sgialachdan nan Eilthireach


[TD 26]

Seanntraigh

(air a recòrdadh le Calum Iain MacLeòid o’n aithris aig Eòghann Mac Coinnich, an Caolas Mór, Eilean Cheap Breatainn)

A réir eachdraidh an Eilean Cheap Breatainn, ’s e teaghlach Chloinn Mhic Néill á Barraidh, an Innse Gall, an Albainn, ciad luchd-àiteachaidh a’ cheàrnaidh ris an abrar an diugh Seanntraigh, is so agaibh an aithris mar a chuala mis’ i o sheann bhodach chòir a tha a nis streap suas ri ceithir fichead ’s a deich.

Sheòl Iain Mac Néill, a bhean, is a thriùir mhac, á Barraidh anns a’ bhliadhna 1799. An déidh iomadh gàbhadh is cunnart-mara a chur seachad, thàinig iad air tìr an siorramachd Phictou, is ás a sin rinn iad breacan-a-baile do Arasaig an siorramachd Antigonish, air tìr-mór na h-Albann Nuaidhe. Ged a bha an dùthaich so a’ tighinn riutha gu gasda an iomadh dòigh, bha an-fhois ’n an anam; bha fadachd orra gus a faiceadh iad beanntan is òban Cheap Breatainn, oir chuala iad fathunn gur h-i so an tìr a b’fhaisge an cruth ’s an cumadh ri Barraidh aca fhéin. Cha robh iad gun fhios cuideachd gun robh móran Innseanaich a bha air leth borb, aineolach, a tàmh an “tìr a’ gheallaidh,” ach a dh’aindeoin gach cnap-starraidh a bha rompa, dh’fhàg iad Arasaig an ceann trì bliadhna.

Chuir iad cùl nan cóig ris a’ Mhórroinn, is sheòl iad suas caoiltean a’ Bhras d’Or. Lean iad ris a’ chladach a h-uile ceum, a’ cumail sùla ri fuaradh, is ri fasgadh air son nan Innseanach ach dh’fhairtlich orra eadhon aon diùbh fhaicinn. ’S beag a bha fhios aca gun robh na h-Innseanaich a’ leantainn an cùrsa gach latha, is a’ fuireach gus an tigeadh iad gu tìr.

An dùil gun robh a h-uile ni aig fois, is na daoine allmharra mìltean air falbh, dhlùthaich na Barraich ri còrsa mu lethchiad slat a tuath air far a bheil Seanntraigh an diugh. Shìn iad ris a’ choillidh a ghearradh as a bonn, is bothain-logaichean a thogail,


[TD 27]

ach mun do ghearr iad a’ chiad chraobh, thùirling feachd de na h-Innseanaich orra le’n làn armachd. Cha robh na h-Innseanaich idir toilichte an uair a chunnaic iad na Barraich a’ gabhail fasdaidh air an fhearann. Thuig na Barraich so gu math luath, is leis an eagal a ghabh iad gum fiachadh na h-Innseanaich ri dìthcheannadh a dheanamh orra, chaidh Iain Mac Néill air a ghlùinean, is rinn e comharradh na croise. Cho luath agus a chunnaic ceann-cinnidh nan Innseanach an iomairt so, rinn e réite ris na Barraich oir b’ann de’n aon chreideamh a bha iad le chéile. Air an dearbh latha sin fhuair na Barraich cead am fearann a bhi aca fhéin.

Chuir an cunnradh so a leithid de aoibhneas air na Barraich is gun tug iad cuireadh do cheann-cinnidh nan Innseanach greim bidhe a ghabhail cuide riutha. Chladhaich na Barraich dà shloc mhór anns an talamh. Bhruich iad iasg ùr ’s a’ chiad sloc, is buntàta ’s an dara sloc. An uair a fhuair an ceann-cinnidh an earrann-bidhe aige fhéin, chrath fear de na Barraich gràinean salainn air an iasg. B’e so a’ chiad uair a bhlais an t-Innseanach air stuth de’n t-seòrsa so, is leis a’ mhagaid a ghabh e air an annas ùr so, dh’òrdaich e rùsg craoibhe-beithe lom làn salainn a bhi air a lìonadh dha.

’S na linntean a dh’aom bha duine a’ faighinn còir air fearann ann an dà dhòigh; le còir a’ chlaidheimh, no le còir “ceathaich is uisge.” ’S e sin ri ràdh, bha agad ri sabaid, no bha agad ri teine a thogail air an fhearann, is uisge a thoirt gu goil air an fhonn a bha dhìth ort. (’S e an <eng>“allodial system”<gai> a their iad ris ’s a’ Bheurla chruaidh).

’S ann air an tolman uaine so far na thachair an réite eadar na h-Innseanaich is na Barraich, a tha Eaglais Chaluim Chille air a togail an diugh, is ’s e am pìobaire bàn a’ chiad duine a chaidh a chàradh ’s a’ bhàdhun ri taobh na h-eaglaise ’s a’ bhliadhna 1845.


[TD 28]

Bathadh is Banais

(air a recòrdadh le Calum Iain MacLeòid o’n aithris aig Frank Mac Néill nach maireann, ás a’ Phon Mhór, Eilean Cheap Breatainn)

Bha Calum Caimbeul ’n a shaor is rugadh e am Barraidh, ’s an t-Seann Dùthaich. Chaidh e a shaorsainneachd gu Uibhist-a-Tuath, is gun a bhi ùine mhór an sin ghabh e gaol air Catrìona Nic Leòid. Chaidh là na bainnse a chur air leth is b’e sin a’ bhanais air an robh cuimhne iomadh latha is linn. Mun ruigeadh iad an eaglais bha aca ri seòladh gu Uibhist-a-Deas, mu naoi no deich mìle a dh’astar. Chaidh a h-uile sian gu math aig an eaglais, ’s chaidh banntan daingeann a’ phòsaidh a chur orra. Air a’ bhóidse air ais gu Uibhist-a-Tuath, ge tà, thàinig soirgheas air a’ ghaoith is dh’at an fhairge suas ’n a mhìlltean ’s ’n a mheallan, ’s bha’n sruth-lìonaidh ’n an aghaidh. Theab an sgoth a dhol ás an rathad, is bha a h-uile duine air bòrd a’ gabhail speil a’ taomadh. ’N uair a thàinig speil Chaluim leis an taoman, dìreach ’n uair a bha e a’ dòirteadh làn bucaid thar a bialmór, thùirling bàirlinn bàrrgheal mara air a chliathaich is sguab i a mach “fear na bainnse” leatha do’n aigeal. Cha b’urrainn do’n sgothaidh toirt mu’n cuairt is bha’n struth a’ sìor-ghiùlan Chaluim na b’fhaide air falbh. Thilg an sgioba ràmh chuige, ag ùrnuigh ri Dia a shàbhaladh, ach ’s e glé bheag air bòrd a shaoil gu faiceadh iad Calum an tìr nam beò a chaoidh tuilleadh.

Mu dheireadh thall, an déidh iomadh faochag dhubh a bhualadh, ràinig an sgoth caladh an Uibhist-a-Tuath. Chaidh a h-uile duine mu thàmh ach bean-na-bainnse a mhàin a bha fo


[TD 29]

dhubhbhron, ’s a’ beachd-smaoineachadh air a staid, ’n a suidhe ri taobh an teine ’s a’ chitsin. Chuala i gnogadh aig an dorusd is a chionn gun robh eagal oirre fhosgladh, ghlaodh i, “Có tha sin ?” “Tha, Calum an duine agad,” ars’ an guth, “leig a stigh mi.”

Le barrachd eagail na bh’oirre roimhe, thuirt Catrìona, “An ann de’n t-saoghal so a tha thu?” “Gu dearbh ’s ann—dìreach leig a stigh mi agus chì thu fhéin,” arsa Calum.

Dh’fhosgail Catrìona an dorusd glé chùiseach, fhaicilleach, fhiataidh, is gun aga sam bith bha Calum Caimbeul an sin ’n a sheasamh beò, fallain, ’s an fheòil. Am prioba na sùla dh’éirich a h-uile duine as an leabaidh. Leag iad bròn is thog iad sòlas. Thàinig luchd na bainnse as gach ceàrnaidh de’n choimhearsnachd, is bha banais an da-rìribh aca a mhair fad seachduine a dh’aindeoin “bàthadh” fear-na-bainnse.

Shuidhich a’ chàraid òg an Uibhist-a-Tuath dusan bliadhna. ’N uair a thill iad air ais gu Barraidh, dh’fhidir Calum gur e glé bheag a dh’aithnicheadh e, is mar sin chuir e roimhe imrich a dheanamh gu Canada. Dh’fhàg e fhéin ’s a theaghlach Innse Gall ’s a’ bhliadhna 1817, ged a thuirt e ri Dòmhnall bràthair athar ’n uair a dh’fhàg Dòmhnall fhéin air son Amairiga dusan bliadhna roimhe sin, nach fhaiceadh iad a chéile tuilleadh.

’N uair a leig e soraidh le Barraidh ’s a chàirdean, thug Calum ’s a theaghlach leotha cuibhle-shnìomh is cas-chrom. Thàinig iad air tìr aig Port Hawkesbury, an Eilean Cheap Breatainn, is choisich iad cóig mìle diag do’n Bhàgh an Iar far an d’fhuair iad bàta a dh’aisig iad do’n Chaolas Mhór.

’N uair a bha iad a’ dlùthachadh gu tìr aig ciaradh an fheasgair, mhothaich iad do sholusd ann an tigh faisg air an tràigh a tuath. An àite a dhol do na “Narrows,” rinn iad calg-dhìreach air tigh an t-soluis oir bha beachd aig Calum gur


[TD 30]

h-ann an àiteigin mu’n cheann-a-tuath a bha Dòmhnall a’ fuireach. (Canaidh iad Jamesville ris an diugh).

Bha nighean le Dòmhnall Caimbeul a’ coiseachd air an fheamainn ’n uair a chuala i farum nan ràmh, is ’n uair a thàinig luchd a’ bhàta gu tìr dh’aithnich i guth Chaluim is a stigh a ghabh i ’n a deann do’n tigh. “Tha mac do bhràthar ann am bàta shìos aig an tràigh,” ars’ ise ri h-athair. “Tha sin eucomasach,” arsa Dòmhnall, “oir thuirt Calum rium-sa nach tigeadh e a mach a chaoidh gu Canada.”

’N uair dhlùthaich Calum ’s a chompanaich do’n tigh, dh’éibh e, “Có a tha fuireach ’s an fhàrdaich so?” “Dòmhnall Caimbeul á Barraidh,” thuirt an guth.

“Uill, tha mi glé thoilichte tachairt riut, a bhràthair m’athar,” arsa Calum, ’s iad a’ breith air làimh air a chéile.

Cha ghabh cainnt sòlas is gàirdeachas nan càirdean a chur an céill air an oidhche ud. ’S iomadh fàilte chridheil a chuireadh air na h-eilthirich ùra. Chaidh fearann a chomharrachadh a mach dhaibh; thog iad bothan-logaichean dhaibh p-fhéin, is chaith iad beatha sìtheil, sona, còmhla ri’n luchd-dàimh ’s daoine còire Cheap Breatainn.

Tha cuid de na daoine aca fhathast a’ tuineachadh an Jamesville.


[TD 31]

Bas ri Muir

(o’n làimh-sgrìobhainn aig Alick D.)

Chuala mi an sgiala so gu tric aig mo sheanair. Air a bhóidse a null á Barraidh do’n tìr so chaochail piuthar dha air bòrd an t-soithich ris an abrar “Ann.” ’S e nighean Néill Mhic Lachlainn a bh’innte.

Chaochail an nighean bheag so ’n uair a bha an soitheach faisg air còrsa Cheap Breatainn, ’n uair a bha iad dìreach, mar gum biodh, aig ursainn an t-saoghail ùir. Ged a bha iad faisg air fearann ’n uair a dh’eug an nighean; cha robh fearann am fianuis, is mar sin, a réir lagh na mara, cha robh e ceadaichte dhaibh adhlacadh-mara a dheanamh oirre ma bha dùil aca ri tìr fhaicinn an ùine nach robh ro-fhada. Bha fios aig na pàrantan air an lagh so, agus fhuair iad a mach o’n sgioba nach robh iad fada o fearann, ach cha robh cus muinighinn aca ’s a chaiptean, mar sin chum iad bàs na h-ìghne os ìosal. Coltach ri iomadh pàrant eile, agus an staid-inntinne ’s an robh iad, ’s e adhlacadh-mara an rud mu dheireadh a bha iad ag iarraidh. Dh’fhuiling mo sheanair sealladh mar sin roimhe, agus bha e ag ràdh gun robh dòruinn is dorran ’n a chléibh fad iomadh bliadhna as a dhéidh. ’S e Sìm Friseal a bha ’n a chaiptean air an t-soitheach; duine smachdail, gun truas, a réir coltais, agus bha dùil aca gun toireadh e seachad òrdugh air adhlacadh-mara gun dàil.

Bha màthair na h-ìghne fo dhubh-bhròn, agus rinn i altrum-chìoch air a nighinn (a bha nis marbh), fad trì làithean. Bha corp na h-ìghne an sin ’n a h-achlais mar gum biodh i beò,


[TD 32]

fallain, gun fhòtus air bith cearr oirre. Dh’innis athair na h-ìghne do’n mheat gun do chaochail i ceart gu leòir. ’S e duine tròcaireach, tuigseach, truacanta, a bha ’s a’ mheat a bha so, ach a dh’aindeoin sin, chomhairlich e dhaibh bàs na h-ìghne a dh’ìnnse do’n chaiptean, ’s aig an aon ám iarraidh air a’ chaiptean bùird is àirneis a thoirt seachad a dheanadh ciste-laighe. A réir lagh na mara, aig an ám, dh’fheumadh an caiptean na bùird fhaighinn ’s an toirt seachad do’n fhear a bha a’ dol a dheanamh na ciste. Thuirt am meat cuideachd ’n uair a gheibheadh Niall Mac Gille-Eathain, athair na h-ìghne, na bùird, gach saorsainneachd eadar fiacaill, grobadh, tàrr-pheang, is tàthadh, a dheanamh air a sheann shocair fhéin. Bha am meat gu math cinnteach, nan deanadh Niall mar a dh’iarr esan air, gum biodh iad faisg gu leòir air an fhearann an uairsin.

Uill, sin agaibh fair mar a thachair. Fhuair Niall na bùird o’n chaiptean, ’s ghabh e a thìde fhéin ris an obair. Mar a bha na làithean a’ goid seachad, ’s ann bu ghairge a bha an caiptean a’ dol; ’s ann a b’àirde bha calg na feirge ag éirigh air a cheann, ach fearg dhoinionnach ann no ás; ’s ann bu mhàirnealach, tubaisteach, gròiceach, a bha Niall a’ dol an sàs ’s an driachd aige fhéin.

Mu dheireadh thall, chunnacas tìr air taobh an fhuaraidh; thug an caiptean òrdugh laighe-chuige seachad; chaidh a’ gheòla chaol ìsleachadh do’n tabh, is ’n a broinn bha duslach na h-ìghne. Chaidh a càradh an àiteigin faisg air a’ Cheap-a-Tuath, agus an ath latha bhuail an soitheach “Ann” ri tìr aig Port Shidni, an Eilean Cheap Breatainn.

Cha chuala mi ainm na h-ìghne riamh, is ma chual; tha e air a dhol buileach as mo chuimhne; is tha mi a’ creidsinn nach ’eil fios aig duine an diugh càit a bheil uaigh uaigneach nighean Néill Mhic Lachlainn.


[TD 33]

Niall Dubh

(o’n làimh-sgrìobhainn aig Alick D.)

Rugadh Niall Dubh, no Niall Mac Gille-Eathain, am Barraidh, an Albainn, anns a’ bhliadhna 1809. B’e Niall, mac Dhòmhnaill mhic Aonghuis Oig. Dh’eug Niall Dubh aig Baddeck, an Eilean Cheap Breatainn, air an aona latha diag de’n Ogmhios, 1884.

Shuidhich Niall Dubh ’s a’ chiad dol-a-mach an Washabuckt Uachdrach, is ás a sin chaidh e dh’fhuireach am Baddeck.

Bha Niall Dubh fad iomadh bliadhna ’n a iar-shiorram air siorramachd Bhictoria. Bha e lomlan de na caran de gach seòrsa. Bhiodh cuid ’g a mhallachadh ’s ’g a chàineadh; cuid eile ’g a mholadh. Uill, ’s e siorram a bh’ann có-dhiùbh, agus tha fios gum biodh cuid a’ cur bial-sìos air, ach bha na caran a bha Niall ag cur an cleachdadh glé thric air taobh nan daoine bochda a bha e ag cur an sàs. Anns na làithean ud bha daoine glé thric a’ tighinn fo chasan na lagha gun fhios ciamar a chaidh iad an sàs ’s a’ mhogul-lìn an toiseach.

Bha Niall Dubh ’n a dhuine cho coibhneil ’s a dh’fhaodadh tachairt riut an àite sam bith, is tha fios gun robh leisg air, iomadh uair, lagh na dùthcha a thoirt gu buil.

’N uair a bha Niall ’n a iar-shiorram eadar 1860 is 1875, no mu thuaiream na h-ùine sin, bha lagh na dùthcha a thaobh fiachan is luchd-fiach, gu math ceangaltach, cruaidh, sàraichte. Mur a pàidheadh tu na fiachan a bh’ort, dh’fhaodadh an lagh do chur do’n phrìosan. Bha an lagh, ’s an latha ud, air taobh nan ceannaichean móra, is bha iad-san gu tric de fhuil nan uaislean; na daoine a bha a’ riaghladh na dùthcha a chionn ’s gun robh airgiod aca. ’S ann mar so, matà,
a gheibheadh an


[TD 34]

duine bochd, onaireach, dìchiollach, e fhéin glé thric ’s a’ phrìosan le greim laghail air a mhuin. Chan ann idir gun do dhiùlt e fhiachan a phàidheadh ach cha b’urrainn da; cha robh an t-airgiod aige.

Na creid nach robh Niall Dubh a’ tuigsinn staid nan daoine bochda. Rugadh e am Barraidh agus bha e eòlach mar a bha lagh na dùthcha a’ déiligeadh ri na croitearan ’s na h-iasgairean an Innse Gall. Chum Niall na smaointean so an tasgadh cùl a chinn ach bha aige ri bhi gu math seòlta le charan oir ’n uair a thigeadh an rud gu h-aon ’s gu dhà, ’s e iar-siorram a bh’ann is bha aige ris an lagh a riaghladh ’s a riarachadh.

Latha bha sud thugadh dha barantas-glacaidh o cheannaiche am Baddeck, air tuathanach a bha a’ fuireach aig an Abhainn-a-Tuath. ’N uair a chuireadh am barantas an làmhan Néill, chaidh ìnnse dha gu feumadh e gach nì is àirneis a thoirt air falbh o’n tuathanach, is ma bha na nithean sin gun luach, gu feumadh e an tuathanach fhéin a chur an làimh. Bha an t-òrdugh sin gu math an-iochdmhor ach b’e sin an lagh.

Có-dhiùbh, thog Niall Dubh air do’n Abhainn-a-Tuath. Air an t-slighe, tha fios gu robh Niall Dubh a’ ruamhaireachd air a’ chùis a bh’ann. ’S e caraid dha fhéin a bha ’s an tuathanach, is gu dearbh cha robh de bhathais aig Niall gach nì is àirneis a bh’aig a charaid a sguabadh leis; nì motha a bha e deònach air an tuathanach a phutadh a steach do’n “bhastille” am Baddeck. (’S e “Tigh-Osda Rìgh Deòrsa” a their iad ris an diugh). Nan coimhlionadh Niall an t-òrdugh mu dheireadh, bhiodh aig an tuathanach ri fuireach ’s a’ phrìosan gus am pàidheadh e suas na fiachan a bh’air.

Bha am feasgar air ciaradh mun d’ràinig Niall tigh an tuathanaich. Cha robh <eng>automobiles<gai> ann an uairsin. Cha robh ann ach tréil, is ged nach robh ach mu astar cóig mìle fichead aige ri triall, bheireadh e a’ chuid bu mhotha de’n latha air an


[TD 35]

t-slighe. Ghabh e cuid na h-oidhche còmhla ris an tuathanach. Chaidh an dithis aca thairis air òrdugh a’ bharantais a bh’air a charaid, is dh’fhiach iad le chéile gu math dìon air <eng>“out”<gai> fhaighinn do’n chùis. Cha b’urrainn daibh smaoineachadh air ni, is mar sin chaidh iad gu laighe na leaba, is thuirt an iar-shiorram gun caidleadh e air a’ chnap-starraidh a bha rompa.

Bha Niall Dubh air a chois tràth ’s a’ mhaduinn, is ’n uair a bha e a’ rumastaireachd timchioll fhuair e greim air cuibhrig poite-iaruinn, ’s e sin ri ràdh, cuibhrig a bh’air na seann phoitean a bh’aig na h-eilthirich. Bha pàirt de’n iarunn ’s a’ chuibhrig so air a thionndadh suas le eagshuil ’n a mheadhon. Dh’fhaodadh duine maide a shàthadh ’s an eagshuil, is ’n uair a bhiodh a’ phoit ri goil, thogadh tu an cuibhrig-iaruinn o’n phoit le greim air a’ mhaide mar lìbhear-làimhe. Dh’iarr Niall Dubh air an tuathanach làmh-tuaighe a shàthadh an eagshuil a’ chuibhrig-iaruinn. Chaidh so a dheanamh agus b’e ’n ath cheum ’s an iomairt a bh’ann a dhol do’n chloich-liathra. Ghabh iad speil ma seach ri tionndadh na cloiche gus an tàinig seòrsa de fhaobhar air an tuagh neònach a bha so, nach fhacas a leithid riamh an saoghal nam beò. Mun tàinig crìoch air an dol-a-mach a bha so, bha an tuathanach cinnteach gun robh tinneas “dialtagan ’s an tigh-chluig” air an iar-shiorram gun aga sam bith.

’S ann an uairsin a dh’innis Niall Dubh pàirt de’n “phlan” aige do’n tuathanach. Thuirt e ris gun toireadh e leis e gu Baddeck ceart gu leòir, ach gun d’rachadh e an urras dha gum biodh e dhachaidh ’s an Abhainn-a-Tuath le bhean ’s le theaghlach tràth ’s a’ mhaduinn an làrna-mhàireach. Dh’aontaich an tuathanach falbh leis, ’s thog iad orra gu Baddeck, ’s ràinig iad an ceann-uidhe dìreach aig bial na h-oidhche.

Thug Niall Dubh an tuathanach leis do’n stòr aig a’ cheannaiche. ’N uair a chunnaic an ceannaiche gun robh an


[TD 36]

tuathanach aig an iar-shiorram an làimh, thuirt e ri Niall Dubh, “Thug thu leat e.” “Gu dearbh thug,” arsa Niall Dubh. “Nach tuirt thu fhéin rium sin a dheanamh mur a biodh nì no àirneis aige ’s an robh luach sam bith. ’N uair a ràinig mise an Abhainn-a-Tuath, fhuair mi a mach dhomh fhéin nach robh dad idir aige. Bha a bhean glé thinn ’s an leabaidh, ’s bha a’ chlann a’ rànail leis an acras.” Ged a bha an ceannaiche is dòcha cruaidh an dòigh no dhà, cha robh e an-iochdmhor ’n uair a chluinneadh e stòraidh mar so air tinneas, trioblaid, is gainne-bidhe. Cha robh e gu dearbh ’n a bheachd ceangaltas-lagha sam bith a chur air duine bochd mar so, ’s a theaghlach a bha air na fraighibh fàsa. Chum Niall Dubh air le sheanachas. “Bha agam ri dhol do’n choillidh ’g a lorg. ’N uair a fhuair mi e mu dheireadh thall, bha e a’ fiachainn ri na craobhan a ghearradh. Cha robh bior-connaidh aige a stigh, ’s bha a theaghlach gu bhi reòite leis an fhuachd. So agaibh an seòrsa tuaighe a bh’aige. (Sheall Niall Dubh cuibhrig na poite-iaruinn do’n cheannaiche). Ciamar a b’urrainn do dhuine sam bith craobhan a ghearradh leis an inneal neònach so?”

Cha do dh’éisd an ceannaiche na b’fhaide. Bha e eadar an t-euradh ’s an t-aimbeairt. Bha truas aig a’ cheannaiche ri fear nam fiachan, is bha e feargach ri Niall Dubh a chionn e bhi cho baoghalta. Cha chuala e riamh iomradh air siorram a bheireadh fear-an-tighe air falbh leis o a dhachaidh, ’s a bhean tinn, ’s a theaghlach a’ rànail leis a’ ghoirt. “A dhearg amadain tha thu ann,” ars’ an ceannaiche ri Niall Dubh, “bha fios agad gu robh a bhean tinn, is chunnaic thu fhéin nach robh criomag bidhe aig a’ chloinn ri itheadh ach thug thu air falbh leat an aon chùl-taice a bh’aca. Chan ’eil còir agad a bhi a’ riaghladh na lagha idir ’s an dùthaich so.”

’N uair a bha an ceannaiche deiseil a’ toirt fad a theangaidh do’n iar-shiorram, thionndaidh e ris an tuathanach a bha ’n a


[TD 37]

sheasamh gu tosdach, balbh, ’s a cheann ’n a thuainealaich le miad nam briag a bha mu chluasan. “A dhuine bhochd,” ars’ an ceannaiche, “’s e gnìomh gu math cruaidh-chridheach a rinneadh ort do thoirt air falbh o d’theaghlach mar sin, gu h-àraidh ’n uair a bha feum aca ort. Bheir fear de na searbhantan agam-sa dhachaidh thu an nochd fhéin, is bheir mi dhuit leth-bharaille flùir is leth-bharaille min-choirce.” An sin thug an ceannaiche do a dhachaidh e a bha faisg air an stòr; thug e suipear dha, is bha an tuathanach air ais ’n a thigh fhéin ’s an Abhainn-a-Tuath beagan an déidh éirigh na gréine.

Is nach e sin an dearbh rud a thuirt Niall Dubh nan Car ris an tuathanach? Caran ann no ás, bha Niall Mac Gille-Eathain ’n a dheagh shiorram, is ’n a fhìor Chrìosduidh cuideachd.


[TD 38]

Tuba an Ionmhais

(air a recòrdadh le Calum Iain MacLeòid o’n aithris aig Frank Mac Néill ás a’ Phon Mhór, Eilean Cheap Breatainn)

Am measg nan iomadh saighdear is eile a bha an sàs an séisd Dhùn Louisburg, an Eilean Cheap Breatainn, ’s an ochdamh linn diag, bha Barrach d’am b’ainm Dòmhnall Og Mac Néill. Bha làn dhùil aig Dòmhnall àiteachadh an Seanntraigh ’n uair a bha gach strì, iorghail, is urapais seachad. Is iomadh latha ’n uair a bha e a’ seòladh seachad air Seanntraigh ’s a’ <eng> “man-o’-war,” <gai> a thuirt e ris fhéin gur e àite air leth bòdhach a bha sid, ’s gum b’àill leis fuireach ann. Ach cha robh sin an dàn do’n Bharrach oir mharbh peilear Frangach e ’n uair a bha e a’ togail na brataich ri crann air son Wolfe an déidh Cuebec.

Tha e coltach, aig séisd Louisburg (1758-59), ’n uair a thuig na Frangaich nach d’rachadh an latha leotha, gun tug iad air falbh gach ionmhas òir a bh’aca ’s gun robh cuid de’n stòr so air a ghléidheadh am falach aig an Tràigh Mhóir. Bha soithichean-cogaidh Frangach aig acair faisg air an àite so, is bhiodh e furasda gu leòir an t-òr a chur air bòrd ’s an dubhdhorchadas. Gheàrr na Frangaich ceum troimh’n choillidh (’s e sin an Rathad Frangach a their iad ris an diugh), tarsuing na tìre do’n Bhàgh an Ear; tréil a tha a nis còmhdaichte le craobhan ach tha e furasda gu leòir fhaicinn á Gleann Garaidh air chùl a’ Phoin Mhóir.

Aig Léic a’ Bhras d’Or, faisg air a’ Bhàgh an Ear, fhuair na Frangaich greim air seann soitheach-seòlaidh, is chuir iad móran ionmhais òir air bòrd. Rinn iad a soitheach a bha so


[TD 39]

cho peallagach, riobagach ’s a b’urrainn daibh, le siùil a bha air a reubadh is croinn a bha air lùbadh, a chum ’s nach gabhadh <eng> “man-o’-war” <gai> sam bith eala do’n tuba-iasgaich a bha seòladh seachad orra gu bacach, mall.

Sheòl na fògairich Frangach air falbh troimh Bras d’Or Mór, Caolas nam Barrach, is air adhart do’n Bhras d’Or Bheag.

’N uair a bha iad air taobh a muigh Port Shidni chunnaic <eng> “man-o’-war” <gai> Breatunnach iad is chaidh an soitheach-cogaidh na b’fhaisge dhaibh, ach shaoil na Breatunnaich nach robh an so ach bàta-iasgaich gun amharus sam bith ceangailte rithe, is mar sin leig iad leis an tuba falbh.

Ach bha cuid air bòrd a’ <eng> “man-o’-war” <gai> nach robh idir cho cinnteach gur e bàta-iasgaich neochoireach a bha so. Thuirt an còcaire a bha air bòrd, ’s e an éisdeachd Dhòmhnaill Oig, “ged is broinneagach, salach, do choltais, ’s luachmhor na tha ’n a d’bhroinn.” ’N uair a chuala Dòmhnall Og na faclan so, thòisich e fhéin air ruamhaireachd ’n a inntinn gur dòcha gur e ’n fhìrinn a bh’aig a’ chòcaire ceart gu leòir, is ghabh e air fhéin, mu dheireadh, bruidhinn ris a’ chaiptean mu dhéidhinn na cùise. Bha an caiptean de’n aon bheachd, agus air ball thionndaidh e toiseach a’ <eng> “man-o’-war” <gai> gu muir ’s a deireadh gu tìr, agus a mach a sheòl iad air eiriridh tuba-an-ionmhais.

’N uair a shaoil na fògairich gun robh gach cunnart seachad, leag iad na seann siùil ribeagach, agus thog iad suas na siùil ùra ri croinn — siùil a bh’aca an gléidheadh air uachdar na balaiste. Le soirgheas a bha fàbharach is siùil ùra gun stròiceadh, bha soitheach nam fògairean a’ gearradh thonn ’s a’ deanamh dìreach air an Roinn-Eòrpa, cho aotrom luath ri earb.

Bha cùrsa sig-sag aig a’ <eng> “man-o’-war” <gai> a’ leantainn nam Frangach a h-uile <eng> league <gai> de’n chuan gus an d’ràinig iad gu math


[TD 40]

faisg air soitheach an ionmhais ’n uair a sheòl i a steach do Chaolas nan Sasunnach ach dh’ealaidh i a stigh do phort air còrsa na Frainge, is mar sin cha b’urrainn do Chabhlach Bhreatuinn fiù is glas-ghuib no meal-a-naidheachd a chur oirre.

Broinneagach, salach ’s mar a bha tuba-an-ionmhais, thug i a char ás a’ <eng> “man-o’-war,” <gai> is chaill Impearachd Bhreatuinn iomadh muillion bonn òir.

Bha e ro-fhada ’s a’ bhliadhna air son tilleadh gu Canada, ’s mar sin thog Dòmhnall Og Mac Néill air gu Barraidh, tìr a àraich.


[TD 41]

Gilleasbuig Camshron agus t-Innseanach

(o làimh-sgìobhainn Sheumais Eòghainn)

O chionn còrr math agus ciad bliadhna thàinig fear Gilleasbuig Camshron á Srath Ghlais, an Albainn, is shuidhich e le theaghlach ann am Margaraidh, an Eilean Cheap Breatainn. Thog a chuid mhac fearann dhaibh p-fhéin faisg air an athair, is bha gach aon diùbh trang a’ leagail na coille, a’ réiteach fhearainn, is a’ deanamh gach ullachaidh airson tighean a thogail anns an d’rachadh iad a dh’fhuireach. Là de na làithean bha fear de na mic d’am b’ainm Aonghus, gu trang a’ leagail na coille air a bhaile fhéin, ’n uair a mhothaich e Innseanach mór coltach ri tighinn far an robh e ri ’g obair. Le briathran làidir, is e a’ comharrachadh ’n a aodann, thug e bàirlinn do’n duine gheal a dh’fhàgail an àite gun dàil; gur ann leis-san a bha am fearann so, agus gun robh deagh chòir aig’ air. Cha do leig am fear eile air gun cuala e e, is lean e ri obair gu bog, balbh. Thadhail an t-Innseanach fearann an duine ghil là an déidh là, ’s e daonnan a’ maoidheadh, ’s a’ cur an céill a chòir air an àite, ach cha robh dad aige air a shon. Mu dheireadh thall, ’n uair a thuig an t-Innseanach nach deanadh bruidhinn feum, thuirt e ris a’ Ghàidheal mar so, “Rachamaid a ghleachd matà. Mas tusa a bhios an uachdar, fàgaidh mise an t-àit’ agad, ach mas e mise a bhios an uachdar ’s e thusa a dh’fheumas falbh.” Ghabh am fear eile an tairgse gu toileach, is chòrd iad mu’n àite, ’s mu’n ám a choinnicheadh iad. Chum an t-Innseanach ri fhacal, is tràth an ath là bha e air làraich, is a bhean còmhla ris. Bha iad le chéile an deagh shunnd airson na còmhraige, is gun an tuilleadh dàlach thòisich a’ ghleachd. Bha iad làidir, treun le chéile. Bha gach fear a’ cur gu feum gach seòl a b’aithne dha. Fad greis ùine bha e duilich a ràdh


[TD 42]

có a bhuannaicheadh. Bha bean an Innseanaich a’ leum mu’n cuairt mar neach air bhoile, ’s i ag éigheach ri a companach am fear eile a chur gu làr. Bha na fir a nis a’ cruaidh leadairt a chéile. Dheanadh iad creagan de’n bhogan agus bogan de’n chreagan; na clachan beaga dol an ìochdar ’s na clachan móra teachd an uachdar. An t-àite bu lugha rachadh iad fodha, rachadh iad fodha chun na glùine; ’s an t-àite bu mhotha rachadh iad fodha, rachadh iad fodha chun an sgrùbain. Ach smaoinich an duine geal gun robh e fagus d’a naimhdean, is thug e an togail bheag, shoilleir ud air an Innseanach, is am prioba na sùla bhuail e ris an talamh e. Dh’éirich an t-Innseanach, ghlac e làmh a’ Ghàidheil; dh’fhàg e beannachd aige, is an ùine gun bhi fada, dh’fhàg e Margaraidh.

Móran bhliadhnaichean an déidh so chaidh duine òg á Margaraidh air chuairt do Newfoundland. Air dha a bhith aon là a’ gabhail a shlighe troimh an àite, thàinig e gu camp Innseanaich, is chaidh e a steach. Bha seann duine ’n a shìneadh an oisinn a’ chàimp, is ’n uair a thuig e gur ann á Margaraidh a thàinig an coigreach, dh’fheòraich e am b’aithne dha fear Aonghus Camshron an sin. Fhreagair am fear eile gum b’aithne glé mhath. “ ’S e duine glé làidir a tha sin,” thuirt an seann duine, agus e a’ leagail a chinn sìos air a’ chluasaig. ’N uair a thuit e ’n a chadal is dòcha gun robh e a’ bruadair air a bhith aon uair eile air ais ann am Margaraidh a measg a chàirdean ’s a luchd-eòlais; ’s a’ sìomanaich mu “na cnuic ’s na glinn,” mar a sgrìobh am bàrd, Calum Mac Gille-Iosa nach maireann, mu’n “Bhràighe”: —

“Chan ’eil àit’ an diugh fo’n ghréin
’S am b’fhearr leam fhéin bhith tàmhachd;
Na Bràigh na h-Aibhne measg nan sonn
O’m faighte fuinn na Gàidhlig”


[TD 43]

Teisteanas-Eaglaise

(le Calum Iain MacLeòid, Antigonish, Alba Nuadh)

An uair mu dheireadh a bha mi air chuairt ’s a’ Chaolas Mhór thadhail mi an tigh Màiri Ealasaid Nic Néill, is mun d’fhuair mi fiù cothrom bualadh fodham, sheall i dhomh teisteanas-eaglaise a thugadh do a seanair mun d’fhàg e Barraidh. Bha an teisteanas so air a sgrìobhadh a mach an dòigh cho òrdail, eireachdail ’s a chunnaic duine riamh. Eadhon an diugh, thairis air ciad bliadhna gu leth an déidh a chur ri pàipear, tha an làmh-sgrìobhaidh ’s an litreachadh soilleir gun fhòtus air bith. So agaibh an teisteanas, facal air an fhacal: —

“Tha so mar theisteanas air fear-giùlain na litreach so, Eachann Mac Néill, duine pòsda a rugadh ’s a thogadh ’s an sgìreachd so, gu bheil e ’n a dhuine iomchuidh, neochoireach ’n a chaithebeatha; nach d’rinn cron do dhuine riamh, is gu faod comunn Crìosduidheil sam bith gabhail ris fhéin, ’s ri theaghlach cia b’e àite ’s an rùnaich Dia na Cruinne a chrannchur a chur air bonn. Tha so an ainm Seisean Eaglais Bharraidh, agus air a sheulachadh le Iomhar Mac Cuinn, Ministear, agus Pàdruig Mac Dhonnchaidh, Cléireach an t-Seisein, an Eilean Bharraidh, an darna latha de’n Ogmhios ’s a’ bhliadhna ochd ciad diag, ’s a dhà.”


[TD 44]

“Samson,” an t-Each Iaruinn

(Air a recòrdadh le Calum Iain MacLeòid, o’n aithris aig Niall Steele nach maireann, Glaschu Ur, Alba Nuadh)

Roimh’n bhliadhna 1836, bhiodh iad a’ tarruing a’ ghuail le eich ’s carbadan-rothach á Meinn Albion, an Stellarton, am Pictou, am Mórroinn na h-Albann Nuaidhe. ’N uair a ruigeadh iad acarsaid Phictou, bhiodh an gual air a lodadh air na soithichean a bhiodh ’g a ghiùlan air falbh a dhùthchannan céine. Bha an dòigh tarruing so fadalach, cosdail, ged nach robh tuarasdail nam méinneadairean ach beag, ’s an obair glé chruaidh, cunnartach, an coimeas ri obair ’s na méinnean an diugh.

Ach ’s ann mar sin a bha a h-uile seòrsa obrach ’s na làithean ud. Cha robh innealan obrach ann gu saoirsinn a thoirt do obair-làimhe. Bha gach gné obrach air a dheanamh le spionnadh-droma is fallus-gruaidhe. Bha na Gàidheil ’s an tìr so, aig an ám ud, cho treun ’s a bha ri fhaotainn air an t-saoghal gu léir. ’S iomadh latha bha feum aca air, gu h-àraidh ’n uair a thug iad aghaidh air na coilltean gruamach. Gu cinnteach, ’n a m’bheachd-sa, bha iad air an taghadh air son a’ chruadail a bha mu’n coinneamh; oir có an treubh eile air uachdar fuinn a sheasadh ri fulangas mar sid?

Ach gu tilleadh ri mo sheanachas. Bha tarruing a’ ghuail cho slaodach, mall, ’s gun dh’iarr Cuideachd a’ Ghuail carbadan is innealan-smùide a chur a null chuca ás an t-Seann Dùthaich far an robh iad cheana ri buille-làir. ’S e eich-iaruinn a theireadh na seann daoine riutha. Thòisich iad ri rathad freagarrach, cothromach, a dheanamh eadar Stellarton ’s Glaschu Ur, agus air


[TD 45]

an ath bhliadhna, 1837, thug iad a nall trì carbadan-smùide le gach innleachd a bha ceangailte riutha air son an cur an gleus-siùbhla.

Thug a soitheach a bha ’g an giùlan cóig seachduinean air an t-slighe thar chuain. Bha na trì carbadan-smùide air an ainmeachadh mar a leanas: An “Samson,” air Alba; “Hercules,” air Sasunn; agus “Hibernia,” air Eire. Thàinig fear Deòrsa Mac Dhaibhidh, innealair ainmeil is sàr Ghàidheal a nall air an t-soitheach gus na carbadan a chur an uidheam. Thàinig mar an ciadna, Eireannach do’m b’ainm Floyd gu bhi aig ceann na luchd-obrach; is fear Pàdruig Kerwyn air son nan carbadan a chur gu siubhal ’n uair bhiodh iad deiseil air son an rathaid.

B’e a “Samson” a’ chiad each-iaruinn a chaidh uidheamachadh. ’N uair a bha e deiseil air son an rathaid bha muinntir an àite fo ìongnadh gu dé thachradh. Bha e duilich leotha a chreidsinn gun d’rachadh a’ chùis le “Samson,” is gun gluaiseadh e idir air na slatan iaruinn a chaidh ’n càradh air an rathad. ’S e ’n rud a bha cur dragha orra, ciamar a b’urrainn an carbad falbh le cumhachd an inneil-smùide a bha ’n a bhroinn?

’N uair a bha a h-uile ni an òrdugh is deiseil gu diachainn a chur air “Samson,” chuir a fear-iùil nighean bheag do b’ainm Peigi, a thàinig a nall air an t-soitheach, an toiseach air bòrd a’ charbaid-smùide ag ràdh, “gheibh Peigi an t-urram gur h-i a’ chiad neach a chaidh air thurus an carbad-smùide ’s an dùthaich so, chum ’s gum bi cuimhne air an eachdraidh.” Bha Peigi gu math mór aisde fhéin an latha ud, gu dearbh ’s i a bha “dit,” slig.

Thog “Samson” rithe á Stellarton gu Glaschu Ur, mu cheithir mìle a dh’astar. Chaidh an turus leotha gu ciatach gun tuisleadh sam bith a thachairt fad an rathaid. ’S e glé bheag a chunnaic carbad-smùide roimhe sin, ’s bha e a’ cur iongantais orra cho réidh, siùbhlach ’s a bha “Samson” air an trac.


[TD 46]

’S e latha air leth a bh’ann dhaibh-san a chaidh air bòrd; a h-uile h-aon gu ciùin, sàmhach, gun diog a’ tighinn ás am bial. Bha cuid diubh fo chùram, is cuid eile fo eagal gun éireadh tubaist air choireigin do’n bhéist mun ruigeadh i a ceann-uidhe, ach ràinig “Samson” Glaschu Ur gu socair, réidh.

Bha na h-eich fhéin a bhiodh a’ tarruing nan carbadan, gu moiteil, pròiseil, an latha ud, a chionn gun d’fhuair iad an saoirsinn. Bha pareud mór aig a h-uile mac-màthar an Stellarton. Bha marcaichean nan each air an éideadh ’s an aon seòrsa trusgan—seacaidean goirid, triubhais ’s peiteagan gheala, curraic ghorma le pabag no dos iollagach mu bhàrr an cinn. Crios iomadhathach mu’n mheadhon a bha a’ seòladh ’s a’ falpanaich ’s a’ ghaoith mar bhall-tairgne soithich. Bha còisir seinn aca cuideachd, ’s a’ phìob-mhór gu spiorad ’s aigneadh gach aon a thogail gu fonnmhor.

Bha cosdais a h-uile ni a bha deanamh suas eireachdas ’s maise na feachda-siubhail air a dhìoladh gu fialaidh le Cuideachd a’ Ghuail, is cha do chaomhain iad an saibhreas air son an latha chur sìos an duilleagan eachdraidh na dùthcha. Choisich is mharcaich iad ’n an ranca dithis, le sgalghaoir na pìoba, ’s binneas na còisir-chiùil, o Stellarton gu Glaschu Ur ’s air ais. Faodar a chreidsinn gun robh na h-eich fhéin sunndach, suigeartach.

Chaidh cuilm ullachadh an onair an latha shònraichte. Thog iad àmhuinn mhór de chloich-creàdha a chumadh cairbh dhaimh a chaidh a mharbhadh, ’s a sgeadachadh air son a ròstadh. Chaidh closach an daimh a lìonadh suas leis a h-uile seòrsa bidhe, mar gun deante air geadh no ian-Frangach, is a chrochadh os cionn na h-àmhuinne air a chasan deiridh. Dhìrich dithisd dhaoine suas air fàraidhean, agus le làdaran fhada bha iad a’ leaghadh an ime ’s na saille air cairbh an daimh; ’g a shìor-thionndadh mu’n cuairt, ’s ’g a ròstadh ’s an àmhuinn.


[TD 47]

’N uair a shuath iad baraillean de ìm air an fheòil, chàraich iad closach an daimh air bòrd fhada, is ghearr iad an fheòil ’n a òrdan. Gu dearbh b’e sin a’ chuilm ròstail nach robh leithid riamh ann o linn nam Fianntaichean.

’S ann an sud a bha na làithean sona ’n uair a cheannaicheadh tu uibhean, ìm is iseanan air a dhà no trì sgillinnean. Bha a h-uile duine a’ toirt a bheòshlaint á toradh na talmhainn; toradh a bha sultmhor, fallain, slàinteil, seach a seòrsa annlain a th’aig daoine an diugh anns nach ’eil brìgh no neart do’n cholainn ach ’g a lìonadh am bitheantas le euslaint’ is galar.

Fhuair Peigi, an nighean bheag “dit,” a chaidh air bòrd a “Samson” an toiseach, aois mhór. Bha i a’ cladhach ’s a’ chiad bhliadhna mun d’eug i. Cha do leig i riamh air dìochuimhn’ a turus á Stellarton gu Glaschu Ur. Bu tric a thug i iomradh air an latha iomraiteach is an onair a choisinn i fhéin; a’ chiad neach a chaidh air bòrd a’ charbaid-smùide an tìr na h-Albann Nuaidhe.


[TD 48]

Leigheas air an leisg

(o làimh-sgrìobhainn Sheumais Eòghainn)

’S ann ann am baile beag ann an siorramachd Cheap Breatainn a bha Dòmhnall a’ fuireach. Cha leigear a leas an t-àite ainmeachadh an dràsda.

’N uair a ghabh Dòmhnall ris a leabaidh, ’s a dh’fhàg e a bhean gu bhi frithealadh na h-obrach a muigh ’s a stigh, theireadh cuid gu robh Dòmhnall neònach ’n a bhruidhinn ’s ’n a ghluasad ma’s do laigh e; cuid eile gu robh e cho làn de’n leisg ’s a bha’n t-ubh de’n bhiadh; ach ’s e beagan a theireadh gur e’n éiginn a chuir innt’ e.

Theireadh Dòmhnall fhéin gur e’n éiginn a bh’ann—an corra uair a gheibhteadh bruidhinn a thoirt ás, oir chan fhosgladh e bhial ach ’n uair a b’fheudar dha, air eagal, bha e ag ràdh, gu faigheadh a’ ghaoth sìos ’n a amhaich.

Ge b’e air bith ciamar a bha Dòmhnall mun do laigh e air a leabaidh, chan ’eil teagamh sam bith nach robh e neònach is ’n a dhragh, maille ri bhi ’n a bhristeadh-cridhe d’a bhean, fhad ’s a bha e innte. Nan labhradh neach ris, ’s ann le gluasad de cheann a chuireadh e’n céill, có-dhiùbh bha e ’g aontachadh leis na briathran a chual’ e, no a’ cur ’n an aghaidh. Ach glé thric, is gu h-àraidh ’n uair thigeadh casadaich air, cha bhiodh a cheann a fianuis idir, air eagal na gaoithe.

Bha e àireamh bhliadhnaichean air an leabaidh anns an t-suidheachadh so, gun a bhi ’g éirigh no bruidhinn, ’s gun e dhol dad air ais ’n a bhodhaig ann an sealladh dhaoine.

Aon latha samhraidh bha banachaigean ri tighinn dachaidh o’n àirigh. Air an t-slighe thàinig meall trom uisge, aon de na mill


[TD 49]

sin nach fhaicear a leithid ach anns an t-samhradh fhéin. Thàinig té de na banachaigean a stigh do thigh Dhòmhnaill, is sruth de’n uisge a’ tuiteam o a cuid aodaich a dh’ionnsaigh an làir. Cha do shuidh i idir ach dh’fheòraich i, “Ciamar tha Dòmhnall an diugh?” “Tha mar a bha e’n dé, ’s mar a tha e coltach a bhios e a màireach,” fhreagair a bhean bhochd. “Leig thusa eadar mise is e,” ars’ an t’éile. Lean a’ bhanachag bean Dhòmhnaill do’n t-seòmar far an robh e, is gun fhacal a labhairt ris, chaidh i sìos fo’n aodach-leapa air a chùlthaobh, bog ’s fliuch mar a bha i. Cha robh ’m fear a bh’air an àirigh a’ teicheadh roimh’n chaillich leis a’ chrùisgean, dad na bu sgiobalta ri lorg taobh chùl an fhàrdaich, na bha Dòmhnall ’s e toirt cruinnleum as air an làr. Dh’iarr e aodach a chuireadh e uime, ’s ’n uair a fhuair e sin, shìn e air obair ’s air bruidhinn, ’s lean e air adhart mar sin.

Chan ’eil fios có bu chumhachdaiche ’g a chur air a chasan, an t-uisge, no am briosgadh a ghabh e. ’S dòcha gun robh iad a’ cuideachadh le chéile, ach ’n uair laigheadh e air an leabaidh a rithist, bhiodh fios aig daoine nach b’ann gun aobhar.


[TD 50]

Anna Nic Gille-Iosa

(o làimh sgrìobhainn Sheumais Eòghainn)

Tha iomadh sgial am bial an t-sluaigh mu threubhantas mhnathan ciad luchd-àiteachaidh na h-Albann Nuaidhe, boirionnaich stòlda, misneachail, a thàinig thar lear á Albainn. Fòghnaidh iomradh air a h-aon.

Anns na làithean ud chaidh bean chòir, dheanadach, Anna Nic Gillìos, a bha còmhnuidh aig Acarsaid Chloinn Fhionghuin, fhàgail ’n a bantraich le teaghlach trom, lag. Reic i cairbh de dh’fheòil ri caiptean soithich a thàinig a dh’iarraidh luchd de fhiodh a bha e a’ toirt do’n t-Seann Dùthaich. Thuirt e ris a’ bhantrach gun tigeadh e air tìr a rithist air son a pàidheadh. Beagan ’n a dhéidh sin thàinig fios gun do sheòl e gu ruige Glaschu. Gu dé dheanadh i? Bha e ’n a chall gu math mór do’n bhantrach bhochd is an teaghlach meata a bh’air a cùram. Cha robh cagar-céin ’s na làithean ud ann, is cha mhotha bha rathad fo’n chois. Bha an oifis postachd bu ghiorra dhi an Sidni, lethchiad mìle air falbh, ach cha tug i suas an càs. Chuir i roimpe coiseachd a h-uile ceum gu Sidni á Acarsaid Chloinn Fhionghuin. Choisich i troimh’n choillidh gu ceann a’ Bhàigh an Ear ’s ás a sin gu Sidni. An déidh Sidni a ruigheachd ’s i gu sgìth, sàraichte, dh’innis i sgial is fàth a turuis, is cealgaireachd a’ chaiptein, do dh’fhear na postachd, is na sgrìobhadh esan air a son gu searbhanta air an robh i eòlach an Caisteal Ceann-Feadhna Bharraidh, is ìnnse na rinn an caiptean oirre, math dh’fhaoidte gun deanadh an Ceann-Feadhna fàbhar rithe le rannsachadh a dheanamh mu dhéidhinn na cùise.


[TD 51]

Sgrìobh fear na postachd an litir, a’ gabhail ainm a’ chaiptein ’s an t-soithich, is thuirt e ris a’ bhantrach bhochd i tighinn ’g a choimhead an ceann trì mìosan. ’N uair ruith an ùine, choisich i a rithist gu ruige Sidni is liubhair fear na postachd litir dhith anns an robh airgiod a’ mhairt a chum an caiptean cealgach bhuaipe fad ceithir mìosan le a mhì-onair, ’s a choisinn do’n bhantrach a leithid de ànradh is cruadal.


[TD 52]

An <eng>“Red Rover”<gai>

(o làimh-sgrìobhainn Sheumais Eòghainn)

Mu’n bhliadhna 1845 bha dithis bhràithrean, Eòghann Bàn agus Eòghann Og a’ còmhnuidh an sgìre Hogamah, an Eilean Cheap Breatainn. Bha iad ’n an daoine misneachail, foghainteach, gaisgeil, agus o nach robh iad glé riaraichte le’n crannchur, chuir iad rompa an t-àite fhàgail is tuilleadh de’n t-saoghal fhaicinn, an dòchas an staid a leasachadh. Bha iad ’n an deagh shaoir mar a bha a’ chuid bu mhotha de na h-eilthirich; agus thog iad bàta mu chóig troighean fhichead a dh’fhad. Rinn iad i làidir, daingeann, ’s air deagh chumadh, ’s ’n uair a bha i deas gu seòladh, thug iad a <eng>“Red Rover”<gai> mar ainm oirre. Fhuair iad paidhir dhamh, is tharruing iad i ceithir mìle a dh’astar gu ruige Loch Bàn. ’G a toirt air tìr a rithist, tharruing iad i le daimh cóig mìle dh’ionnsaigh an t-sàile faisg air Inbhir-nis.

An sin, dh’fhalbh dà charaide còmhla riutha, Calum Mac Gille-Ghuirm is Eòghann Dòmhnallach. Thog iad na siùil, a’ deanamh air baile Dheòrsa an Eilean Eòin. An déidh cuairt a chur air an Eilean thàinig iad air tìr am Pugwash, an tìr-mór na h-Albann Nuaidhe. Cha do chòrd a’ chuid sin de’n t-saoghal a shiubhail iad riutha, is mar sin rinn a’ chuideachd suas an inntinn a dh’ol do na Stàitean Aonaichte. Reic iad am bàta aig Pugwash, is thog iad rithe, an ceathrar aca ’g an cois.

An déidh Boston a ruigheachd, fhuair iad eòlas air Frangach a thàinig ás an t-Seann Fhraing. Bha e ’n a dhuine còir, tùrail, is chomhairlich e dhaibh, o’n a bha iad eòlach air togail eathraichean, teannadh air a’ chéird sin ’s gun d’rachadh leotha gu math.


[TD 53]

Shoirbhich leotha gu glan, ach ’s a’ bhliadhna 1848 ’n uair bhrist fiabhrus an òir a mach an California, bhuail déidh an òir an inntinn cho làidir ’s gun chuir iad rompa dol suas gu ruige California. A’ faotainn cairt is paidhir dhamh, rinn iad deas gach goireas a dh’fheumadh iad, ’s rinn iad breacan-a-baile. Chum iad rompa, a’ sìor dhol an iar thairis air raointean, choilltean ’s bheanntan, ’s an ceann trì mìosan ràinig iad an ceann-uidhe.

Trì làithean mun d’ràinig iad bhàsaich fear de na daimh. An déidh ruigheachd, reic iad a fear eile air son na phàidh iad air na dhà a’ fàgail Bhoston. ’S mi tha creidsinn gun robh an damh bochd glé thoilichte fhaighinn saor o’n obair chruaidh a chaidh e troimhe dol thairis air na Stàitean.

’N uair a shuidhich iad an California theann na cóignear chompanach ri cladhach air son an òir, ach cha do bhuail iad fortan sam bith air son an saothrach. An ceann dà bhliadhna bhrist a fiabhrus a mach ’s a’ champa, is chaochail Eòghann Bàn ’s Eòghann Dòmhnallach. Chaidh an tìodhlacadh le’n companaich a bha glé thùirseach as an déidh. Dh’fhuirich an triùir aca an California gus an cual’ iad mu dhéidhinn bhi fraotainn an òir an Austràlia ’s a’ bhliadhna 1850. ’N uair ràinig an naidheachd California, ged nach d’fhuair na gillean air adhart mar bu mhath leotha; cha do chaill iad a misneach, is rinn iad deiseil gu triall a dh’Austràlia. Cheannaich iad bàta is thug iad an cuan orra a rithist. Faodar a chreidsinn an liuthad cruadal ’s allaban a thàinig ’n an lùib mun tug iad a mach Austràlia.

An déidh a bhi fad trì bliadhna a’ rannsachadh ’s a’ cladhach air son an òir an Austràlia, shaothraich leotha cho math ’s gun robh mu dheich ciad mìle dolar aig gach fear dhiùbh air a chur ma seach. An uair a fhuair iad na h-uiread a chur cruinn, suim


[TD 54]

a bha air a cunntas ’n a airgiod mór ’s na làithean ud, shaoil leotha gum b’fhearr tilleadh dhachaidh a Cheap Breatainn. Chòrd iad ri caiptean a bha fàgail am beagan làithean. Dh’fhasdaidh Eòghann Og ’n a shaor, is an dithis eile mar luchd-sgiobaidh air son am faireadh. Sheòl a soitheach troimh Chlaise Suez, ’s a nuas cuan na Mediterranean gu ruige Gibraltar. ’N uair a bha iad ag iathadh mu chòrsa Phortugal thàinig aodion air an t-soitheach, is fhuair Eòghann Og móran sàrachaidh ’g a cumail air flod gus na ràinig i Lisbon.

Aig Lisbon rinn an triùir aca air an t-soitheach fhàgail ach o’n a bha Eòghann Og fo chùmhnantan-sgrìobhaidh fuireach air deic gus an ruigeadh i a ceann-uidhe, dhiùlt an caiptean a leigeil air falbh. An sin air comhairle an Fhrangaich, thuirt e ris a’ chaiptean mur a leigeadh e leis falbh nach cuireadh e ainm ri pàipearan an t-soithich a dh’fheumadh a h-uile saor a dheanamh a chum ’s gun robh i teàruinte, seasmhach. ’N uair chuala an caiptean so thug e Eòghann Og sìos do’n chéibean is dh’iarr e air ainm a chur ris na pàipearan a bha mu choinneimh, ma bha e bagairt an soitheach fhàgail. Rinn Eòghann sin, ’s ’n uair a chuir e ainm riutha uile, “So,” ars’ an caiptean, “pàipearan tearmuinn an t-soithich, cha ruig thu leas d’ainm a chur riutha tuilleadh is cha mhotha gheibh thu cead falbh.”

An uair a chuala a chompanaich mar a dhéilig an caiptean ri Eòghann Og, chomhairlich iad e ’g a leigeil sìos air càbull an t-soithich an oidhche sin fhéin ’s gun siolpadh iad air falbh e gun fhios do’n chaiptean. ’S ann mar sin a rinneadh. Air dhaibh a dhol mu thàmh air bòrd an t-soithich, chaidh Eòghann Og sìos air a’ chàbull, ’s air dha a bhi mu uair a thìde a’ cumail greim air a’ chàbull aig bial an uisge, thàinig a Frangach ’s a chompanach am bàta Frangaich. Thug iad air bòrd e, ’s bha e deas gu seòladh do’n Fhraing. Cho luath ’s a fhuair iad air bòrd e, sheòl an soitheach eile air falbh, ’s ’n uair a


[TD 55]

dh’éirich an caiptean an làrna mhàireach cha robh sgial air Eòghann Og. Ràinig iad an Fhraing gu sàbhailte is dh’fhuirich iad còmhla ris a’ Fhrangach fad seachduine.

A’ fàgail beannachd aig a’ Fhrangach chòir, chaidh iad gu ruige Sasuinn, ’s ás a sin do na h-Eileana Gàidhealach a dh’fhaicinn tìr an sìnnsreadh. An déidh dhaibh cuairt a chur air na h-Eileana, thill Mac Gille Ghuirm dhachaidh a Cheap Breatainn, a’ fàgail Eòghainn Oig an Tobar Mhoire far an robh e’n geall air cailin òig, mhaisich, nighean de theaghlach Dhubhghlais. Phòs Eòghann Og Caimbeul is nighean Dubhghlais, ’s a’ dol a Shasuinn, dh’fhuirich iad an Lunnainn fad bliadhna. An ceann na bliadhna thug Eòghann Og fainear gun robh e tuilleadh ’s cosdail am beòshlaint’ a dheanamh am baile mór Lunnainn, is rinn e fhéin ’s a bhean calg-dhìreach air Ceap Breatainn. Thàinig iad gu ruige Halifacs ’s as a sin gu Baddec, an siorramachd Bhictoria, an Eilean Cheap Breatainn. An uair a thàinig e air tìr am Baddec, gu dé a b’iongantaiche le Eòghann Og fhaicinn na a sheann bhàta, an <eng>“Red Rover,”<gai> a thog e fhéin mun d’fhalbh e feadh fiadhlaichean an t-saoghail, air a ceangal suas ris an laimrig.

Rinn e fhéin ’s a bhean an dachaidh am Baddec fad bhliadhnaichean far an d’fhuair iad gabhail riutha gu math. ’N a dhéidh sin chaidh iad do Bhoston far na chuir iad seachad an còrr de saoghal.

Bhuineadh Calum Mac Gille Ghuirm, air an tug sinn iomradh ’s an eachdraidh so, do Chloinn Mhic Gille Ghuirm a bha còmhnuidh aig Abhainn Denys, an Ceap Breatainn.


[TD 56]

An t-Airgiod Cinn

(o làimh-sgrìobhainn Sheumais Eòghainn)

’N uair a shuidhich Gàidheil a’ Ghlinn Mhóir an sgìreachd Loch Laomainn, an Eilean Cheap Breatainn, an toiseach, cha robh àite na b’fhaisge orra na Arichat, ceanna-bhaile siorramachd Richmond, far am faigheadh iad goireasan a bhiodh a dhìth orra. Bha am baile so faisg air lethchiad mìle bho thaobh a deas Loch Laomainn.

B’éiginn daibh ceum a ghearradh troimh’n choille bho thaobh an Locha gu ruige Camus nan Eireannach aig Loch a’ Bhras d’Or, agus ni sam bith a bhiodh aca ri iomain air ais ’s air adhart a thoirt leotha air an guailnean. Bha na daoine a dh’àitich aig a’ Chamus, beagan bhliadhnaichean roimhe sin, an déidh roinn de’n choillidh a leagail, is bha’n talamh air a réiteach. Thog iad bàtaichean is sgothan, is a h-uile uair a bhiodh muinntir Loch Laomainn a’ dol a dh’Arichat, dh’fhasdadh iad sgoth aig a’ Chamus gus an luchd a ghiùlain dhaibh air ais ’s air aghaidh. Sheòladh iad suas Loch a’ Bhras d’Or gus an ruigeadh iad caolas fearainn ’s an Naoimh Pheadair—far a bheil an clais-uisge an diugh. Dh’fheumadh iad an uair sin an luchd a ghiùlan air an guailnean is an sgoth a tharruing as an déidh (<eng> “portage” <gai> mar a their iad an so), gus an ruigeadh iad an t-uisge air taobh thall na tairbeirt.

An uair a thilleadh iad air ais gu Camus nan Eireannach, bha cóig sgillinn diag, no latha cur buntàta, no latha buana, aca ri phàidheadh do’n fhear do’m buineadh am fearann, mun leigeadh e leotha coiseachd troimh’n phàirce is ás a sin do na


[TD 57]

dachaidhean aca an Loch Laomainn. Glé thric ’s na làithean ud bhiodh an t-airgiod gu math gann, is ’n uair thigeadh an t-ám rachadh na mnathan a chur a’ bhuntàta.

Tha sgial air aithris mu fhear de na daoine nach robh idir a’ pàidheadh an airgid-cinn. Ghabh fear na pàirce amharus gur ann a’ feachdaireachd air a bha e, is bhóidich e nach d’rachadh e troimh’n phàirce aige-san a rithist an asgaidh.

An ath uair a dh’fhalbh na Laomainnich gu ruige Arichat bha “am fear gun phàidheadh” còmhla riutha, agus air tilleadh dhaibh leig e fhaicinn do fhear na pàirce nach robh an t-airgiod-cinn aige. Cha bhiodh ann dha ach am bàs air an turus so có-dhiùbh. Thachair gun robh fear am measg na cuideachd ris an canadh iad Steaphain Bàn, ’s thuirt e ris an duine bhochd gun eagal sam bith a bhi air, gun toireadh esan troimh’n phàirc e gu ceum an rathaid. Chuir iad “am feachdaire” ann am broinn baraille a bh’anns an sgothaidh ’s ’n uair bhuail iad air tìr thog Steaphain Bàn am baraille mar phoca-saic, ’s choisich e thairis air a’ phàirc le eallach gu àite teàruinte. Bha fear na pàirce ’n a sheasamh le cualach de bhata ’n a làimh gus an deach an duine mu dheireadh seachad, ach chan fhaca e sgial air an duine bhochd a bha e a’ feitheamh gus an liodruigeadh.


[TD 58]

An Long “Alexander”

(o làimh-sgrìobhainn Alick D.)

Ainm “Alexander”
Tomhas 45.3 x 15.2 x 6.5
Seòrsa Long
Bliadhna 1858
Aite-Togail Washabuckt Iosal
Cudthrom 24 tons

Sin agaibh am fiosrachadh a tha air a sgrìobhadh sìos mu’n “Alexander” an seann Leabhar-Chunntais nan Soithichean am Baddeck, siorramachd Bhictoria, Eilean Cheap Breatainn. ’S e Iain D. MacNéill ’s an Tigh-Chusbainn a thug cothrom dhomh air rannsachadh a dheanamh ’s an Leabhar so, is tha mi fada ’n a chomain air son a choibhneis.

’S e Alasdair Mac Gille-Eathain (Alasdair mac Lachlainn), a thog an “Alexander,” is fhuair e làmh-chuideachaidh o a thriùir mhic, Seumas, Nicholas, agus Mìcheil.

Chaidh an long air a ciad bhóidse eadar Washabuckt is Halifacs, is air ais, gun tubaist sam bith. ’S e Peadair S. Mac Gille-Eathain (Peadair Ruairidh), a bha ’n a chaiptean oirre an uairsin.

Aig an ám sin bha roinn de mhalairt a’ dol air adhart eadar Ceap Breatainn agus Eilean Tìr Nodha.

Air an dara bhóidse, ’s ann air Eilean Tìr Nodha a thog an “Alexander” a cùrsa, ’s i luchdaichte le crodh is stoc tuathanachais. So agaibh na daoine a bha air bòrd: Eachann Mac Gille-Eathain (Eachann Néill Gobha), an caiptean, á Còbh a’ Bhìbhir; R. R. MacSuain, ’s na triùir mhic aig Alasdair mac Lachlainn, Mìcheil, Nicholas, agus Seumas. Bha Seumas pòsda


[TD 59]

ri Catrìona Nic Néill. Cha robh teaghlach aca. Phòs Catrìona, Eachann R. MacNéill (Eachann Ruairidh Mhóir), á Seanntraigh, an déidh bàthadh Sheumais.

’S e an sealladh mu dheireadh a chunnacas de’n “Alexander,” i a’ seòladh a mach á Caolas a’ Bhras d’Or Mhór air latha na Nollaige, 1859. Dh’éirich stoirm a bha anabarrach beucach, is chailleadh a h-uile sian, eadar soitheach, sgiobadh, is an luchd-mhalairt a bh’air bòrd.

Chaidh an cumha tùirseach a leanas a dheanamh le Peadair Mac Gille-Eathain (mac Alasdair mhic Lachlainn), bràthair de’n triùir bhràithrean a chaidh am bàthadh ’n uair a chaidh an “Alexander” as an rathad. Bha an cumha so air chall iomadh bliadhna ach thog e ceann a rithis ’s a’ bhliadhna 1939.

Cumha nan Triùir Bhràithrean

Och nan och, mo sgeul dubhach,
Sinn ’n ar naoinear fo mhulad;
Nam bu bhàrd mi bha fileant’,
Gun deanainn-sa cumha;
Fhuair mi reusan an iomadach càs air.

Fhuair mi reusan gun teagamh,
Ghuir an t-eug oirnn, ’s cha bheag e;
Na fir threuna ’n ám freagairt,
Sheasadh cruadal, ’s nach teicheadh;
Cha tig ’n ar n-éirig na sheasas an àite.

’S e so geamhradh a’ chruadail,
Thug air falbh thar a’ chuain sibh;
Cha b’e meud a chuid fuachd,
A dh’fhàg mise cho truagh dheth;
Ach gun thuit leis thoirt bhuam mo thriùir bhràithrean.


[TD 60]

B’e sud soitheach na diachainn,
’G a togail ’s g’a deanamh;
Ged a rinneadh ’s a’ bhliadhn’ i,
B’fhearr nach fhacas bior riamh dhith,
Mun do thuit a mach diùbhail cho tràth leath’.

Dh’fhalbh criù oirr’ cho tapaidh,
An ám stiùireadh ’s a’ pasgadh;
’S an ám feumach nach lapach,
Ged bhiodh i séideadh le frasan,
Mur a bi cho ro-fhaisg ’s a bha’m bàs dhaibh.

Tha ’ur càirdean gu tùirseach,
’S ’ur n-athair neo-shunndach;
’S tric na deòir air a shùilean,
’S beag an t-ìoghnadh sin leam-sa,
Dh’fhalbh an taic bha ri chùl a nis bhuaith.

Tha ’ur màthair gu cianail,
’S beag an t-ìoghnadh i liathadh;
Dh’àraich mic a bha ciatach,
’S a bha foghainteach, lìonmhor,
’S beag an diugh tha de’n t-sianar an làthair.

Och nan och, mo sgeul duilich,
Sibh ’n ur sìneadh ’s an fheamainn;
Ann an siaban ’s a’ ghaineimh,
Far nach dìrich ’ur n-anail,
’S mór an diùbhail ’ur sgaradh o’r càirdean.

Sud an turus bha cianail,
’S mór an dolaidh a thriall leis;
Thug i cóignear do’n t-sìorr’achd,
Oir ’s coltach gur fìor e,
’S nach tig naidheachd gu sìorruidh gu’r càirdean.


[TD 61]

’S e gun robh ’n uair air a cumadh,
Cuim nach d’fhuair sibh o’n chunnart;
’S gur cruaidh fhortanach leinn-e,
Nach e’n uaigh rinn ’ur buinig,
Ach an cuan far nach fuirich sibh sàmhach.

Bidh mi nis a’ co-dhùnadh,
Chan ’eil feum bhi g’ur n-ionndrainn;
O’n ’s e toil Rìgh nan Dùlaidh,
Bhur cuireadh ’g a ionnsaigh,
Bidh sinn leagte le ùmhlachd dha òrdugh.


[TD 62]

Giulan an Innseanaich

(air a recòrdadh le Calum Iain MacLeòid o’n aithris aig Aonghus Mac Gille-Fhaolain nach maireann, á Mira Mór, Eilean Cheap Breatainn)

Tha na h-Innseanaich fhathast ’n a ar measg ’s a’ chearnaidh so de’n t-saoghal, is tha cuid diubh a’ cumail suas nan seann chleachdaidhean a bh’aig an n-athraichean. Anns na linntean a dh’aom bha na mairbh aca air an càradh gu h-àrd bhàrr nan craobh air seòrsa de lobhtaidh. Cha robh eislinn air na cuirp idir oir bha na h-Innseanaich ag creidsinn gum biodh gach peacadh a rinn iad ’n uair a bha iad beò, air a ghlanadh air falbh leis an uisge. Aig ceann a h-uile dusan bliadhna bhiodh “Féis nam Marbh” aca, is ré na h-ùine sin bhiodh na cuirp air an cruinneachadh, is air an tìodhlacadh ’s an aon uaigh. Bha an ceann-cinnidh air adhlacadh leis fhéin, gu tric air beinn a bha fada air falbh o’n chlachan ’s an d’rugadh e. Bha a chù, a phìob-tombaca, a shaighdean agus a bhogha, gnothuichean a réir nan Innseanach a bhiodh feumail dha ’s an ath shaoghal, air an càradh cuide ris.

Tha na h-Innseanaich an Eilean Cheap Breatainn a’ fuireach ’n a ’m buidhnean leotha fhéin an àite ris an abrar Eskasoni. A réir sgeòil, o chionn fhada an t-saoghail, bha Innseanach á Eskasoni a’ falbh air chois gu Sidni mu Thuath, agus thuit an oidhche air mun d’ràinig e a cheann-uidhe. Thadhail e ’s a’ chiad tigh a thachair ris is dh’iarr e biadh is fasgadh. Fhuair e gabhail ris gu coibhneil. Bha e faicsinneach gun robh an t-Innseanach air impis leigeil roimhe oir bha e ag giùlan poca a bha gu math trom, tomadach, air a dhruim. Cha do leig bean


[TD 63]

an tuathanaich ’s an tigh ’s an robh e a’ tuineachadh, dad oirre, ach mhothaich i gun deachaidh an t-Innseanach ’n a laighe air an làr ’s a’ chitsin, is am poca ’n a sheasamh gu rag, stobach, ri a thaobh. Anns a’ mhaduinn, ’n uair a nochd bean-an-tighe shìos an staighre, bha an t-Innseanach an sid ’s a bhiadh-maidne aige deiseil, ’s a h-uile sian an òrdugh. “Tha mi glé thoilichte gun d’fhuair thu deagh thàmh na h-oidhche,” ars’ ise, “oir bha thu glé sgìth an raoir leis na bha thu ag giùlan.” “Ach, gu dé air thalamh,” ars’ ise ris an Innseanach, “a th’agad anns a’ phoca sin?” “Uill,” ars’ esan, “sin corp m’athar. Chaochail e o chionn dà sheachduin, is tha mi ’g a thoirt a null gu cladh nan Innseanach an Sidni mu Thuath.”


[TD 64]

Iain Mor a’ Chuain agus an Sionnach

(air a recòrdadh le Calum Iain MacLeòid o’n aithris aig Aonghus Mac Gille-Fhaolain nach maireann, á Mira Mór, Eilean Cheap Breatainn)

Chaidh an sgiala a leanas ìnnse dhòmh-sa le dròbhair a bha a’ deanamh a bheòshlaint’ a’ ceannach ’s a’ reic feòl-chruidh, muilt is uain, ann an taobh a deas Eilean Cheap Breatainn.

Bha duine còir ann uair ris an canadh iad “Iain Mór a’ Chuain” oir bha e faisg air cladach a’ chuain mhóir. Bha móran de lochan, caolasan ’s eileanan beaga làimh ris an àite ’s an robh e a’ fuireach. Bha ainm air gach eilean os leith; an t-Eilean Mór, an t-Eilean Beag, Eilean a’ Chait, Eilean nan Rubhaichean, Eilean Beag Mhic Carmaic, is Eilean Beag na Pàirce.

Mar bu trice le Iain Mór a h-uile deireadh foghair, bhiodh e ri móran de shealg, is a’ glacail bheathaichean fiachail, gu h-àraidh a sionnach. Bhiodh biathadh aige ’g a chur a mach feadh nan eileanan a chum tàladh a dheanamh air na sionnaich gus an tigeadh ám freagarrach air na trapan a chur air son an glacadh. Tha fios againn gur e beathach a th’anns an t-sionnach a tha glé sheòlta, glic, is glé dhuilich a ghlacadh; ach bha Iain Mór cho carach ris an t-sionnach fhéin, is chuir e roimhe gun glacadh e a fear ruadh ge b’oil leis.

An uair a thàinig an t-ám air son nan trapan a chur, dh’fhalbh Iain Mór is chuir e iad ann an aon de na h-eileanan far an robh am biathadh aige air a chur air dòigh beagan ùine roimhe sin. Chunnaic e lorgan an t-sionnaich faisg air an àite ’s an robh am


[TD 65]

biathadh. Cha robh air a nis ach feitheamh ri oidhche dhorcha, agus is dòcha gun gabhadh a sionnach a dheagh shuipear de cheann a’ mhuilt mhóir a bh’aig Iain Mór mar bhiathadh. Bhiodh Iain a’ toirt sùl’ air na trapan an dràsd’ ’s a rithist fiach an tigeadh a sionnach faisg air ceann a’ mhuilt mhóir.

Latha bha sid air maduinn fuar, reòdhta, an déidh do Iain a’ phìob-tombaca a chur air dòigh gu deagh smoc a ghabhail, thog e rithe air a thurus a choimhead na trapan. Air dha a bhi faireachdainn móran na bu shunndaiche na b’àbhaist, smaointich e gun robh rudeigin an dàn nach robh e a’ tuigsinn, ach thuirt e ris fhéin gun robh e’n dòchas gur h-e math a bh’ann.

Chum e air aghaidh gu foirmeil, aighearach, gus na ràinig e dlùth air an àite a bha’n trap air a chur. Thug e fainear gun robh móran de na duilleagan a bha falach an trap air an sgapadh an sid ’s an so mar gum biodh crith-thalmhainn ann. Rannsaich e thall ’s a bhos, ach cha robh sgial air an trap no ceann a’ mhuilt mhóir. Thug e sùil air tom de choillidh bha tacan astair o’n àite, agus dé a b’iongantaiche leis na sionnach fhaicinn ’n a shuidhe gu socair, sàmhach, agus e a’ dùr bheachdachadh air Iain Mór gun fhios aige gu dé am bòcan fiadhaich a bh’air tighinn a chur dragh air, is e an sàs leis an trap mu spóig gun chothrom air falbh cho luath ’s bu mhath leis.

Ma bha Iain Mór fo iomaguinn ciamar a bheireadh e air an t-sionnach, is a’ smaointinn gu cruaidh air dé dheanadh e; bha a sionnach pailt cho iomaguinneach a’ smaointinn ciamar a gheibheadh e air teicheadh gun sgailc fhaighinn mu chlaigeann o’n chuala-bata bha’n dòrn Iain. Thug Iain Mór ceum air aghaidh gu breith air an t-sionnach, ach ma thug, cha do chòrd so ris an t-sionnach. Ged a bha a sionnach glé euslainteach le cràdh a spóige a bh’anns an trap, thug e leum air falbh mar nach biodh dad a’ cur éis air. Smaointich Iain Mór nach robh ann ach gòraiche


[TD 66]

dha a sionnach a leantainn o’n a bha e leis fhéin, gun fhios dé a dh’fhaodadh tachairt nan tionndaidheadh a sionnach air. ’S e’n co-dhùnadh gun tàinig e a dhol dachaidh cho luath ’s a bheireadh a chasan e, is daoine ’s coin a thional air son a sionnach a ghlacail mun teicheadh e buileach ás an eilean.

Bha teaghlach mór de mhic ’s de nigheanan aig Iain Mór a bha glé thapaidh, is chuir e air falbh an té a b’òige de na nigheanan a dh’iarraidh a’ choin bhric, bhàin, a bh’aig a nàbaidh. Bha an cù car leisg falbh o’n tigh gun fhios aige dé bha cearr, is b’fheudar dhaibh a bhiathadh gu math mun tug iad air falbh e. Air dha a’ bhiast a bha ’s a’ choillidh fhaicinn, as a sid cha charaicheadh an cù bàn oir ghabh e eagal roimh’n choltas fiadhaich a bh’air aghaidh an t-sionnaich.

Cha robh aig Iain Mór ach tilleadh dhachaidh is tuilleadh dhaoine ’s coin a chruinneachadh. Chuimhnich e gun robh cù breac, tapaidh, aig Aonghus Fhionnlaigh Bhig a bha a’ fuireach aon dà mhìle air falbh. Chuireadh a shireadh a’ choin is thàinig e gu toileach, le iorball a’ bogadaich, gun eagal no cùram air carson a bha e a’ dol air a leithid de thurus. An uair a ràinig e an t-àite far an robh a sionnach an sàs ’s an trap, dh’éirich colg air druim a’ choin bhric, is thug e cruinn-leum air druim an t-sionnaich. Am prioba na sùla bha e aige air a smachdachadh fo spògan; is cha robh Iain Mór fada a’ cur dual de ròpa mu amhaich an t-sionnaich gu teann, cruaidh, air dhòigh ’s nach fhaigheadh e gu bràth as a làmhan.

Thug Iain Mór a sionnach leis dhachaidh, làn thoilichte gun deachaidh a’ chùis a bh’ann leis mu dheireadh thall.


[TD 67]

Bonnach na Luaithre

(air a recòrdadh le Calum Iain MacLeòid o’n aithris aig Iain Làman nach maireann, Allt nam Breac, Eilean Cheap Breatainn).

Bhiodh na mnathan Gàidhealach a thàinig do’n tìr so an toiseach a’ deanamh seòrsa bonnaich ris an canadh iad “Bonnach na Luaithre.”

Tha stòraidh air aithris mu fhear de na h-eilthirich a thàinig a nall á Albainn, ’s a chaidh a chur air tìr aig Caolas Chanso. Choisich e as a sin troimh’n choillidh, a’ tarruing an àirneis a thug e nall ann am poca air a ghualainn gus na ràinig e baile an Naoimh Pheadair.

Bha e sgìth, sàraichte, acrach, is thadhail e ann an tigh far an robh Gàidheal a’ fuireach a thàinig a nall bliadhna roimhe sin. Chaidh fhàilteachadh gu coibhneil le fear-an-tighe, is thug e cuireadh fialaidh dha fuireach an oidhche sin cuide riutha. Air dhaibh greim a ghabhail, shuidh iad greis a’ seanachas, is faodar a chreidsinn gun deachaidh iomadh sgial ìnnse mu thìr nam beann is mu’n dùthaich ùr ’s an robh iad a nis air an suidheachadh.

Moch ’s a’ mhaduinn rinn an t-eilthireach deiseil gu aghaidh a thoirt air a’ Bhàgh an Ear, faisg air Sidni, far an robh a chàirdean a’ còmhnuidh. Thachair gun robh bàta beag aig a charaide chòir a thairg e dha gus a thoirt do’n Bhàgh an Ear, “agus,” ars’ esan, “’n uair a gheibh thu thairis air do sgìos, thig thu air ais leis, is cuiridh sinn seachad oidhche chridheil eile còmhla.”

Thug an duine bochd taing dha air son a choibhneis, ’s am fàbhar a bha e a’ deanamh leis a’ bhàta a thoirt dha, seach a bhi aige ri coiseachd, is gheall e tilleadh an ceann seachduine.


[TD 68]

Cha d’fhuair e móran sàrachaidh leis an astar gu ceann a’ Bhàigh oir bha e eòlach air an t-sàl ’s an tìr a dh’fhàg e as a dhéidh. ’N uair a ràinig e a cheann-uidhe fhuair e mach far an robh a chàirdean a’ tuineadh, is an déidh greis a thoirt còmhla riutha, thill e air ais leis a’ bhàta.

Chuir e fhéin ’s a charaid seachad oidhche eile a bha glé chaidreabhach, bàigheil, a’ seanachas air tìr am breith ’s an àraich, ’s air a’ chaochladh a thàinig air an t-saoghal.

An làrna mhàireach, dh’fhàg e beannachd aig a charaid, ’s thog e rithe ’g a chois a’ leantainn oir a’ chladaich fad an t-slighe. Mun ám a ràinig e a’ Phon Mhór bha e air tì toirt suas leis a sgìos, ’s air a tholladh leis an acras. Thadhail e ann am bothan beag a bha faisg air a’ chladach, ’s ’n uair bhuail e fodha ghearain e sàrachadh. Dh’fhàiltich bean-an-tighe e le mór thruas, is shìn i gun dàil air fuine bonnaich. An déidh fhuine, chuir i ’s a’ ghrìosaich e. Chuir i luath mhìn mu thimchioll, agus grìosach theth air uachdar.

Bha am fear-turuis air a léireadh leis an acras ach ’n uair a chunnaic e far na chuir bean-an-tighe am bonnach, thuirt e ris fhéin nach mór a b’fheairrd e am bonnach ud có-dhiùbh.

An uair a thuig bean-an-tighe gun robh am bonnach bruich, thug i ás a’ ghrìosaich e, is shuath i dheth gu fìnealta le anart gealaichte, a h-uile duslach de luaithre a bh’air. ’N uair a bhlais an t-eilthireach am bonnach annasach a bha so, dh’aidich e nach deachaidh mìr arain thar a rùchain riamh a bha cho fallain, brìgheil ris.


[TD 69]

Bha’n tea ’n annas

(o làimh-sgìobhainn Sheumais Eòghainn)

Tha iomadh sgial air aithris mu dheasachadh na tea ann an ciad làithean nan eilthireach an Ceap Breatainn. ’S coltach nach robh an lus ainmeil sin ach tearc r’a fhaotainn, is nach robh e ’n a chleachdadh am measg nan Gàidheal aig an ám ud. An toiseach, bha na daoine fo imcheist có-dhiùbh bha na duilleagan ri ithe no an sùgh r’a òl.

Thachair ’s a’ bhliadhna 1801 gun deachaidh dà chàraid Dòmhnall MacNéill ’s Catrìona Chaimbeul; Dòmhnall Caimbeul ’s Màiri Nic Néill á sgìreachd Chaluim Chille, an siorramachd Bhictoria, gu ruige Arichat a phòsadh. Dh’fhalbh sgiobadh a’ phòsaidh ann am bàta thairis air Loch a’ Bhras D’or gus na ràinig iad Arichat. Chaidh am pòsadh le Maighstir Lezmantel, is ’n uair a bha so seachad thuirt e riutha gun robh aige ri dhol air turus gu Cheticamp air an t-seachduin sin. ’S e’n co-dhùnadh gun tàinig iad gum falbhadh e ’n an cuideachd, a’ gealltainn sgiobaidh a chur leis gu ruige a cheann-uidhe an Cheticamp.

Bha sagart glé thaingeil air son an coibhneis, is rinn e deiseil gun dàil gu falbh còmhla riutha. An uair a ràinig iad an dachaidh an sgìreachd Chaluim Chille, chan ’eil fhios có-dhiùbh bu mhotha gàirdeachas muinntir a’ chlachain ris na càraidean, no ris an t-sagart, oir chan fhaca iad sagart o’n dh’fhàg iad tìr an àraich air taobh thall a’ chuain, ’s cha robh dùil ris an aithghearr.

Faodar a chreidsinn an aoibhneas is an othail a rinn iad ris, agus air dha a bhi glé sgìth, sàraichte, an déidh na h-astarach, dh’fheòraich e an robh gràinne tea aca. Bha aon bhoirionnach


[TD 70]

tapaidh ’s a’ chuideachd, té Nic Leòid a thàinig beagan ùine roimhe sin a nall á tìr-mór. Thuirt i ris gun tug i pasgan beag tea a nall leatha ach nach b’aithne dhaibh mar a rachadh a dheasachadh. Dh’iarr a sagart oirre an tea thoirt chuige, is sheall e dhaibh mar bu chòir a tharruing, “agus,” ars’ esan, “tha e ’n a dheoch móran na’s fhallaine na uisge-beatha ged a bhiodh e ann.”

Chaidh sùgh na tea, an déidh a tharruing, a chur an soithichean còmhla ri bainne, is ’g a òl le sgonnan math de dh’aran-coirce, chuir e ìongnadh orra cho fallain, blasda, ’s a bha’n tea. Bha iomadh aon diùbh a’ sanntachadh tuilleadh dheth, is cha b’fhada ’n a dhéidh sin ’n uair a bha’n tea ’g a cosd aig a h-uile teaghlach mar an deoch làthail, madainn is feasgar, ’s aig gach cruinneachadh is céilidh.

A réir sgeòil, b’e so a’ chiad uair a chaidh tea òl an Eilean Cheap Breatainn.


[TD 71]

Domhnall Tharmaid ’s an Tacharan

(air a recòrdadh le Calum Iain MacLeòid o’n aithris aig Iain Làman, Allt nam Breac, Eilean Cheap Breatainn)

Chan ’eil mi idir cinnteach, a nis, a Chaluim, càit an robh Dòmhnall Tharmaid ’s a bhean, Seònaid Ruadh, a’ fuireach; cha chreid mi nach ann eadar Ingonish agus Smokey a bha iad, an ceann-a-tuath Eilean Cheap Breatainn. A réir ’s mar a chuala mise an sgial, b’iad aon de’n chiad bhuidheann a rinn imrich do’n dùthaich so á còrsa an iar Albann. Bha an dachaidh aca an ceann shuas a’ ghlinne faisg air creig mhóir. ’S e àite iomallach, aonranach a bh’ann, ’s cha robh ni a’ bristeadh sàmhchar a’ ghlinne ach abhainn mhór a bha a’ siubhal seachad gu socair faisg air an dorus aca, is ceilearadh nan ian.

’S iomadh uair a bhiodh Dòmhnall ’n a sheasamh ag éisdeachd ri gearan is caoidh na gaoithe shuas gu h-àrd air creachann na beinne—gu h-àraidh mun tuiteadh ciad bhleideagan an t-sneachda mu theachd a’ gheamhraidh—“fead an t-sneachd”—mar a theireadh na seann daoine còire.

Cha robh coigreach no falbhanach, á muir no á tìr, nach fhaigheadh fàilte chridheil aig tigh Dhòmhnaill oir ’s e fìor dhuine còir a bh’ann; duine a bha toilichte cuideachadh sam bith a thoirt seachad do a chomh-chreutair.

Ach mar a thachras do gach duine ’s a’ chruinne-ché, cha robh Dòmhnall uile gu léir sona no riaraichte le a staid ’s an t-saoghal. Cha do sheilbhich e oighre a chumadh an t-ainm aige air mhaireann shìos troimh na linntean a bha ri teachd. Ach bha


[TD 72]

creideamh nach bu bheag aig Dòmhnall anns na sìdhichean, is bha beachd aige gu robh a h-uile stòraidh mu’n déidhinn a chuala e riamh o athraichean, fìor. Bhiodh daoine, ge tà, ag ràdh gun robh e eucomasach cuibhrig na poite bige a chur mu bhial na poite móire. Chan ’eil teagamh nach robh am fearann iomallach, sìtheil a bha mu’n cuairt dha, a’ neartachadh a chreidimh anns na daoine beaga, uaine; is shaoil e ’n a thaobh a stigh gun deanadh na sìdhichean tròcair air mar a rinn iad do dhaoine eile. Cha robh a dhòchas annda dìomhain matà oir leig na sìdhichean a thuigsinn dha nach biodh an t-oighre a bha e a’ sìor-iarraidh ’n a chridhe, fada gun a thighinn, latha geal air choireigin. ’N uair a chuala Dòmhnall fathunn a’ gheallaidh so, bha e cho sona ’s a bha’n latha cho fada. Cha robh smeòrach air mheangan, no spìdeag ’s an dlùthchoill a riamh a’ seinn cho binn ri chluais ’s a bha iad a nis.

Air feasgar breagha samhraidh, air dha a bhi tilleadh o na bàtaichean-iasgaich, chaidh banaltrum ’n a choinneamh air an tréil, ’s ’n uair a dhlùthaich i ri Dòmhnall, chàraich i leanabh beag bòidheach ’n a achlais. Chruinnich na nàbuidhean mu’n cuairt, agus is iomadh gloine a chaidh a thràghadh, ag òl deoch-slàinte Tharmaid Oig, an coigreach ’n am measg.

Thàinig làn-shonais gu Dòmhnall mu dheireadh thall, is bha Tarmad Og ’n a oighre dha; is theich na neòil dhorcha mar aisling roimh chamhanaich an latha. Ach, mo thruaighe, cha robh e fada gus an tàinig bristeadh air na bruadairean òirdhearc aig Dòmhnall.

Air latha fuar earraich ’n uair a bha Dòmhnall is Seònaid ag obair ’s na h-achaidhnean, dh’fhàg iad caileag bheag an urra ri Tarmad Og. Air dhith a chur a chadal ’s a’ chreathall, dh’fhalbh an nighean bheag a mach a chluich ’s an aontarbhal. ’N uair a thàinig i air ais, an àite Tharmaid, an t-oighre, le rudhadh na


[TD 73]

slàinte ’n a ghruaidh; bha leanabh beag, tana, breòite, ’n a shìneadh ’s a’ chreathall.

Thog a’ chaileag bheag oirre gun dàil a dh’ìnnse na chunnaic ’s na thachair do no pàrantan. Bha bròn air a h-uile duine mu’n cuairt is co-fhulangas an da-rìribh aca ri Dòmhnall is Seònaid. Thòisich iad ri lorg Tharmaid anns gach cùil is cuilidh ach cha robh e gu feum sam bith. Air do Dhòmhnall leigeil roimhe, smaoinich e gun tugadh e sùil air a’ choigreach a bha an àite an leinibh aige fhéin. ’N a sheasamh os cionn na creathlach, thog e suas a làmhan le oilltchrith ag ràdh, “Gum bi Dia eadarainn agus thu. Tha mi cinnteach nach buin an creutair so do’n t-saoghal againne idir.” Thuirt Seònaid nach tigeadh dùnadh air a sùil fhad ’s a bha’n leanabh sin fo na ceanglaichean. “Ma ’s e sin do bheachd,” arsa Dòmhnall, “bithidh tu gun chadal iomadh latha is oidhche, oir chan ’eil cabhag sam bith air an fhear ud gu falbh.” Chuir e iomaguin orra an uairsin ach gu dé a dheanadh iad ris an tàcharan. Cha robh air ach a chumail is déiligeadh ris gu coibhneil. Bha an tàcharan, cho fad ’s a chitheadh iad, furasda gu leòir a chumail air a dhòigh.

Bha eòlas gu math farsuing aig Dòmhnall fhéin air dol-a-mach nan sìdhichean, is mar sin bha e gu math cinnteach gur e bànrigh nan sìdhichean a ghoid air falbh Tarmad Og is a chuir an tàcharan ’n a àite. A réir ’s mar a thuig e an gnothach, matà, shaoil leis gum b’fhearr dha an tàcharan fhàgail fad na h-oidhche air mullach na creige a bha air ceann shuas an tigh aige. Nan cluinneadh bànrigh nan sìdhichean an leanabh aice fhéin a’ rànail, thigeadh i ’g a shireadh is dh’fhàgadh i Tarmad Og air a’ chreig. Rinn Dòmhnall mar a shaoil e bha ceart, iomchuidh; is bha dùil aige cuideachd, ’n a chridhe-a-stigh, mur a tigeadh bànrigh nan sìdhichean, gun togadh na h-iolairean air falbh an tàcharan le’n spuirean. Tràth ’s an ath mhaduinn chaidh Dòmhnall do’n chreig


[TD 74]

ach fhuair e a mach nach do thadhail, a dh’aon chuid, bànrigh nan sìdhichean no na h-iolairean, is mar sin cha robh air ach tilleadh dhachaidh leis an tàcharan.

An déidh so bha a’ chùis a bh’ann a’ dol á comas. Bha Dòmhnall is Seònaid a’ gabhail blas a’ chnagain de’n ghnothach. Bha an tàcharan a’ burral ’s a’ donnalaich a dh’oidhche ’s a latha, gun abhsadh a’ dol air a chab; is coltach ri crodh chaol Phàraoh, mar bu mhotha a dh’ith iad, ’s ann bu chaoile a dh’fhàs iad.

Thàinig ám buana is bha gach mac-màthar le cothrom gluasaid, dripeil. Thàinig tàillear crùbach do thigh Dhòmhnaill a dheanamh deise aodaich dha is an déidh am bracaist, chaidh Dòmhnall is Seònaid do’n achadh-bhuana is dh’fhàg iad an tàcharan an urra ris an tàillear.

Cha robh an luchd-obrach fada air falbh ’n uair a thog an tàcharan e fhéin air uileann ’s a’ chreathall, is spleuchd e mu’n cuairt gu fiataidh, faicilleach. ’N uair a thuig e gun robh iad leotha fhéin ’s an tigh, thionndaidh e ris an tàillear is thuirt e ris gun feagal a bhi air; is nan gealladh an tàillear gun ìnnse do dhuine, gun cluicheadh e dha ceòl cho binn, milis ’s a chual’ e riamh. An sin tharruing an tàcharan a mach feadan o chùl a chluasaig, is thòisich e ri cluich. Thàinig plathadh cho mór air an tàillear ’s nach lamhadh e greim-fuaigheil a dheanamh tuilleadh. Shàth e a shnàthaid ’s a’ chòta a bha e a’ deanamh; chuir e a ghlùn deas tarsuing air a ghlùn chlì, is dh’éisd e. Ach cha robh e fada ’s an t-suidheachadh so ’n uair a thàinig fichead maighdeann air an éideadh le cleòcan uaine a stigh. ’S ann an uairsin a thòisich an ceòl ’s an dannsa a bha aotrom, eireachdail. Cha mhór nach robh sùilean an tàilleir a’ leum a mach ás an lagan. Cha b’urrainn do’n tàillear cumail air na b’fhaide. Leum e air an ùrlar; thilg e an còta am muigh air an t-sitig, is thòisich e fhéin ri dannsa. ’N uair a bha e an teas an rìghlidh dh’fhiach


[TD 75]

e ri seògadh a dheanamh còmhla ris an té bu ghrinne de na maighdinnean, ach, mo thruaighe, fhuair e a mach nach robh innte ach faileas. Anns na h-obagan a bh’ann, ’n uair a bha an tàillear ’s an tionndadh, bhuail aon de na maighdinnean sglog air mu chùl a chinn, is chan fhaca e a leithid de rionnagan riamh roimhe no as a dhéidh. Thog e a làmh gu e fhéin a dhìon, agus dh’fhairich e e fhéin air ais mar a bha e roimhe, ’n a shuidhe ’s a’ chathair leis a’ chòta air a ghlùinean, dìreach mar a bha e mun do thòisich an ceòl. Sheall an tàillear timchioll air an tigh, is chunnaic e nach robh duine an làthair ach e fhéin ’s an tàcharan a bha ’n a laighe gu ciùin ’s a’ chreathall.

Thàinig an luchd-obrach dhachaidh is bha’n tàillear glé thoilichte ’n uair a bha an deise ullamh gu caitheamh.

An déidh so, ’n uair a rachadh càch a chadal, dh’éireadh an tàcharan is shuidheadh e mu’n teine fad uairean a thìde ’g a thulgadh fhéin, is a’ seinn òrain cho dubhach, brònach, ’s a chuala duine riamh. Bha an iomairt so ag cur tromdhorrain air Dòmhnall gu h-àraidh, is aon oidhche bha e air tì éirigh is cronachadh a dheanamh air an tàcharan neònach so a bha ’g an cumail ’n an dùisg fad na h-oidhche; ach thuirt Seònaid gum b’fhearr fhàgail mar a bha e, oir nam buineadh iad dha gur dòcha gun tuiteadh mi-fhortan orra fhéin ri linn.

Bha Dòmhnall aon latha a’ deanamh deiseil a dhol do’n cheàrdach is dìreach ’n uair a bha e a’ toirt ceum a mach ás an tigh, dh’fhoighnich an tàcharan dha am biodh e cho math is naidheachd fhaighinn o’n ghobhainn air a shon. ’N uair a thill Dòmhnall ’s e’n naidheachd a bh’aige gun robh a’ cheàrdach air a losgadh gu bonn, le gach innean is eile a bha ’n a broinn. ’N uair a chuala an tàcharan so chaidh e ’n a mhire ’s ’n a bhoile-luaisgein, is ghlaodh e àrd a chinn: “Mo chreach, mo chreach.” Ghlac e greim air fheadan is thòisich e ri cluich, ’s aig an aon ám bha e ’n a chruinn-leum ’s ’n a ruith thairis air na cnuic mar


[TD 76]

an dealanaich. Chaidh an tàcharan mu dheireadh á fianuis ri bun sgòth.

’N uair a thill Dòmhnall a stigh a dh’ ìnnse do Sheònaid mar a chunnaic ’s mar a chual’ e, a Dhia gléidh mi, gu dé a bha ’s a’ chreathall ’n a shìneadh gu stòlda, ciùin, le snodha-gàire air a ghnùis, ach Tarmad Og e fhéin, an t-oighre.

Ma bha dubhbhron ann roimhe ’s gun lorg thall no bhos air an oighre, bha aoibhneas gun cheann-crìche air a’ chòmhlan a nis. Chaidh féist mhór, ghreadhnach, ullachadh ’s fhuair a h-uile nàbaidh eadar Port Hawkesbury is Còbh na Feòla cuireadh, gun dearmad a dheanamh air an tàillear chrùbach. Ma bha gàirdeachas ann ’n uair a thug a’ bhanaltrum seachad Tarmad Og an toiseach, bha gàirdeachas móran na bu mhotha ann ’n uair a thill an t-oighre a dhùthaich nan sìdhichean.


[TD 77]

A’ Chiad Bho an Washabuckt

(o làimh-sgrìobhainn Alick D.)

So agaibh mar a chuala mise stòraidh air a’ chiad mhart a thàinig do Washabuckt, an siorramachd Bhictoria, an Eilean Cheap Breatainn.

An toiseach, ’n uair a thàinig na h-eilthirich do’n dùthaich so, cha robh crodh aca idir; ’s ann o na gobhair a bhiodh iad a’ faighinn bainne. Bhiodh na Barraich, an Washabuckt, a’ seòladh sìos air a’ Léic Mhór do Naoimh Pheadair, agus an sin bhiodh iad a’ deanamh malairt ri fear do’m b’ainm Labhrans Kavanagh, ceannaiche ’s an àite sin a bha air a thaghadh mar bhall Pàrlamaide na h-Albann Nuaidhe beagan bhliadhnaichean an déidh sin. B’e Kavanagh cuideachd a’ chiad ball Caitliceach a chaidh a thaghadh. Bha fios aig Kavanagh nach robh mart aig na Barraich, is mar sin thairg e beathach òg dhaibh. Bha so a’ còrdadh ri na Barraich gun teagamh sam bith oir bha éis bainne na bà orra, ach cha robh airgiod aca a phàidheadh air son na mairt, is dh’innis iad so do Kavanagh. ’S e duine gasda, còir, a bha’n Kavanagh, gné nàduir a tha ri fhaotainn an cuid as motha de na h-Eireannaich a thàinig a mach do’n taobh so có-dhiùbh; is thuirt e ri na Barraich a’ mhart a thoirt leotha is gu faodadh iad a pàidheadh air ais dha-san le ìm. ’S e malairt-suaip a bha dol ’s na làithean ud có-dhiùbh.

Chan ’eil mi cinnteach idir gu dé an teaghlach an Washabuckt a bha fortanach gu leòir a’ mhart so fhaighinn, ach tha cuimhne agam gu math soilleir gun tuirt a’ bhean uasal Arsenault nach maireann rium fhéin gur h-e a h-athair a thug dhachaidh a’ mhart do Washabuckt.

Có-dhiùbh, chaidh a’ mhart aiseag anns an sgothaidh o Naoimh Pheadair gu Washabuckt, agus ri tìde fhuair Kavanagh an t-ìm o na Barraich mar a ghealladh dha.


[TD 78]

“Tha sealladh aig a’ mharbh air a’ bheo”

(air a recòrdadh le Calum Iain MacLeòid o’n aithris aig Iain Làman nach maireann, Allt nam Breac, Eilean Cheap Breatainn).

Air a’ chóigeamh latha diag de’n Dàmhair, 1785, bha dà oifeagach, Caiptean Sherbrook agus Lieutenant Wynyard a’ fuireach anns a’ ghearasdan an Sidni, an Eilean Cheap Breatainn. Bha an dithis aca ’n an suidhe a’ leughadh ’s an t-seòmar mu cheithir uairean feasgair. Bha an latha soilleir, grianach, is gach ni mu thimchioll an aitreibh sàmhach, ciùin. Mhothaich an caiptean do ghille òg ’n a sheasamh aig taobh a stigh an àrd-dhoruis. Bha e air éideadh an aodach tana, is bha e mu thuaiream fichead bliadhna a dh’aois. Dh’innis e do Wynyard mu’n òganacha bh’aig an dorus; ’s a’ toirt sùla air a’ choigreach, chaidh Wynyard ’n a leithid de gheilt ’s nach b’urrainn da bruidhinn. Mun abradh tu diog, chaidh an tamhasg a bha an riochd an òganaich, a stigh do’n t-seòmar-cadail. A’ toirt sùla a steach ’n a dhéidh, cha robh an ath shealladh aca dheth, có-dhiùbh a chaidh e mach troimh bhalla an tighe, no shluig an talamh e. Chaidh gach àite o mhullach an tighe do’n t-seilear a rannsachadh gu mion, ach cha robh anam ri fhaicinn.

Bha Wynyard fhathast am breislich is fo iomaghuin, ’s a’ faicinn an staid ’s an robh e, dh’fheòraich an caiptean dheth gu dé thug air a leithid de dh’eagal a ghabhail. Fhreagair e gu robh e cinnteach gum b’e bhràthair fhéin a bh’anns an òganach a chunnaic iad. Bha e an seirbhis an airm ’s na h-Innsibh an Ear, is a réir coltais a nis chan ’eil e beò. “’S e an clisgeadh a ghabh thu roimhe tha toirt ort a chreidsinn gur h-e do bhràthair a bh’ann,” ars’ an


[TD 79]

caiptean. “Tha mi cinnteach gur h-e mo bhràthair a chunnaic sinn,” arsa Wynyard, “agus mo thruaighe, tha e marbh, ge b’e a dh’éirich dha.”

Sgrìobh iad sìos an uair de’n fheasgar a chunnaic iad an coigreach.

Cha d’fhuair iad iomradh air a bhràthair gu toiseach an ath shamhraidh ’n uair thàinig litir ag ìnnse gun do chaochail e ’s na h-Innsibh an Ear air an dearbh uair a chunnaic iad e an Sidni.

Bha an sgiala so air a dhearbhadh le làimh-sgrìobhaidh a’ chaiptein ’s le Wynyard a chunnaic a bhràthair air an fheasgar shònraichte a bha sud.


[TD 80]

Tha Biodag aig Mac Thomais

(air a recòrdadh le Calum Iain MacLeòid o’n aithris aig Màiri Ealasaid Nic Néill, ás a’ Chaolas Mhór, Eilean Cheap Breatainn)

“Tha biodag aig Mac Thòmais,
’S tha bucallan ’n a bhrògan;
Tha biodag aig Mac Thòmais,
’S gur math a dh’fhòghnadh sgian da.”

Seadh matà, gu dearbh, chuala mise am port sin roimhe, ’s theireadh cuid ás an t-Seann Dùthaich gun robh e càirdeach do Mhac Shimidh, ceann-cinnidh nam Frisealach. Uill, so agaibh seanchas a chuala mise mu dhéidhinn Mhic Thòmais.

Anns a’ bhliadhna seachd ciad diag, dà fhichead ’s a naoi, bha feachd de shaighdearan Gàidhealach a’ fuireach an Louisburg, an siorramachd Cheap Breatainn, is air Latha Sàbaid’ àraidh chaidh iad a mach air chuairt. An uair a ràinig iad iomall a’ bhaile nach d’fhuair na h-Innseanaich greim orra. Thugadh air falbh iad gu ceann-cinnidh nan Innseanach an Eascasonaidh. An uair a thuig an ceann-cinnidh có as a thàinig iad, leig e cothrom coiseachd leotha, ’s thuirt e riutha gun ìnnse do dhuine an Albainn gum b’esan Mac Thòmais nam biodag. A réir eachdraidh, theich Mac Thòmais le a bheatha á Albainn an déidh dha pìobaire a mharbhadh, pìobaire a bha a’ cluich a’ phuirt, “Tha biodag aig Mac Thòmais,” aig dannsa àraidh, ’s Mac Thòmais fhéin ’s an éisdeachd. Ràinig Mac Thòmais Alba Nuaidh, is ri tìde fhuair e inbhe ceann-cinnidh nan Innseanach. Tha iad ag ràdh eadhon an diugh fhéin, gu bheil “Tòmas” ’n a ainm cumanta am measg nan Innseanach an Ceap Breatainn.


[TD 81]

An t-Each Dubh

(air a recòrdadh le Calum Iain MacLeòid o’n aithris aig Iain Mac Gille-Bhràth nach maireann, Allt Bhàilidh, siorramachd Phictou)

Bha Iain agus Dòmhnall a’ dol dhachaidh á Merigomish gu Allt Bhàilidh aon uair air oidhche na Calluinne. Thàinig iad le chéile gu sìdhean. Chuala iad ceòl is chunnaic iad solus, is rinn iad calg-dhìreach air an àite. Ràinig iad dorus fosgailte, agus air dhaibh coimhead a steach, chunnaic iad seòmbar mór, farsuing, ’s an robh na ciadan dhaoine a’ tionndadh mu’n cuairt ’s a’ dannsa. Thuirt Dòmhnall ri Iain, “Tha mise a’ dol a steach a dheanamh tùrn còmhla riutha.” “Dean air do shocair, amadain,” arsa Iain, “tha thìd’ againn a bhi falbh dhachaidh.” Ach, ’s ann dìomhain a bha a chomhairle. Mun robh dòigh air bacadh a dheanamh air, sud Dòmhnall ’n a dheann seachad air a chompanach, agus leum e a steach do’n t-seòmbar, ’s shìn e ri dannsa gu aotrom, cridheil, còmhla ris na sìdhichean, ’s dhùnadh an dorus gu teann air a chùlthaobh.

A nis, fhad ’s a bha Dòmhnall a’ dannsa ’s an t-sìdhean, bha e a’ gabhail aire air gach iomairt a bha a’ dol mu thimchioll. Mar a bha a h-uile duine a’ ruidhleadh mu’n cuairt, dh’éigheadh aon sìdhiche ’n a ’m measg trì faclan an cainnt nan sìdhichean, agus cho luath ’s a dheanadh e sin, dh’fhosgladh an dorus is thigeadh sìdhiche a steach le each breagha dubh aige air strian. An uairsin, leumadh an duine beag a labhair na trì faclan, air muin an eich, agus sud e a’ marcachd air falbh ás an t-sìdhean mar an dealanaich fhéin.


[TD 82]

Thachair so uair is uair. Thigeadh each dubh a steach, is dh’fhalbhadh sìdhiche eile air muin an eich.

Bha miann a chridhe aig Dòmhnall fhéin air each mar sin fhaighinn, is mar sin chuir e a theanga timchioll air na trì faclan cho fileanta ’s a dh’fhaodadh e; dh’éigh e iad àrd a chlaiginn, agus sud agaibh, mo ghille math ort, each dubh eile a’ tighinn a steach. Leum Dòmhnall air gun dàil, agus ann am mionaid dh’fhairich e e fhéin còmhla ri ciadan eile d’a sheòrsa, a’ marcachd troimhn choillidh air eich dhubha le luathastar is le sìnteagan gàmagach mar gum biodh iad uile air a chuthach.

Cha robh iad fada gus an d’ràinig iad na “barrens,” agus chuala iad coileach dubh a’ gairm. Thuirt an sìdhiche a bha a’ marcachd air thoiseach air Dòmhnall, “Is math dhuit-sa gun do ghairm an coileach dubh.” Thuirt an sìdhiche a bha a’ marcachd air dheireadh air, “Is math dhuit-sa gu dearbh gun do ghairm an coileach dubh gun ite gheal.”

Ann an tiotan dh’fhairich Dòmhnall e fhéin, leis fhéin a’ marcachd—thuig e an uairsin càit an robh e, is ràinig e dhachaidh.

Cha robh Dòmhnall cinnteach ciamar a dhéiligeadh e ris an each, is mar sin, chuir e a chomhairle ri seann nàbaidh a thuirt ris a h-uile cnap de sheann iarunn a chruinneachadh, agus a’ mheirg a sgrìobadh dheth. Dh’fheumadh e beagan de’n mheirg sin a chur an cluasan an eich a h-uile maduinn. “Ma ni thu so a h-uile latha gu cunbhalach,” ars’ a nàbaidh, “ ’s e deagh each a bhios ann dhuit fhéin, ’s do d’mhac, agus is dòcha do d’ogha.”

Uill, chum Dòmhnall an t-each fad ochd bliadhna, ach thàinig maduinn a bha sud ’n uair a chaidh a’ mhart aige an sàs ann am bogalach. Mar sin, dh’iarr Dòmhnall air a mhac a’ mheirg a chur an cluasan an eich, mar bu nòs dha fhéin; is thog e rithe


[TD 83]

le caraid no dhà a shlaodadh na mairt ás a’ bhogalach. Chuireadh a’ mhaduinn seachad ag obair mar so.

’N uair a thill Dòmhnall ’s e a’ chiad rud a thuirt e, an deachaidh freasdal a dheanamh air an each. Mar a thachair, bha barrachd obrach aig a mhac ri dheanamh na b’àbhaist, is dh’aidich e nach do chuir e a’ mheirg an cluasan an eich idir.

Chaidh Dòmhnall ’s a mhac, matà, a mach còmhla do’n t-sobhal, is gu dé a fhuair iad an àite an eich ach seann stoc craoibhe daraich.


[TD 84]

Stiuir Tuath ’s an Ear Thuath

(o làimh-sgrìobhainn Sheumais Eòghainn). (Tha na faclan a leanas sgrìobhte aig deireadh na sgialachd: “air ìnnse le Mac a’ Chléirich, sgiobair soithich do ’m b’ainm ‘Julia.’ Bha e fhéin is fear Bruce a’ seòladh le chéile anns a’ bhliadhna 1837. Fhuair Mac a’ Chléirich o Bhruce i, ochd bliadhna an déidh do’n chùis iongantaich ud tachairt. Lean Bruce a’ seòladh an New Brunswick, is bha e ’n a sgiobair air luing do ’m b’ainm an <eng> ‘Comet,’ <gai> ach chaidh ise air chall.”)

Uair a bha sud bha Iain Mór ’n a mheat air bàrc breagha a dh’fhàg Ghlaschu, ’s an t-Seann Dùthaich, agus a thog cùrsa ri Brunsuig Ur, mórroinn a tha an iar oirnn fhéin an Eilean Cheap Breatainn. An uair a bha an soitheach dlùth air oitirean Newfoundland, bha an sgiobair agus am meat shuas air an drochaid a’ gabhail na gréine aig dà uair dhiag mar a b’àbhaist. Air dhaibh a’ ghrian a ghabhail, chaidh iad sìos, gach fear d’a chébin fhéin, a dh’obrachadh air na cairtean-seòlaidh. An uair a bha am meat deiseil, chaidh e a steach do chébin an sgiobair a leigeil fhaicinn dha càit an robh e’n dùil a bha an soitheach. Bha an sgiobair ’n a shuidhe aig an desc a’ sgrìobhadh air an sglèat; agus gun fiù a shùil a thogail bhàrr na cairt-sheòlaidh a bha ’n a làimh fhéin, dh’fhoighnich am meat dheth càit an robh e’n dùil a bha iad. An uair nach do fhreagair an sgiobair, chaidh am meat na b’fhaisge dha is dh’fhoighnich e a’ cheart cheist a rithist. A dh’aindeoin so cha do fhreagair an duine a bh’aig an desc, ach thionndaidh e a cheann, is dh’fhidir am meat an uairsin nach b’e an sgiobair a bh’ann idir, ach duine nach fhaca e riamh roimhe. Gun an tuilleadh dàlach thog am meat na buinn a mach as a’


[TD 85]

chébin is ruith e suas an staidhir gu drochaid an t-soithich. Bha an sgiobair an sin a’ coiseachd sìos is suas gun chùram air thalamh air ach ’n uair a mhothaich e gun robh fiamh an eagail air a’ mheat, dh’fhoighnich e gu dé a bha cearr. “Có,” ars’ am meat, “a tha ’n a shuidhe aig an desc ’s a’ chébin agaibh?” “Chan aithne dhòmh-sa,” ars’ an sgiobair, “gu bheil duine eile ’s a’ chébin agam-sa.” Shìn an sgiobair air tarruing as, ag ràdh gun robh e ’n a leth-chadal is a’ bruadar, is gur e cuideigin eile de’n sgiobaidh a chunnaic e. “Faodaidh sin a bhi,” ars’ am meat, “ach chan e duine eile a bhuineas do’n bhàta a chunnaic mise ’n a shuidhe aig an desc. Cha do bhuail mi sùil a riamh air, agus chunnaic mi e gu soilleir a’ sgrìobhadh air an sglèat agaibh.” ’S e ’m bun a bh’ann gun deach iad sìos le chéile do chébin an sgiobair ach ’n uair a dh’fhosgail iad an dorus cha robh duine a stigh. Thog an sgiobair an sglèat agus so agaibh na faclan a bha sgrìobhte oirre, “Stiùir Tuath ’s an Ear Thuath.” “An tusa,” ars’ esan ris a’ mheat, “a sgrìobh so air an sglèat?” “Gu dearbh fhéin cha mhì,” ars’ am meat. Thug an sgiobair air a’ mheat na dearbh fhacail a sgrìobhadh air an taobh eile de’n sglèat, ach chitheadh duine air leth-shùil nach robh an dà làmh-sgrìobhaidh idir coltach ri chéile. Ged a cheasnaich an sgiobair cha mhór a h-uile duine a bha air bòrd, cha d’fhuair e fuasgladh sam bith air a’ cheist, is dh’fhiach e ris an rud a bh’ann a dhubhadh a mach á inntinn, ach mar is motha a bha e a’ fiachainn ri dìochuimhn’ a dheanamh air, ’s ann bu treasa a bha na facail a’ sìomanaich timchioll air a chridhe, “Stiùir Tuath ’s an Ear Thuath.” Mu dheireadh thug e òrdugh seachad cùrsa a’ bhàta atharrachadh, is stiùireadh “Tuath ’s an Ear Thuath.” Chum e a’ bhàrc air a’ chùrsa sin fad cóig uairean a thìde. An ceann na h-ùine so dh’éigh am fear a bha ’s a’ chrann gun robh meall-deigh dìreach air thoiseach orra. ’N uair a dhlùthaich iad chunnaic iad long mhór an sàs ’s a’ mheall-deigh, is daoine air


[TD 86]

a clàr a’ fiachainn ri sanas a thoirt seachad gun robh iad an teinn. Chuireadh a mach na geòlaichean, agus an iomall trì uairean a thìde bha a h-uile duine air bòrd innte air an sàbhaladh.

Dar a bha luchd té de na geòlaichean a’ tighinn ri cliathach na luinge, is am meat ’g an cuideachadh ri streap air bòrd, sheall e gu dùr air fear de na daoine, is thuirt e ris an sgiobair, “Sin agaibh an duine a chunnaic mise a’ sgrìobhadh air an sglèat aig an desc.”

’N uair a bha obair na tròcair crìochnaichte, chuir an sgiobair fios air an duine so, is thuirt e ris am biodh e cho math is na facail, “Stiùir Tuath ’s an Ear Thuath,” a sgrìobhadh air an sglèat. Rinn an duine mar a dh’iarradh air, agus an sin thionndaidh an sgiobair an sglèat, is thuirt e ris, gun ìnnseadh dha gun do thionndaidh e i, “A bheil thu ag aithneachadh na làimhe sgrìobhaidh so?” Chuir ceist an sgiobair ìongnadh air an duine; “ciamar,” ars’ esan, “nach aithnichinn mo làmh-sgrìobhaidh fhéin; sin an rud a sgrìobh mi o chionn mionaid.” An sin leig an sgiobair fhaicinn dha gun robh na facail air an sgrìobhadh air dà thaobh na sglèat. “Cha do sgrìobh mise ach na tha air an aon taobh,” ars’ an duine, “ach ’s e mo làmh-sgrìobhaidh a tha air an taobh eile gun teagamh sam bith.”


[TD 87]

Am Bochd Ruadh

(o làimh-sgrìobhainn Sheumais Eòghainn)

Bha ann roimhe so gaisgeach mór, làidir, cròdha, d’am b’ainm Niall Bàn. Phòs e bean a bha cho cànranach, gearanach, is gum briseadh i cridhe iomadh fir; ach ’s ann a bha e fhéin suairce agus tlàth ’n a nàdur, ’s e sìor-fhiachainn ri math a dheanamh an an aghaidh an uilc.

Bha iad a’ còmhnuidh ri taobh an rathaid mhóir, dlùth do bhruaich aibhne. Cha robh drochaid thairis air an abhainn ach gàradh leathann ris an abradh iad clacharan no crò. Is iomadh beatha a shàbhail Niall air a’ chlacharan. An uair a chluinneadh e glaodh na h-éiginn, sud a mach e, agus spìonadh e an neach a bha ’s a’ ghàbhadh á cunnart. Shnàmhadh e mar an sgarbh, is bha e cho làidir-cruaidh ris an ailbhinn. Dh’fhàs an duine cho iomraiteach air son a threubhantais is gun do shuidhich uachdaran na sgìre suim airgid air, mar shaordhuais bhliadhnail.

Oidhche bha sud, an déidh gabhail gu fois, thuirt Niall, “Tha mi a’ cluinntinn guth bhrònaich aig a’ chlacharan.” “Tha thù,” arsa Gearanach, “a’ cluinntinn an rud nach’ eil ann.” “Eisd fhéin is cluinn e matà.” “Tha mise ag ìnnseadh dhuit nach toir thu duine a steach an so an nochd.” “Ach, a bhean, tha’m Facal fhéin ag ràdh, na dearmadaibh aoidheachd a thoirt do choigrich.” “Gu dearbh, is mise tha sgìth de’n fhacal sin. Ach nam b’ann agad-sa a bhiodh biadh is leabaidh a dheanamh dhaibh, cha toireadh tu leat gach siapaire leisg a bheireadh coinneamh riut.”

Gun tuilleadh dàlach, bha Niall aig a’ chlacharan ag éigheach, “Có tha sin?” Fhreagair sud, “Tha déirceach truagh gu leòir.” Ruith Niall a null is chunnaic e coslas duine ’n a laidhe; rug e


[TD 88]

air làimh air gu a thogail, ach dh’éigh an duine, “Fòil, fòil, chan ’eil orm ach leth chas.” Ghabh Niall ’n a achlais e, is thug e steach e, ’s cha robh Gearanach fada gus an d’fhuair i biadh is leabaidh dha.

An ath latha ’s ann a shuidhich Niall gum faigheadh an truaghan so latha aig a’ chlacharan ag iarraidh déirce orra-san a bhiodh a’ gabhail an rathaid. Bha deise ruadh daithte le crotal nan clach air, agus currac de’n dath chiadna le crios anns gach taobh ceangailte fo a smig. B’ann mar sin a thug an sluagh am Bochd Ruadh air. Ach beag no mór ’s a bha e a’ faighinn aig a’ chlacharan, chan fhaiceadh neach eile sgillinn deth.

Air oidhche àraidh thuirt am Bochd Ruadh, “Tha mi ri uchd bàis, oir thàinig a’ ghairm.” “A dhuine bhochd,” arsa Niall, “a bheil peighinn idir agad a chosdas tu ri léigh fhaotainn air do shon?” Airgiod no airgiod cha robh aig a’ bhodach, ma b’fhìor dha fhéin. Thuirt Niall gun d’rachadh e a dh’iarraidh sagairt. “Cha téid,” ars’ am fear eile, “tha thu ro-anmoch air son léighe no sagairt: cha tig sagart no easbuig an so, ach tha aon ni bu mhath leam thu a dheanamh air mo shon. Is e sin gun cuir thu mise fo’n talamh le mo churrac bhiorach, ruadh, mar a bha mi ’s an t-saoghal so.”

Chosd Niall ri a adhlacadh gu h-eireachdail.

Goirid an déidh sin, dhùisg Niall ás a chadal leis an éigh uamhasaich, uamhasaich, “Am Bochd Ruadh! Am Bochd Ruadh!” “Cionnas,” arsa Gearanach, “a tha thu ’g a fhaicinn?” “Thà, le a dhà làimh an sàs ’n a churrac ruadh, mar gum biodh duine ’g a thachdadh.” “An d’fhuasgail thu an t-snaim a bha air a chrios?” “Cha d’fhuasgail gu dearbh, oir chuir an truaghan mi air mo mhionnan gun cuirinn ’s a’ chistidh e mar a bha e.” “A chladhaire gun tùr, gun tuigse. Nach robh fhios agad nach


[TD 89]

bu chòir snaim a bhi air còmhdach duine mairbh? Cho luath agus a dh’fhiachas a’ chamhanaich ri goid seachad air a’ choileach, rach is fuasgail an t-snaim.”

Rinn Niall sud, ach anns an iomairt a bh’ann, ruidhlig bonn airgid a nuas cùl na cluaise aig a’ Bhochd Ruadh. Dh’innis Niall do’n Ghearanach na chunnaic e. “Bi falbh,” ars’ ise, “agus tog leat an t-airgiod. Bha fios nach b’urrainn e bhi falamh.”

Thàinig Niall air ais le boslach math airgid. An ath oidhch’ dhùisg e leis an éigh uamhasaich, uamhasaich, “Am Bochd Ruadh! Am Bochd Ruadh!” “Ciamar a tha thu ’g a fhaicinn an nochd?” “Thà, a’ falbh ’s a’ tionndadh nan clach aig ceann thall a’ chlacharain.” “O, a ghaolaich, tha ulaidh eile aig a’ Bhochd Ruadh. Cho luath ’s a chì do shùil an latha, falbh agus tionndaidh fhéin na clachan sin.”

Rinn Niall mar a dh’iarradh air, agus an uair a thill e bha e ’n a dhuine saoibhir.

An athoidhch’ dhùisg Niall leis an éigh uamhasaich, uamhasaich, “Am Bochd Ruadh! Am Bochd Ruadh!” “Ciamar a tha thu ’g a fhaicinn?” “Nach’ eil thu fhéin a’ cluinntinn stump, stomp na coise maide shìos is shuas air feadh an tighe, ag iarraidh an airgid?” “Bha’n truaigh ort-sa dol a bheantuinn ri chuid airgid. Cho luath ’s a dhearrsas grian na maidne moich, cuir air ais e far an d’fhuair thu e.” “Cha dean mi sin na’s motha,” fhreagair Niall. Bha e a’ fàs tuilleadh is eòlach air a cànran.

’S ann a ghairm Niall comhairle de phrìomh dhaoine na tìre. Dh’innis e dhaibh smior na fìrinne mu’n chùis. Cho-aontaich iad gur e drochaid a chur thairis air an abhainn am feum a b’fhearr a ghabhadh deanamh leis an airgiod.

Rinneadh so gu réidh, dòigheil, ach tha am Bochd Ruadh ri fhaicinn fhathast; is an uair nach léir e, cluinnear stump, stomp, na coise maide a null ’s a nall an drochaid, ’s e a’ sireadh a chuid airgid.


[TD 90]

A’ Bhean-Ghluine ’s a’ Mhuile-Mhag

(air a recòrdadh le Calum Iain MacLeòid o’n aithris aig Aonghus Mac Gille-Fhaolain nach maireann, á Mira Mór, Eilean Cheap Breatainn)

Bha uaireigin a’ fuireach aig ceann locha an Ceap Breatainn, bean tuathanaich a bha cuideachd ’n a bean-ghlùine do na ban-choimhearsnaich a bha a’ còmhnuidh faisg oirre. Air latha bòidheach, fogharaidh, thachair dhith fhéin is do bhannabuidh eile a bhi a muigh air an achadh ag gearradh choirce. Mu chiaradh an fheasgair, leum muile-mhàg mhór, bhuidhe, gu h-éiginneach an rathad a corrain. ’N uair a chunnaic i an creutair truagh ’g a slaodadh féin á cunnart, thuirt i, “Tha thusa an sin a luideag bhochd, b’fheairrd’ thu mise mu d’thimchioll an ùine nach bi fada.” “O, am beathach mosach,” ars’ a’ bhean eile, ma thig i an rathad agam-sa, cuiridh mi bàrr mo chorrain troimpe.” “Cha chuir, cha chuir,” ars’ a’ bhean-ghlùine, “chan’eil an creutair bochd ach a’ màgaran mu’n cuairt a’ trusadh a cuid coltach rium fhéin.” Agus leigeadh air falbh a’ mhuile-mhàg le a beatha.

An ceann beagan làithean thàinig gille an cabhaig a’ marcachd air each glas, gu tigh an tuathanaich, is bhuail e buille air an dorusd le slait a bha ’n a làimh. Chaidh an tuathanach a mach ’s thuirt an gille ris gun tàinig e air son na mnà aige a dh’fheitheamh air a bhan-mhaighstir ’s i feumach air cuideachadh. Dh’iarr an tuathanach air a dhol a steach is biadh a ghabhail fhad ’s a bhiodh a bhean a’ deanamh deas air son a turuis. Fhreagair e gun robh e an cabhaig, ach gu feitheadh e far an robh e gus am biodh i deas. An so thàinig a’ bhean a mach is thuirt i nach d’rachadh i ceum leis mur tigeadh e stigh is greim bìdh a ghabhail.


[TD 91]

Ach chuir e ’n a cuimhne gu dé a thuirst i r’a bhan-mhaighstir ’n uair a thachair i oirre an riochd muile-mhàig air an achadh-bhuana; agus an sin thuirst e nach biodh e iomchuidh dhith a dhol an cois a facail. Chunnaic a’ bhean-ghlùine gun robh i an sàs leis na thuirst i, is gu feumadh i falbh leis gun dàil. Ach mun d’fhalbh i, gheall an gille gun tugadh e dhachaidh gu sàbhailt’ i an ceann beagan làithean.

Shuidhich an tuathanach a bhean air cùl a’ ghille; agus cho luath is a fhuair i air gluasad foidhpe an sin, air falbh ’n a dheanaibh ghabh an t-each glas a suas ri aodann a’ bhruthaich. Ann an ùine glé ghoirid ràinig e am mullach, agus an sin thionndaidh e aghaidh ri glomhas mór a bha eadar am bruthach a dhìrich e is aon eile a bha m’a choinneamh. An uair a thug bean an tuathanaich so fainear, ghlaodh i ris a’ ghille, “Ciod is ciall duit? A bheil thu’n dùil gun leum an t-each an glomhas sin?” Ach mun robh na facail ás a beul, chaidh an t-each thairis air mar eun air iteig. “Is math a fhuaras tu, a phiseag ghlas,” ars’ an gille ris an steud a bha fodha. Chuir na briathran so ìoghnadh air bean an tuathanaich; ach ma chuir, bu mhotha gu mór a h-ìoghnadh an uair a mhothaich i, ’s a chunnaic i nach robh anns an steud a mharcaich i fhéin ’s an gille, ach cat glas.

“A nisd,” ars’ an gille ri bean an tuathanaich, “tha thu a’ dol do shìdhean nach ’eil fada as a so, a dh’fheitheamh air Bànrigh nan Sìdhichean, is mun téid thu ceum eile air an t-slighe, ìnnsidh mi dhuit ciod is còir dhuit a dheanamh an uair a ruigeas tu an t-àite. Na biodh eagal ort mo chomhairle-sa a ghabhail oir chan e sìdhiche a th’annam-sa idir, ach duine saoghalta. Tha mi fo gheasaibh aig na sìdhichean fad bliadhna thar fhichead, is tha bliadhna eile agam ri chur a stigh fhathast mu’m bi mi saor, is comas pilleadh air ais agam ri mo dhaoine fhéin a rithist. A chum ’s gum bi agad-sa cuideachd comas tilleadh dhachaidh aig ceann na h-ùine agad fhéin, thoir fainear gu dé their is a ni thu


[TD 92]

fhad ’s a bhios tu ’s an t-sìdhean. Cha bhi ni an sin mar a bhios tu an dùil a tha iad a’ coimhead; ach dean thusa mar a dh’iarras mis’ ort, agus chì thu iad mar tha iad, is cha bhi thu tuilleadh an cunnart a bhi air do mhealladh leotha. So agad matà an iomairt a th’ann. Gheibh thu trì seòrsaichean siabuinn, aon aca geal, aon eile dhiùbh buidhe, agus an treas aon dearg. An uair a bhios tu leat fhéin, suath an siabunn geal os cionn do shùla deise is bheir e air falbh an sgleò dhith, is an sin chì thu nithean gu fìor, ceart ’s mar a tha iad. Ach thoir deagh aire nach bean thu aon de’n dà sheòrsa eile ri do shùil, no ri do mhala. Sin agad mo cheud chomhairle. So t’éile, is bi cinnteach nach dean thu dearmad oirre. An uair a bhios tu seal a muigh, thig mise air do shon; agus an sin cruinnichidh na sìdhichean mu d’thimchioll, is tairgidh gach aon diùbh rudeigin dhuit a bheir thu leat mar chuimhneachan. Faodaidh tu rud sam bith a bheir iad dhuit a ghabhail, ach òr is airgiod. Innsidh mise dhuit a rithist gu dé is còir dhuit a dheanamh riutha, ach tha sinn a nisd a fianuis an t-sìdhein, is fiach nach tig thu thairis air ni sam bith a thuirt mi riut.

Bha dorusd an t-sìdhein fosgailte rompa is solusd séimh a’ dearrsadh a mach troimhe. Chaidh bean an tuathanaich a stigh is b’ann an sin a bha’n t-aitreabh breagha. Bha na ballachan ’s am mullach loinnearach le òr is airgiod; agus air an ùrlar bha bòrd fada uidheamaichte leis a h-uile seòrsa annlain, is saor do na h-uile a thigeadh an rathad.

Bha an sin cuideachd mhór a dh’fhir is a mhnathan òga sgeadaichte an aodach uaine, is a thug bàrr air na chunnaic i riamh ann am maise. Chuir iad uile fàilte oirre, ’s thug a h-aon aca a stigh i do sheòmar na Bànrighinn.

Rinn a’ Bhànrigh gàirdeachas rithe, agus thuirst i gun robh earbsa aice innte o’n latha a ghabh i truas dhith air an achadh-bhuana.


[TD 93]

Dh’fhuirich bean an tuathanaich greis a’ frithealadh ’s an t-sìdhean.

Air latha àraidh, ’n uair a bha i leatha fhéin, ghabh i an siabunn geal is shuath i e os cionn a sùla, is, air ball, ghrad dh’atharraicheadh gach ni m’a timchioll. Thionndaidh an t-aitreabh breagha ’n a tholl ruadh gainmheich, is na daoine móra, eireachdail, a bh’ann ’n an seann chreutairean beaga, duaichnidh. Cha do ghabh i oirre gu dé rinn no chunnaic i, ach bh’uaithe sin bu latha gach mionaid leatha gus an d’fhuair i as.

Mu dheireadh, thàinig an gille an cabhaig, is ghlaodh e rithe a bhi deas gu falbh leis-san a chionn gun tàinig an t-ám a dh’fheumadh esan a ghealladh a choimhlionadh do’n duine aice.

Cho luath ’s a chuala na sìdhichean so, chruinnich iad mu’n cuairt oirre is thairg gach aon aca rudeigin dhith mar chuimhneachan. Ghabh i gach ni a fhuair i, ach airgiod is òr, mar dh’iarradh oirre, is thug i am blàr a muigh oirre. Mharcaich i air falbh ’n a suidhe air cùl a’ ghille air an steud ghlais. An trobha so ghabh an gille rathad ùr a thug troimh phreasan iad, is dhrisean is droighean. Cho luath ’s a ràinig iad a’ chiad phreas, ghlaodh an gille rithe aon de thìodhlacan nan sìdhichean a thilgeil ann. Rinn i sin, is ghrad-spreagh e le fuaim cho cruaidh ri urchair gunna, is sid am preas ’n a lasair theine. An sin thilg i air falbh na bh’aice, aon an déidh aoin; is mar thachair do’n cheud fhear, thachair do’n chòrr. “A nisd,” ars’ an gille, “nan robh thu air na rudan sin a ghléidheadh gus an deachaidh thu dhachaidh, chuireadh iad an tigh ’n a theine, is loisgeadh iad thu fhéin ’s na bhiodh ann.”

Ràinig iad tigh an tuathanaich gu slàn, fallain; dh’fhàg an gille beannachd aca uile, is mharcaich e air falbh air an steud-each an taobh a ghabh e an toiseach; ’s cha do chuir na sìdhichean an tuilleadh dragh air a’ bhean-ghlùine.


[TD 94]

Righ na Greige

(air a recòrdadh le Calum Iain MacLeòid o’n aithris aig Niall Mac an t-Saoir nach maireann, Gleann na Maiseadh, Eilean Cheap Breatainn).

Latha bha sud bha Rìgh na Gréige a muigh a’ sealg, is thàinig tiugh-cheò air, is chaidh seacharan-seilge air an Rìgh. Shuidh e sìos ri taobh sìdh-bhrugh a leigeil anail, agus chuala e guth ag ràdh, guth na ban-sìdhe, “Chan ’eil dùil agam fhéin, a Rìgh na Gréige, nach ’eil thu air chall.” “Uill,” ars’ esan, “thà, chan ’eil fhios agam càit a bheil mi.” “O,” ars’ ise, “thig a stigh, thig a stigh.” Chaidh e a steach do’n àite bha sin, agus bha’n fhàrdach a’ coimhead ro-mhath, is dh’fhuirich e an sin fad na h-oidhche. An làrna-mhàireach thuirt a’ bhean-shìdh ris, “O Rìgh na Gréige,” ars’ ise, “tha’n t-ám agad a dhol dhachaidh. Chan ’eil pioc de’n chaisteal agad nach ’eil air a lìonadh suas le flaiceagan dubha. Chan ’eil dùil aca d’fhaicinn gu sìorruidh.” “O,” ars’ an Rìgh, “nach ann an dé a thàinig mise an so?” “O chan ann,” ars’ ise, “tha latha agus bliadhna o’n a thàinig thu so. Tha ùine mór air a dhol seachad,” ars’ ise, “agus ’s fhearr dhuit a dhol dhachaidh.”

Uill, thog e rithe is dh’fhalbh e. “A nis, a Rìgh na Gréige,” ars’ ise, “tha thu falbh, ach thoir a’ cheart aire,” ars’ ise, “ma bhios dragh sam bith orm-sa air tàilleabh na h-ùine a thug thu còmhla rium, gu bheil agad-sa ri seasamh ris.” Dh’éisd e ri sin, chùm e roimhe, is dh’fhalbh e.

’N uair a ràinig e’n tigh, tha fhios agad, thog iad sòlas is leag iad bròn, bheil thu faicinn, oir mu dheireadh thall, thàinig an Rìgh dhachaidh sàbhailte. Bha iad uamhasach uile gu léir taingeil; ach có-dhiùbh lean esan air an t-sealgaireachd mar a bha e roimhe. Latha de na làithean thàinig an eachlach-ùrlair a dh’ionnsaigh na bàn-righinn is thuirt i rithe gun robh mac aig an Rìgh a muigh ’s


[TD 95]

a’ bheinn-sheilge le ban-sìdhe, is ’n uair a thigeadh e air aghaidh gum biodh tnùth aige ri mac na bàn-righinn. “O,” ars’ a’ bhàn-righinn, “chan ’eil an leithid sin ceart idir. Ged a bhiodh, is ged a chailleadh sinn ar réit uile gu léir cha bhithinn cho dona riut-sa.”

A nis bha a dhìth air a’ bhàn-righinn a toil ìnnse dhi mar a gheibheadh i mac na ban-sìdhe dhachaidh. ’N uair a dh’innis i do’n eachlach-ùrlair na bha dhìth oirre, thuirt an eachlach-ùrlair, “Cha mhór is cha bheag, ach gu dearbh tha gu leòir an sin.” “ ’N uair a thig an Rìgh dhachaidh,” ars’ an eachlach-ùrlair, “cuir balgum de fhìon dearg ’n ad bhial is theirig do’n leabaidh is ’n uair a thig an Rìgh air ais o’n bheinn-sheilge, spùt am fìon a mach air an ùrlar, is abair gur e fuil do chridhe a tha sud. Foighnichidh esan an uair sin a bheil rud sam bith ann a ni do léighis is canaidh tusa gu bheil ma ni esan an rud a dh’iarras tu air.

Rinn a’ bhàn-righinn mar a dh’iarr an eachlach-ùrlair oirre, is ’n uair a thàinig an Rìgh dhachaidh, spùt i am fìon dearg a mach air an ùrlar, is dh’fhoighnich an Rìgh gu dé bha sud. “Tha sud,” ars’ ise, “fuil mo chridhe.” “Bheil rud sam bith ann a chùm do léighis?” ars’ an Rìgh. “Ma ni thusa an rud a dh’iarras mis’ ort, thig léigheas thugam,” ars’ a’ bhàn-righinn. “Gu dé an rud tha sin?” ars’ an Rìgh. “Tha sin,” ars’ a’ bhàn-righinn, “mac na ban-sìdhe a th’agad ’s a’ bheinn-sheilge a thoirt dhachaidh an so.” “Uill,” ars’ an Rìgh, “mur a b’e gun gheall mi e, cha deanainn e, ach có-dhiùbh,” ars’ an Rìgh, “seasaidh mi ri mo ghealltanas.”

Dh’fhalbh e. Thog e rithe. Ràinig e an sìdh-bhrugh far an robh an gille ’s a’ bhàn-sìdhe. Cha do leig e air idir fàth a thuruis ach cho luath ’s a nochd e ris a’ bhan-sìdhe thuirt i, “O Rìgh na Gréige, thàinig thu a dh’iarraidh do mhic. Thoir leat e ach thoir a’ cheart aire ma dh’éireas beud do m’mhac, a’ chlach as àirde a tha ’n ad chaisteal ’s i a’ chlach as ìsle a bhios ann,”


[TD 96]

agus “A Rìgh na Gréige,” ars’ ise, “ged is e do mhac a th’ann cuimhnich gur e mo mhac-sa a th’ann cuideachd.” Ach, có-dhiùbh, thug an Rìgh leis an gille, agus bha e cho coltach an cruth ’s an cumadh ris a’ mhac eile ’s a’ chaisteal ’s gun robh e duilich an aithneachadh o chéile.

Latha bha sud bha na dithis ghillean a’ cluich ri chéile, agus ag iomain air a’ mhachair. Smaoinich a’ bhàn-righinn ’n uair a bha i a’ coimhead orra gun cuireadh i fios air fear-fiosachd ach a faigheadh i a mach gu dé an caithe-beatha is gu dé am bàs a bha dol a bhith aig na balaich. Thàinig am fear-fiosachd is dh’fhoighnich a’ bhàn-righinn dha mar so:—“Gu dé an caithe-beatha a bhios aig na brogaich is gu dé am bàs a gheibh iad?” “Chan ’eil feum agad,” ars’ am fear-fiosachd, “air sin fhaighinn a mach idir. Ni thu a’ chùis as aonais. Chan innis mise dhuit e.” “Siuthad,” ars’ a’ bhàn-righinn, “innis thusa dhòmh-sa d’fhiosachd oir tha mi ’g ad phàidheadh air a son.” “Uill,” ars’ am fear-fiosachd, “ìnnsidh mi dhuit sin. Tha’n dàrna fear dhiùbh a’ dol a mharbhadh an fhir eile.” “Sin,” ars’ esan, “am bàs a thig orra.” Dh’fhalbh am fear-fiosachd is fhuair e pàidheadh.

Mar a bha na làithean a’ dol seachad dhearbh mac na ban-sìdhe do na h-uile gur e gille acfhuinneach, lùthmhor a bh’ann, móran na’s èasgaidh na’n fhear eile. ’N uair a dh’fhàs iad suas le chéile chaidh a thoirt fainear dhaibh an fhiosachd a chaidh a dheanamh dhaibh. ’N uair a chuala mac na ban-sìdhe an naidheachd bhruidhinn e ri bhràthair is thuirt e, “Tha mise,” ars’ esan, “a’ falbh. Chan ’eil mise a’ dol a dh’fhuireach an so idir. Tha mi dol còmhla ri m’mhàthair. Ged a tha m’athair an so chan ’eil mo mhàthair ann. Fuirich thusa còmhla ri d’mhàthair fhéin agus théid mise còmhla ri m’mhàthair fhéin.” “Coimhead,” ars’ esan, “chaidh fiosachd a dheanamh gu bheil an dàrna fear againn a’ dol a mharbhadh an fhir eile, is chan ’eil fhios gu dé a dh’fhaodadh tachairt. Dh’fhaodadh sinn a bhith neo-chiontach


[TD 97]

ach nan tachradh ni sam bith bhiodh e air fhàgail oirnne gur e sinne a rinn an cron, agus leis a sin chan fhuirich mise idir an so.”

Dh’fhalbh mac na ban-sìdhe is bha dubh-bhròn air a bhràthair ’n uair a leig e beannachd leis ach cha robh àrach air. Ràinig e tigh a mhàthar is bha e greis mhór an sin gus mu dheireadh an do theirig an t-aodach a bh’air a fhuair e o’n Rìgh. Chaidh an t-aodach ’n a stiallan is ’s e an rud a bhiodh e a’ deanamh, a’ ruith nan gobhar fhiadhaich. Rùisgeadh e dhiùbh an seiche is chuireadh e sin ri chraiceann, is o sin a mach ’s e Gille a’ Chochuill-chraicinn a thug iad air.

Dh’fhalbh e matà latha bha sud is thuirt e gun d’rachadh e gu Fionn MacCumhaill fiach am faigheadh e fasdadh. Dh’fhalbh e, thog e rithe. Chaidh e gu Fionn MacCumhaill. Thuirt Fionn ris gu faigheadh e fasdadh. “’N téid thu,” arsa Fionn, “a dheanamh biadh deiseil air son na Féinne?” “’N uair a thig iad a steach aig bial na h-oidhche, thoir dhiùbh am brògan is fasdaidh mi air son sin thu.” Thàinig an Fhiann matà dhachaidh ach bha earraig aig Gille a’ Chochuill-chraicinn mun d’fhuair e air na brògan a thoirt dhiùbh. Chunnaic Fionn nach deanadh e feum dha Gille a’ Chochuill-chraicinn a chumail air adhart. Chaidh Fionn a dh’ionnsaigh an Fhir-chomhairleach is thuirt e ris, “Gu dé a ni sinn leis a’ ghille ghasda a tha sud?” “O,” ars’ am Fear-comhairleach, “ìnnsidh mise dhuit gu dé a ni thu. Abair ris nach bi duine air fhasdadh fo’n bhratach aig Fionn MacCumhaill ach fear a chumas ruith ri Caoilte. Cha ruith e ri Caoilte idir, agus falbhaidh e an uair sin.” Thuirt Fionn MacCumhaill ri Gille a’ Chochuill-chraicinn matà gu feumadh e ruith a chumail ri Caoilte ma fasdadh esan e. Dh’fhoighnich Gille a’ Chochuill-chraicinn càit an robh Caoilte. Thuirt Fionn, “Sud e thall.” ’N uair a mhothaich Gille a’ Chochuill-chraicinn dha thug e roid as a dhéidh. Rug e air anns a’ mhionaid is cha mhór nach do mharbh e e. Bhuail e an t-slat-dhraoidheachd air


[TD 98]

Caoilte is dh’fhalbh e ’n a fhiadh còmhla ris na féidh eile do’n bheinn.

Cha robh Fionn riaraichte fhathast. Chaidh e a dh’ionnsaigh an Fhir-chomhairleach, is dh’fhoighnich e dha gu dé an ath dhearbhadh-spionnaidh a chuireadh iad air Gille a’ Chochuill-chraicinn. “Abair ris,” ars’ am Fear-comhairleach, “a dhol suas air an taobh ud de’n chaisteal, is a thighinn a nuas air an taobh eile de’n chaisteal agus seachd sleaghan diag a chaitheamh anns an adhar os cionn cùl a chinn, agus sin rud nach gabh deanamh. Théid iad troimhe.” Dh’iarr Gille a’ Chochuill-chraicinn na sleaghan is fhuair e iad. Chaith e suas anns na speuran na seachd sleaghan diag, is a h-uile té mar a thigeadh, cheapadh e i, is thàinig e a nuas an taobh eile de’n chaisteal gu slàn, fallain, is na seachd sleaghan diag aige ’n an aon tòrr aige cruinn, còmhla.

Dh’innis Fionn MacCumhaill do’n Fhear-chomhairleach mar dh’éirich do Ghille a’ Chochuill-chraicinn. “Math dh’fhaoidte,” ars’ am Fear-comhairleach, “gur e sud an duine as fhearr a chunnaic thu riamh. Bi gu math ris, is math dh’fhaoidte gun dean e feum gun chiall duit fhathast.” Bha sin mar sin, is bha Gille a’ Chochuill-chraicinn a’ faighinn air adhart taghte math.

An ceann latha is bliadhna thàinig fios air Fionn ’s air an Fhéinn a dhol gu dìnneir gu Bàn-righ Eilean nam Muc. “A nis,” arsa Fionn ri Gille a’ Chochuill-chraicinn, “Fhuair mi fios o Bhàn-righ Eilean nam Muc a dhol chuice gu dìnneir is falbhaidh tusa còmhla rium.” “O,” arsa Gille a’ Chochuill-chraicinn, “chan fhalbh, chan fhalbh. Cha do dh’fhasdaidh thusa mise air son a dhol gu dùthaich eile idir, is cha mhotha a théid mi ann.” Bha Fionn MacCumhaill ’g a shìor iompachadh mu’n chùis is mu dheireadh thall thuirt Gille a’ Chochuill-chraicinn ris, “Uill, tha mi coma có-dhiùbh,” ars’ esan, “ma gheibh thu cead o mo mhàthair gu faod mi a dhol ann.” “Càit air an t-saoghal mhór,” arsa Fionn MacCumhaill, “a faic mise do mhàthair?” “O,” arsa Gille a’ Chochuill-chraicinn,


[TD 99]

“éirich thusa anns a’ mhadainn tràth gu leòir is chì thu i fo uinneig an rùim agad an sin a’ cìreadh a cinn. Theirig mu’n cuairt air an taobh so de’n tigh is gabh suas ri a taobh gun fhios di is cuir car m’a gruaig le d’dhòrn is bruidhnidh i riut an uair sin.” Chùm Fionn MacCumhaill sùil ghiar air an uinneig tràth ’s an ath mhadainn is bha màthair Gille a’ Chochuill-chraicinn an sin gun teagamh. Dh’èalaidh e suas ri taobh is chuir e car m’a gruaig le dhòrn. “Ha, Hà,” ars’ ise, “Tha thu air tighinn a Rìgh na Féinne. Faodaidh mo mhac-sa falbh còmhla riut.” Dh’innis Fionn do Ghille a’ Chochuill-chraicinn mar a dh’éirich dha, is rinneadh an long deiseil gu falbh.

Sheòl iad gu Eilean nam Muc, is ghabh an long dìreach do’n Chreig an Eilean nam Muc leis cho domhainn ’s a bha an t-uisge. ’N uair a shuath an long ris a’ Chreig, shìn Feachd na Féinne air gearradh leum a mach ach cho luath ’s a chuireadh iad cas air a’ Chreig rachadh a h-uile fear an sàs is chan fhaigheadh e as a sin. Thàinig Gille a’ Chochuill-chraicinn is thuirt e riutha, “Gu dé a tha sibh a’ deanamh a nis fhearaibh? Cha dean math dhuibh leum air a’ Chreig idir oir tha i làn buidseachd.” Ghearr Gille a’ Chochuill-chraicinn sìnteag an uair sin a mach as an luing is bhuail e shuas air an fhiar ghorm is bhuain e sgrathan talmhainn. Shad e iad sìos do na fir ag ràdh, “So dhuibh a nis, coisichibh suas orra sin.” Choisich cuid dhiùbh suas is na feadhainn nach b’urrainn gluasad, thug Gille a’ Chochuill-chraicinn an crathadh beag ud dhaibh is a mach a ghabh iad as a’ Chreig. Dh’fhalbh iad uile an uair sin gu Bàn-righ Eilean nam Muc. ’N uair a choinnich Fionn rithe thuirt e, “Càit a bheil an dìnneir mhór a gheall thu dhuinn a bhith agad?” “Chan ’eil dìnneir idir agam dhuibh,” arsa Bàn-righ Eilean nam Muc, “ach tha tarbh air an eilean is ma bheireas sibh air ni e dìnneir dhuibh.” Dh’fhalbh an Fhiann ach ’n uair a bhiodh an tarbh air a’ chnoc bhiodh an Fhiann anns an lag, is ’n uair a bhiodh an Fhiann air a’ chnoc bhiodh an tarbh


[TD 100]

’s an lag, is cha b’urrainn daibh breith air idir. “O,” arsa Gille a’ Chochuill-chraicinn, “cha robh gnothach agaibh falbh o’n tigh idir. Cha téid agaibh air rud sam bith a dheanamh.” Dh’fhalbh e fhéin is thug e sìnteag an deidh an tairbh. Sguab e leis e fo achlais is mharbh e e ’s a’ mhionaid, is thug e a dh’ionnsaigh an tighe e. “Tha a nis,” arsa Bàn-righ Eilean nam Muc, “sobhal thall an sin.” “Glanaibh a mach an todhar as is deanaibh teine is ròstaibh an tarbh ann.” Chaidh an Fhiann an sàs an obair a’ ghlanaidh ach a h-uile làn-spaide a chuireadh iad a mach, thigeadh a dhà a steach. Theich iad le ’m beatha as an t-sobhal is chuir Fionn a chomhairle ri Gille a’ Chochuill-chraicinn. “Glanaidh mise a mach an todhar,” arsa Gille a’ Chochuill-chraicinn. Rug e air spaid is am prioba na sùla bha an sobhal air a ghlanadh a mach o cheann gu ceann ’s air a sguabadh. Có-dhiùbh, ròst iad an tarbh, is dh’ith iad e. “A nis,” arsa Gille a’ Chochuill-chraicinn, “rachaibh a chadal air son greiseig. Cha bhi sinn fada ’s an àite uamhasach a tha so oir tha e làn bhuidseachd. Cha bu chòir dhuinn a bhith ann idir. Fuirichidh mise ’n am dhùisg.” Rinn iad so. Cha robh Gille a’ Chochuill-chraicinn fada ’n a fhaire ’n uair a dh’fhairich e creutair beag gloineach air an starsach, is e a’ deanamh ciùil cho bòidheach ’s a chual’ e riamh. Thug Gille a’ Chochuill-chraicinn roid as a dhéidh fiach am faigheadh e greim air ach dh’fhairtlich air breith air. Ghabh Gille a’ Chochuill-chraicinn an tachartas so mar dhroch mhanadh. Có-dhiùbh thàinig a’ mhadainn. Dhùisg an Fhiann is thog iad ri sàl ’s an luing. ’N uair a fhuair iad air bòrd thuirt Gille a’ Chochuill-chraicinn ri Fionn, “Tha mise a nis sgìth, ’s tha mi a’ dol a chadal ach ma chì thu atharrachadh uamhasach a’ tighinn air an iarmailt fiach gun dùisg thu mise,” ars’ esan. Bha Fionn a’ sìor choimhead air an iarmailt is mhothaich e droch choltas a’ tighinn oirre, mar gum biodh i làn stéillean is gobhlan bheaga de gach seòrsa. Dhùisg Fionn Gille a’ Chochuill-chraicinn ag


[TD 101]

ràdh, “Tha rud air choireigin a’ tighinn as ar déidh.” Thog Gille a’ Chochuill-chraicinn a shùil ris an iarmailt is thuirt e, “Ha, Hà, sin agad a nis Bàn-righ Eilean nam Muc a’ tighinn air son do shliochd a thoirt bhuat. Tha cóig ciad seanchairibh, is cóig ciad seanghalach le’n cuid airm, ’s le’n cuid dhìoghaltairean a’ toinnteachadh ri chéile ’s a’ sìor rùsal, agus tha tuilleadh ann air nach ruig an t-ionnsachadh agam-sa, ach tha mo bhràthair as a’ Ghréig air toiseach an treud. Tha fios agam-sa gu bheil esan ann ach chan ’eil fios aige-san gu bheil mise ann. Mar sin buail an t-slat-dhraoidheachd orm-sa is falbhaidh mi as an déidh.” Rinneadh sin. Dh’fhalbh Gille a’ Chochuill-chraicinn. Thog e rithe is thòisich an t-sabaid anns an iarmailt. An ceann tacain thàinig Gille a’ Chochuill-chraicinn air ais gu slàn, fallain. Mharbh e a bhràthair is thill e an fhras, ach ’n uair a thàinig e air bòrd chaidh a sgiorramachadh le sleaghan air an oir a bha air bial-mór na luinge.

Ràinig iad caladh. Bha a’ bhan-sìdhe aig a’ chladach ’g an coinneachadh. “Thà,” ars’ ise, “mo mhac marbh.” “Thà,” arsa Fionn, “tha e’n ìre mhath.” “Càit a bheil e?” ars’ ise. “Tha e an so,” ars’ esan. “Suain do bhratach m’a thimchioll,” ars’ ise ri Fionn. Rinneadh sin. Dh’fhalbh a’ bhan-sìdhe. Thog i rithe is sguab i leatha eallach a mic, is a mach a ghabh i gu Aird an t-Sealgair. Dh’fhàs Gille a’ Chochuill-chraicinn na’s fhearr, is thòisich e ri sealg. “O, a mhàthair,” arsa Gille a’ Chochuill-chraicinn aon latha bha sud, is e a muigh mu’n cuairt, “nach fhaca mi Caoilte a’ ruith an sud. Carson nach do thog thu an draoidheachd o Chaoilte?” “O,” ars’ ise, “dh’fhàg mi e mar chuimhneachan ort fhéin.” Anns na facail a bh’ann, dh’fhalbh Gille a’ Chochuill-chraicinn is thug e roid an déidh Chaoilte. Bhuail e an t-slat-dhraoidheachd air ag ràdh, “Falbh a nis dhachaidh còmhla ri Fionn MacCumhaill. Bha thu fada gu leòir air an fhiar.”


[TD 102]

Sneachda Mor Mhabou

(air a recòrdadh le Calum Iain MacLeòid o’n aithris aig Ioseph Peatan, 15 Rathad Bhoynton, Mass., ’s na Stàitean Aonaichte).

’N uair a bha iad uile deas ag ìnnse mu gach sneachda mór a chunnaic iad riamh anns gach àite eadar Maine is Michigan, chuir Eachann Mór sgonn tombaca bho liop gu liop is thilg e smugaid-splongaidh, mar a theireadh e fhéin, a leth bhàth an teine le sgread, is thòisich e.

“Bha mi an iomadh àite ’n am latha ach ’s ann ’s an àite so fhéin, am Màbou, a chunnaic mi an sneachd bu mhotha a bh’ann. Thàinig ám an t-sneachda ach cha tàinig sneachd; ’s ann a thàinig sìth is socair-adhair nach cualas riamh a leithid. Chluinneadh tu fuaim prìne a’ tuiteam air a’ chladach, ged a tha sinne còrr is trì mìle o’n chuan. Mhair so móran làithean a’ cur eagail troimh gach beathach is duine, troimh gach feòil, gach fuil, gach cnàmh is smior na cnàimhe. Cha robh am bàs fhéin a leth cho sàmhach seach na cùirtean a bh’ann. Mu dheireadh thall thòisich an sneachd, mar a thuirt an t-Innseanach, “Sneachd mìn, sneachd mór, sneachd beag,” ach ’s ann an so a bha gach uile sheòrsa de shneachd mór is beag, is eadar a bhith mór is beag, a’ tighinn ’n a chlòimhnean ’s ’n a phlàsdan. Ma bha thu air son do làimh fhaicinn mu choinneamh d’aodainn fhéin, dh’fheumadh tu an sneachd a bhualadh air falbh le làimh eile; mur a deanadh thu streap bhiodh thu air do thìodhlacadh ’n ad sheasamh. Mar bu mhotha a dheanadh tu tàmh ’s ann bu mhotha a bha e a’ cur an t-sneachda, o latha gu latha, o oidhche gu oidhche, o seachdain gu seachdain.


[TD 103]

Chan fhaiceadh tu beinn no lag, craobh no tigh. Cha robh a’ Bheinn Bhiorach ach ’n a cnocan beag, is cha robh a h-uile duine a’ faighinn neart ach mar a b’fhearr a b’urrainn daibh, eang air eang.

Ach, có-dhiùbh, latha de na làithean smaoinich mi air sùil a thoirt air mìosachan a bha ’n a chrochadh air cromag aig an dorus, is mar gum buaileadh tu mi eadar an dà shùil fhuair mi clisgeadh. Bha e a’ teannadh air ám an earraich, ám an deasachaidh, ám an iasgaich, ám an treabhaidh, is ám na h-ùine a chuireas beatha ùr anns gach ni a bhios a’ fàs.

Bha an latha dorcha, dubh. Cha robh grian r’a fhaicinn ach neòil phlodach, dhrùidhteach, bhlàth, agus ann an ùine ghoirid shil an t-uisge, ’s an dìle. Shil an t-adhar o cheann gu ceann, o thaobh gu taobh, is bha’n àirde ’n ear gu doineannach. Bha’n dòmhladas uisge a’ falbh ’n a leum. Bha craobhan móra a’ falbh le car-a-mhuiltein ’s a’ dol as an t-sealladh ann an tuill mhóra a bhos is thall. Bha tuiltean àrda air gach allt is abhainn, o cheann gu ceann de’n dùthaich. O Rìgh, bidh cuimhne agam gu bràth air na làithean a bh’ann, air an tein-adhair, ’s air an dealanach. Ged a thigeadh an oidhche cha tigeadh an dorchadas. Chitheadh tu an teine a’ leum o àite gu àite, agus a’ losgadh an t-sneachda ’n a chnapan dubha thall ’s a bhos. Thàinig mu dheireadh crìoch air an droch shìde ach fhathast chan fhaighinn ni ach sneachd anns gach àite.

An là-rna-mhàireach ghabh mi a mach is chuir mi am bàta air dòigh air son iasgaich. An latha an déidh sin shlaod mi a dh’ionnsaigh a’ chladaich e. An uair a bha mi a’ ceangal a’ bhàta leis an acair-thìr, ’s mi ’n am sheasamh ann, shleamhnaich an snaidhm, is dh’fhalbh mi-fhéin is mo bhàta leis an tuil. Thuit mi air mo dhruim ach fhuair mi mi-fhéin is mo bhàta air an gabhail a stigh fo’n t-sneachd, ’s an ùine ghoirid cha robh


[TD 104]

neonaidh r’a fhaicinn ach reul an t-soluis o’n thàinig mi a stigh. Thog mi mo ràmh ri àird mo làimhe ach am bualainn ni os mo chionn. Cha robh ni a b’urrainn domh a dheanamh ach mo bhàta a stiùireadh mar a b’fhearr a b’aithne dhomh.

Mu dheireadh thall dh’aithnich mi gu robh mi air stuaghan na h-acarsaid. Cha robh sian r’a dheanamh ach cumail orm oir b’eòlach mi o m’òige air an rathad a bhithinn a’ gabhail a dh’ionnsaigh a’ chuain mhóir. Bha mi ùine mhór a’ tarruing nan ràmh mun do sheall mi air thoiseach orm. An ceann a h-uile tacain dh’éirinn ’n am sheasamh anns a’ bhàta ach am buailinn gu dé a bha os mo chionn ach cha ruiginn air sian. Ghlaodh mi, sgriach mi, is ghearain mi ach cha chluinninn ach mo ghuth fhéin a’ tighinn air ais. Cha robh duine a’ deanamh furtachd rium no idir cuideachadh—O Rìgh, ’s mise chuimhnich air gach ni, air mo dhachaidh, air a’ mhnaoi, air a’ chloinn, ’s air gach ni a bh’agam. Rinn mi sradan ùrnuigh ach tha mi cinnteach nach robh móran feum innte. Bha mi caillte gu deimhinn. ’N uair a thigeadh an samhradh ’s a dh’fhalbhadh an sneachd, gheibheadh iad mo chorp air a’ chladach, b’iad sin mo smaointean. Thàinig snighe air mo shùilean agus crith-chrithich ’n am fheòil. Caillidh mi mo lùths a h-uile uair a chuimhnicheas mi air an staid ’s an robh mi, mar chì sibh péin an dràsda. An ceann ùine mhóir chithinn air thoiseach orm reul soluis, is mu dheireadh thall bu léir dhomh gach ni a bha mu’n cuairt dhomh. Bha sneachd o thaobh gu taobh de’n acarsaid is gu h-àrd os mo chionn, ’s cha ruiginn air no taing leis an ràmh. Bha gach ni soilleir is a’ boillsgeadh le mìle rionnag. Bha bioran deigh, tha mi deimhinn, trì fichead troigh air fad air a chrochadh os mo chionn; chan fhaca tu sealladh riamh cho bòidheach. Ràinig mi mu dheireadh bial na h-acarsaid, is fhuair mi a mach o’n t-sneachd. Thug mi taing do na h-uile gu robh mi a’ faicinn soluis an latha is na gréine


[TD 105]

mu’n cuairt. Bha a’ ghaoth bog, blàth, is thug mi taing do gach ni, rùin mo chridhe. Thug mi sùil ’s an uisge is fhuair mi clisgeadh mo bhàis, chan aithnichinn mi-fhéin.

Dh’fhàs mi glas, dh’fhàs mi fiarshuileach; bha rioban fiasaig air m’aodann. Chunnaic mise daoine a bhith ’g an tìodhlacadh a bha na bu choltaiche, ma’s mi a bh’ann? Ach bhuail smaoin mi a dhol a mach air a’ chuan mhór far am bithinn ag iasgach iomadh latha is bliadhna. Bha a’ ghrian blàth is a’ ghaoth air mo chùl, an cuan gu socrach. Dh’fhàs mi cho sòlasach ’s nach tug mi fainear mar bha’n ùine a’ dol seachad, ’s an t-astar a bha mi a’ deanamh, ach mo dhochann, ann am prioba na sùla stad am bàta ged a bha na siùil làn. Chuir mi mo dhà ràmh ris ach an toirinn gluasad air; bha e’n sàs gu cinnteach agus mise cuideachd. Cha robh dol as agam air, air ais, air adhart, no o thaobh gu taobh. Thug mi sùil air thoiseach orm is b’e sin an fharsuingeachd. Bha mi aig oir a’ chuain mhóir. Thug mi sùil eile sìos aig toiseach mo bhàta is gu fada, fada air falbh chithinn daoine a’ dol mu’n obair a’ togail an casan os an cionn, is brògan fiodh orra. Gu cinnteach ’s gu deimhinn ’s e CHINA d’a rìribh, rìribh a bh’ann. Ghabh mi eagal is clisgeadh gun tuitinn thairis is thug mi fiachainn eile air tilleadh air ais. Thug mi sùil os mo chionn ach gu dé an ni a bha ’g am chumail ’n am stad. Cuiridh mise geall nach creid sibh an fhìrinn. Bha crann mo bhàta an déidh a dhol an sàs ’s an adhar. A Rìgh, a nis, gu dé a bha mi dol a dheanamh? Ach smaoinich mi air mo sgithinn mhóir a bha daonnan agam anns a’ bhàta. Ghlac mi i is ghabh mi suas an crann. Ghearr mi toll mór ’s an adhar mu’n chrann, is mu dheireadh bha mi fuasgailte. Thug sin mór thoileachadh do m’chridhe. Ge b’e air bith dé’n reusan a bhuail mi, sheas mi air bàrr a’ chroinn, is chuir mi mo cheann troimh’n toll, agus gu dé bha’n so ach lobhta bheag ’s an adhar ’s i làn de gach ni.


[TD 106]

Chuireadh e iongantas ort gu latha do bhàis. Bha seann rionnagan móra is beaga ann nach boillsgeadh tuilleadh, seann ghealaichean a bha air liathadh, boghaichean-froise a chaill an dath, stoirmeannan a chaill an diog, gaothan nach gluaiseadh, rionnagan a chaill an smud, tàirneanach a chaill a fuaim, beithir, dealanach ’s tein-adhair a chaill an solus, is bha aon ghrian mhór ann a chaill a feum ’s an uair; ’s e dorchadas a mhàin a bha tighinn aisde. Bha a h-uile ni ’n a thòrr thall ’s a bhos. Mo chall ’s mo dhìochuimhn’ theap mi dìochuimhn’ a dheanamh air na fuachdan, na reodhadhan, na seann sneachdannan ’s iad air blàthachadh ’s air dubhachadh. Bha neòil ann nach snàmhadh na’s motha, liath-reodhadhan ’s iad air fàs uaine, ’s rudan nach b’aithne dhomh idir ’s iad air fàs uaine, cruaidh, criomanach, ’n am mìltean thall ’s a bhos.

Dh’fhàs mi sgìth a’ coimhead mu’n cuairt agus theirinn mi do’n bhàta ach cha do dhìochuimhnich mi air pìos de’n adhar a chur ’n am phòca. Fhuair mi as is thug mi mo dhachaidh orm.

Cha toireadh duine creideas dhomh air na bha mi ag ìnnseadh dhaibh fad treis ùine mhór ach mu dheireadh chuimhnich mi air a’ phìos adhair a bha ’n am phòca, is thug mi sin a mach. Bha na rionnagan a’ boillsgeadh mar a bha iad riamh. Gu dé a dheanainn leis a’ phìos cha robh fios agam iomadh latha, ach, có-dhiùbh, thàinig e steach orm paidhir mhocaisean a dheanamh air, agus ’s iad a bha math. Cha leigeadh tu leas solus sam bith a bhith agad oir bha na rionnagan a’ soillearachadh an rathaid fada, fada air thoiseach orm. Chosg mi fad a’ gheamhraidh is iomadh geamhradh o sin ’g an caitheamh gus an latha an diugh, is “cha tàinig toll orra riamh.”


[TD 107]

Famhaire Cheap Breatainn

(Fhuair mi cuid de’n fhiosrachadh so o Aonghus Mac Gille-Fhaolain nach maireann, á Mira Mór, agus o Iain Làman nach maireann, Allt nam Breac, Eilean Cheap Breatainn. Tha feadhainn ag ràdh nach ’eil a h-uile seanchas mu’n Fhamhaire a chluinneas tu aig bial an t-sluaigh, fìor) (Calum Iain MacLeòid).

Tha mi cinnteach gun do thadhail cuid de’n luchd-leughaidh, uair no uaireigin, an Tigh Madame Tussaud, an Lunnainn, far a bheil ìomhaighean nan daoine allail ’s an t-saoghal air an gràbhaladh an céir. Uill, chan ’eil tigh mar sin againn an Albainn Nuaidh fhathast, ach, a dh’aindeoin sin, tha fear ris an abrar Azor Vienneau, an Halifacs, air ìomhaigh a shnaidheadh de’n Fhamhaire Mac Asgaill a chaochail an Eilean Cheap Breatainn air an ochdamh latha de’n Lùnasdail, ’s a’ bhliadhna ochd ciad diag, tri fichead ’s a trì. ’N uair a sheallas tu gu giar air an ìomhaigh so cha mhór nach saoil thu gu bheil Aonghus a’ dol a bhruidhinn riut.

Bha Aonghus Mac Asgaill (An Gille Mór), iomraiteach ’n a latha air son a neirt. Bha e seachd troighean is naoi òirlich an àirde, is bha e fhéin a’ cothromachadh faisg air cóig ciad punnd.

Tha cuid an Eilean Cheap Breatainn ag ràdh nach ’eil an ìomhaigh chéireach so idir coltach ri Aonghus. Their iad gu bheil a shamhla coltach ri Gearmailteach, is gum bu chòir do Aonghus a bhi air a éideadh ’s an deise Ghàidhealaich, an àite còta a tha a’ ruighinn a ghlùinean, le briogais, siosacot, agus léine chaol. Tha feadhainn ann cuideachd a tha a’ cumail a mach gur h-ann an Eilean Cheap Breatainn a rugadh Aonghus; cuid eile gur h-ann ’s an Eilean Mhanannach a dh’fhosgail e a shùilean an toiseach. Their na seann daoine a tha fhathast beò


[TD 108]

gur h-ann am Bearntraigh na Hearadh, an Albainn, a rugadh am Famhaire ainmeil, ann an àite ris an abrar Siabaidh, ’s a’ bhliadhna 1825. ’S e Beathag nighean Alasdair, bean-ghlùine iomraiteach ’n a latha, a bha ’n a banaltrum dha, boirionnach a bha mion-eolach air an Dotair Alasdair MacLeòid, no an Dotair Bàn. B’e athair Aonghuis, Tormod Mac Aonghuis Mhic Néill Mhóir, agus ’s e ban-Fhearghusdanach á Eilean Phabaidh, faisg air Bearntraigh, a bha ’n a mhàthair (canaidh cuid eile gur e Cairistìona Chaimbeul a bh’innte). Tha fios gu bheil móran dhaoine anns na Hearadh an diugh a tha càirdeach do Mhac Asgaill, gu h-àraidh am Poll an Oir, ’s air a’ Mhachair, ’s am Port nan Long, an Uibhist-a-Tuath. Tha luchd-dàimh aige an Eilean Cheap Breatainn cuideachd, a’ chuid mhór dhiubh am Framboise, an siorramachd Richmond. Bha daoine treuna, starbhanach, taiceil, a’ tuineadh ’s na Hearadh ri linn Mhic Asgaill. Gabh beachd air Dòmhnall is Fionnlagh Mac Gille Mhoire á Tarabhig; Iain Mac Dhiarmaid ás a’ Mhachair; Alasdair Mac Gille Mhoire ás an t-Srannd, is Dòmhnall Mór Mac Alasdair Mhic Andaidh á Gearradh na Creadha.

Bha naoinear ghillean is triùir nigheannan ’s an teaghlach a bharrachd air Aonghus. Bha athair, Tormod, cóig troighean is naoi òirlich an àirde, agus a mhàthair beagan na bu lugha na sin. Thog iad orra thar lear, á Siabaidh do Eilean Cheap Breatainn ’s a’ bhliadhna 1828.

Bha Aonghus ’n a chruth ’s ’n a chumadh coltach ris a’ chloinn eile a bha a’ fàs suas ’n a linn, ach ’n uair a ràinig e aois ochd bliadhna diag, chum e air a’ fàs gus mu dheireadh gum b’fheudar dhaibh àrdachadh a dheanamh air an tigh. ’S ann mu’n ám so a thug iad “An Gille Mór,” mar ainm air. Ged a bha e cho mór ’n a bhodhaig, cha robh e ag ithe móran bidhe idir, agus theireadh na seann daoine nach robh, mar so, “spionnadh gu leòir a’ tighinn o thaobh a stigh a bheireadh


[TD 109]

cùl-taice do thaobh a muigh,” ’s gur e so a b’ aobhar gun do chaochail e cho òg.

Thàinig a’ chiad eòlas air a neart neo-chumanta gu a chàirdean air an dòigh a leanas. Air latha àraidh chaidh e do’n choillidh a thoirt dhachaidh maide gailbheach a chaidh a leagail air son shailthean. Chuir e an damh an sàs innte le slabhraidh toinnte mu’n chraoibh. Tha an damh ainmeil air tarruing ach dh’fhairtlich an crann air, a dh’aindeoin gach rathad a dh’fhiachadh e. Mu dheireadh thall, lasaich an gille an t-slabhraidh; thog e ceann a’ mhaide fo achlais, is shlaod e dhachaidh e thar an t-sneachda.

An ath shamhradh bha athair Aonghuis a’ togail sobhail. Cha robh gainne fiodha anns a’ choillidh, agus leis a sin bha na sailthean air leth garbh is làidir. Aig ám mar so, bha e ’n a chleachdadh aig na h-eilthirich a thighinn ás gach cearnaidh a chuideachadh a chéile. Bha dusan duine an làthair, agus an déidh beagan ùine, le saothair is lìonmhorachd nan làmh, thogadh an t-sail-mhullaich gu a h-àite. An sin ghairm an dùdach an luchd-obrach gu an dinneir. Aig a’ bhòrd chaidh bean-an-tighe mu’n cuairt leis a’ bhotul, ach chaidh i seachad air cathair a mic, ’s i am beachd nach robh e sean gu leòir air son a’ chleachdaidh sin. Bha beachd eile aig an òganach air fhéin, is bha e air a nàireachadh am fianuis a cho-oibrichean. Dhearbhadh esan dhaibh gun robh e cho math ris an fhear a b’fhearr dhiùbh, is gun togadh e “clach-cuid-fir” coltach ri fear sam bith eile. Shiolp e air falbh o’n bhòrd is chaidh e a mach. ’N uair a chaidh càch air ais, cha b’urrainn daibh idir a chreidsinn ciamar a thàinig an t-sail-mhullaich a bhi ceann air cheann; ach bha fios aig Mac Asgaill.

Cha robh an dùthaich ùr as aonais an deòiridh. Latha bha sud, bha soitheach anns an acarsaid a bha làn de mharsantachd air son nan ceannaichean a bha a’ dol a mach le bàtaichean


[TD 110]

beaga a thogail baraillean flùir is goireasan eile. Thàinig an duine bochd so air bòrd latha bha sud, is chaidh e far an robh an ceannaiche a’ cunntas nam baraillean a bhàtar a’ togail o’n chearn-luinge. “Tha fios agam,” ars’ esan, “nach robh e an comas dhomh an cunntas mu dheireadh a phàidheadh, ach bhithinn fada ’n a bhur comain nan toireadh sibh iasad baraille flùir eile dhomh.” Cha robh am marsanta air son a dhiùltadh a muigh no mach, is chuir e a’ choire air an inneal-togalach. “Ach,” ars’ esan, “ma théid agad air baraill a thogail a nuas, faodaidh e bhi agad an n-asgaidh.” “Cha téid agam fhéin air sin a dheanamh,” ars’ an deòiridh, “ach gheibh mi caraid a ni dhomh e.” “Am faigh gu dearbh?” ars’ an ceannaiche le snodha-gàire, “matà, faodaidh tu ghabhail an n-asgaidh na thilgeas e a nuas.” “’S e bargan tha sin,” ars’ an deòiridh, is air falbh a ghabh e a shireadh Mhic Asgaill cho luath ’s a dheanadh bàta is caisbheart e. Thill am bàta le dithis air bòrd. Dh’fhan an deòiridh ’s a’ bhata bheag, is chaidh an Gille Mór á sealladh am broinn an t-soithich. An ceann mionaid sud baraille flùir air a shadadh suas mar an itealan, is phlob e anns a’ chuan. Mun gann a ghreimich an deòiridh air, sud fear eile as a dhéidh — is fear eile, gus an tuirt an deòiridh ri Aonghus stad. Cha robh dìth no deireas air an deòiridh fad a’ gheamhraidh sin.

Air latha àraidh thàinig coigreach de dhuine mór, foghainteach, làidir, do’n sgìreachd. Chuala e mu dhéidhinn Mhic Asgaill, is bha fadachd air a dhol a chòmhrag ris. Bha an coigreach so cinnteach nach seasadh an Gille Mór dà bhuille dha. Tha iad ag ràdh gu bheil a h-uile duine làidir an duil nach ’eil duine sam bith eile cho làidir ris fhéin. Gu dearbh, cha robh Mac Asgaill mar so idir. Cha d’rinn e bòsd riamh á spionnadh sam bith a bha ’n a chorp ’s ’n a chumhachd. Thòisich Mac Asgaill a’ reusanachadh ris a’ choigreach ag ràdh nach robh sabaid


[TD 111]

mi-ghnàthaichte mar so ’n a aire idir, ach chuir an coigreach dùbhshlan air mu dheireadh, ’s dheònaich an Gille Mór sìneadh air an t-sabaid. Anns na làithean ud, bha e ’n a chleachdadh aig dithis a bhiodh a’ dol an caraibh a chéile, crathadh làimhe a bhi aca mun tòisicheadh iad ri còmhrag. Rug Mac Asgaill air làimh air, ’s thòisich an fhuil air dòirteadh a mach a bàrr a mheòirean, is thuit a làmh sìos gun chlì ri thaobh. Cha robh coltas làimhe idir air an rud a bha ’n a bhois. Thog an coigreach rithe gun dàil, ’s cha do chuir e dragh tuilleadh air Famhaire Cheap Breatainn.

Thàinig duine eile an lùib Mhic Asgaill a bha a’ cheart cho mór as fhéin ’s a bha an coigreach. Bha e air son carachd ri Aonghus. Dìreach an uair a bha iad deas air son a dhol an sàs, rug Mac Asgaill air a ghualainn ’s air a chasan, agus le aon sìnteag thilg e thairis e air dùn chonnaidh a bha mu dhusan troigh a dh’àirde. ’Se caiptean a bh’air soitheach Geangach a bh’anns an duine so. Bha e a’ tomhas mu thrì chiad an cudthrom, is cha robh e toilichte idir mar a dh’éirich dha. Bha tàmailt air, ’s bha aicheamhail air aire. Thàinig roinn de’n sgiobadh aige le bàta ’n a choinneamh a dh’ionnsaigh a’ chladaich. O’n bha am bàta gun bhalaist, dh’òrdaich an caiptean iad a chur na clachan a bh’air bruaich a’ chladaich ’s a’ bhàta. Thug Mac Asgaill an aire dhaibh, is choisich e sìos chun a’ chladaich air a shocair fhéin. “Tillibh,” arsa Aonghus, “agus cuiribh a h-uile clach a thug sibh á bruaich a’ chladaich anns an dearbh àite ’s an d’fhuair sibh iad, air neo pàidhidh sibh gu daor air son bhur beadachd.” “Cha till,” ars’ an caiptean, “ach thig thusa a mach a dh’ionnsaigh an t-soithich is bidh fios agad có as treasa.” Ann am prioba na sùla, rug Aonghus air cnapach de chloich mhóir; thilg e i, agus shrac i an ceann-deiridh ás a’ bhàta. Chunnaic an sgiobadh nach robh dol bh’uaithe aca, is nan tilgeadh Aonghus an ath chlach gum


[TD 112]

biodh iad an grunnd an aigeil. Chuir iad na clachan air ais far an robh iad roimhe, is dh’iarr an caiptean mathanas air a’ Ghille Mhór air son a dhalmachd.

Shaoileadh sibh, le eòlas a neirt, gum biodh Mac Asgaill air son a bhi strì ri a nàbaidhnean, ach cha robh duine na bu chiùine ri fhaotainn feadh Chanada gu léir ’n a latha. Bha Gàidheal de sheòrsa eile ’s an ath bhaile air an robh mar leasainm, “Gilleasbuig Fiadhaich.” A réir ’s mar a bha Gilleasbuig fhéin ag ràdh, cha robh duine a sheas ris riamh nach do chuir e ri talamh. Dh’innis fear air choireigin dha mu’n Fhamhaire a bha a’ tamh am baile Naoimh Anna. “Famhaire ann no ás,” ars’ esan, “cuiridh Gilleasbuig a chadal e.”

Dh’éirich Gilleasbuig tràth ’s an ath mhadainn; lìon e a phòcaidean le deagh aran-coirce, is ghabh e an rathad an tòir Mhic Asgaill. Tràth feasgair ràinig e an tigh is ghnog e air an dorus. Dh’fhosgail bean-an-tighe an dorus, is gun fhacal fàilte, dh’fhoighnich e an robh am Famhaire a stigh. “Chan ’eil,” thuirt a mhàthair, “tha e ag obair anns a’ choillidh,” is sheall i an rathad dha. Cha deachaidh e fada ’n uair a thachair an Gille Mór e fhéin ris, is e ’n a shuidhe air lòd chonnaidh. Thuig Gilleasbuig có a bh’aige, ach ars’ esan, “An tusa am Famhaire?” “Mise,” arsa Aonghus, ma’s fhìor le ìonghnadh, “cha mhì gu dearbh; is mise a bhràthair as òige. Tha am Famhaire na’s fhaide tuath anns a’ choillidh.” “Ma’s tusa a bhràthair as òige,” arsa Gilleasbuig, “bidh mise a’ tilleadh dhachaidh.”

Mu’n bhliadhna 1849 thàinig long-mhalairt á New York a steach do Ob Naoimh Anna, an Ceap Breatainn, a cheannach éisg. Air bòrd na luinge bha fear ris an abrar, Somhairle Dunseith (no, Dunleith). ’N uair a chunnaic e an Gille Mór, ghabh e magaid dheth, agus an déidh seòrsa de chunnradh is


[TD 113]

còrdadh a bhi eadar e fhéin is Aonghus, sheòl iad air falbh gu New York. Thadhail iad an iomadh cearnaidh ’s na Stàitean Aonaichte, agus bha an Gille Mór air fhoillseachadh mar iongantas-féille do’n mhórshluagh. Rinn an dithis aca airgiod air an turus so, is a réir eachdraidh bha Somhairle ’n a dhuine treibhdhireach, ceart, air gach dòigh. ’S gu dé mu dhéidhinn Barnum, Tòmas na h-Ordaige, agus Màidsear Nutt? Uill, tha luchd-rannsachaidh an diugh a’ deanamh a mach nach robh gnothach sam bith aca ri Mac Asgaill. Gun teagamh, thogadh dealbhan le Tòmas na h-Ordaige ’n a sheasamh air bois Aonghuis ach ma sheallas tu air dealbh Tòmas na h-Ordaige an latha a phòs e Levina Warren, tha rudeigin fada cearr an àiteigin?

’S gu dé mu dhéidhinn a thuruis a null a choimhead air Bànrigh Bhictoria? Bu mhath leinn so a chreidsinn, ach càit a bheil an dearbhadh? Ach, có-dhiùbh, an fhìrinn ann no ás, ’s e seanchas beag, laghach, a th’ann—An uair a ràinig Aonghus Mac Asgaill, Famhaire Cheap Breatainn, Caisteal Windsor, chuir Bànrigh Bhictoria fàilte chridheil air. Chuir a àirde ’s a mhiadachd ìongnadh a bha air leth mór oirre. Thòisich i ’g a cheasnachadh a thaobh a theachd-an-tìr, ’s mu’n bhóla fuaraig de mhin-choirce ’s uachdar a bhiodh e a’ gabhail an déidh a bhidhe. Dh’fharraid i dheth an sealladh e dhith ciamar a bha an fhuarag air a deasachadh. A réir sgeòil, rinn an Gille Mór mar a dh’iarradh air, ’s ’n uair a bhlais a’ Bhànrigh air an fhuarag thuirt i nach b’iongantach leatha idir mar a dh’fhàs Aonghus a bhi cho mór, foghainteach, làidir. Chuir e seachad cunntas uairean a’ conaltradh ris a’ Bhànrighinn, is an uair a bha e a’ fàgail, thug i dha dà fhàinne òir mar chuimhneachan air a thurus do’n Chaisteal. Thug Aonghus taing dhith air son a coibhneis ag ràdh gun robh e duilich nach b’urrainn da cuid de neart ’s de spionnadh a shealltainn dith ach fhad ’s a bha e a’ coiseachd a null ’s a nall air a bialthaobh, bha e a’ cur


[TD 114]

cudthrom a chuirpe air a shàiltean an dràsda ’s a rithist, is dh’fhàg e mar sin athailt is làrach a bhrògan air a’ bhrat-ùrlair a mhair fad iomadh linn. ’N uair a dh’fhalbh an Gille Mór, thuirt a’ Bhànrigh gum b’e sud an duine bu mhotha ’s bu treasa a sheas riamh am bonn bróige an Caisteal Windsor.

Tha an aithris mu “Thogail na h-Acrach” am bial an t-sluaigh fhathast. Canaidh cuid gur h-ann am Boston a thachair e; cuid eile gur h-ann an Halifacs, is cuid eile gur h-ann air a’ cheadha an New York a thog Aonghus acair ’s an robh 2100 punnd de chudthrom. ’N uair a thog e an acair os a chionn, choisich e ceum no dhà leatha, ’s ’n uair a bha e ’g a sadail a mach air a’ mhuir, chaidh frithbhac na h-acrach an sàs ’n a ghualainn. “Ghabh e ris an leabaidh an déidh sin, ’s cha do dh’éirich e aisde.”

Tha caochladh bheachd a’ dol mu’n cuairt eadhon an diugh fhéin mu’n “togail” a bha so. Tha e coltach gun tuirt Iain, bràthair Aonghuis, gun robh so fìor gu leòir, gu h-àraidh tomhas is cudthrom na h-acrach a làimhsich e. Thuirt Iain cuideachd gun robh e am beachd nach e togail chumanta a rinn Aonghus air an acair idir, ach “togail-fàisg,” alt is cleas-togalach air an robh Aonghus eòlach ’n a bheatha.

Theasd e ’n a thigh fhéin, ’s ’n a dhachaidh fhéin, is chaidh a chàradh ’s a’ chladh air còrsa an ear Ob Naoimh Anna, an Eilean Cheap Breatainn, mu mhìle gu leth o’n chuan.

Gàidheal gu chùl, is duine treun, treibhdhireach, gun mhoit no fearas-mhór sam bith ’n a ghné no ’n a ghiùlan ged a bha e ainmeil air feadh an t-saoghail air son a neirt.


[TD 115]

Sgialachdan á Albainn


[TD 116]

Heisgeir nan Ron

(o làimh-sgrìobhainn Sheumais Eòghainn, is bloigh eile de’n sgialachd o’n làimh-sgrìobhainn aig an Dotair Fearchar Mac rath nach maireann, Ràtagan, Cinn t-Sàile Mhic Coinnich, an Albainn).

O chionn fada nan linntean, rinn sgioba de cheathairnich Uibhist-a-Tuath ullachadh air son a dhol a mharbhadh nan ròn gu Eilean Heisgeir. Tha e coltach nach robh ach aon bhirlinn air cladach aca a bha uidheamaichte anns gach dòigh air son a dhol a strì ris an obair chunnartaich sin, agus b’fheudar croinn a chur am measg nan curaidhean air son gu faigheadh iad mar sin foillseachadh a chum an sgiobaidh bu chalma a thaghadh air son an aisig fhiadhaich sin a chur le sàbhailteachd do’n bhirlinn, is na bhiodh innte.

A measg nan daoine air an do thuit an crann air son a dhol gu Heisgeir, bha spalpairneach spreigeil á Hòghgearraidh nach robh riamh aig muir roimhe sin. Nan rachadh leotha air Heisgeir bhiodh fortan a’ leantainn an fhir a b’òige de’n sgiobaidh. Nam biodh a’ mhuir fiadhaich, ogluidh, ’s e droch mhanadh air an stiùireadair a bhiodh ann, is nan éireadh beud sam bith do’n bhirlinn bhiodh sin ’n a chomharradh air call codaich do a fear-faire. Chuireadh a’ bhirlinn air sàl gun dàil, is chuireadh croinn is siùil is ràimh, is gach àsuinn eile an òrdugh air son seòladh tràth maduinn a màireach. Bha an seòl air a dheanamh de mhuran fighte, na buill de chraicionn mairt; is bha an crann is na ràimh air an sàbhadh as an fhiodh a bu bhuaine a ghabhadh faighinn. Aig dol fodha na gréine, bha am bàta fo uidheam. Cha robh deò air a’ ghaoith; cha robh sgòth air an adhar, bha a’ mhuir gun aon ghluasad oirre, is thog gach fàbhar a bha sin an cridheachan o dhubhachas gu subhachas a bha mór. Cho luath agus a bhris camhanaich an latha anns an aird an ear, bha gach mac-màthar air an eilean eadar naoidhean na cìche ’s bodach a cheithir-fichead air an cois, agus iad shìos cruinn


[TD 117]

còmhla aig port na birlinne. Bha iad ag creidsinn nan cuirte làmh leinibh air ceann fear de’n sgiobaidh nach éireadh beud dha o fhuath no o bhan-bhuidseach, is chleachd iad an sian sin gu riaghailteach mun d’fhalbh iad. Thog iad air an tabh uamhalta a bha rompa. Cha robh éis mòna orra mar nach robh an Uibhist riamh, ach ’s ann gann a bha am biadh. Có-dhiùbh, thog iad rithe is chaidh gach làmh an sàs ’n a obair fhéin. Ghabh am fear bu shine an stiùir. Thòisich am fear a b’òige ri taomadh, is fhuair e giar òrdugh a’ bhirlinn a chumail cho tioram ri clach-an-teinntein athar. Dh’iomair am fear bu làidire, is bha an neach bu ghéire sùl’ ri faire air a cùrsa. Cho luath agus a chaidh iad fo sheòl shéid a’ ghaoth as an déidh, is thug a’ bhirlinn gu astar. Ged a b’fhada uatha Heisgeir, cha b’fhada iad ’g a ruigheachd. ’N uair a bha iad faisg air an eilean chunnaic am fear-faire gu robh na ròin ’n an ciadan ’g am blianadh fhéin air pallachan nan creag. Cha b’e an cuid, dragh mór a chur orra, is mar sin rinn fear na stiùireach air an eilean cho fiataidh ’s a b’urrainn da, agus air dhaibh sin a dheanamh cheangail iad a’ bhirlinn ri sgor creige, is chaidh iad air tìr a’ streap mar na gobhair suas ri aodann nan creag. A dh’aindeoin gach oidheirp a rinn iad air a’ bhirlinn a thoirt gu caladh gu sàmhach, socrach, dh’fhidir na ròin iad eadar bheag is mhór, is thug iad grunnd an aigeil orra. Fhuair na fir lorg air uamh mhór an cridhe nan creag, is dh’fhadaidh iad bràdhadair mór teine air son ròin a ròstadh cho luath agus a bheireadh iad greim air aon diubh. Nochd na ròin air na pallachan a rithist, is bha iad cho pailt thall ’s a bhos ri caoraich am faing. Dh’éirich na suinn a mach le’n slachdanan móra; chrò iad na ròin, is mharbh iad an sàth dhiubh, is rinn iad iollach an aoibhneis a chionn gun deachaidh an latha leotha cho soirbheachail. An uair a shlaod iad a mach as a’ mhuir gach ròn a mharbh iad, cha ghabhadh a’ bhirlinn iad uile, is


[TD 118]

shònruich iad cuid diubh fhàgail, is tighinn g’an iarraidh an ath latha nan ceadaicheadh an aimsir. Dheasaich iad aon de na ròin air ball, agus b’e sin an seòighn a chòrd riutha gu léir a chionn gu robh carghus na gorta orra uile. Dh’aontaich iad gu fàgadh iad aon neach de’n sgiobaidh air an eilean, is gun deanadh a’ chuid eile air an dachaidhean air ball. Thionndaidh a’ ghaoth o’n ear gu’n iar, is cha robh aon sealladh air a’ ghréin a chaidh fhalach gu grad le sgòthan dorcha, dùbhlaidh. Bhuail an t-eagal am fear a b’òige de’n sgiobaidh, is thuirt e gu fuiricheadh esan air an eilean gus an tigeadh iad air a thòir an ath latha. Sin mar a rinn iad. Chaidh na fir air bòrd na birlinne, is sguab a’ ghaoth roimpe i gu tìr-mór mar shlige-bhàirnich. A dh’aindeoin gach onfhadh is bàirlinne, chothaich a’ bhirlinn gu caladh, is nochd i ri fearann Uibhist bial ri bial anns an oidhche. Mun do thuit an oidhche bha iad uile gu sàbhailte air tìr, ach am balach a b’òige a dh’fhàg iad an urraidh ri closaichean nan ròn an uamha Heisgeir.

Bha mnathan agus teaghlaichean sgiobadh Heisgeir ’g an coinneachadh aig a’ phort air an fheasgar ud, is bu mhór an toileachadh ri am faicinn uile gu dòigheil, réidh, air tighinn thar chuain a bha cho bagarrach. Bha caileag bhreagha, bhuidhe-bhàn ’n a seasamh air cùlaibh chàich, is na deòir a’ ruith gu frasach sìos air a gruaidhean dearga. Bha i an éiginn anama a bha mór. Le guth briste, brònach, dh’fhoighnich i gu dé a thachair do chuspair a gaoil, is fhreagair aon de’n sgiobaidh gun d’fhàg iad e gu slan, fallain, air Eilean Heisgeir. ’S ann a chuir an sgiala sin eallach a’ bhròin gu buileach air a cridhe, is mu dheireadh thuit i ann an nial air am bialaibh. Bha i an sàs ann am mogul a bha gu math doirbh gun teagamh. An uair a fhuair i car seachad air a bristeadh-cridhe, choisich i dhachaidh còmhla ri a muime a bha ’n a sùil-fhianuiseach air an t-sealladh a bh’ann.


[TD 119]

Bha doinionn uamhasach ann fad trì làithean, ach air a’ cheathramh latha rinn a’ bhirlinn cruaidh oidheirp air seòladh gu Heisgeir air son teasairginn a dheanamh air a’ bhalach òg a bha ri port air an eilean sin, a chum ’s gum biodh e air aiseag a ris gu a chàirdean agus a leannan lurach aig nach robh fois latha no tàmh oidhche gus am faigheadh i e ri taobh a rithist.

A cheart cho luath agus a dh’fhàg an sgioba am fleasgach òg ud an uamha Heisgeir an latha thàinig iad dhachaidh, thòisich an lionn-dubh ri a shiaradh, is eu-dòchas ’g a shàrachadh. Eadar gach smuain mi-fhortanach a bha e ag àrach ’n a inntinn—nach ann a thug e a chreidsinn air fhéin nach fhaigheadh e as an eilean am feasda, is mar sin gum biodh e fhéin is an ainnir bhuidhe-bhàn a dh’fhàg e an Uibhist air an sgaradh o chéile gu sìorruidh. Anns an tiom-taisean a bha air inntinn, chaidh e a steach do’n uamha, is shuidh e aig an teine air an robh e a’ dearcadh car tamuill, fiach gu dé an seòrsa fortain a chitheadh e ag èaladh ann. Ach bhuail an t-eagal e, is imcheist air a chionn gu robh an connadh a bh’aige a’ caitheamh as, is gun ròs air a’ chòrr. Leum e a mach gu grad, is rùraich e gach cùil is cial de na geodhachan air son fiodh-cladaich. Air dha ultach a dhà ghàirdean a thional, thàinig e air ais do’n uamha. Bha an cianalas ’g a léireadh, is có chuireadh spìdeag air do bhrìgh sin — seadh, gille òg, tapaidh, leis fhéin an uamha Heisgeir, gun chompanach, gun chur-seachad ach tiùrr de chlosaichean ròn. Shìn e e fhéin air bialaibh an teine, chuir e a’ phlata fo a cheann, agus sud seachad e an dùsal cadail. Cha robh osna thiamhaidh na gaoithe agus gàir uamhalta an taibh fada gun a dhùsgadh. Mu mheadhon-oidhche, thàinig fiath nan ian air muir ’s air tìr, is bha oidhche rionnagach, reulagach, a’ deanamh faire araon air machraichean Uibhist, ’s air a’ Chuan Siar a bha ’n a laighe gu socrach, sàmhach. Thug e sùil a mach as an uamha fiach a faiceadh e tuilleadh ròn a’ tighinn


[TD 120]

air tìr air na creagan. Thàinig fuar fhallus air, is crith air a chnàmhan gu léir an uair a chunnaic e uile-bheist de ròn cho mór ris a’ phalla-creige air an robh e ’n a shìneadh, air an sgòrr mu a choinneimh, agus na h-uile coltas air gun robh i fo gheasaibh. Mhothaich e gun do thuit a bian dith ’n a sgòdan mu a casan, agus chuir sin gu h-àraidh cha mhór á cochull a chridhe e, ach an uair a thog a mhisneach beagan, chaidh e na b’fhaisge oirre, is chunnaic e gur h-e seann sgraoit sgrogach de bhoirionnach a bh’innte, ’s i air crupadh ’n dà lùib le seann aois. Bha a mala cho dubh ris an t-suthaich; a sùilean móra cruinne an impis spréigheadh a mach as a h-aodann, is chuireadh a h-aogas geilt air an dearg mheirleach fhéin, gun tighinn idir air creutair bochd a bha leis fhéin an uamha Heisgeir, gun charaid, gun chompanach, gun duine ris an canadh e lide an leth fhacail. Cha do leig i oirre aon uair gu robh a leithid ann, ach theann i ri rùrach am measg nan òban, is nan còsan air son closaichean a càirdean a chaidh am marbhadh an dòigh cho brùideil le na slachdan móra. Bha ròn an déidh ròin a’ tighinn air tìr air gach palla, is gach aon diùbh mar a thigeadh a’ dol an cruth sliochd Adhaimh, gus an tàinig ám meadhon-oidhche.

Am measg nan ròn a thàinig air tìr mu dheireadh, bha caileag òg na bu bhreagha na nighean a chruthaich Dia riamh. A’ leantuinn cleas an fheadhainn eile, chaidh ise a null am measg a càirdean marbha, ag caoineadh gu goirt, is a’ seinn marbhrann nan ròn os an cionn. Nach b’oillteil fhéin na companaich a bh’aig an fhleasgach bhochd air Eilean uaigneach Heisgeir? Chum e a shùil gu furachail air an àite ’s an robh trusgan-mara na maighdinne, is smaoinich e na faigheadh e greim air an trusgan sin gun cumadh e i gun a companach a leantuinn do ghrunnd an aigeil. Cha b’urrainn e, ged dh’fhiachadh e, gun ghaol a ghabhail air a ceum ’s air a h-aogas, is lìon i a chridhe le gràdh dhi am prioba na sùla. ’N a bheachd-san, cha robh


[TD 121]

cruthachadh air neamh no air talamh na bu bhòidhche na i.

Sheas am balach bochd car greise eadar dà bharail gu dé dheanadh e, ach mu dheireadh chuir e craicionn a’ bhuinn air a’ bhathais, is shiolp e gu fiataidh a null far an robh trusgan-mara na h-ainnire àluinn. Rug e air an trusgan gu fòil ach cinnteach, is chuir e e fo sgòd a bhreacain, is chaidh e air ais do’n uamha. Phaisg e e gu cùramach; chum e taobh a’ chraicinn a muigh, spàrr e e anns a’ phlata, is chàirich e cuigeal a leannain air a mhuin. An uair a bhris ciad nial na camhanaich anns an àird an ear, thòisich closaichean nan ròn ri éirigh, fear an déidh fir, is thug iad aon phlum anns a’ mhuir, is chaidh iad as an t-sealladh. An déidh sin thàinig a’ mhaighdeann àluinn is thòisich i ri rùrach gu dìchiollach air son a trusgan-mara a bha fairtleachadh oirre fhaighinn. Sheas i ann an doth car tamuill, is an sin rinn i dìreach air bial na h-uamha far an robh am fleasgach ’n a shìneadh. “Bheil mo thrusgan-mara agad?” ars’ ise rise an Gàidhlig fhonnmhor Uibhist. “Chan ’eil aon mhìr dheth agam-sa,” ars’ esan. Thòisich i a rithist air toirt a h-amharus as gach cùil is cial is òb is palla a bha timchioll air an uamha, ach cha d’fhuair i lorg air a trusgan. Thàinig i air ais gu bial na h-uamha. “Am faod mi suidhe còmhla riut, a fhleasgaich fhlathail,” ars’ ise, “gus an soilleirich an latha, agus a rannsaicheas mi an treas uair air son mo thrusgan-mara?” “Thig a steach, ’s e do bheatha,” ars’ esan. Shuidh i gu nàrach, diùid, air oir na lice air an robh e ’n a shìneadh. Chuir e sgòd de’n ghuailleachan a bha timchioll air fhéin thairis oirre. Chuir an coibhneas so blàths ’n a cridhe, oir mar is aithne do’n fhear a bha thall ’s a chunnaic, chan ’eil tùrn ann is fhearr air son cridhe irighinn òig a thàladh na beagan carthannais a bhuileachadh oirre. A cheart cho luath ’s a mhothaich e gun robh i cho faisg air, chaidh saighead a gaoil troimh a chridhe air ball, is theich gach cianalas is eagal a bh’air. Chuir iad


[TD 122]

ceithir làithean seachad gu sòlasach an caidreabh a chéile ’n an suidhe air an aon lic anns an uamha, is bha an gràdh do a chéile ’n a bhiadh, ’n a dheoch, is ’n a chonnadh dhaibh fad na h-ùine sin.

Ach air a’ cheathramh latha thachair dha sùil a thoirt a mach air an tabh, is gu dé bha sud ach rud coltach ri muc-mhara a’ seòladh eadar e ’s an ear. Air dha dearcadh air na bu ghéire, dé bha so ach seòl na birlinne anns an robh a chompanaich a’ tighinn air a thòir. Ma b’fhada air falbh iad, cha b’fhada bha iad gun an caladh a ruigheachd. Chuir iad fàilt is furan air anns an uamha, ach an uair a chunnaic iad an ainnir àluinn ud ’n a suidhe gu stòlda ri a thaobh, cha mhór nach do chaill iad an còmhradh gu tur.

Lìon iad a’ bhirlinn le closaichean nan ròn, is chaidh am fleasgach is a leannan-mara air bòrd, is sheòl iad gu Tìr a’ Mhurain. Cha do thàrr iad na siùil a chàradh ris a’ bhirlinn an uair a ghrad dh’éirich a’ ghaoth, is dhiùlt a stiùir a cumail air a cùrsa. Thòisich am fleasgach òg ri a taomadh, is mar a bheireadh ise a steach air fuaradh, chuireadh esan a mach air fasgadh. Shuidh a leannan-mara gu cruaidh, teann, ri a thaobh, ach bha i cho beag sgoinn ’s gur gann a b’urrainn dith a bial fhosgladh.

Dh’fhàs fear na stiùireach làn iomnaidh, is dh’iarr e orra croinn a chur fiach có aca bu chòir a shadadh a mach do’n mhuir. Dh’fhreagair ise air ball an guth ìosal, ciùin, is mhionnaich is bhóidich i dhaibh uile nach tigeadh beud ’n an caraibh. Thug so beagan misnich do’n stiùireadair, is chum e sròn na birlinne cho fada ris a’ ghaoith ’s a b’urrainn da, air chor ’s gun do nochd iad ri Bhàlaidh mun do thuit an oidhche. Fhuair iad uile air tìr gun sgiorradh, gun dochunn, is bha ise gu dlùth ri sàil a leannain fhéin a’ dìreadh suas o’n chladach. Lean i e ceum air cheum gus an deachaidh i a steach còmhla


[TD 123]

ris do thigh athar far an do ghabhadh riutha gu càirdeil, coibhneil, carthannach.

An uair a chuala a sheann leannan mar a bha cùisean ag iomairt, rinn i a dìchioll air son gaol fir eile a thàladh. An ùine ghearr bha iad ri bras shuirghe ’s ri faisge-leannanachd, ’s chuir i ’s a’ mhogul e.

Bha an leannan-mara deas gu leòir air banas-tighe, is cha robh nighean an Uibhist a chumadh a’ choinneil rithe an cosnadh air machair no air monadh. Thaitinn i gu ro-mhath ri a athair agus a mhuime, is bha deagh theist oirre am measg nan nàbuidhnean uile.

An iomlaid na bliadhna, phòsadh fleasgach òg na h-uamha agus a leannan-mara le lagh naomha nan sagart Lochlannach, is an lànachd na h-aimsire, rugadh mac àluinn. Dh’fhàs e suas ’n a ghille breagha, sgoinneil, sgairteil. Bha dithis mhac eile aca, is cha robh iad-san dad air dheireadh air Codrum an tapachd ’s an tàbhachd. Bha miadh agus mùirn gach coimhearsnaich orra fhéin ’s air an gineil. Ged a bha iad gu math dheth ’n an crannchur saoghalta, bha cìocras oirre-se an còmhnuidh air son faighinn air ais gu a dachaidh féin fo lic fhuaraidh na tuinne, is b’e a guidhe a ghnàth gur h-ann an grunnd an aigeil a bhiodh a corp air a chàradh aig ám a bàis, far am biodh a càirdean gràdhach, na ròin, ’g a tàladh le na marbhrainn sin a bhios iad a’ sìor-chrònan os cionn an luchd-dàimh a théid a mharbhadh le brùidealachd sliochd Adhaimh.

’S ann gann gu tric a bhiodh toradh an fhearainn aca. Ach bha sud bliadhna a bha toradh an fhogharaidh aca na bu phailte. Bha i fhéin agus a triùir mhac a’ tarruing an arbhair do’n iollainn, is fear-an-tighe a’ togail nan cruachan. Mu àird fheasgair chaidh ise dhachaidh a dheasachadh na suipearach. Bha am balach a b’òige anns an iollainn, is chunnaic e athair a’ falach bian-ròin am meadhon na cruaich arbhair. Ruith e


[TD 124]

dhachaidh is dh’innis e do a mhàthair mu’n fhalachasan a bha athair a’ cumail anns a’ chruaich arbhair. Thug ise daoi-leum a mach do’n iollainn, is thug i a’ chruach gu làr, sguab an déidh sguaibe, gus an d’fhuair i a trusgan-mara. Chaidh fear-an-tighe a steach a ghabhail a shuipearach, is an déidh sin chaidh e do’n iollainn air son crìoch a chur air na cruachan. Chàirich ise agus a mac a b’òige a’ chruach an déidh dhith a trusgan fhaighinn, is cha do chuir esan umhail sam bith air gin de na cruachan a rinn e. Thug e greis a’ céilidh an tigh nàbuidh an oidhche sin, is an uair a fhuair ise fàth, dh’iarr i air a triùir mhac a dhol sìos cuide rithe chun a’ chladaich, agus i air son tìodhlaic mhìorbhuilich a thoirt do gach aon diubh. Dh’fhalbh iad agus ise le a trusgan-mara fo a h-achlais. ’S e’n tìodhlac a thug i do a ciad mhac, meomhair a dheanadh e comasach air cuimhne a chumail air gach lideadh a chuala e riamh. Do an dara mac thug i bogha is saighead, agus do a mac a b’òige thug i comas snàmh cho math ri a càirdean fhéin—na ròin. Thug i aon sealladh tiamhaidh air Tìr a’ Mhurain mu’n cuairt; leig i beannachd buan leotha fa leth, is air dhith tionndadh ’n a ròn, rinn i aon phlum mór anns a’ mhuir, is cha robh sgial oirre eadar ùir is adhar.

Bha rànaich thiamhaidh nam balach is mac-talla nan creag a’ cur gaoir an cluasan muinntir Uibhist. Chruinnich gach mac-màthar dhiùbh air a’ chladach, is dh’innis na balaich dhaibh an sgiala brònach. Lìon dubhbhron cridhe a companaich; chaidh e gu laighe na leapa, is chaochail e le bristeadh cridhe beagan ùine an déidh sin.

Bliadhnaichean an déidh sin, bhiodh na balaich a’ dol sìos chun a’ chladaich moch is anmoch, is cha tàinig iad riamh dhachaidh gun trosg mór air gad aca, is gu tric bhiodh ròn mór a’ snàmh faisg orra, ’s e dearcadh orra gu dian le a shùilean móra, gràdhach.


[TD 125]

Iomhar a’ Bhogha Mhaide

(air a recòrdadh le Calum Iain MacLeòid o’n aithris aig Frank Mac Néill nach maireann, ás a’ Phon Mhór, Eilean Cheap Breatainn).

Bha Iarla Dhùn-druim na h-Eireann a’ togail dhìlleachdan, agus chaidh Iain, mac Lachlainn Bhronnaich á Cola, a chur chuige an déidh bàs athar. Bha Mac Néill Bharraidh ’n a bhantraich le dithis mhac, Fearachar Tirisdeach, agus Niall Uibhisteach. Phòs e bantrach Mhic Gille-Eathain Chola an dùil gun tuiteadh Cola leis fhéin còmhla ri Barraidh, ach a thaobh oighre Mhic Gille-Eathain a bhi an Eirinn, bha cùram a chinn ’s a chluaise air a h-uile latha riamh. Thug e fainear fear-faire a bhi daonnan a’ falbh air each bàn o cheann gu ceann de’n eilean. Mur bitheadh naidheachd chlisgidh sam bith aige, bhiodh a chùl ri ceann an eich, ach nam biodh dad cearr, bhiodh e ’n a shuidhe dòigheil ’s an diollaid.

’N uair a bha Iain Garbh, oighre Chola, ochd bliadhna diag a dh’aois, leig Iarla Dhùn-druim ás e. Rinn e rathad gu ruige Dearbhaig, am Muile. B’ann le athair a bha Dearbhaig. Ràinig e an sin bodach le sheachdnar mhac air blàr-móine.

Dh’fhoighnich e de’n bhodach an éireadh e leis a thoirt a mach oighreachd athar. Thuirt am bodach gun robh an tighearna a bh’ann math gu leòir dha-san. Chuir e an sin an aon cheist ri na gillean, ach dhiùlt iad uile ach an Gille Riabhach. Thuirt esan nam faigheadh e sgrìobhadh air Dearbhaig as a’ ghrunnd, gum falbhadh e leis, ’s gun toireadh e a mach oighreachd athar dha. Fhuair e sid.

An oidhche sin fhéin, fhuair iad aiseag gu ruige Cola. Dh’innis an Gille Riabhach mu’n fhear-faire a bh’aig Mac Néill, is


[TD 126]

thuirt e, “Falaichidh sinn sinn-fhéin am feadan an rathaid mhóir gus am bi e a’ dol a dh’ionnsaigh a’ Chaisteil ’s a’ mhaduinn.” ’N uair a bha fear an eich bhàin a’ dol seachad, leum an Gille Riabhach a mach, ’s shad e’n ceann dheth. Leis an sgaoim a ghabh an t-each bàn, thàrr e as ’n a chruinn-leum chun a’ Chaisteil. Thàinig Mac Néill a mach le chlaidheamh ’n a làimh, is a bhean ’n a dhéidh. Am bad a chéile ghabh e fhéin agus Mac Gille-Eathain Og. ’S e Mac Néill a b’fhearr leis a’ chaillich buanachd, is chanadh i ’n dràsd’ is a rithist, “sùil air do chùlthaobh a mhic.” “Air do bhialthaobh thoir an aire,” fhreagradh an Gille Riabhach. Bha Mac Gille-Eathain a’ gabhail iomain, ’s bha e air thuar gun cuireadh Mac Néill e le allt dhomhain a bha an taobh shìos dhiùbh. “’N a m’làimh thoir do chlaidheamh,” ars’ an Gille Riabhach ri Mac Gille-Eathain, ’s e leum air a bhialthaobh, is thòisich e fhéin is Mac Néill air iomairt chlaidheamhnan air a chéile.

Ged nach robh an Gille Riabhach tais ’s ann dha a b’fheudar dol air ais. ’N uair a chunnaic e gum biodh e a dh’aithghearr ’s an allt, thug e roid an comhair a chùil is leum e tarsuing an uillt air lomchar air an taobh eile. Thilg Mac Neill an claidheamh air, ach gheard esan e-fhéin. Leum an Gille Riabhach air Mac Néill is sgar e’n ceann dheth. Theirear Leum a’ Ghille Riabhaich ris an àite gus an latha ’n diugh.

Ghabh Iain Garbh seilbh air a’ Chaisteal, agus ’s e ’m peanas a chuir e air a mhàthair, a chionn ’s gun robh i ’n a aghaidh, far an gabhadh i a biadh feasgair nach gabhadh i a suipeir.

’N uair a chuala iad ann am Barraidh gun do mharbhadh Mac Néill, chaidh seachd sgothan biorach fo uidheam, le fichead gille òg gun riobadh fiasaig’ air aon diùbh, is dh’iomair iad a h-uile buille gu ruige Cola a thoirt a mach toradh-cola Mhic Néill. Ràinig iad Gunnaidh aig ceann a deas Chola, àite a tha ’n a eilean ri muir-làin, is ceangailte ri tìr ri muir-tràigh. Bha


[TD 127]

balach a’ buachailleachd air an eilean, ’s leig e na donnalan ’s na ràin ghoirte ’n uair chaidh na Barraich air tìr. Dh’fhoighnich iad dheth gu dé bha cearr, is fhreagair e gun robh e a’ caoineadh Mhic Néill, an deagh thighearna a bh’aca. “Matà, ’s ann a thoirt a mach toradh-cola a thàinig sinne,” ars’ iad-san. “An dà,” ars’ esan, “ged a rachadh sibh air aghaidh an dràsda, chan fhidir sibh có tha leibh, no có a tha ’n ur n-aghaidh, ach ìnnsidh mi dhuibh dé ni sibh. O’n tha sibh sgìth leigibh ur n-anail an so, is théid mi-fhéin gu baile, is ìnnsidh mi do na càirdean gun tàinig sibh, ’s an uair a gheibh iad gach ni deiseil, thig mi ’g ur n-iarraidh.”

’S e bhun a bh’ann gun do chuireadh am balach gu tìr; thugadh na sgothan a stigh do gheodha an achlais an eilein. (Bàgh Chloinn Néill an diugh). Thog na suinn teine air an eilean, is chaidil iad mu’n cuairt air. Feadh na h-oidhche, ri muir-tràigh, thàinig am balach, ’s a h-uile duine a bha’n Cola còmhla ris, le airm ’s le cabair, is mharbh iad a h-uile duine riamh de na Barraich.

Chuireadh na dìlleachdain, Fearachar is Niall gu Iarla Dhùn-druim, ’s bha Cìosamul gun cheann. Thàinig an Ridire Ruadh, bràthair Iain Mhóir Chalabhaigh, is ghabh e seilbh air a’ Chaisteal.

O’n chaidh an Caisteal a thogail gun fhios nach fhaodadh nàmhaid tighinn orra uair no uaireigin, bha e iomchuidh gum biodh saod air taobh a muigh a’ Chaisteil. Gheibheadh Clann Néill a stigh o’n Gheamhlaig Mhóir, is thogadh còmhla-nam-bonn o’n taobh a muigh, a bha am falach am poll-mòna an cùl a’ Ghearra-ghathail (?). Cha robh fios aig duine càit’ an robh i ach aig mac an àite an athar anns an aon teaghlach. B’e Iomhar a’ Bhogha Mhaide am fear aig an robh an dìomhaireachd so ’s an ám a bh’ann. Bha e a’ fuireach am Pabaidh, is bha e ainmeil air a’ bhogha saighead.


[TD 128]

’N uair a fhuair Fearachar is Niall mu réir aig Iarla Dhùn-druim, thug iad an aghaidh air an tigh. Chaidh leotha a h-uile ceum gus mu dheireadh a fhuair iad bàta leis an tàinig iad tarsuing a’ Chuain Bharraich.

Chaidh iad air tìr am Pabaidh an toiseach na h-oidhche gun fhios gun fhàth gun fhaireachdainn. Stad iad ri farchluais aig uinneig Iomhair. Bha Iomhar a’ cur nam both dheth a’ trod mu’n Ridire Ruadh, is a dhithisd mhac air tighinn dachaidh o phàidheadh a’ mhàil dha. Mharbh iad ròn an Caolas Shnuasamuil, is thug an Ridire uatha e. ’S e sin a chuir a’ mhìothlachd air Iomhar. “Nam biodh an fheadhainn a tha’n Eirinn cho goirid dhòmh-sa ’s a tha iad cho fada bhuam, leiginn-sa fhaicinn dhà-san mun tigeadh an latha,” ars’ esan. Leum na gillean a stigh air an dorusd, is b’àill leotha am bodach a chumail ri fhacal.

Gun mhóran dàlach, thog iad orra, is thug iad a’ Gheamhlag Mhór as an fhalachan, is ràinig iad Cìosamuil. Thòisich an ùpraid a muigh. Chual’ iad boirionnach a’ glaodhaich a stigh, “Is fhada cobhair o Usluig, ’s a muinntir an Eirinn.” Thogadh còmhla-nam-bonn is chaidh iad a stigh. Cha robh ’n sin ach Usluig, searbhanta a bh’anns a’ Chaisteal o shean. “Càit a bheil an Ridire Ruadh?” ars’ na seòid. “Tha e ’s a’ Chaolas a’ suirghe air a’ Bhanachaig Mhóir,” ars’ Usluig. Ràinig iad an Caolas. “Théid sibh air taobh a deas an tighe,” ars’ Iomhar, “a’ cheathrar agaibh-se a’ spaidsearachd, is fanaidh mise mi-fhéin aig an oisinn.” Bha dà dhorusd air an tigh. ’N uair a chunnaic an Ridire Ruadh faileas nan òlach a null ’s a nall seachad air an uinneig ri solusd na gealaiche, sid a mach troimh’n dorusd a tuath a ghabh e. Chàirich Iomhar saighead ris, is thuit e an sin fhéin. “Chan ’eil sinn sàbhailte fhathast is Iain Mór a bhràthair beò; ’s fhearr dhuinn falbh gu ruige


[TD 129]

Calabhaigh is ceal a chur air mun ruith an naidheachd feadh nan cnoc,” arsa Iomhar.

Chàirich iad orra, is ràinig iad Caolas Eilean Chalabhaigh mu ghlasadh an latha. Chuir iad Iomhar air tìr air taobh tìr-mór a’ Chaolais mu choinneamh a’ Chaisteil, is dh’iomair iad fhéin mu’n cuairt an rubha gus a bhi am falach leis an sgothaidh.

Bha Iomhar a’ gabhail fadachd ’s e ’n a chrùban-chruiteach air cùl cloiche anns a’ chladach, a chionn gun robh an latha ’g éirigh suas gu math, is cha robh tuar gu nochdadh neach e fhéin, ged a bha iad air an cois ’s a’ Chaisteal o chionn fhada.

Bha sgairt air leth làidir aig Iomhar gu éigheach. Dh’éirich e ’n a sheasamh is ghlaodh e àird a chlaiginn, “Mo chreach, ’s mo sgaradh, tha Cìosamul mu làr.” Cha robh Iain Mór uair sam bith a’ dol a mach gun an deise chruadhach air. ’N uair a chual’ e an glaodh, chuir e a cheann ris an uinneig fiach có bha ’g éigheach, ach chan fhaiceadh e neach gun an clogad a chur a null gu cùl a chinn — rud a rinn, is dh’fhàg Iomhar saighead ’n a bhathais.


[TD 130]

Sgialachd nan Cat

(o làimh-sgìobhainn Sheumais Eòghainn. Saoilidh mi gur h-ann o Anna Nic Iain, Bàgh a’ Chaisteil, Barraidh, a fhuair Seumas an sgialachd so an toiseach).

Bha sud ann roimhe rìgh agus bànrigh. Bha aon nighean aca, agus bha i cho àluinn ris a’ ghréin ghil shamhraidh. ’N uair a bha iad ann am mire sòlais, thàinig tinneas air a’ bhànrigh, agus dh’eug i. An ceann ùine an déidh sin, phòs an rìgh bànrigh eile, is bha aon nighean aca ach bha i so maol, carrach, is cha robh so gun eud do’n bhànrigh. Bha an nighean aice fhéin mar a bha i a’ fàs suas, a’ fàs na’s grànnda a h-uile latha.

Latha bha sud, bha a’ bhànrigh ’n a seòmar, agus i a’ fiachainn ach ciamar a chuireadh i ás do’n nighinn bhòidheich. Sùil gun tug i, có a thàinig a steach ach an eachlach-ùrlair, is rinn i gurraban aig an dorusd. “Tha thusa an sin, a chreutair bhochd agus gun mhóran toileachaidh agad, agus cha bhi toileachadh gu sìorruidh agad gus a faigh thu air car a thoirt ás an inighinn bhòidheich ud.” “Theirig thusa do’n t-seòmar,” ars’ ise, “agus theirig ’n a d’ leabaidh, agus ’n uair a chluinneas tu an rìgh a’ tighinn dachaidh, cuir balgum fìona ’n a d’bheul. Foighnichidh e ciod e tha cearr ort, agus canaidh tusa gu bheil thu a’ cur a mach fuil do chridhe leis an arraban, agus nach ’eil comas aig duine furtachd a thoirt dhuit ach aige-san, agus their esan an uairsin, ciod a bhiodh aig rìgh nach fhaigheadh bànrighinn, agus their thusa ris gur e an rud a léighiseas tusa ma chuireas e an nighean ud air falbh fad bliadhna, le lòn aon oidhche agus earradh bliadhna, do’n eilean ud a tha an iomall a’ chuain, far nach bi duine beò ach air son aon oidhche; gum bi thu sona.

Sin mar a bha. An uair a chuala i coiseachd an rìgh, rinn a’


[TD 131]

bhànrigh a h-uile ni a dh’iarr an eachlach-ùrlair oirre. Thuirt e rithe, ciod a bha cearr oirre, agus thuirt i gun robh i a’ cur a mach fuil a cridhe leis an arraban, ’s nach robh duine a léighiseadh i ach e fhéin. Dh’innis i mar a bha.

“Beannachd dhuit-sa,” ars’ esan, “ach mollachd do bheul d’ionnsaichidh. Ged is cruaidh orm-sa mo nighean a chur air falbh, ni mi mar a tha thusa ag iarraidh gus do riarachadh.”

Air an latha arna mhàireach, fhuair an rìgh sgoth is sgioba, is chàirich iad orra. Chuir e lòn aon oidhche agus earradh bliadhna air bòrd, is dh’fhàgadh an inighean bhòidheach ’s an eilean. Ghabh i suas gu meadhon an eilein agus chunnaic i bothan beag breagha an sin, is bha e air a sgeadachadh leis a h-uile goireas. An ceann tacain thàinig i a mach gu beul an doruisd agus ciod a thàinig a steach ach piseag. Thòisich a’ phiseag ri i fhéin a slìobadh ri a glùn is coltas an acrais oirre. Rinn an inighean toileachadh mór ris a’ phiseig agus thuirt i rithe, “A chreutair bhig nach tu tha laghach.” Thog i ’n a h-uchd i, agus thuirt i rithe, “ged nach ’eil agam-sa ach tràth na h-aon oidhche, gheibh thusa do chuid dheth.” Dh’éirich i agus thug i cha mhór a h-uile mìr a bh’aice do’n phiseig. An ceann began ùine, ghabh i mu thàmh, agus leum a’ phiseag ’n a leabaidh ri taobh, air a beulthaobh air taobh na h-uinneige. Bha i gu tuiteam ’n a cadal an uair a chuala i sporghail aig an uinneig, agus ’s ann an uairsin a chuala i guth ag éigheach, “Bheil thu stigh a churra-mhìgios?” “Tha, a churra-mhàgais.” “Am blais mi na bheil air do chùlthaobh?” “Cha bhlais, cha bhlais,” ars’ ise, agus dh’fhalbh a so an sporghail.

Chaidil i gu sunndach is ’n uair a dhùisg i ’s a’ mhaduinn cha robh sgeul air a’ phiseig, ach an ceann tacain thàinig a’ phiseag agus coineanach mhór ’n a beul, is dh’fhàg i aig casan na h-ìnghne i. Chuir an nighean air dòigh i air son am bìdh, ’s ghabh iad am biadh le chéile.


[TD 132]

Cha robh latha fad na bliadhna nach robh a’ phiseag a’ tighinn dachaidh le lòn an latha, eun no maigheach, no coineanach.

’N uair a ruith an ùine thàinig a h-athair leis an sgoth agus an sgioba, agus ma bha i breagha mun deachaidh i do’n eilean, bha i nis a sheachd bhreaghad, is gu dearbh bha a h-athair gu math sunndach a’ dol dachaidh leatha.

’N uair a chunnaic a’ bhànrigh cho àluinn ’s a bha an nighean, ’s ann a shaoil i gum b’fhearr an nighean aice fhéin a chàradh do’n eilean. Thuirt i so ris an rìgh agus dh’fhalbh a rìgh is rinn e dìreach mar a dh’iarradh air.

Dh’fhalbh e leis an nighinn eile. Chunnaic i ’n tigh mar a chunnaic an t’éile e. Có-dhiùbh, thàinig a’ phiseag a steach ach cha b’e fàilte chridheil a thug i dhith. “A bheathaich grànnda,” ars’ ise, “cha leig thu a leas a bhi a’ smaoineachadh gu faigh thu sgath dhìom-sa. Chan’ eil agam ach biadh aon oidhche, beag gu leòir dhomh fhéin, is chan ’eil fhios agam có as a tha an ath thràth a’ dol a thighinn.” Cha robh aig a’ phiseig ach i fhéin a chur am folach an àiteigin gus an deach an nighean mhaol, charrach a laighe, is chaidh a’ phiseag a steach fo na plaideachan a rithist.

An uair a bha ise gu tuiteam ’n a cadal, chuala i an sporghail mu’n uinneig, is chuala i an guth an éigheach, “Bheil thu stigh a churra-mhìogais?” “Tha, a churra-mhàgais.” “Am blais mi na bheil air do chùlthaobh?” ars’ an guth a bha muigh. “Blaisidh, blaisidh,” ars’ a’ phiseag, agus leum cat mór fiadhaich a steach nach fhacas riamh a leithid, is ceudan eile as a dhéidh, is chaidh iad am bad na h-ìnghne maoile, carraich, is cha do dh’fhàg iad oirre ach na cnàimhean.

An ceann na bliadhna thàinig a h-athair ach ma thàinig cha robh sgeul oirre ach na cnàimhean.


[TD 133]

Mar a chaidh MacNeill do Shealtuin

(air a recòrdadh le Calum Iain MacLeòid o’n aithris aig Frank MacNéill nach maireann, ás a’ Phon Mhór, Eilean Cheap Breatainn).

Bha triath air Barraidh aon uair ris an cainnte Ruairidh an Tartair. A réir coltais ’s e duine borb, neo-thlusail a bh’ann, agus spùinneadair is reubair-fairge nach robh a leithid ach tearc. Bha a bhirlinn, ’n uair a rachadh i gu muir, ’n a culaidh-eagail do gach eathair eile; is ge b’e caladh a bheireadh i a mach, bhiodh call is creach ann ri linn. Bha i fo sgiobaireachd Gille Mór Thangasdail, duine cho làidir, toirtealach, snaomanach, fuasgailteach, sgairteil, agus a bha a’ tuineachadh anns na h-Eileana an Iar aig an ám sin.

Turus a bha sid anns an Fhaoilteach, chuir Ruairidh an Tartair fios air a’ Ghille Mhór, is thuirt e ris a’ bhirlinn a chur an ionad-seòlaidh, agus iad a’ dol do Shealtuin a thogail creiche. Fhreagair an Gille Mór gum b’e droch ám de’n bhliadhna a bh’ann air son a dhol air an astar annasda ud — gun robh a’ ghaillionn, agus an stoirm, agus an cuan ’n a mhìlltean ’s ’n a mheallan, agus nach robh fasgadh-fearainn aca ri fhaotainn gus an ruigeadh iad. “Matà,” arsa MacNéill, “nach bi fasgadh nan tonn agaibh.” “Tha mise a’ cur a’ ghnothuich an earbsa riut-sa oir chan urrainn dhomh fhéin falbh còmhla ruibh air an turus so, is gnothuichean a’ bhaile ’n a mo lùib aig toiseach an Earraich.”

Rinn an Gille Mór mar a dh’iarradh air, is bha a’ bhirlinn aig an laimrig, agus an sgioba air dol air bòrd an déidh gach brosnachadh-fairge is beannachadh-luinge. “Beannachd leat,”


[TD 134]

deir an Gille Mór, agus an uair a shìn Ruairidh an Tartair dha a làmh a thoirt a bheannachd dha, rug e oirre, is tharruing e MacNéill air bòrd. “Ma ’s eadh ’s gum bi fasgadh nan tonn againne,” ars’ esan, “bhiodh e iomchuidh gum biodh do chuid fhéin agad-sa dheth cuideachd.”

Dh’fhalbh iad, agus a dh’aindeoin nan Gearran, nan Sgobag, agus nam Feadag mar a shéid iad, ràinig iad Sealtuin. Chunnaic na Sealtuinich a’ bhirlinn Bharrach a’ tighinn teachd, is chruinnich iad mu’n chladach gus an cumail gun a dhol air tìr ach bha’n Gille Mór ro-èasgaidh, ealamh air an son, is leum e air tìr mun d’ràinig na Sealtuinich an laimrig.

Bha ceatharnach ainmeil an Sealtuin aig an ám so ris an cainnte mar leasainm, am Boc Sealtuineach. ’S e esan a bha air ceann nan daoine, is chaidh e fhéin ’s an Gille Mór air ball am bad a chéile. Dheanadh iad creagan de’n bhogan, is bogan de’n chreagan; bha clachan tuinnidh na tràghad air an leadairt, agus air an saltradh fo an casan. Thug am Boc togail do’n Ghille Mhór, is thilg e e ann an tiùrr feamnach a bha shuas bràigh a’ chladaich. Ghrad dh’éirich an Gille Mór, is ruiteag na feirge ’n a ghruaidh. Smaointich e air na daoine o’n tàinig e; smaointich e air machraichean sìthshaimheach Bharraidh seal mun tig tràth-nóna do’n ghréin; chuala e sìor dhùrdail na maighdinne-mara — dh’fhòghnadh sin. Sìos gun ghabh e an coinne a’ Bhuic. Chaidh iad an glaicibh ’s an caraibh a chéile, ’s an sàs aon uair eile, ach cha robh an gleachd fad air a chumail an uair a bha am Boc air claisneach a dhroma air leacan feamainneach, sligneach, slìomach, sleamhainn a’ chladaich. “Am bàs air do mhuin, mo ghille math ort, ciod e d’éiric?” ars’ an Gille Mór ris a’ Bhoc, agus e a’ breith air sgòrnan air. Ghuidh am Boc air son a bheatha, agus mar éiric, gheall e gun toireadh e do’n Ghille Mhór a inghean gus a pòsadh, is baile fearainn saor dha fhéin.


[TD 135]

Thug an Gille Mór dha a bheatha, agus thog Clann Néill creach mhór an sin, agus thill iad do Bharraidh le luchd na birlinne de chrodh.

Phòs an Gille Mór inghean a’ Bhuic Shealtuinich, is fhuair e baile saor o’n Bhoc, is rinn e a dhachaidh an Sealtuin far a bheil feadhainn de ainm, is de shliochd ri am faotainn fhathast. Bha e air a ràdh gun do thog e caisteal dha fhéin ’s an àite sin, is gun do chuir e mar chìs air muinntir a’ bhaile iad a thoirt dusan ubh anns an latha chuige cho fada ’s a bhiodh e a’ togail a’ chaisteil. Bha e a’ bristeadh nan uibhean, is ’g an cur an lùib an aoil leis an robh e a’ togail an tighe, is cha d’fhuaras riamh aol-tàthaidh cho math ris a sin.


[TD 136]

[Blank]


[TD 137]

Seanchasan Eibhinn


[TD 138]

Domhnall Clibisteach

(air a recòrdadh o’n aithris aig Gilleasbuig Mac Coinnich nach maireann, as a’ Chaolas Mhór, Eilean Cheap Breatainn).

Ann an Gleann an t-Sionnaich, an ceann àraidh de Cheap Breatainn, chaidh Dòmhnall Clibisteach a bhreith is àrach. Bha e ’n a dhuine nàrach, diùid bho nàdar; agus cha bu léigheas dha air na fàillinnean sin an t-àite ’s an deachaidh a thogail. Chuala mi seann duine ag ràdh, “gum biodh na tubaistean an lorg nan clibistean,” is dhearbhadh eachdraidh Dhòmhnaill cho fìrinneach ’s a tha na briathran sin. ’S iomadh nàire mhór a ghabh e, ach theireadh e fhéin gum b’e an latha a phòs e, agus an latha a bha e a’ spealadh ’s gun an triubhas idir air, an dà latha bu mhiosa thàinig air riamh.

Bha ìongnadh mhór air a luchd-eòlais ciamar a fhuair Dòmhnall de mhisneach ’s na thug dha comas air Catrìona Ghleusda iarraidh gus a pòsadh, ach bha Ruairidh Biorach, a fear aig an robh fios air a h-uile rud, ag ràdh, “nach dh’iarr e riamh i; gur th’ann mar so a thachair dhaibh tighinn gu còrdadh.” Mar tha cuimhne aig roinn de na seann daoine, bha Catrìona Ghleusda is a màthair, bantrach Mhurchaidh na Giomalaid, a’ fuireach ann an Lag nan Cliatan, fagus do’n àite aig Dòmhnall, is gach ám cur no buain, b’e esan a bhiodh aca ’n a sheirbheasach. Bha toil a cridhe aig Catrìona air Dòmhnall a chur ’n a lìon, oir bha fios aice gum bu toigh leis i, ged nach robh de mhisneach aige na dh’iarradh i. An latha bha sud an ám na buana, bha iad le chéile a’ deanamh cruaich-eòrna; is ’n uair thàinig an t-ám chaidh ise dhachaidh gus am biadh a dheasachadh. B’e an latha mu dheireadh a bhiodh e ann an


[TD 139]

Lag nan Cliatan, is b’fhearr leis gum b’e chiad latha de’n ùine bh’ann.

Bhiodh e a’ fàgail beannachd aig Lag nan Cliatan; feasgar am màireach bhiodh e ag obair ’n a aonar air àite fhéin. Dé mar a bhiodh e beò gun Catrìona còmhla ris?

Bha beagan tàlant na bàrdachd aig Dòmhnall, is thòisich e ri deanamh ’s ri seinn òrain mar a leanas: —

“Gur mise tha gu muladach
Cur mullach air cruaich-eòrna;
’S mi smaointean air a’ ghruagaich
A bha buain nan sguaban cò’ rium.
Ho rò mo nighean donn bhòidheach.

A Chatrìona dhonn a’ chuachfhalt,
Gur tusa luaidh a leòn mi;
’S gu dé mar ni mi d’fhaotainn,
A ghaoil le lughad mo stòrais?
Ho rò mo nighean donn bhòidheach.”

“O!” arsa Catrìona, ’s i air tilleadh, “a dhuine gun dòigh, cuimhnich air a’ chomhairle a thug a sagart oirnn” — “Iarraibh agus gheibh sibh.” Chaidh Dòmhnall ’n a leithid de gheilt ’n uair a chual’ e ise bruidhinn, ’s gun thuit e thar na cruaiche, ach cheap Catrìona e mun d’ràinig e ’n talamh. “Eudail, a bheil thu ciallachadh gum pòsadh tu mi?” arsa Dòmhnall. “’S mi tha, ged bu mhàireach an latha,” arsa Catrìona. Sin agaibh, matà, facal air an fhacal mar dh’innis Ruairidh Biorach dhòmh-sa mu chòrdadh Dhòmhnaill is Catrìona Ghleusda.

Thàinig latha phòsaidh, agus sin far an robh an còmhlan aighearach, ceòlmhor, a ghluais á Lag nan Cliatan gu’n eaglais. Cha robh seòrsa sam bith de charbadan aca ’s na làithean ud; cha robh feum orra. Dh’fhalbh iad ga’n cois is Iain Chaluim Oig air an ceann a’ cluich na pìob móir gu faramach. O’n


[TD 140]

bha’n rathad dona, cha tug Dòmhnall leis brògan na bainnse idir, oir bha eagal air gun cailleadh iad an diasgan. Chuir e na bòtainnean móra air, is osain na triubhais sìos ’n am broinn. Bha deise de chlò ghlas air a rinn tàillear Bharraidh, is ad a’ bhìbhir le Ruairidh Mór mu cheann. B’e fasan an ama ud, adachan bìbhir bhi air fir na bainnse, is ged bha ad Ruairidh Mhóir ro-mhór do Dhòmhnall, chaidh rola pàipeir a chur ’n a broinn a chumadh i gun tuiteam sìos air aodann, oir “b’fhearr a bhi dhìth a’ chinn na bhith dhìth an fhasain.” B’e Niall Saighdear am fleasgach, agus Màiri nan Tunnag a’ mhaighdeann. Ged b’fhada an eaglais bhuapa cha b’fhada ’g a ruigsinn iad. Chuir Dòmhnall am bìbhir air a chùlthaobh ’s an àite-suidhe mar bhiodh e deanamh air a bhoineid, ach ’n uair thàinig ám suidhe, chaidh am bìbhir a spliachadh cho tana ri bonnach. ’N uair a bha a sagart ris a’ phòsadh, ’s a dh’iarr e fàinne, dh’fhiach Dòmhnall anns a’ phòca a chuir e’n gléidheadh i, ach bha toll air a rinn a’ phìob-tombaca, is dh’fhalbh an fhàinne. Chaidh Dòmhnall an geilt nach bu bheag, is dh’fhàs e cho dearg ri sgàrlaid. “Thoir dhiot do bhòtainn’,” arsa Catrìona, ach cha robh sin cho furasda a dheanamh ’s a bha e ràdh, is b’fheudar dhi-fhéin greim a chumail air Dòmhnall fhad ’s a bha am fleasgach a’ tarraing dheth na bòtainn! Gu fortanach, bha an fhàinne ’n am broinn, ’s chaidh crìoch a chur air a’ phòsadh. ’N uair a bha iad a’ falbh as an eaglais, dh’fhiach Dòmhnall ri mullach a’ bhìbhir a chur ceart, ach sin cha ghabhadh deanamh; bha car mór ann gu’n dara taobh, is e cho làn de phreasan ri adhairc seann mhairt. Ach cha b’e sin cuid bu mhiosa ach mar a bha e tuiteam sìos air aodann gus an cuireadh an t-sròn stad air gach darna ceum a dheanadh e, a chionn gun d’fhalbh an rola pàipeir. ’N uair chunnaic Catrìona a staid anns an robh Dòmhnall, spìon i am bìbhir thar a chinn; chuir i neapaigeann am broinn na lìnig, is spàrr i sin mu


[TD 141]

cheann e. Thug iad an aghaidh air tigh Dhòmhnaill is am pìobaire a’ cluich gu h-aigeanntach, “Dé chuireadh mulad ort oidhche do bhainnse?”

’N uair ràinig iad an ceann-uidhe bha Dòmhnall cho toilichte, cridheil, ’s nach robh fios aige de dheanadh e ris fhéin. Bha e’n dùil gun robh a thrioblaidean uile seachad. Chuir e air na brògan bainnse is bha e gluasad cho aotrom ri ian. Thòisich ruidhle na bainnse agus sin far an robh an danns’! Bha Niall a’ Ghliogain ag ràdh — is b’ainmeil gu danns’ e — nach fhaca e leithid Dhòmhnaill riamh air ùrlar. Leis cho làn ’s a bha’n tigh de dhaoine, cha robh àite an dannsa ach beag. Bha sreath de bhoirionnaich ’n an suidhe air fuirm an taobh an tighe, is Seònaid Mhór nam Bioran ’n am meadhon. Bha pòca mór air taobh a’ ghùin aice agus a bhial fosgailte. Uair de na h-uairean ’n uair bha Dòmhnall a’ dol mu’n cuairt ’s a’ ruidhleadh mar ghille-mirein, gu dé thachair, gu tubaisteach, ach gun chuir e té de chasan ann am pòca Sheònaid, is an tiotadh bha iad le chéile am màgaran air an ùrlar, is cas Dhòmhnaill an sàs mar sgadan ann an lìon. ’N uair fhuair ise air a casan bha i coltach ri soitheach an déidh droch stoirm, ’s a seòl mór air a reubadh gu dona. Thug Dòmhnall suas an lobhtaidh air mar an dealanach, is cha toireadh na maoir iad fhéin as a sin e gus na sgaoil a’bhanais.

Beagan ùine an déidh an latha iomraitich ud, thachair caraid ri Ruairidh Mór a dh’fharraid dheth an robh e aig pòsadh Dhòmhnaill. “Cha robh,” arsa Ruairidh, “ach bha mo bhìbhir agam ann is tha e coltach ri fear an déidh droch shabaid.”

An déidh àireamh bhliadhnachan a dhol seachad, thuirt a bhean ri Dòmhnall aon latha gu robh a bana-charaid, Anna Ghobha, air tighinn dachaidh as na Stàitean, is gun fhios nach tigeadh i air chéilidh an ùine ghoirid, gum b’fhearr dha dol do’n


[TD 142]

stòr a dh’iarraidh cuman de thrécil, los gun deanadh i aran milis a bhiodh aice feitheamh air a’ mhnaoi uasal. Bha e gu math leasg m’a fhalbh oir b’e ám an fheòir a bh’ann, ach cha rachadh e ’n a h-aghaidh. Dh’fhalbh e marcachd an eich ruaidh, is Bruce, an cù dubh, ’n a ruith roimhe. ’N uair bha e tilleadh, bha’n cuman trécil anns an darna làimh, ’s an t-srian anns an làimh eile, ’s e falbh cho cùramach air eagal gun dòirteadh e an cuman; ach ’n uair bha e dol seachad air tigh Eòghainn Chaim, sud a mach bha cù Eòghainn as an déidh. Am prioba na sùla bha na coin am bad a chéile mu chasan an eich. Leum an t-each suas air bruaich an rathaid, thuit Dòmhnall ’s an dìg, is dhòirt an cuman m’a cheann. Sin far an robh an sealladh ’n uair dh’éirich Dòmhnall as an dìg. Bha sruthan de’n trécil a’ ruith o cheann ’s o fhiasaig air an darna taobh, is còta de pholl air an taobh eile. Theann e ri suathadh aodainn fiach an deanadh e seòrsa de ghlanadh air, ach bha a’ chòinneach a’ leantail ris agus b’fheudar stad. Dé b’fhearr dha dheanamh? Cha leigeadh a nàire leis tilleadh do’n stòr, is a dhol dachaidh le cuman falamh cha b’e b’fhearr. Bha e an imcheist nach bu bheag ach ’s e dhol dachaidh a rinn e. Cha d’aithnich Catrìona e ’n uair bha e a’ dlùthachadh air an tigh. Bha’n fhiasag a bha glas an ám falbh, ruadh le trécil is còinneach ’n uair thill e. Ged bha Catrìona duilich mar thachair cha d’abair i dad. Bha fios aice nach bu léigheas air tubaist, trod; agus gun robh ám aig an achmhasan mar th’aig a’ chéillidh. Bha tuilleadh obrach aice a nis, a’ nighe na chuir Dòmhnall dheth de dh’aodach, is gu dearbh cha b’e sin an sùgradh: —

“’N uair chuir e dheth an triubhas,
An cù cha rachadh ’n a dhàil;
Gus an deach’ a sgùradh
Fad ùine le uisge blàth.”


[TD 143]

Cha robh de dh’aodach eile aige ach a léine is an triubhas a bhiodh air Di-Dòmhnaich. Chuir e air iad sin is dh’fhalbh e spealadh.

Uair de na h-uairibh a bha e giarachadh na speal thug e sùil a null air pàirce choirce Chaluim Chrosda, is gu dé chunnaic e ach Blàrag, té de chrodh fhéin, is i an déidh bristeadh a stigh do’n phàirce. Bha fios aig Dòmhnall gum b’e cogadh a bhiodh ann nam faiceadh Calum am mart. Thilg e bhuaithe an speal is leum e null do’n phàirce ach gu mi-fhortanach ’n uair a bha e dol seachad air a’ challaid chaidh stob an cùl na triubhais a shrac suas i gu bann. ’N uair chuir e Blàrag ann am prìosan ’n a àite fhéin, thill e do’n spealadh. Bha e ann an trioblaid ach ciamar gheibheadh e an triubhas a chàradh los gum biodh i air anns an eaglais am màireach. Cha deanadh e fhéin tàillearachd, is ged bha Catrìona còir, cha bu chòir a sàrachadh. Mu dheireadh thuirt e ris fhéin gum b’fhearr dol dachaidh is an triubhas a thoirt do Chatrìona gus a càradh. O’n bha’n latha cho breagha is an t-àite cho uaigneach dh’fhaodadh e tilleadh a spealadh ged nach biodh air ach a léine. Sin a rud a rinn e, matà, agus sin ’n uair thuirt Catrìona Ghleusda: —

“’S e do chlibistean a léir mi,
Tha thu nis am freasdail léine;
A’ falbh mar chreutair bhiodh gun nàire.”

Thill Dòmhnall do’n phàirce is bha hùgan éilidh aige air spealadh fad ùine bhig, ach mar bha’n driodfhortan an dàn dha, có thàinig ann an sealladh dha ach Anna Ghobha is i air rathad goirid a ghabhail do’n tigh aige. ’N uair a thuig i an staid ’s an robh e, chuir i roimpe gum biodh spòrs aice air. Ghabh i stigh do’n phàirce ach ’n uair chunnaic esan i, thilg e bhuaithe an speal, shuidh e air an talamh, is theann e ri cur an fheòir suas m’a thimchioll gus an robh e coltach ri circ air


[TD 144]

nead. “Latha math dhuit, a Dhòmhnaill,” ars’ Anna. “Mar sin dhuit fhéin,” arsa Dòmhnall. “Cum suas do’n tigh. Bi falbh! bi falbh! Tha Catrìona aig an tigh, tha, tha i a stigh.” Ach mar bu mhotha dheanadh esan de dhoicheall, ’s ann bu dlùithe bha ise a’ dol, agus bu mhotha bh’aice de cheistean ri chur air. B’fhearr leis mu dheireadh gun tugadh an Donas fhéin air falbh i. Ach ’n uair shaoil i gun chum i anns a’ Phurgadair fada gu leòir e, thuirt i, “Tha cabhag orm, feumaidh mi bhi falbh.” “Falbh gun tilleadh ort,” thuirt e ris fhéin.

’N uair ràinig i tigh Dhòmhnaill, bha Catrìona a’ càradh na triubhais. Gun dàil, chuir i fàilte chridheil, chàirdeil air Anna. Thòisich seanachas, is bha toil aig Anna an céilidh a bhi fada. Bha i cinnteach gun tigeadh Dòmhnall dhachaidh ma laigheadh a’ ghrian fo a cleòca daithte, is bha e ’n a beachd gum biodh tuilleadh spòrs aice air. Dh’obraich esan gus an robh e’n dùil gu robh an costa sàbhailte, is thug e aghaidh air an tigh. ’N uair a bha e faisg air an tigh chunnaic Anna e, dh’fhàg i beannachd aig Catrìona, is ghabh i a mach. Choinnich i Dòmhnall aig an dorus, leig e éibh as, is ruith e le luathas nach do ruith e riamh roimhe a null do’n t-sabhal. Có bha dol chun an tighe aig an ám ach a sagart ’s e dol a dh’iarraidh Dhòmhnaill gu spealadh. Chum e air do’n t-sabhal is fhuair e Dòmhnall ’n a chrùban air cùl baraille. “Ciod tha cearr, a Dhòmhnaill; an i Anna Ghobha a thug an triubhas dhiot?” ars’ a sagart. “O! b’fhearr leam nach fhaca mi riamh i,” arsa Dòmhnall. “B’i ceann-aobhair gach trioblaid a thàinig orm-sa an diugh.”

Thug a sagart air ìnnse gach ni mar a thachair, is mun robh e ullamh de’n stòraidh ràinig Murchadh Beag leis an triubhas. Chuir Dòmhnall air i; thàinig e am fianuis o chùl a’ bharaille, is fhuair e fois na cuid eile de’n latha ud.


[TD 145]

Nighean Righ na Spaine

(o làmh-sgrìobhainn Sheumais Eòghainn).

“’N uair a bha mise òg,” ars’ am bodach á Eilean Eòin, “agus mi a’ sireadh mnatha, chan fhaca mi beairt a b’fhearr na dhol a dh’iarraidh nighean Rìgh na Spàine. ’N uair a ràinig mi bha na ciadan romham an sin ’g a h-iarraidh; agus chunnaic mi nach robh dòchas ann dhomh. Bhuin an Rìgh uamhasach càirdeil rium. Cha robh leabaidh anns an tigh nach robh air fasdadh mun d’ràinig mi; ach dh’fhalbh an rìgh còir leam troimh’n bhaile, dh’fhiachainn am faigheadh e duine bheireadh cuid na h-oidhche dhomh. Dh’fhairtlich air oisinn sam bith a lorg dhomh ach air son ’s nach biodh agam ri cadal air seid, rinn e leabaidh dhomh ann an aon de na gunnachan móra bha a’ dìon a lùchairt.

Theann na saighdearan ri losgadh tràth ’s a’ mhaduinn gun dad de fhios aca gun robh mise ’n a mo chadal an aon de na gunnachan. Dhùisg iad mi leis an fhuaim a bha iad a’ deanamh; dh’fhairich mi mo bhonnan a’ fàs teth, is an ath shùil a thug mi, fhuair mi mi-fhéin air mullach gàraidh air aodann Cheap Smoky, an Eilean Cheap Breatainn, gun lorg air nighean Rìgh na Spàine.”


[TD 146]

Domhnall Mhamaidh

(air a recòrdadh le Calum Iain MacLeòid o’n aithris aig Niall Steele nach maireann, Glaschu Ur, Alba Nuadh).

O chionn faisg air ciad bliadhna air ais bha duine a’ còmhnuidh an Arasaig, am Mórroinn na h-Albann Nuaidhe, ris an canadh iad Dòmhnall Mhamaidh. Ged a bha e car faoin an cuid de dhòighean, bha e neo-eisimealach is ainmeil air son a bhi glé dheas-bhriathrach. Thachair dha a bhi air chuairt feadh na dùthcha aon uair, rud air an robh e glé dhéidheil. Có-dhiùbh, dhiùbh, oidhche de na h-oidhcheanan thachair dha a bhi an tigh-faire aig ám na h-ùrnuigh? Bha Dòmhnall casruisgte ’s e ’n a shuidhe faisg air an teine, ’n uair a thàinig bodach mór a stigh, ’s mar a thuit am breamas anns a’ chùis, sheas e air òrdagan Dhòmhnaill. Thug Dòmhnall leum ’n a sheasamh gu grad, ’s e toirt sùl’ air a’ bhodach o shàil gu mullach a chinn, thuirt e, “A Fhreasdail ’g ar dìon o do leithid, ’s truime thu na’n each, ’s truime thu na’n damh; ’s truime thu na’n <eng> elephant <gai> mhór a bha a’ tarruing bagaichean an airm ’s an àird an ear; a dhiabhoil bodaich tha thu ann.”


[TD 147]

Na Tri Plaighean

(air a recòrdadh le Calum Iain MacLeòid o’n aithris aig Murchadh A. Mac Gille-Mhoire, Framboise a Tuath, Eilean Cheap Breatainn).

Uair a bha sud, ’n uair nach robh an saoghal ach ’n a leanabh, agus mun robh aiseag riaghailteach fo uidheam aig a’ Chaolas Bheag, an Ceap Breatainn, bha bodach a’ fuireach faisg air a’ Chaolas a bha a’ deanamh a bheòshlaint’ ag aisig nan daoine a null ’s a nall. Bha am bodach a’ còmhnuidh leis fhéin ann am bothan beag. Bha am bodach gu nàdurrach ’n a dhuine greannach, friosanach, fada ’n a cheann.

Air latha fogharaidh a bha sud — latha grìseach, fliuch, fuar, bha am bodach a’ gabhail fasgaidh o na siantan ’n a fhàrdach fhéin ri taobh a’ Chaolais. Dìreach an uair a bha e ’g a fhaireachdainn fhéin sàbhailte, seasgair o’n tìr a muigh, thàinig sagart á Antigonish do’n ursainn aige, ’s e ag iarraidh a dhol a null air an aiseag. Dhiùlt am bodach carachadh a muigh ’s a mach, oir ’n a bheachd-san bha e ro-fhuar is ro-fhliuch; is bha strann aig a’ ghaoith nach robh a’ còrdadh ris, is a bharrachd air sin, bha struth ’s a’ Chaolas a bha air leth borb, cumhachdach.

’N uair a thuig an sagart gun robh droch shùrd air a’ bhodach, chaidh e a steach do’n bhothan còmhla ris, is thòisich iad ri seanachas. Cha robh an dithis aca fada mar sin ’n uair a thàinig ministear an Eilein Mhóir do’n bhothan is bha esan ag iarraidh an aiseig cuideachd. Dhiùlt am bodach e gun fiù anail a tharruing.

’N uair a dh’fhidir an sagart gun robh e fhéin ’s am ministear air an aon seòrsa turuis, dh’iarr an sagart an t-aiseag a rithist


[TD 148]

air a’ bhodach. Chuir an t-iarrtas so am bodach gu math troimh chéile, is cha toireadh cumhachd sam bith air thalamh air gluasad a dheanamh. Ach an déidh ùine shìolaich fearg a’ bhodaich, is thug e cuireadh do na cléirich tighinn air bòrd. Shuidh am bodach air an tobhta-mheadhon agus ghabh e na ràimh, ach ged a chaidh e an sàs mar so, dh’aithnicheadh tu nach robh fonn ro-mhath air fhathast.

Shuidh an sagart ’s am ministear air an tobhta-sguit, is shìn iad ri bruidhinn air iomadh cuspair. Anns a’ chonaltradh a bh’ann thugadh tarruing air plàighean. Air dhaibh a bhi a’ beachd-smaoineachadh air a’ chuspair sin, ’s i a’ cheist a thàinig chuca mu dheireadh, “Gu dé na plàighean a bu ghràineile a thachair riamh anns an t-saoghal so?”

Thug iad ùine mhór a’ deasbaireachd air a’ cheist so ach cha do chuir iad dùnadh no crunludh air àireamh nam plàighean idir. ’N uair a stad iad a’ bruidhinn air a’ chuspair so, dh’fhoighnich an sagart do’n bhodach gu dé a’ bharail a bh’aige-san air a’ chùis a bh’ann. Thòisich am bodach ri ruamhar ’n a ghuth thàmh fad mionaid no dhà, agus an uairsin thuirt e, “Tha mi dearbhte cinnteach,” ars’ esan, “gur e na trì plàighean as gràineile a thùirling riamh air a’ chinne-daonna: sagart Antigonish, ministear an Eilein Mhóir, agus daolagan a’ bhuntàta.”


[TD 149]

<eng>BIBLIOGRAPHY

1. Adam, Margaret I., “The Highland Emigration of 1770” (Scot. Hist. Rev., Vol. 16, 1918), “The Causes of the Highland Emigrations of 1783-1803” (ibid., Vol. 17, 1920).

2. Brown, William, “History of the Island of Cape Breton,” Sampson, Low, Son and Marston, London, 1869.

3. Campbell, John Lorne, “Scottish Gaelic in Canada,” “An Gàidheal,” pp. 69-71, March, 1948.

4. Creighton, Helen, and MacLeod, Calum, “Gaelic Songs in Nova Scotia,” National Museum of Canada, Queen’s Printer, Ottawa, 1964.

5. Dunn, Charles W. Highland Settler. “A Portrait of the Scottish Gael in Nova Scotia.” University of Toronto Press, Canada. 1953. Reprinted 1968.

6. Ferguson, Thomas, “The Dawn of Scottish Social Welfare,” Thomas Nelson & Sons, Ltd., London, Edinburgh, 1948.

7. Fullarton, A., and Co., Printers, Leith Walk, Edinburgh, “The Topographical, Statistical, and Historical Gazetteer of Scotland,” Vols. 1 and 2, 1848.

8. Hobson, Peggie M., “Population and Settlement in Nova Scotia,” Reprinted from “The Scottish Geographical Magazine,” Vol. 70, No. 2, pp. 49-63, 1954.

9. Johnston, A. A., “A History of the Catholic Church in Eastern Nova Scotia,” Antigonish, N.S., St. Francis Xavier University Press, 1960.

10. MacKenzie, Alexander, “The History of the Highland Clearances,” Alex. MacLaren and Sons, Glasgow, 1883 and 1946 editions.


[TD 150]

BIBLIOGRAPHY—<gai>air leantainn<eng>

11. MacKenzie, Archibald J., “History of Christmas Island Parish,” with an introduction by the Rev. Patrick Nicholson, Ph.D., Professor in St. Francis Xavier College, 1926.

12. MacLean, Alex. D., “The Pioneers of Washabuckt,” an unpublished MS., 77 typescript pages, comprising the early history of the Highland Scottish settlers in Washabuckt, stories and Gaelic poems, dated September 15, 1940, Baddeck, Nova Scotia. (Copy of this MS., given to the editor by Vincent MacLean, Sydney, N.S., on November 29, 1965). (Làimh-sgrìobhainn Alick. D.).

13. MacLeod, Calum I. N., “The Gaelic Tradition in Nova Scotia,” Lochlann, A Review of Celtic Studies, pp. 235-240, edited by Alf. Sommerfelt, Vol. 1, Oslo, 1958.

14. MacMillan, John C., “The Early History of the Catholic Church in Prince Edward Island,” Quebec. Printed by the Evenement Printing Co., 1905.

15. MacNeil. James Hugh, 41 Yendys Street, Sydney, N.S., “An unpublished MS. of Gaelic stories, songs, periodicals, personal correspondence, and local historical articles collected and compiled by Seumas Eòghainn.” (This material was donated to the editor by Vincent MacLean, Sydney, N.S., and is now housed at 12 Fairview Street, Antigonish, Nova Scotia). (Làimh-sgrìobhainn Sheumais Eòghainn).

16. Murray, John, “History of the Presbyterian Church in Cape Breton,” News Publishing Coy., Truro, N.S., 1921.

17. The Scots Magazine, 1768-1774. (Housed in the Angus L. Macdonald Memorial Library, St. Francis Xavier University, Antigonish, N.S.).

18. Sinclair, Donald MacLean, “Gaelic in Nova Scotia,” article read before a meeting of the Humanities Conference, in Halifax, Nova Scotia, June 10, 1949.
