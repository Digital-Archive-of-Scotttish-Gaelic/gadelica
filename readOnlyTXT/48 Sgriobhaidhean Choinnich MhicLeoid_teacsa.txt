[C 1]

<eng>
SGRIOBHAIDHEAN CHOINNICH MHICLEOID

The Gaelic Prose of Kenneth MacLeod

Edited by
Thomas Moffat Murchison

Published
by SCOTTISH ACADEMIC PRESS for
THE SCOTTISH GAELIC TEXTS SOCIETY
EDINBURGH

[C 2]

[Blank]

[C 3]

SGRIOBHAIDHEAN CHOINNICH MHICLEOID

Edited by T. M. Murchison

SCOTTISH ACADEMIC PRESS

[DA 1-8, i-xli]

[Beurla]

[DA xlii]

[Beurla]

Kenneth Macleod’s language usages
Macleod’s language is less literary than that of most of the leading Gaelic prose-writers, and it bears the strong impress of Common Speech and of his local dialect. At the same time, by the use of archaic forms, certain forms of the plural noun and adjective, and much use of impersonal forms of the verb, he developed a style reminiscent of the old traditional tales. When his “An Clachan A Bha Ann” was published, Professor Mackinnon wrote to him in May 1911:

“My dear old student,

“Many thanks for Leabhar a’ Chlachain, although indeed I already had a copy.

I do trust you write, even though you may not print, as much as you can find time for of your delicious prose. Mackechnie was a master of good-humoured sardonic fun in idiomatic Southern Gaelic, but there is a flavour of old-time Gaelic in yours, of which no educated Gael of modern days has to my knowledge discovered the secret except yourself. By all that’s Celtic, put as much of this gift in writing as you can, and print it in your own good time.”

[DA xliii]

The basic unit in Gaelic is not the word but the phrase, and for ease, fluency, and rapidity in speech, certain sounds are elided and some are assimilated. There is also a tendency to increased use of aspiration, both initially and within words, and especially in compound-words. Very often there are alternative spellings.

Without going in too much detail into the matter, the following features in Kenneth Macleod’s Gaelic writing (on the evidence of his mss and printed writings) may be noticed.

Co-dhiù is almost invariably the form used. “To the” appears as d’an, do’n, and dh’an. ur, “your”, nuair for an uair, “when” — these appear very frequently. ciod e, “what”, is almost always dè. Ithe and innse generally appear as itheadh and innseadh. The following alternative forms occur: ar leam, air leam, “methinks”; briagh(a), brèagh(a); ceud, ciad (“first, a hundred‘); caothach, cuthach; (mu) choinne, (mu) choinneamh; fallain, fallan; fhèin, fhìn; da rìreadh, da rìribh; Glascho, Glaschu; leòr, leòir; maighstir, maighistir; math, maith; meur, miar; rìs, rithisd, rithist; siod, siud; tuille, tuilleadh; tùrsach, tùirseach.

Almost invariably there is no accent mark on any part of the verb dean.

Elision is very frequent. ’S represents is (and), is (the verb), and is or as (the relative). bh’ann is frequent, also am for ’nam (= ann mo).

Assimilation: far a(n) luaidhear, gu(m) freagair, na(m) faigheadh.

Note: co mhiad òran (= cia meud òran), air toman fhraoich (= fraoich), crodh-mhara (= crodh-mara), faol-mhara (= faol-mara), leaba-bàis (= leaba-bhàis), dà chrònan-bàis (= dà chrònan-bhàis), anabarrach bhriagha and anabarrach fuar (cf. anabarrach dhaor, anabarrach feudalach, MWHT. I, 74, 164). ceanghlar; cha dhuilich; a dheanamh dheth and a dheanamh deth.

Final n followed by dental, liquid, or s. nach urrainn domh, b’urrainn duinn, làn-toilichte, There is frequent use of h- which is also characteristic of Donald Mackinnon: a h-uile h-aon, a h-aon de, air a h-aon, le h-eagal, le h-urram, gur h-urrainn, gur h-ann, gur h-e, gur h-i, gur h-olc, mur a h-abair e, mur h-abradh, mur h-eil, mur h-’eil, h-Iob (gen.), ri h-Una, gu h-Una, ri h-uile àite

[DA xliv]

eile, gu h-Eilean, an dara h-aon. Intrusive t. smaointich, strath, bhrist and bhris, a’ creidsinn an t-seana t-seanfhacail.

Svarabhakti vowel: seanachas, aona chuid, olc an aona bhliadhna (sic).

Nouns and adjectives: Fem. voc. a chaillich dhàna (= a chailleach dhàna), a chraoibh-òir (= a chraobh-òir). Dative forms: air aodainn, anns an teangaidh bhailbh, do’n choillidh, teinidh, geolaidh, am chlàrsach bhinn (= am chlàrsaich bhinn, “in my harp”), air a’ chraoibh mhòir ioma-dhuilleagach, an làrach nam bonn, an lorg an teine.

Plural of nouns and adjectives: reamhra, sligean failmhe, facail mhatha, dùthchanna-cèine, na h-uisgeacha fuara, sgeula nodha, seann sgeula, ionada, alltha.

The dat.plur. in -ibh is often used.

Substantive verb Bi. These forms occur: Tha (very often ata, which I have changed to a ta.) V.n. and infin. a bhi but often in emphatic position bhith. a bhi togail, faodaidh e bhith, thathas, bhathas, gu bheileas, gu robhas, chan ’eilear, gu robh and gun robh.

Irregular verbs. Faic — chìtear, chunnacas, faicear, chan fhacas, nach facas, far nach fhacas. Faigh — usually gheobh, gheabh, gheobhadh, as well as gheibh, gheibheadh. Gabh — gabhar, gabhar suas. Rach — rachar, nan d’rachadh, Thig —thigear. Thoir — thugar.

A very noticeable feature is the use of passive forms in an impersonal sense (this is also a feature of folk-tales), and sometimes archaic forms. Examples are: buailear, ceapar, cuirear, cumar, càirear (“is or will be placed”), cuireadar, cluinnear, dùnar, falbhar, gearrar, tòisichear, innsear d’a mhnaoi (“he tells his wife”), iarrar air an duine (“the man was asked”), mholadar, rugadar, thugadar, gabhadar, fuaradar, do rinneadar, tangadar, rangadar, fhuaireas bàta, falbhar mar thàinig, leigear fhaicinn.

The relative is sometimes is sometimes as. Ciamar is urrainn, is mòr is fhiach.

Macleod almost always omits a’ of verbal noun when previous word ends in a vowel: tha mi làn-chreidsinn, a bhi gabhail, tha mi deanamh.

[DA xlv]

Note also: a dh’iarraidh do nighean ri pòsadh (Cf. Sg.Dhon.33). feuchainn g’a chur air falbh, cha b’urrainn iad ’ga dheanamh, cha b’urrainn iad g’a fhuasgladh.

Note omission of ag before ràdh, frequent but not invariable: thathas a’ ràdh and thathas ag ràdh; bha thu ràdh, dè tha sibhse ràdh?

With regard to genitive or accusative after verbal noun, Macleod uses both: a thogail tigh ùr dha, toirt iomradh, a’ cur dleasdanais, a’ faighinn toileachas.

Prepositions. Thar and thun are usually said by grammarians to take the gen. but Macleod prefers the accus. thar a’ chaolas, thun an tràigh. Note: ri h-uile àite eile (= ris a h-uile àite), ris na fuinn a cheangal.

A mach, a muigh, a steach, a stigh are used interchangeably without regard to whether rest or motion is involved.

Macleod prefers dà to dithis when referring to persons: dà dhuine (dithis dhaoine), dà fhoghlumach (dithis fhòghlumach).

English words are rarely used in the Gaelic text, but there are several Gaelicised words from English, e.g. fasan, gibht, portair (a porter). Occasionally there are English idioms, but only such as are now usual in Common Speech; rinn e suas inntinn, rinn iad suas eatorra gu.

[DA xlvi]

[Blank]

[TD 1]

<gai>
I

AN CUAN

1. An Cuan Siar

Bha Binne-bheul fad air a h-aineol an tìr an eòrna, ’s latha de na làithean thuirt i gum bu mhithich di nis dol dhachaigh da flaitheas fèin, far nach laigheadh grian ’s far nach èireadh gaoth ’s far nach sguireadh ceòl. An ciaradh na h-oidhche chaidh i steach ’na birlinn nach iarradh seòl no stiùir ach rùn a cridhe fèin, ’s mar an eala shiab i às an t-sealladh. Ach air oiteig fhann an fhoghair dh’fhàg i iomadh soraidh slàn is beannachd às a dèidh. Slàn leibh, a mhuinntir mo ghràidh, tha solas-iùil air sgeir as eòl domh, agus siar air sin tha mo dhachaigh. Slàn leibh, a mhuinntir mo ghràidh, ri tràghadh ’s ri lìonadh, ’s am fear a leanadh mise gabhadh e aiseag nan tonn.

Riamh on oidhche sin tha sùil na h-òige agus cridhe na h-aoise a’ sireadh siar — ma tha no nach eil an solas-iùil fathast air an sgeir.

Shuidh mi air creig an oir a’ chladaich, ann an sùil na grèine, a dh’òl mo leòr den Chèitein. Air mo chùlaibh, anns a’ ghleann, bha na h-uain a’ mèilich ’s na laoigh a’ geumraich. Air mo bheulaibh bha na h-eòin a’ neadachadh an tiùrr na feamann, bha long a’ fuaradh an rubha, bha balachan bàn a’ ruideis air an tràigh is a’ tilgeadh choilleag air na faoileannan a bha a’ sgiathagraich ris na tonnan. “’Ille bhig,” ghlaodh mi ris, “tha do sheanair feadh nan caorach ’s do mhàthair anns a’ bhuaile, ’s nach b’àbhacas don bhalachan bhith am measg nan uan ’s nan laogh!” “Is docha leam bhith cleasachd ris na faoileannan,” ars esan; “bhuail mi naoi diubh cheana, ’s tha mi feuchainn ri trì eile a bhualadh mus toir an rubha am bàta dhiom.” “’Ille bhig, ’ille bhig” — ach cha b’ann ris-san ’na aonar bha mi bruidhinn — “tha t’athair ’na laighe an aigeal a’ chuain, ’s chan eil bodha shir no sheachainn ainm eadar seo agus Rocabarraidh nach bu leaba-bàis uair no uair-eigin do na daoine on tàinig thu, agus is mòr m’amharas, mur dean am Freasdal fèin a chaochladh, nach

[TD 2]

ann ris an uaigh ach ris a’ chuan a ta thusa ’s do leithid a’ fàs.” “Is e cron m’fhàis a mhaillead,” ars esan, “ach tha an reabhairt san fhannadh, ’s an teis-mheadhan na contraigh bheir mi leam a’ gheòlag ’s nì mi an Sgeir Bhreac dheth.” “Seadh, a laochain, a dh’fhaicinn an ruic a chuir an suaineadh-bàis mu dhà chois do bhràthar.” Ach cha b’ann air m’fhacail a bha ’aire. “An teis-mheadhan na contraigh,” ars esan, “bidh ròin a’ chaolais gu lèir cruinn còmhla air an Sgeir Bhric, a’ gusgal a’ chiùil sin a dh’ionnsaich iad o chionn fhada an an Lochlainn, mus do chuir am muime na truaghain fo na geasa. Chuala mi an cuid phort aig mo sheanair, ach b’fheàrr leam gu mòr an cluinntinn o am beòil fèin.” “Seadh, seadh, a laochain, ’s thèid mi an urras nach i an Sgeir Bhreac as ceann-uidhe dhuit an deireadh sgeòil.” “Chan i, le ’r chead; ma bhios mi am ghille math, ’s nach bàthar mi a’ cleasachd ris na faoileannan, gheibh mi san sgoth mhòir an ath uair a thèid i air sàil; an taobh thall den rubha tha an Tràigh Bàn far am bi a’ mhaighdeann-mhara ga failceadh fèin, ’s an uamh mhòr far am bi i ag itheadh nam morair; ’s nam faighinn fèin treis air an stiùir, rud nach dual gu faigh, ruiginn an geodha nas fhaide shìos, far a bheil òr na Spàinte am falach ’s an taibhse caol dubh ga dhìon.” “Seadh, seadh, a bhobain ghaolaich, ’s chan fhada gus am bi an sgoth ’na làn-luing, le stiùir òir is trì chroinn airgid, ’s an Cuan Siar fo ’sròin! Bha uair agus b’eòlach mise air a’ cheart luing sin; is iomadh sgeul thug mi às a croinn, ’s cha robh slat no calpa, achlais no aisinn dith air nach cuirinn ainm. An Cuan Siar! An Cuan Siar! B’e an tàladh-sìdhe a gàir! Teòthaidh a’ ghrian fèin ga h-ionnsaigh san fheasgar ’s mus eil reabhairt nan eun ’na h-àirde tha bruadar na h-òige air iteig chum a doimhne sìogaidhe. Ach, O, ’ille bhig, ’ille bhig — ---’.” Thuit coilleag eile am measg nam faoileann. “Trì eile!”, ars esan gu moiteil, “is cha tug an rubha am bàta dhìom fhathast!”

Is fhada bhios cuimhne air an oidhche ud. Tha a sgeul sgrìobhte an iomadh cluaineig ’s an iomadh tobhtaidh an cois na mara, is anns na làithean nach tàinig innsidh fear le moit gun d’rugadh e Fèill-Brìghde nan seachd sian. Cha b’e an èiginn ach an t-àilgheas a chuir o thaigh mi fèin an oidhche sin, ’s nan toireadh toil dhachaigh mi, cha b’ann a-muigh fo sgàth creige a bhithinn gu h-àin an là. Ach bu shaor an ceannach na dh’fhuiling air na chunnaic mi; mur do thuig mi riamh roimhe

[TD 3]

uamhas nan dùl, is iad air bhoile, dh’fhairich is thuig a-nis. Bha gach sgal gaoithe a thigeadh a’ sìor-dhol an cruaidhead gus mu dheireadh gum b’aon sgal an doineann gu lèir ’s i air fìor-bhàrr a comais. Agus, mar a chuireas damh le bheucail damh eile gu bùirich, dhùisg an fhairge fo dhùbhlan na gaoithe; dh’at is fhrion is still i an aodann a buaireadair, ’s nuair nach fhaigheadh i grèim oirre, dhìoghail i air an neochiontach e, ’s le leum-roid shlachdraich i i fèin an aghaidh nan creag. Leis a’ ghaoir ’s leis an stàirn chaidh mo cheann ’na bhreislich, ’s nuair a chunnaic mi na dealanaich ri falach-fead anns an dorchadas, ar leam gum bu sradagan teine iad à armaibh nan gaisgeach a bha garbh-chòmhraig ri chèile, ’s ma bha tàirneanaich an lorg an teine, bha iad fèin ’s an doineann air an aon ghleus ’s cha chomharraichte o chèile iad. Ach ge b’fhada dubh an oidhche, thàinig crìoch oirre mu dheireadh, ’s cho luath ’s a stiùirinn mo cheum ’s a cheadaicheadh an doineann sin domh, thog mi orm gu baile. Air an rathad dè b’iongantaiche leam na boireannach fhaicinn ’na crùban air tòrr staimh, siaban nan tonn a’ stealladh thairte, ’s i fàsgadh a bas mar thè an dubh-bhròn. “A bhean, a bhean,” ghlaodh mi rithe, “is olc an ceann-uidhe taobh na mara ri an-uair.” “Seadh, a choigrich,” ars ise, “ach nach math a’ chas air tìr! Bha m’aona-mhac air bhàrr nan tonn an raoir, ’s aig Rìgh nan Dùl tha brath ciod a chàramh an diugh. Is mairg a dh’earbadh a chuid no dhuine ris a’ chuan — bha i riamh gun iochd gun truas — ’s bha manadh a bhàthaidh air-san co-dhiù. Nuair a bhiodh giollain eile a’ breacladh san allt no ag eunadaireachd anns a’ chreig, b’e chluich-san a bhith cleasachd ris na tonnan ’s ris na faoileannan. ’S gu cinnteach cha b’e cion-rabhaidh a chuir gu muir e. Chaill e ’athair ’s chaill e bhràthair le dosgainn-mhara, is b’ainneamh riamh bàs a’ chinn-adhairt am measg nan daoine on tàinig e. Ach nach amaideach mise! Gus an deanar sùgan de ghainmhich na tràghad cha chuirear teadhair air fuil na marachd ’s i òg.”

Leis a seo dh’èirich i ’na seasamh, chrath i an sàl às a h-aodach, chuir i a h-aghaidh air baile. Chunnaic i màileid san tiùrr — am priobadh na sùla bha siod a-mach aice air bàrr an t-sàile. “Biodh siod aice còmhla ris a’ chòrr,” ars ise, “an duine ’s a chuid mar-aon.” Chunnaic i duilleag den Bhìoball ga luasgadh anns a’ ghaoith — chrom i ’s chuir i siod ’na broilleach. “Sìth

[TD 4]

gun d’fhuair an làmh a rug ’s an t-sùil a leugh.” Chunnaic i dealbh an sgor creige — chuir i siod ri taobh na duilleige. “Bha dealbh aig mo mhac-sa cuideachd, mur a robh a dhà — na leigeadh Dia gu bheil màthair eile gan togail air cladach-cèin an diugh!”

Mo thruaighe, mo thruaighe, ge blàth anail na màthar ’s ge làn tataidh a guth, breugnaichidh an Cuan Siar a h-aona-mhac uaipe, a’ cur ionndrainn ’na chridhe nach mùchar le faoil na dachaigh no le gaol nam ban.

“Le ’r cead,” ars esan, ’s e ’na shuidhe ri taobh an rathaid, a’ leigeadh a sgìos, “mur cuir mi dragh air ur n-inntinn no maille nur ceum, b’fhìor thoigh leam an aon-fhalbh a bhith againn.” “Ro-mhath, a charaid,” arsa mi fèin, “is mothaid a’ chuideachd, is lughaid an rathad e — ’s tha aithne gun chuimhne agam ort co-dhiù.” “Is càraid sinn anns a’ chùis,” ars esan, “ach is eagal leam gu bheil siubhal iomadh latha ’s bliadhna cur nan eòlach às mo chuimhne.”

Dh’innis e dhomh an sin an liuthad cuan a sheòl e ’s an liuthad cladach a bhuail e, an tòir air an fhortan. “’S ged nach do thog mi fhathast e,” ars esan, “thig mo latha gun teagamh, ma bhios mi fèin furachail ’s am Freasdal deònach.” Anns an fhacal thog an ceò bhàrr nam beann; chuir rudhadh na grèine trian ri àilleachd a’ ghlinne; theò mo chridhe ri mo dhùthaich fèin, ’s b’ann de m’iongnadh gun smaointicheadh duine cneasda sam bith air a fàgail. An làrach nam bonn bha smuain mo chridhe ’na bheul-san. “An dachaigh, an dachaigh,” ars esan, “cha dhuine duine às a h-aonais; ach cha robh taobh an teine riamh aig a bhlàths gus an tigeadh am feasgar, ’s am biodh an coigreach làn-sgìth de shiubhal-cèin ’s de dh’allaban. Air mo shon fèin, cha d’fhuair mi mo leòr fathast de na solais ’s de na bailtean ’s de na beanntan gorma ta fad air falbh; agus, ma tha no nach eil mi amaideach, is e mo làn-dùil, mus miosaich an t-Earrach ’s mus tig an ra-dorcha air a’ ghealaich, a bhith aon uair eile air luing, a’ seòladh gus na dùthchannan siar.”

An fhuil, an fhuil, smaointich mi annam fèin. Cha d’fhuaraich trì mìle bliadhna i; cuiridh i fathast an cridhe gu h-ionndrainn ’s a’ chas gu siubhal, ’s nì i an dà nì cho dian — iarraidh na maidne gu falbh agus iarraidh an fheasgair gu tilleadh.

Cha robh ann ach taigh-tughaidh, ach b’fhada shiùbhladh tu

[TD 5]

mus faiceadh tu a leithid eile. Thug monadh is coille seasgaireachd dha, sruthan ceòl-gàire, fosgladh an ìochdar a’ ghlinne sealladh mara, ’s nan iarradh an rìgh na b’fheàrr, bu mhotha mhiann na chomas. Bha fear-an-taighe ’na shuidhe air geòlaidh, ’s a beul fòidhpe, e uair a’ snìomh sìomain ’s dà uair a’ brìodal r’a chuid leanaban ’s iad a’ ruideis m’a chasan. “Cha tèid i seo tuilleadh gu muir,” thuirt mi ris, ’s mi cur mo choise air druim a’ bhàta. “Cha tèid i fèin no a stiùireamaich tuilleadh gu muir,” ars esan. “Seadh, seadh, a charaid, ge be dh’àiticheas an talamh, cha d’fhàg i falamh riamh e.” “Cha d’fhàg buileach, co-dhiù,” ars esan; “air a miosad is fheàrr atharnach an fhearainn na atharnach nan tonn. B’òg a dh’earb mise mo chuid ’s mo bheatha ris a’ chuan, ’s thug i dhiom trian de m’ bheatha, ’s mo chuid gu lèir. Ach fhuair i na gheibh i de m’ chuid ’s mur dàna dhomh a ràdh, de m’ dhaoine. Chìr mo mhàthair, ’s i ’na bantraich, falt liath iomadh bliadhna roimh-mhithich leis a’ bhròn-mhara; ’s na leigeadh Dia gun cuir mac dhòmhsa gu bràth cas air clàr luinge, ’s a h-aghaidh ri muir. Chan urrainn nach eil an Droch-shùil aig a’ Chuan Shiar! Chuir i a cuid draoidheachd ormsa on chiad latha thog mi coilleag san tràigh, ’s cha mhòr nach robh mi buileach fo ’smàig, corp is anam, an deireadh sgeòil. Ach latha bh’ann, ’s b’e lath’ an àigh dhòmhsa e, rinn gaol mnatha seun domh, ’s tha mi nis saor gu bràth o sgleò ’s o gheasa na Doimhne.”

Thug e sùil bhlàth air a chuid leanaban, is las ’aodann le teas-ghràdh athar. “Nach buidhe dhòmhsa mo chàramh an diugh!” ars esan; “na laoigh a’ geumraich, na h-uain a’ mèilich, mo choimhleabach anns a’ bhuaile, mo chuid cloinne mu m’ dhà ghlùin, ’s gun mi ach ceum on dachaigh. ’S nuair dhùnas mi an doras am beul na h-oidhche, ma thig gàir na mara a-steach, chan ann mar ghlaodh bàis am chluais, ach mar thàladh muime a’ cur mo chuid leanaban ’nan suain. Nach buidhe dhòmhsa mo chas air tìr!”

Och, och, an deachaidh an solas às air an sgeir as eòl duinn? A bheil Binne-bheul ’na tosd, ’s an do sguir an ceòl a bha tàladh nam fear thar aiseag nan tonn?

“An Dàn ’s an Cuan!”, ars esan, ’s e air tachairt rium anns a’ chladach air feasgar fann foghair, “an Dàn ’s an Cuan! an Dàn ’s an Cuan! is ionann an dà nì — bheir iad le chèile an cuid fèin

[TD 6]

a-mach. Bha mise, ’s mi am dhallaran truagh, an dùil gu robh mi fèin ’s mo chuid chloinne saor gu bràth o dhraoidheachd na Doimhne, ach cha robh ’s cha bhi fear de m’dhaoine. Ged a thuinichinn an teis-mheadhan na h-Eòrpa, gheibheadh mo leanabain lorg na lacha chon a’ chuain — ’s tha dithis dhiubh nis (’s gu cinnteach chan ann air an aineol!) san Tìr-fo-thuinn. ’S ged nach còir do fhear m’aoise a ràdh, chan fhaic mi fèin seòl air cuan nach iarrainn a bhith air an stiùir, ’s luimein math gaoithe am leth-cheann.” “Seadh, a charaid, ach nach math a’ chas air tìr, gu sònraichte am bràigh a’ ghlinne! — crodh is caoraich air an raon, bric anns an allt, earbag no dhà anns a’ choille!” “Cha chùm,” ars esan, “crodh no caoraich, breac no earbag, fuil na marachd on chuan ’s Dia thoirt mathanais domh! cha chùm no gaol nam ban.”

Bha a’ ghrian nis a’ dol fodha; bha cuan an lìonaidh a’ cniadachadh feamainn a’ chladaich: ’s bha feamainn a’ chladaich a’ dol air mhire ’s air rudhadh mar mhaighdeann a phògar. “An Cuan Siar, an Cuan Siar!” ars esan, ’s e air bhoile le gaol nach gabhadh mùchadh, ach a bha mar an lasair ag iarraidh nan speur; “an Cuan Siar, an Cuan Siar! Thug i dhìom mo chuid ’s mo dhaoine uair is uair, ach, m’eudail, a tràghadh ’s a lìonadh, ’s gàir san fheasgar! Bàs a’ chinn-adhairt is rèilig na cille, cha b’iad mo roghainn — ùir dhubh gad thachdadh, cnuimheagan gad tholladh, gun chreutair beò ri d’thaobh a chumas sgìos no fadal dhìot. Chan ionann is an cuan — i a’ plosgadh le beatha a latha ’s a dh’oidhche, ’s i cho uirsgeulach lasgarra. Is comann na fèile shìos agus shuas! Ròn is eala ’s maighdeann-mhara! Faoileann bhàn is cathan is sùlaire! Is na lachain! — lacha bheag, lacha mhòr, lacha-stiùrach, lach a’ chinn uaine — ’s blas na meala air gach ainm diubh! An Cuan Siar, an Cuan Siar! A Dhia, ’s e an cuan i! — ceann-uidhe mo dhaoine am beatha ’s am bàs — fuil na marachd, eadhon an craiceann na h-aoise, a’ sìor-ospagaich ga h-ionnsaigh.”

[TD 7]

2. Duatharachd na Mara

Theirteadh gum “bu dual do isean an ròin dol thun na mara,” ’s tha e ceart cho dual don Eileanach a shùil ’s a chridhe ’s a làmh a thionndadh ris a’ Chuan Shiar. ’S gun tighinn air sin idir, ar leam gu bheil rud-eigin an litreachas na mara, doimhneachd is dian-theas is balbh-neart, nach eil idir cho tric rim faotainn an litreachas na beinne. Theagamh gu bheil dà nì ag adhbharachadh seo. Ma nì sinn gàrradh-crìche eadar beul-aithris agus làmh-aithris, eadar na bàird a ta an diugh gun ainm-baistidh agus na bàird sin a fhuair an cuid bàrdachd air a sgrìobhadh ’s air a clò-bhualadh fo an ainm is ’nan latha fèin, chì sinn gur beul-aithris, ’s nach idir làmh-aithris, a’ mhòr-chuid de litreachas na mara. ’S tha a bhuil air an aithris. Ma tha aon nì ann a ta comharrachadh nam bàrd sin a rinn ceàird, mar gum b’eadh, den bhàrdachd, is e braisead an cainnte. Tha na facail a’ taomadh a-mach, gu tric gun urram aon da chèile, mar eas à creig, is ge dearbhadh soilleir e air feartan na Gàidhlig — cho sgaiteach torrach easgannach ’s as urrainn di bhith — cha ghabh e àicheadh nach do dhìoghail a’ bhàrdachd air anabarr na teangaireachd. Nis tha litreachas na mara saor on smal sin, a chionn gun do sheachainn na sàr-bhàird an cuan mar cheann-bàrdachd. Mas e Mac Mhaighstir Alasdair, cha do chuir an cuan riamh gu seinn e, mar rinn Allt an t-Siùcair; cha lugha na Birlinn Chlann-Raonaill chuireadh gu sàil e, ’s ’na bheachd-san cha robh anns a’ chuan ach nàmhaid eadar-dhà-phort, a bha dearbhadh fiughantas na birlinne is sgiobaireachd nan Raonallach.

Tha nì eile ann cuideachd a ta comharrachadh o chèile litreachas na mara agus litreachas na beinne. A-rèir beachd an t-sluaigh bu bheò-chreutair an Cuan Siar, le faireachdainnean daonda, ’s le cumhachd thar comas nàduir, thar comas aona chuid maith no uilc. Ach cha do shaoil neach riamh sin a thaobh na beinne; air a h-àirdead ’s air a maisead bu bheinn i iochd air n-achd, ’s ged thachradh na daoine, cha charaicheadh na cnuic. Cha b’ionann ’s an cuan; bha siubhal-sìdhe aicese riamh; shiùbhladh i ceithir ranna ruadh an domhain a dh’iarraidh uaigh a cloinne fèin; ’s cha robh geas no ealain anns na Sgoile Dubha nach robh dà thrian às an trì dhiubh aig a’ chuan, ’s an trian nach robh aice, bha e glaiste an làimh dheis Rìgh nan Dùl. Cha

[TD 8]

b’urrainn, ma tà, gun bhuaidh bhith aig na beachdan seo air an litreachas, ’s a leigeadh fhaicinn gu robh, ged mholadh an sluagh Beinn Dobhrain le luathghair àrd, sheinneadh iad na h-òrain-mhara mar leanabain a’ cagarsaich anns an dorchadas, ’s an cladh am fagas. Ach gun dol nas fhaide steach anns a’ chùis, is leòr a ràdh gu bheil gaol is eagal, beatha is bàs, subhachas is dubhachas, a’ gleusadh a chèile anns a’ chuantachas ’s a’ cantainn litreachais anns a bheil doimhneachd is dian-neart mar dhoimhneachd ’s mar neart na mara fèin. No ma dh’fhaodar a chur an dòigh eile — an coimeas ri litreachas na mara, tha a’ mhòr-roinn de litreachas na beinne mar fhalaisg lasrach fraoich an coimeas ri gual goileach na ceàrdaich.

Nis bhiodh na seann daoine bruidhinn air “duatharachd” na mara, ’s leis a sin bhathas a’ ciallachadh gu robh nithean ceangailte rithe nach robh idir ceangailte ri nithean nàdurra mar tha clach no ùir, ’s gu robh buadhan aice nach robh gu coitcheann eadhon aig Sìol Adhaimh. Chunnaic sinn cheana gum bu bheò-chreutair i am beachd an t-sluaigh, ’s tha iomadh sgeul againn anns a bheil i ga nochdadh fèin an riochd mnatha, ’s a’ cur eagal beath’ is bàis air ceatharnaich na talmhainn. Mas e Fionn Mac Cumhail, cha do chuireadh riamh ceart chuig’ e gus an do thachair a’ Mhuileartach Bhuidhe ris, ’s theagamh nach eileas fada clì san amharas gum b’i a’ Mhuileartach an Cuan Siar fèin anns an fheòil. Co-dhiù, bha e san t-seanachas gun tàinig latha is bliadhna de sheachran-seilge air an Fhèinn, ’s fad na h-ùine sin gu robh iad an cois na mara, ag itheadh bhàirneach is fhaochag, gus an robh clachan a’ chladaich cho lom ri peirceall tuirc. Is e an ceòl bu bhinne chuala an Fhèinn riamh fead Chaoilte an àine an là, a’ toirt sanais daibh gu robh e mu dheireadh ’s mu dhiù air lorg an fhèidh.

Ceud soraidh leis na faochagan,
Làmh sgaoilte leis na bàirnich,
Chualas fead chaol chruinn chruaidh Chaoilte
Air taobh tuath Loinneachain.

Tha e nàdurra gu leòr, ma tà, gum biodh an Fhèinn, ’s iad a’ cothachadh ris a’ chuan, ga meas mar nàmhaid; is nì sam bith a ta ’na nàmhaid tha faireachdainnean aige; is nì aig a bheil faireachdainnean feadh an latha tha fuil is feòil air nuair thig an

[TD 9]

oidhche — co-dhiù, tha comas maith is uilc aige. Theagamh, ma tà, nach eil e tuaitheal idir a bhith smaointinn gum b’i a’ Mhuileartach no a’ Mhuireartach Bhuidhe an Cuan Siar fèin anns an fheòil. ’S gu cinnteach chan fhacas riamh fo ghrèin no fo ghealaich cailleach cho oillteil ’s cho ceannsgalach rithe.

Bha h-aodann dubh-ghorm air dreach a’ ghuail,
’S a deud cnapadach cnàmh-ruadh
Bha aon sùil ghlumach ’na ceann
Bu luaithe na rionnag gheamhraidh,
Craobh mhìneach chas air a ceann
Mar choill sgràbach den t-seana chritheann.

Chan iongantach idir ged dh’fheuch Fionn r’a breugnachadh air falbh le cumhacha sìthe.

Bheireadh Mac Cumhail siod di gun diombadh,
Deich ceud chon air choimhlion èille —
Gabh an cumha is an còrr,
Deich ceud ùbhlan dearg òir.

Ach an e gun gabhadh ise ceannach no breugnachadh is làn cruinne de dh’òr ’s de dh’airgead aice an aigeal a’ chuain?

Buaidh na h-Eireann ged gheibhinn uile
Le h-òr, le h-airgead, le h-ionmhas,
B’fheàrr leam air bòrd air mo luing
Ceann Oscair is Dhiarmaid is Choirill.

Is cha robh tarraing làmh no seasamh chas aig na Fianna fo fhraoch na cailliche gus an do thachair i fèin agus Fionn air a chèile.

Bha i gam frithealadh mu seach
Mar a ruitheas lann troimh lasair,
Gus an do thachair Mac Cumhail an àigh
’S a’ Mhuileartach làmh ri làimh.

’S a-rèir an sgeòil a fhuair Iain Og Ile ann an Uibhist, ged bha a’ chailleach treun, bu treise àgh Fhinn,

[TD 10]

’S bha taobh air a tholladh le guin,
Bha braon d’a fuil air an fhraoch,
Mharbhadh a’ Mhuileartach leis an rìgh;
Ma mharbhadh, cha b’e marbhadh mìn.

Ach chuala sinn car eile ga chur san sgeul — gu robh feòil na cailliche mar uisge nan tonn, a’ tàthadh ri chèile an dèidh gach gearraidh.

’S co-ionann a bhith gearradh stuadh
’S a bhith gearradh feòil na Fuath,
Mar a thàthas braon ri braon,
Thàthadh feòil ri feòil ’na taobh.

Ach cha ruig sinn leas dol gu Iain Og Ile no gu Uibhist a dh’fhaotainn deireadh an sgeòil — tha e ga aithris fèin a latha ’s a dh’oidhche. Cha mhaireann Fionn no Oisean, ach tha an Cuan Siar an siod fhathast, a’ tràghadh ’s a’ lìonadh, ma chaill no nach do chaill a’ Mhuileartach a ceann.

Ach tha aon nì ann as fheudar aideachadh a thaobh a’ chuain, gu bheil i air fàs leasg ’na sean-aois, ’s nach tric a chithear i nis an taobh a-muigh da crìochan fèin. ’S tha sgeul air sin cuideachd. “O chionn linntibh fada fichead,” arsa sgeulaiche Eigeach, “bha daoine mar na faoileagan ’s cha robh bàthadh orra, ’s o Thràigh Bàin Mhùideart gu dol fodha na grèine — ’s a Thì Mhòir, ’s fhada sin air falbh! — chan fhaighteadh gille-turais don chuan an geodha no an doimhne; ’s ma bha gnothach aig mo ghaladhad air tìr, rud as minig a bha, cha robh air ach gu feumadh i fhèin dol air a chionn. Ach an diugh tha an t-aigeal breac le suinn na cruinne, is b’olc an airidh mur faigheadh an cuan gillean-turais ’nam measg.” ’S a-rèir an sgeòil, fhuair ise sin, gillean-turais (no, mar theirteadh riutha, leannana-cuain) cho sgairteil ’s a shuidh riamh air tobhtaidh no chuir ràimh troimh bhacaibh; ’s chan eil geodha no caladh an eilean no an oirthir anns nach facas iad uair no uair-eigin a’ toirt gu buil rùnta na mara. “Nuair bha mi am ghlas-ghille,” arsa fear de shliochd-nan-ròn an Uibhist a Tuath, “fhuair sinn latha bha siod corp fir san tiùrr-fheamann, ’s o nach b’fhios duinn cò e no co às da, bha sinn dol ga thìodhlacadh an oir a’ chladaich, los nach biodh fad aig a’ chuan dol ga iarraidh, nan iarradh i e. Ach nuair bha sinn ga thogail, mhothaich sinn gu robh ìnean loma bàn-

[TD 11]

dearg air, ’s thuirt sinn ri gach a chèile gum b’ann de na h-urracha mòra esan co-dhiù, ’s gun cuireamaid fon ùir e gu h-eireachdail, mar bu dual, còmhla ri Crìosdaidhean eile an Teampall na Trianaid — rud a rinn. Am beul na h-oidhche, chunnacas bàta tighinn troimh na caoil, gun bhrèid aodaich rithe, ged bha soirbheas aice nach iarrainn-sa co-dhiù na b’fheàrr — ach lom rùisgte mar bha, is i shiùbhladh! Am priobadh na sùla bha a taobh ri laimrig, leum seisear ghillean aisde, gabhar suas gu Teampall na Trianaid, ’s aig Nì Math tha fios dè bh’aca air an guaillibh san tilleadh. Och! och! bheir an cuan a cuid fèin a-mach — is mairg a dhosanaicheadh rithe!”

Bu nòs riamh do luchd-tìre a bhith caoidh cor nan leannan-cuain, ’s a bhith smaointinn nach biodh a’ chùis idir cho goirt nan d’fhuair iad bàs a’ chinn-adhairt, is mar ris cadal-dàimh fo fhòid na tunga.

Rìgh! nach robh thu nad chadal
Ann an Clachan na Tràghad,
Ann an Eaglais na Trianaid
Far an lìonmhor do chàirdean.
’S gum biodh deòir mo dhà shùla
Mar an drùchd glasadh t’fhàile.

Ach air theothad nan deur, cha d’fhuair ’s chan fhaigh bròn-mara furtachd.

’S tha luchd mo ghaoil ’nan truaghain,
An grunnd a’ chuain gun charachadh,
Gan reubadh leis na stuadhan,
’S gam bualadh ris na stallachan.

Mu choinneamh sin, is fheudar a ràdh, ged is iomadh leannan-cuain a thug sgrìob air ais do Thìr-nam-beò, nach cualas fear diubh riamh a’ diomoladh Tìre-fo-thuinn. “Is fuar do leaba nochd, fhir mo ghaoil,” arsa bantrach ri taibhs a fir, ’s e air tachairt rithe oidhche sa’ chladach. “Chan fhuar ’s cha theth,” arsa esan, “ach dìreach mar dh’iarrainn, nam faigheadh na dh’iarradh.” “Mur fuar, a ghaoil,” ars ise, “is aonaranach co-dhiù.” “Is e tha sin naidheachd,” ars esan; “air an aon sgeir rium tha sàr-ghaisgich Lochlainn, bàird na h-Eireann, sgeulaichean na h-Albann, ’s an rud nach cuala iadsan no mise riamh, is eòl

[TD 12]

don ròn ’s don eala sin.” “Eudail mo chridhe,” ars ise, “nach amaideach sinne a’ gul ’s a’ caoidh nam fear, is iadsan cho seanachasail sona san Tìr-fo-thuinn!” “Is fhìor dhuit sin, a ghràidhein,” ars esan, ’s e dol às an t-sealladh.

Tha leannan-cuain eile tathaich Caolas Odair (no Odrum), eadar Heisgeir agus an dà Haisgeir, taobh siar Uibhist, ’s a-rèir a sgeòil-san, is àite bochd Tìr-nam-beò seach Tìr-fo-thuinn.

Ann an Caolas Od-odrum,
Far an caidleadh an ròn,
’S far nach cluinnteadh guth duine,
Ach fuaim tuinne ’s glog geòidh.
Mar mhuime ’g altram a pàisdean
’S i gan tàladh gu ciùin,
Gu bheil tulgadh nan cuantan
Gar sìor-luasgadh nar suain.
Tha ’n ròn rìoghail a’ gusgal
’S an eala guileag r’a thaobh,
’S a’ mhaighdeann-mhara ’s i bruadar
Anns an uaigneas air laoch.
Tha na luingis a’ seòladh
Le ’n cuid òigear troimh ’n chaol,
An tòir air gaisge ’s air gàbhadh,
Air ceòl-gàire ’s air gaol.
’S thèid na luingis a bhàthadh,
’S thèid na h-àrmainn a dhìth,
’S cha laigh suain air an ainnir,
Gun a leannan, sa’ chill.
Och! an dùthaich an eòrna
Cha sguir còmhrag no eug,
’S gum bi dòrainn chloinn-daoine
Leis an aois dol am meud.
Ach bidh mise ’s mo leannan
Chaoidh nar flaitheas fo thuinn,
’S cha ruig airsneal no aois oirnn
Gus an saorar na suinn.

Is e dà thrian na dachaigh a bhith toilichte leatha, ’s a rèir coslais tha na leannana-cuain làn-riaraichte an dà chuid le an tuineadh ’s le am muime. Ach ge taitneach creideasach an sgeul,

[TD 13]

is duilich a chlàradh air na mnathaibh — co-dhiù orrasan a chaill an ulaidh sin a fhuair an cuan. Cha b’ionmhainn riamh le màthair muime, ’s tha i gun bhreith fhathast an tè theireadh o ìochdar a cridhe, “Is e mo dhùrachd gum bi mo chuid leanaban nas sona le am muime, ma bhios i ann, na bha iad leamsa!” ’S chan ailis idir e air gaol nam ban, ma chuir deagh bhanaltramas a’ chuain teothad ’nan deòir is goirtead ’nan cridhe nach cuireadh a h-an-iochd gu bràth. Tha an uaigh gionach gu leòr, ach chan iarr ’s chan fhaigh i ach fuil is feòil is cnàimh; iarraidh is gheibh an cuan sin ’s an t-iomlan, an duine eadar anam is chorp. Faodaidh e bhith “Gum bi dùil ri beul cuain ged nach bi ri beul uaigh,” ach nuair tha an dùil marbh, chan eil anns a’ bhròn a their, “Thug an uaigh mo mhac dhìom,” ach neoni an coimeas ris a’ bhròn sin a dh’fhaodas a ràdh, “Thug an cuan dìom gaol mo mhic.”

Ach ge mòr fuath nam ban don Tìr-fo-thuinn, is motha na sin an gràdh do na fir nach maireann, ’s tha cuid diubh co-dhiù a thuinicheadh gu toileach anns a’ chuan air sgàth luchd an gaoil.

Beul a’ mhire ’s a’ cheòl-gàire,
’S truagh nach mise bha ceart làmh riut,
An druim a’ chuain no ’n iomall tràghad,
Ge be àit am fàg an làn thu;
Taobh ri taobh, a ghaoil, mar b’àbhaist,
Taobh ri taobh, gun dùil ri t’fhàgail,
Sìor dhol suain, ’s ar mànran sàmhach —
Och, mo leòn! cha chluinn mo ghràdh mi,
’S bàthadh stuadh air m’osna chràitich.

Ach bha iad ann a bha na bu rathala na i seo, ’s a fhuair na dh’iarr. Tha mu cheud gu leth bliadhna ann a-nis on sheòl Ailean Donn a-mach à Steòrnabhagh los ceangal pòsaidh a chur air fhèin ’s air àilleagan nan eilean, nighean Fir Scalpaigh ’s na Hearadh; ach eadar togail is leagail siùil fhuair an rosad-mhara grèim air, ’s nuair bu chòir dha, nan robh a’ chòir ann, bhith cur na fàinne air meur na suirghich, ’s ann bha e ’na laighe fo chobhar nan stuadh. ’S ma chuir seo nighean Fir Scalpaigh gu bròn, chuir e a bròn gu seinn, ’s gus an latha ’n diugh tha am bantrachas-cuain a’ gul ’s ag iargain ’na ceòl.

[TD 14]

M’achanaich-sa, Rìgh na Cathrach,
Gun mi dhol an ùir no ’n anart,
An talamh toll no ’n àite-falaich,
Ach sa’ bhad an deach thu, Ailein -
Ailein Duinn, o hì, shiùbhlainn leat.

Is shiubhail i leis. Nuair thàinig àm a fuasglaidh, b’e toil a càirdean a h-aiseag thar a’ chaolais gu àite-tàimh a h-athraichean; ach ged thug iad iomadh oidhirp air a’ cheann-uidhe sin a thoirt a-mach, bha an Dàn ’s an Doineann ’s an cuan ’nan aghaidh, ’s an deireadh sgeòil choimhlion an cathadh-mara iarrtas na tè “anns a’ bhad an deach thu, Ailein.”

Sin mar a bha ’s a tha — gach nì chun a’ chuain, ’s tha eachdraidh nan Eilean sgrìobhte.

Tha iomadh nì duatharach san doimhne a thuilleadh air na leannana-cuain. Theireadh na seann daoine nach robh “beò air luim gun a shamhailt bhith fo thuinn,” crodh-mara, faol-mhara, cat-mara, nathair-mhara iochd air n-achd. Ach tha trì ann a tha de sgeul ’s de dhuatharachd a’ chuain os cionn chàich — an ròn ’s an eala ’s a’ mhaighdeann-mhara. Cha b’ann de fhìor nàisinn na mara a h-aon diubh, ge fad an cèilidh fo thuinn. Nan robh a’ chòir air a cumail, bu rìghrean air Lochlainn na ròin an diugh; ach ’nan òige bha iad cho eireachdail am pearsa ’s cho sgairteil an gnìomh ’s gun do ghabh am muime gràin na crìche orra, ’s cha bhiodh beò aice gus an toireadh i leagadh cinn is cridhe dhaibh. Thug i seachd làithean is seachd bliadhna ag ionnsachadh na Sgoile Duibhe, ’s nuair fhuair i na dh’fhòghnadh (is innleachd mnatha còmhla ris!), cuirear a cuid dalta fo gheasaibh ’s fo chroisibh “nach b’iasg ’s nach b’ainmhidh gu bràth, ’s gum biodh am miann-mara gu tìr ’s am miann-tìre gu muir fhad ’s a bhuaileadh tonn air tràigh.” Gus an latha ’n diugh, ma tà, tha “Clann Rìgh Lochlainn fo gheasaibh” a’ gusgal an cuid ciùil air na sgeirean, a’ sìor-ghearan mar a tha, ’s a’ sìor-iargain mar a bha — ’s mar theireadh na seann daoine, “Nach aithnicheadh tu air an dà shùil ’s air an cluais-chiùil gu bheil fuil nan rìghrean anns gach fèith.” ’S a-rèir an sgeòil bha e anns na geasaibh cuideachd gum biodh aca ri dol ’nan cruth nàdurra fèin trì uairean sa’ bhliadhna, ri làine gealaich, los gum biodh call ga ùrachadh ’s bròn ga mheudachadh dhaibh le bhith faicinn an

[TD 15]

dìlse fo cheannas nan coimheach. ’S theirteadh, nam faiceadh tu h-aon diubh anns a’ cheart àm sin, gun toireadh tu gaol do chridhe dhìse no dhàsan, ’s nam biodh bainnsean idir air t’aire, gur h-e banais a bhiodh ann. Tha sliochd nam pòsadh sin anns na h-Eileanan fhathast; b’ann diubh Clann ’ic Codrum, ’s theirteadh gum b’ann diubh cuideachd gach neach a b’fheàrr guth-cinn no clèibh na chèile.

Is gann gu ruigear leas a ràdh nach eil e rathail ròn a mharbhadh, ’s nach robh buil no blàth riamh air sealgair a rinn a leithid. Faodaidh bàrd na beinne bhith seinn:

Mharbhainn duit geòidh is ròin is eala,
’S na h-eòin air bharra nan geug.

Ach, nam b’Eileanach e, bhiodh e na bu chneasda, co-dhiù, chuirteadh cneasdachd air ’aindeoin, mar is minig a thachair. Latha bha fir Chanaidh air tì seilge an Eilean-nan-ròn, faicear cuilean anns an fheamainn is e dùr-amharc orra le a dhà shùil mhòra bhlàtha, mar gum biodh e dol a ràdh, “Is ann de shliochd nan rìghrean mise, ’s na marbhaibh an cuilean.” Ach mharbhadh an cuilean — le fear bu luaithe làmh ’s bu chruaidhe cridhe na chèile ’s ma mharbhadh chaidh gaoth is fairge gu boile, ’s bha na fir an sin gun seasamh chas aca, ’s iad mar na bàirnich a’ greimeachadh ris na creagan. Arsa fear a’ chridhe chruaidh, eadar dà sgal gaoithe, “Chan ann gun adhbhar a thàinig seo, fheara — tha dà Phròstanach nar cuideachd — is fheudar gu bheil diomb air Moire ’s air a Mac.” Air sàil an fhacail ghrad-rugadh air an dithis fhear, ’s cha bhiodh air ach gum feumadh iad an dara cuid a thoirt mar cheannach don chuan am beatha no an creideamh. Ach is e gach nì fon ghrèin a dheanadh an dà shaobhaire ach dealachadh rim beatha, ’s b’e deireadh na cùise gun deachaidh am baisteadh le chèile, an lodan sàile, a-steach don Eaglais Naoimh Chaitligich. Ach cha do shèimhich sin gaoth na fairge, ’s an treas latha thuirt am fear bu shine ’s bu ghlice anns a’ chuideachd, “’S e seo mo bheachd fhèin, fheara, nach ann den chràbhadh mort no marbhadh, ’s nan robh an cuilean-ròin beò fhathast, dh’fhaoidte gu robh sinne na bu rathala na tha sinn.” Bhòidich an sin gach fear diubh, nam faigheadh e a bheatha leis an tràth-sa, nach marbhadh ’s nach

[TD 16]

màbadh e ròn gu bràth tuilleadh. An oidhche sin bha na fir ’nan taighean fèin an Canaidh.

Ma tha duatharachd an eachdraidh an ròin, tha duatharachd is còrr an eachdraidh na h-eala. Anns na sgeulachdan theirear “nighean an dà luan deug” rithe, ’s bhiodh na seann daoine cur beachd air seo: nuair bhiodh fàs air a’ ghealaich gum biodh bàinead air an eala, ’s nuair bhiodh ra-dorcha air a’ ghealaich gum biodh dath-dorcha air an eala. Ach biodh sin mar a bhitheas, is nighean rìghinne co-dhiù an eala. Anns na làithean duatharach, a-rèir an sgeòil, bha dà rìghinn ann a bha cho àlainn ’s nach b’urrainnear a ràdh cò bu ghràinne-mullaich dhiubh, ’s an tè eile làthair; ’s b’e deireadh na cùise gun do chuir an dara tè an tè eile fo gheasaibh, “i shiubhal gu bràth o àird gu h-àird an riochd eòin, sgiamhach air muir, clibeach air tìr, binn-ghuthach fo ghealaich, balbh tosdach fo ghrèin” — ’s tha an eala fo na geasaibh sin fhathast. Theagamh gu bheil mìneachadh an sgeòil r’a fhaotainn anns an t-seanfhacal, “Farmad na grèine ris a’ ghealaich.” Co-dhiù, tha e san t-seanachas, nuair a shìolaidh an Dìle Ruadh gu robh a’ ghealach làn, ’s gu robh i cho gile an oidhche sin ’s gum faiceadh duine calg na muice-creige ’na chois, nam biodh calg innte. Chuir seo a’ ghrian, ’s i ’na crùban anns a’ chuan, gu boile ’s gu feirg. “Eiridh mi,” ars ise, “ge fada mus blais an t-eun an t-uisge, ’s cuiridh mi grad-smal air an rè ’s air na reultaibh uile.” Rinn i sin, ’s ma rinn, chaill a’ ghealach trian da solas, ’s tha e ga dìth chuige seo. Theagamh, ma tà, gur h-e an trian sin a ta againn an riochd na h-eala, nighean an dà luan deug, ’s i binn-ghuthach fo ghealaich ach balbh tosdach fo ghrèin.

Tha iomadh sgeul air an eala anns na h-Eileanan, ’s iad uile ag aithris gu bheil i tiamhaidh ’na beatha is aonaranach ’na bàs, ’s gur h-e a rogha-ciùil a bhith tàladh nan leannan-cuain air na sgeirean. Cò nach cuala iomradh air an eala leòinte a shnàmh à Eirinn gu h-I, ’s a fhuair fasgadh is leigheas an sin?

[TD 17]

Latha chaidh Calum-cille mach
Anns a’ mhadainn mhoich,
Faicear an eala, guile! guile!
An eala bhàn air an t-snàmh
’S guileag bhàis aic’,
Guile! guile!
An eala bhàn ’s i leòinte leòinte,
An eala bhàn ’s i breòite breòite,
Guile! guile! ’s an dà shealladh oirr’,
Guile! guile! ’s an dà mhanadh oirr’,
Beath’ is bàs,
Guile! guile!
Cia às do shnàmh, eala bhàn,
Ars Calum-cille mo ghràidh —
A h-Eirinn mo shnàmh, guile! guile!
O’n Fhèinn mo chràdh, guile! guile!
Guin a’ bhàis,
Guile! guile!
Eala bhàn, eala na h-Eireann,
Is cobhartach mise don èigneach,
Sùil bhlàth Chrìosd air do chràdh,
Ortha na seirc ’s an t-sìor-ghràidh,
Gad dheanamh slàn,
Guile! guile!
Eala bhàn na h-Eireann, guile! guile!
Cha bhi beud ort, guile! guile!
A bhaintighearna na linne, guile! guile!
A bhaintighearna na tuinne, guile! guile!
Do Ios’ a’ ghlòir,
Guile! guile!

Eadar-dhà-sgeul, nach fhaodadh e bhith gu bheil snàmh is leòn is leigheas Eala na h-Eireann a’ riochdachadh uidhearachd ar sluaigh o dhoilleireachd na Fèinne gu soilleireachd an t-Soisgeil? B’fhurasda leudachadh air a’ chùis, ach cha bhuin e do ar seanachas san àm.

Nis tha fios againn cò às a thàinig an ròn ’s an eala, ach cò às idir a thàinig a’ mhaighdeann-mhara? Cha dhuilich sin innseadh, ma tà. Bha maighdeann ann uair ’s rachar latha de na làithean

[TD 18]

gu fuaran a dh’òl dibhe. Ars ise, ’s i ga faicinn fèin anns an fhìor-uisge, “Chan eil fhios a bheil tè eile an Albainn cho briagha riumsa?” “Nach amaideach thusa, ghràidh nam ban,” ars a muime, ’s i air tighinn gu fàilidh air a cùlaibh, “ge mòr Alba, is motha an saoghal.” “Mas motha, chan fheàrr,” ars a’ mhaighdeann, “’s co-dhiù, chunnaic mise sin, gach ridir as fheàrr na chèile à ceithir ranna ruadh an domhain, ’s bhòidich is bhriathraich gach fear diubh nach fac iad mo leithid aon chuid rompa no às an dèidh.” “Faodaidh sin a bhith,” ars a muime, “ach ge mòr an domhan, is beag e seach an fhairge, agus is iomadh fios freagairt a ta an cleith ’na doimhne.” An oidhche sin fhèin chaidh a’ mhaighdeann gu dubh-sgoilear ainmeil, ’s ars ise, “Fhir na Sgoile Duibhe, thoir dhomh eòlas na mara.” “Nì mi iasg dhìot,” ars esan. “Chan fhoghainn e,” ars ise; “dh’fheumainn sùil mnatha ’nam cheann, los mi dh’fhaicinn ’s a dh’aithneachadh maise mo sheòrsa.” “Cuiridh mi,” ars esan, “ceann mnatha air an iasg.” “Chan fhoghainn e,” ars ise; “dh’fheumainn cridhe mnatha ’nam chliabh, los gaol a thabhairt ’s a ghabhail, nam biodh luchd-gaoil ann.” “Miann do chridhe dhuit,” ars esan — ’s gabhar le chèile thun a’ chuain. Riamh on oidhche sin chìtear baintighearna òr-bhuidh, le earball èisg, a’ snàmh nan tonn ’s a’ sìor-iarraidh an nì sin nach gabh faotainn, tè as àille na i fèin. ’S mas fìor am fathann, ged fhuair i eòlas na mara, cha d’fhuair i riamh sonas ’na lùib, ’s nuair bheir i gaol, is ann do fhuil bhlàth, ’s chan ann idir do fhuil fhuair.

Tha duatharachd na mara cho farsaing ’s domhainn rithe fèin, ’s cha bhiodh an sgeul iomlan gun iomradh a thoirt air na fearra-longa, mar theirteadh riutha, ’s air na h-Eileana-sgeòil. Is maith an long a bheir a-mach an caladh às an d’fhalbh i, ach fada roimh mhithich bhiodh sùil nam ban a’ sireadh a’ chuain, ’s a’ faotainn sgeòil uaipe cuideachd air cor nam fear. Nam faicteadh fearra-long is solas dearg oirre, bu mhanadh air a’ bheò e; nam faicteadh tè is solas geal oirre, bu mhanadh air a’ mharbh e.

Chunnaic mi fearra-long an raoir,
Solas oillt is èig ’na crann,
’S thuig mi gu robh m’aona mhac òg
Fuar fo spòig a’ chuain ud thall.

[TD 19]

’S ma dh’fhaodar earbsa chur an sùilean an t-sluaigh, is iomadh uair a thug na bantracha-cuain fèin sgrìob anns an fhearra-luing, ’s a chìteadh am beul na h-oidhche

Fearra-long mhòr a-steach an caolas,
Bean ’na toiseach a’ sìor-chaoineadh,
Bean ’na deireadh a’ sìor-ghlaodhaich,
Bean air tobhtaidh a’ sìor-ghaoladh.

Nach eil nì-eigin taitneach anns an smuain gur h-i an long a ta giùlan fios-bàis chum nam ban a ta cuideachd gan aiseag troimh ’n chaolas a sheinn an tuiridh os cionn a’ mhairbh? Ach chan adhbhar iongnaidh idir e — cha bu mhotha riamh gairge na mara na a teò-chridheachd. ’S ma tha i teò-chridheach, an co-lorg sin tha i cruaidh ceart. Cha b’ann aon uair no dà uair, anns na làithean duatharach, a chaisg i eucoir nan Gall, ’s a dh’fhògair i an ciontach don àite sin a bha freagarrach do dhroch ghiùlan. “B’fhurasd aithneachadh air an fhearra-luing,” theireadh na seann daoine, “nam b’e siod a ceann-gnothaich — bhiodh i daonnan air theinidh.” Chan eil cho ro-fhada on chunnacas i air a’ cheart ghnothach ’s anns a’ cheart bheairt sin, agus seo an sgeul mar fhuaradh i o fhear den dithis a chunnaic:

Bha sinn dìreach a’ greimeachadh air fasgadh an fhearainn, nuair chunnaic sinn neul boillsgeach, mar gum b’ann os cionn Chaol Muile. Ars mo ghoistidh rium fhèin, “Cuiridh mise mo chluas air a’ gheall gur h-i th’ann Tobar-Mhoire ris na speuran, ’s gu dearbh cha b’iongantach ged bhitheadh, ’s na solais aca muigh air na sràidean fèin!” Ach san fhacal thàinig ise — oir ’s i fhèin a bh’ann — timcheall Rubha Aird-na-murchann, ’s cuirear a ceann air Eige — ’s a Thì Mhòir, ’s i dh’fhalbhadh! ’S bha sinne nar dithis ’s ar n-anail nar n-uchd, ’s ar cridhe leum às a chochall, is fios is cinnt againn mur bàthadh sàl gu loisgeadh teine. Ach, eudail nam fear, cha robh an uair air tighinn — ’s am priobadh na sùla bha a’ bhèist oirnn, ’s i ’na caora dearga o ’toiseach gu ’deireadh, o ’bòrd-uisge gu bàrr a croinn. Is Nì Maith gar seunadh, bha fear fada caol dubh oirre, is fidheall ’na dhòrn, ’s e sìor-chluich ’s a’ leum ’s a’ lasganaich — agus, O Mhoire ’s a ghràidh, b’uamhasach fhèin an raoiceil a bha gu h-ìosal. Is càit an tug i oirre ’na dhèidh sin? Aig an t-Sealbh tha

[TD 20]

brath — ach an sealladh mu dheireadh a fhuair sinne dhith, bha i mach an Caol Canach, ’s an Cuan Siar fo ’sròin.

Cha lean sinn i nas fhaide an tràth-sa, ach gu cinnteach is iomadh uair a b’fhiach i leantainn, nuair bhiodh teine nan eucorach às, ’s a guala gile mar a’ ghrian, ’s i deanamh àirdeachd gu Tìr nan Og, no gus na h-Eileana-sgeòil eile, an t-Eilean Uaine, an t-Eilean Sorcha, Innse Geala nan Rà-solais, Eilean nam Fear Fial Fionn. Gun teagamh tha eileanan eile ann nach eil idir cho taitneach riu sin — Eilean na Fiacais, far an tèid luchd nan teanga fada; Eilean na Duibhre, far an tèid farmad is droch shùil; is Rocabarraigh fo Thuinn, taobh siar Bharraigh, far a bheil na h-alla-bhèistean mòra a’ sìor-dheilbh uilc an aghaidh a’ chinne-dhaonna. Mar dh’èirich do bhrataich Shìl-Leòid, thàinig Rocabarraigh ris dà uair cheana, ’s an treas uair

Nuair thig Rocabarraigh ris,
Is dual gun tèid an saoghal a sgrios.

Thathas ag ràdh gu bheil cuid de na h-ollamhan a’ faotainn a-nis lorg lacha, no theagamh gur h-e lorg geòidh, thun nan Eilean-sgeòil sin, ’s a’ toirt h-Irt mar ainm air a’ mhòr-roinn diubh. Ach biodh iad ceart no ceàrr, is dìomhain an saothair. B’ann den chridhe, ’s cha b’ann den fhradharc, na h-Eileana-sgeòil; ’s ged bhuailteadh Tìr nan Og am màireach, an earar bhiodh Eilean-sgeòil eile ann na b’fhaide mach sa’ chuan, ’s cha tig an latha chì sùil no shaltras cas tìr ar n-ionndrainn.

Nis, nan ceadaicheadh an duilleag, nì nach ceadaich, b’fhurasda shoilleireachadh mar tha beatha an Eileanaich, o bhreith gu bhàs, air a còmhdach, mar gum b’eadh, le duatharachd na mara. Theirteadh gum biodh lùth is aigneadh an duine a-rèir an t-siùil-mhara bh’ann nuair a rugadh e, ’s gum biodh rath an lìonaidh no rosad an tràghaidh air fhad ’s bu bheò e. ’S ma thachair gu robh a’ ghealach a-rèir a’ chuain san àm, bha ceann cinnt air a’ chùis an sin.

Rugadh Calum-cille mo ghràidh
Ri cuan an lìonaidh,
Ri gealach an fhàis,
’S b’e ’n t-àilleagan e fèin.

[TD 21]

’S a-reir an sgeòil, nuair rugadh Iùdas bha cuan a’ tràghadh ’s gealach a’ cnàmh, ’s a thaobh ’s gu robh, bha rà-dorcha air a bheatha-san riamh. Theirteadh cuideachd gun d’rugadh Pilat ri marbh-shruth na contraigh — ’s nach robh a bhuil air? Cha b’fhios da riamh dè an taobh a ghabhadh e, ’s cha robh seasmhachd ’na ghnìomh no earbsa ri chur ’na fhacal. Ach chan e aon chèilidh no dà chèilidh chuireadh crìoch air an sgeul sin, ’s a leigeadh ris duinn mar tha ceòl-gàire is cràbhadh an t-sluaigh, am beul-aithris ’s an gnàth ’s am beachdan gu lèir, air an neulachadh le duatharachd na mara. B’e an ceart iongnadh e nach robh aignidhean an t-sluaigh air an tur-shaobhadh ’s air an crùbadh gu neoni fo cheannas na duatharachd sin. Ach ’s e theirteadh “gur h-ann air comhairle na gaoithe tha an cuan,” ’s a chionn ’s gu robhas a’ creidsinn an co-lorg sin “gur h-ann air comhairle Rìgh nan Dùl tha a’ ghaoth,” bha nì-eigin an inntinn an t-sluaigh a bha cumail làmhachas-làidir na mara o thighinn gu cearrachas-làidir air a taobh-se, ’s gu tràillealachd air an taobh-san. Ach ’na dhèidh sin ’s da aindeoin, is e toiseach is deireadh an sgeòil gum b’ann ’s gur h-ann den chuan beatha an Eileanaich, ’s ma tha cluas na h-òige fosgladh, gu bheil cluas na h-aoise dùnadh, ri a gàir.

Tha ’n ceò ’s an drùchd,
Tha ’n drùchd ’s an ceò,
Tha ’n ceò ’s an drùchd
An sùil mo ghràidh
An sùil mo ghràidh.
A Thì dh’fhosgail an t-sùil òg,
Dùin i ’n nochd an clò a’ bhàis,
An clò a’ bhàis.
Tha gàir a’ chuain,
A nuall ’s a gàir,
Tha gàir a’ chuain
An cluais mo ghràidh,
An cluais mo ghràidh.
A thì bheairtich an ùr-long,
Stiùir i ’n nochd thar tonn a’ bhàis,
Thar tonn a’ bhàis.

[TD 22]

II

EACHDRAIDH AGUS MAC-MEANMNA

3. An Clachan a Bha Ann

Bha clachan ann, is tha e ann fhathast, ged nach ionann tuar dha an diugh, is chan eil bruadar a thig chugam anns an oidhche nach e as ceann-uidhe dhomh. Thug manaich na h-I deisearachd grèine is cùlachas gaoithe dha, chuir na Lochlannaich ainm, no co-dhiù ath-ainm, air, agus riùsan leis am b’àill a lorgachadh theirinn gu bheil e ri bonn na beinne is ri taobh na mara, is gum bu chomraich riamh a chaladh do luingis a’ Chuain Shiar. Is sgeul-rùin an còrr mur innis na ròin no na lachain e.

Tha craobh-dharaich air grianan os cionn a’ chlachain (mas fìor na theirear, bha i seach a fàs fada mus deachaidh buarach air Buachailleachd nan Eilean) is bu nòs do chloinn a’ bhaile, an àm a duilleachaidh, latha thoirt air a duanadh, is air sgeul roimh-mhithich a sgrùdadh uaipe.

A chraobh-dharaich eunach aosach,
Dean-sa t’fhaosaid mar bu mhithich,
An diugh, an uraidh, chuile latha, chuile h-oidhche,
Soills’ is doillse,
’S a chraobh-dharaich eunach aosach,
Cagar beag is sgeul am chluais:
Fìth, fàth, fatham, fios an fhithich!

Mas ann no nach ann on chraoibh-dharaich an sgeul, no o sheanairean a’ bhaile, no o bhruadar na h-ionndrainn, tha an clachan mar a bha o chian ag itheadh is ag òl, a’ gleachd is ag obair, a’ canntaireachd is a’ tuireadh, an iomadh cridhe an diugh — theagamh gu bheil is an clachan mar a bhitheas e fhathast. Chan eil uair a dhùnas mi fèin mo dhà shùil, is mi am aonar anns an oidhche, nach eil, mar gum b’eadh, loch fìor-ghlan, air nach ruig gaoth, a’ sgaoileadh a-mach fa mo chomhair, is anns an uisge chì mi faileas a’ chlachain o thùs ’eachdraidh gus an là

[TD 23]

an diugh, is e sìor-chaochladh o linn gu linn. Chì mi ceall air tolman os cionn a’ chladaich, canntail nam manach is gàir na mara ag iarraidh suas le chèile gus na neòil, fir is mnathan a’ greasad a-mach à bothanan sgratha a dh’èisdeachd ris a’ cho-sheirm bhinn. Chì mi na longa Lochlannach anns a’ chaladh, an clachan ’na smùid — na tha beò de luchd na Gàidhlige gam falach fèin air feadh chreag is chnoc, is dà mhanach ag èaladh a-mach à uaimh, a mhallachadh nan coimheach an diugh, a sheinn an tuiridh am màireach.

Fàth mo leòin, fàth do bhròin,
Thu bhith gun cheòl ’s do chaidreabh an glòir,
’S do riaghailt air chall ’s do steòrnadh,
Is luaineach cadal do rèilig an nochd,
Is fuarraidh luchd do cheallan an nochd,
Ach ’s buidhe don mharbh seach don bheò an nochd,
O, ’s buidhe don mharbh seach don bheò an nochd.

Chì mi teine nan Lochlannach a’ dol às, ceò na beinne a’ teàrnadh car tamaill air an loch is air an fhaileas; ’na dhèidh sin an ceò a’ togail, an clachan tighinn am fradharc a-rithist, trusgan nuadh air; fir a’ bhaile air cnoc na comhairle ag èisdeachd ris a’ bhritheamh is e rèiteachadh cùisean na dùthcha, na mnathan shìos air a’ chòmhnard a’ cuigealadh is a’ bràthadh, òran gach tè do Bhuachaille nan Eilean.

Càit a bheil a h-aon riut cosmhail,
O nach maireann Fionn no Oisean,
Diarmad Donn no Mac Rìgh Lochlann!

Chì mi an sin caochladh tuair air a’ chlachan — an sluagh air chrith, an dara uair le h-eagal, an uair eile le mire-chatha; na fineachan Gàidhealach an sgòrnanan a chèile, gach oiteag ghaoithe a’ giùlan fathainn ùir ’na gob; ceatharn smearail de lasgairean a’ fàgail na laimrige am beul an là, prasgan fann de chreuchdaich a’ tilleadh am beul na h-oidhche, siùil acrach an crochadh o mheadhan a’ chroinn, an stiùradair ag iarraidh phort, mnathan ’nan seasamh air a’ chladach a’ caoidh nan gaolach nach till.

[TD 24]

Tha linn is linn a’ dol seachad, is chì mi an clachan aon uair eile air mhire is air bhoile, mar gum biodh sgeul aoibhinn ùr air tighinn don bhaile — mac-alla shuas is mac-fola shìos a’ freagairt a chèile le

Hì ri liuthaill o-ho,
Cò a sheinneas an fhìdeag airgid,
Mac mo rìgh air tighinn a dh’Alba!
Hì ri liuthaill ò.

Is iomadh tuar eile a chì mi air a’ chlachan le mo shùilean dùinte, ach is e as fheàrr leam buileach a bhith meamhrachadh air beatha-làitheil an t-sluaigh, mar dh’aithriseadh i o bheul gu beul is o linn gu linn gus an d’ràinig an sgeul mise. Bha nithean ann, is tha iad air neadachadh am chridhe air a leithid de dhòigh is gu faod mi a ràdh le fìrinn gu bheil mi gam faicinn leis an t-sùil a chunnaic, is gan cluinntinn leis a’ chluais a dh’èisd.

Oidhche is mi tighinn dachaigh às a’ chèilidh, faicear solas an taigh am b’ainneamh solas anmoch fhaicinn, is an earalas dad a bhith ceàrr, deanar dìreach air an doras. Anns a’ cheart uair thàinig tè a b’aithne dhomh a-mach — seann bhean-ghlùin a bha cho làn ghiseag is ubag is ortha is a ta faochag an deagh chladaich de bhiadh — is bha fios gun fhaighneachd agam ciod an gnothach a bheireadh a-mach às a taigh fèin i mu mheadhan oidhche.

“Tha thu aige,” ars ise, ged nach d’fhosgail mi mo bheul. “Fhuaradh leanabh-gille an seo an nochd, fo ghealaich an fhàis, is bha mi ag èaladh a-mach a chur beachd air an t-seòl-mhara, ach is ann a ta gille air tighinn gu nic-leisg! An cuan, an cuan, a laochain, ciod a manadh?”

“Tha an lìonadh oirre anns a’ cheart àm,” arsa mi fèin, “is cha naidheachd duit, is do bhothan am bràigh a’ chladaich, gum bi reabhairt nan eun ’na h-àirde an earar.”

“Buaidh is beannachd an deagh sgeòil ort, fhir a thàinig —

Rugadh Calum-cille mo ghràidh
Ri cuan an lìonaidh, ri gealach an fhàis,
’S b’e an t-àilleagan e fèin.

[TD 25]

Thèid thu nis, is tu èasgaidh òg, gu Tobar Chalum-chille, an tobar a bhlaiseas an t-eun mus èirich a’ ghrian, is an ainm na Trianaid togaidh tu làn na cuaiche seo den bhùrn, is thèid thu an sin gus a’ gheodha as fhaisge dhuit, is cuiridh tu, an ainm na Trianaid mar an ceudna, trì boinnean sàil anns a’ bhùrn, is tillidh tu chugamsa gu grad.”

Ma bha no nach robh màirnealachd am thuras, bha a’ bhean-ghlùin gam fheitheamh anns an stairsich, is cha bu luaithe thug mi dhi a’ chuach na bheannaich i am bùrn an ainm na Trianaid, an ainm Mhìcheil is Chliamain, is cuirear trì boisleagan deth air ceann an leinibh.

Uisg’ an easain air do dhos,
Cha laigh rosad ort a chaoidh,
Cha bhàth uisg’ no sàile thu,
’S cha mhò phràmhas tu air luim.

“Is far-ainm,” ars ise, “ainm an leinibh gus am baistear e — gus a sin is e as ainm da Maol-Dòmhnaich — is theagamh gun caimich an t-ainm naomh, mar ris an t-snàthad a chuir mi ’na lèinidh, mo ghaolan beag o gheasa dhaoi is o chleasa shìdhich.”

Leis a seo, dh’fhaitich i air falbh mi, ach mus do chrom mi gus an ùtraid, rug a crònan (mo chrònan fèin, Boisligeadh Brìghde!) air mo chluais, is tha e gus an tràth-sa a’ seinn am chridhe.

Brìghde gad liuthail, gad ionnlaid
Mar liuthail, mar dh’ionnlaid i Crìosda,
Le silteach à fuaran Rìgh Dàibhidh,
Is fionnarachd ainglean ’na fhìor-uisg.

Muire bhith caithris an uanain,
Ga sheunadh o bhruaillean ’s o bhàinidh,
Gu sìor-bhinn gu suanach ga shìobadh
Mar shìob i, mar dhuain i an t-Ard-Rìgh.

A Rìgh na gile ’s na glòire,
A ghineil na h-Oighe fèile,
O dìon is caidir is bràthraich
A-nis ’s gu là-bhràth an eudail.

[TD 26]

Chan urrainn domh a ràdh le cinnt, ach an uair a sguir an crònan, ar leam gun cuala mi osna às mo dhèidh: “Tha coite bheag a’ dol gu muir an nochd — atach mo chridhe gun toir i mach an caladh sin bu mhiann leatha — ach, O, a Rìgh nan Dùl, tha a’ choite beag is an doimhne mòr!”

Anns a’ chlachan cha robh ach smuain chlis eadar breith agus bàs. Breith is bàs — lèineag is lèine. Thigeadh bàta steach gu caladh is coigreach oirre; gus an nochdadh e a ghnè air an iolaidh is anns a’ chèilidh, cha b’fhios duinn co-dhiù bhiomaid subhach e dh’fhalbh. Thigeadh leanabh a-steach don t-saoghal, is chan innseadh gealach no seòl-mara le cinnt co-dhiù is e fealla-bhròn no fìor-bhròn a dheanadh an cumha sheinn os cionn ’eislinne. Is cha tàinig “Boisligeadh Brìghde” riamh gu mo chuimhne gun dà chrònan-bàis a thoirt ’na lùib.

Bha an clachan, mar ris a’ Ghàidhealtachd gu lèir, fo bhoile is fo bhuaireas. Bha am Prionnsa ’na dhiol-dèirce anns an Fhraing, is a’ chuid sin de a dhaoine nach robh anns an uaigh no air chèin bha iad fo choill air feadh nam beann. Ach chan fhòghnadh sin le Sasann. Thubhairt na daoine glice shìos an Lunnainn: “Cuiridh sinn briogaisean air na Gàidheil, is bheir sinn uapa gach claidheamh is gach musgaid, is fàsaidh na fir alltha an sin cho soitheamh ciùin ris na h-uain!” Thàinig prasgan shaighdear don chlachan a chur an lagha ùir an sàs, is air ghaol an t-sluaigh is air ghràin an allabain, ma b’fhìor an cainnt, cha robh cabhag falbh orra — is theagamh nach robh fhios aca gu robh e ’na ghnàth-fhacal againne riamh on thàinig iad, “Thoir a-steach an cù is cuir a-mach an Sasannach!” Ach is e brìgh mo sgeòil gun tàinig bàs sgiorragach air iar-cheannard na rèisimeide; chaidh e le creig anns a’ cheò, is e an tòir air ulaidh a shaoil leis a bhith folaichte am fròig beinne. Chuala an ceannard gum b’e nòs na dùthcha a bhith seinn tuiridh os cionn a’ mhairbh, is a thatadh an t-sluaigh chuir e fios air mnatha-tuiridh a’ bhaile — an triùir àbhaisteach — thighinn a sheinn an tuiridh os cionn na h-eislinne. Thàinig na mnatha-tuiridh gu mìn modhail, sheinn iad gu ciùin cràbhach, is ma bha an crònan corr uair tùchanach, a choire sin do bhròn nam ban is iad a’ fras-shileadh nan deur!

[TD 27]

Hòbhan, hòbhan, dh’fhalbh an Sasannach,
Hòbhan, hòbhan, dh’fhalbh e nunn,
Gum bu tig an t-aon là thilleas e,
Hithillean ò, on dh’fhalbh e nunn.
Hòbhan ò, is dearg a chòta,
’S e air a chòmhdach le teine nach mùch,
Hòbhan ò, on dh’fhalbh e nunn.
Hithillean ithillean, sinne bhiodh aighearach,
Sinne bhiodh cuireideach, sinne bhiodh caithreamach
Hithillean ò, nam falbhadh càch!

Tha e coltach gun do thaitinn an dà chuid ris a’ cheannard — na deòir a thuig, ma thuig!, is na dubh-fhacail nach do thuig — co-dhiù, thug e bonn airgid an tè do na mnathan.

“Dia thoirt maitheanais dhuinn!” ars a h-aon den triùir, is iad a’ deanamh air ceann thall a’ bhaile, “cha b’e seo oidhche na fochaide, is fear ar gaoil anns an teugmhail!”

“Ceum ann,” ars an dara tè, “is leòr faidead an rathaid gun mhoillead a chur ’na ceann — bhiodh gonadh orm gu là mo bhàis, nam falbhadh fear ar gaoil gun an tàladh ’na chluais is ’na chridhe.” “B’ann oirnne an call, is cha b’ann air-san,” ars an treas tè; “tha beannachd nam bochd ’na tàladh is ’na cluasaig dhàsan.”

An ùine nas giorra na mo sheanachas bha an triùir bhan aig bonn a’ bhruthaich a bha dìreadh gu Taigh-mòr a’ chlachain.

“Sealladh an àigh!” ars an tè bu ghèire sùil, “tha an doras dùinte — tha an anail fhathast anns a’ cholainn.”

Ruigear shuas, rachar a-steach gu bog balbh, seasar ri taobh na leapa, togar a’ channtail:

Thu dol dhachaigh an nochd don t-sìor thaigh-geamhraidh,
don t-sìor thaigh-foghair is earraich is samhraidh,
Thu dol dhachaigh an nochd air seirm nan canntair.
Geal-ainglean gad fheitheamh air bruaich na h-aibhne —
Dia an t-Athair ’na do shuain,
Iosa Crìosda ’na do shuain,
Dia an Spiorad ’na do shuain,
Is caidil gu ciùin, caidil gu ciùin, caidil gu ciùin.

[TD 28]

Dhùnadh an dà shùil, dh’fhosgladh an doras, ghabh an anail lorg nan athraichean gu cuan is gu taobh thall na fàire.

“Falbham,” arsa bean-tuiridh, “is an ainm na Trianaid fuineam bonnach is beannachd a chumas clì ann air an uidhe.”

“Falbham mar riut,” ars an dara tè, “is deasaicheam lòchran a shoillsicheas a cheum.”

“Beiream-sa,” ars an treas tè, “na trì buinn airgid a chum a’ ghobhann, is deanadh e iuchair leo a dh’fhosglas doras Fhlaitheanais do fhear ar gaoil — ach och nan och èire! mo lèireadh e bhith uainn.”

Làithean an àigh! Cràbhadh is saobh-chràbhadh air an aon ghleus, a’ caoineadh is ag aslaich leis an aon teangaidh. An àirde na grèine chìtear faileas nan neul air leitir na beinne — ach cò mhiannaicheadh speur anns nach faicte idir neòil!

Chan eil àite an trice am bi mi, no an trice an robh mi, na anns a’ ghoirtean-fhogharaidh is anns an àirigh. Bha tighinn-beò a’ chlachain riamh anns a’ ghoirtean is anns an àirigh. B’annas an t-sidheann is b’annlan an t-iasg; bu mhaith a’ chobhair ach bu bhochd an sabhal iad; b’e ar teachd-an tìr, mar dh’innseas an t-ainm, eòrna gu bonnach is feur gu bainne. Is b’fheàrr corran no cuman na clàrsach gu sean is òg a chur gu seinn is gu cridhealas. Is iomadh hòro-gheallaidh a chunnaic mi fèin anns a’ ghoirtean — ged nach do thachair dhomh a bhith ann an là a thàinig a’ Ghruagach

’S a rug i ’na làimh air a’ chorran,
’S a lìon i le sonas an sguab.

Ach bha fear eile ann an latha sin, is a chionn gum bu bhàrd e, sheinn e an nì a chunnaic is a chuala e.

Chaidh i don òr-lios troimh ’n chruithneachd,
Far an robh na cruinneagan cruinn,
Cuid bha dhiubh ri gabhail òrain,
Iad mar chòmhlan togail an fhuinn;
A’ mhuinntir bha ceangal nam bannan
Ag èigheach E ho rò bha hò -
“Nach inntinneach deanamh an arain,
“An cluinn thu ’n caithream ud, Iain Oig!”

[TD 29]

Ach b’e mo roghainn fèin seach gach àite an àirigh, taobh thall na beinne os cionn a’ chlachain. Chan eil innte an diugh ach taibhsean, ach chunnaic mo dhà shùil na ceart taibhsean sin air an còmhdach le fuil is le feòil. Nan robh coigreach air fhaighneachd diom anns na làithean sin ciod an seòrsa sluaigh a bha fuireach anns a’ chlachan, theirinn ris, “Tiugainn mar rium don àirigh, is nochdaidh mi sgàthan duit am faic thu cridhe is aigne an t-sluaigh.” Innsidh feadhainn eile cuin is carson a bha an àirigh ann, an seòrsa cruidh, an seòrsa bhothan, a bhiodh oirre, an seòrsa culaidh a bhiodh air na maighdeannan; ach innseam-sa, air ghiorrad an sgeòil, gnè na muinntir a thriall o bhaile gu beinn Là Buidhe Bealltainn, is innseam e le an teangaidh fèin.

Oidhche is gealach an fhàis ann, chunnaic mi cridheag bhòidheach òg a’ dol gu seann tobhta, is a’ cur cuailein bhuidhe de a falt ann an toll anns a’ bhalla, cho àrd is a ruigeadh a làmh — is ars ise:

Mar dh’fhàsas a’ ghealach gu fàs,
Gus an ruig mo cheann cho àrd
Is a ràinig mo làmh an nochd.

Anns an fhacal, chaidh a’ ghealach fodha — no, co-dhiù, chaidh i am folach.

Is chualas osna san àirigh:
Cuiridh làmh bheag ghòrach na h-òige
An cuailean buidhe nas àirde
Na ’n dàn e gu ruigeadh an t-òr-chiabh —
Is och nan och, mo chràdh!
Bidh gealach a’ fàs ’s a’ cnàmh.

Oidhche eile chunnaic mi tè de mhaighdeannan na h-àirigh a’ dol gu Tobar Chalum-chille a dh’fhaotainn sgeòil air fear a gaoil o bhricean a bha cho còir ri manach is cho teòma ri draoidh.

[TD 30]

A bhricein, a bhalaich bhig bhòidhich,
Càit a bheil òigear mo ghaoil?
Bheil e an Albainn no ’n Eirinn?
No an cùl na grèine ’na shuain?
A bhricein, a bhalaich bhig bhòidhich,
Bheil Mac na h-Oighe le m’ ghaol?
’S am faod mi mo ghearan nis fhàgail
San tobar nach tràigh a chaoidh?

Chuala mi, is cha b’e aon uair, bantrach a’ gabhail tàlaidh d’a h-aon bhoin, is anns an tàladh sin bha cràbhachd is aoighealachd is teòdhalachd mo shluaigh a’ seinn. “A’ chiad sileadh do Chalum-cille mo ghaoil; an dara sileadh don choigreach is don dìlleachdan mhaoth; an treas sileadh do mo chagaran gràidh.”

Sil a bhòan, sil a bhòan,
Bainne nan neòinean ’s nan sòbhrach,
O sil gu h-uasal còbhrach don choigreach,
’S don dìlleachdan mhaoth.

Chunnaic is chuala mi iomadh nì eile anns an àirigh a bha taitneach no mì-thaitneach a-rèir a’ chuir a bhiodh anns an adhairc. Is cuimhne leam madainn an do chlisgeadh às ar cadal sinn le geumnaich nan laogh, is bha fios is cinnt againn, gun dol na b’fhaide, gu robh Mac Iain Ghiorr à Minge air cheatharnas, is gu robh chuile bò a b’fheàrr na chèile anns a’ bhuaile air a togail, Ciarag is Duinneag is Blàrag, agus mus ruigeamaid-ne an cladach, nan ruigeamaid e, gum biodh esan a’ cur an Rubha Mhòir. Is cuimhne leam cuideachd an adharc a bhith cromadh an taobh-sa. An ciaradh an fheasgair chaidh an sanas air feadh na ceathairne “gum b’i an oidhche an oidhche, nam b’iad na fir na fir” — agus an ath mhadainn bha crodh a’ bhaile is crodh “a’ bhaile ud thall” a’ gleachd ri chèile anns an àirigh! Ach air a shon sin, cha bu chreachadairean idir sinn. Cha tàinig bò riamh troimh Allt-na-crìche nach b’urrainn duinn a ràdh le fìrinn, “Sin nighean no ogha no iar-ogha tè a rugadh is a thogadh anns a’ cheart àirigh seo.” Is ma thàinig an iasad corr uair dhachaigh le faite-gàire, bu leis an Eaglais, no cò-dhiù leis a’ Chlèireach, trian den ghàire!

[TD 31]

Chan fhaod mi bhith leth-bhreitheach am sgeul. Ma bha sonas is subhailc anns an àirigh, bha donas is dubhailc innte cuideachd; ach gu cinnteach b’ann de chaise is de dhèine an t-sluaigh na droch bheusan. Bha eun ann roimhe seo is b’e an sgeul air gu robh “Braise na h-iolaire an taise na h-eala” — b’e an t-eun sin dearbh-shamhailt a’ Ghàidheil. Oidhche bha mi muigh anmoch, grathann beag mus do thòisich an ath-thriall o bheinn gu baile, faicear tè air an tàinig seachran-gaoil ’na suidhe air tom, is i seinn òrain-bhoile a chuireadh tiomadh air cridhe cloiche.

Thug thu sear diom is thug thu siar diom,
Thug thu ghealach is thug thu ghrian diom,
Thug thu ’n cridhe a bha ’nam chliabh diom,
Cha mhòr, a ghaoil ghil, nach tug ’s mo Dhia diom.

An ceann treise chaidh i sìos gu sloc dubh, air nach ruigeadh reult, is tòisichear air a’ chorpan-chrèadha a dheilbh, a’ cur nam bior ann oir ri oir. An uair a bha an deilbh a-rèir a miann, thug i nìos dubh-mhallachdan à fròig shnàgaich an ìochdar a cridhe: “Is e an corpan-crèadha seo fuil is feòil is fèith, smuais is cnàimh is craiceann, na tè a chuir a sùil am ghaol-sa; mar chrìonas, mar sgreagas, an crèadh, gun crìon, gun sgreag, ise; is bitheadh gach aon bhior ’na sheachd nimhidh, ga biorgadh, ga siachadh, ga h-iongradh gus an gràin a gnùis do choimhleabach is do dhàimhich!” Shìolaidh an guth às, leig cailleach-oidhche a bha siubhal seachad glaodh aognaidh aisde, ghiùlain oiseag ghaoithe ospag a ghàir na mara, chrom mi fèin gus an àirigh — ach ar leam gun cuala mi osna mnatha às mo dhèidh: “A Thì Mhòir nan Gràs! Fòir air mnaoi leis am b’fheàrr gaol na fuath, nam b’fheàrr le gaol i.”

A’ chuid sin nach do thuig mi de ghnè is de bheus an t-sluaigh, is mi leis a’ chlachan air àirigh, thuig mi is mi leis a’ chlachan air chèilidh. Chì mi fhathast fa chomhair mo shùl an taigh am biomaid a’ cruinneachadh — an teine an teis-mheadhan an ùrlair, gainmhneach gheal air a sadail air gach spàrr is air gach cabar a chumail na snighe o thuiteam, na mnathan a’ cuigealadh, na fir a’ toinneadh sùgain is a’ snìomh sìomain, giollan a’ frithealadh an teine, giollan eile a’ frithealadh a’ chrùisgein. Is iomadh cèilidh mhòr a shuidh is a dh’èisd, a sheinn is a dh’aithris, anns

[TD 32]

a’ cheart taigh sin; is, ma bha cèilidh àbhaisteach a’ chlachain maith, is bha i sin, chan ailis oirre ràdh gum b’fheabhas cèilidh na h-an-uaire, tràth bheireadh an oidhche is gaoth nan coimheach luingis nan eilean a-steach do ar caladh. Is ciod an seòrsa mòid a bhiodh againn? Innseadh seachd riaghailtean na cèilidh sin.

(1) Is rìgh fear-an-taigh.
(2) Chan eil claon anns a’ mhodh.
(3) Is mothaid rud aithris.
(4) Seanfhacal o chùil na mòna, tòimhseagan on t-slige-chrùisgein.
(5) Mìn-innseadh nan uirsgeul gu meadhan-oidhche — garbh-innseadh nan uirsgeul gu gairm-choilich.
(6) Sgeul air an sgeul, is òran air an òran, is deiseal air gach nì.
(7) A’ chiad sgeul air fear-an-taighe, is gach sgeul gu là air an aoigh.

**********

Theagamh gur ann an sgàthan-sgeòil, no am bruadar na h-ionndrainn, no troimh ghuirme na beinne a ta fad air falbh, a ta sinn a’ faicinn a’ chlachain a bha ann, is nach robh e idir cho sona no cho sealbhach no cho subhailceach is a thathas ag ràdh. Theagamh nach robh, ach, co-dhiù, faodar a ràdh le fìrinn gum bu bhochd an clachan a bha ann, mur robh e an iomadh dòigh na bu taitniche na an clachan a ta ann. Bha beum-sgèithe gu tric ga bhualadh anns a’ chlachan a bha ann; cha chluinnear an diugh ach mèilich uan, mar gum b’eadh — is thèid luchd na Gàidhlige gu Dun-Eideann, no eadhon gu Lunnainn, le am bonaid ’nan dòrn, a dh’iarraidh cead an cànain fèin a theagasg ’nan dùthaich fèin! Cha robh ach seòrsa de cheistear Gàidhlig a’ cumail sgoile ris a’ chlachan am Bliadhna Theàrlaich; tha sgoil mhòr bhrèagh ann an diugh — is tha an sluagh a’ bruidhinn cànain nach leugh iad, is a’ leughadh cànain nach d’fhuair grèim fhathast air an cridhe! Chan fhaicteadh ach taighean-dubha anns a’ chlachan a bha ann; chan fhaicear ann an diugh ach taighean geala — is tha an sluagh a’ sìor-theicheadh asda gu baile-mòr is

[TD 33]

gu dùthchanna-cèin! Cha robh ach aon eaglais anns a’ chlachan a bha ann; tha ceithir eaglaisean ann an diugh — is tha an t-eagal air an t-sluagh laoidhean na h-I, no an samhailt, a sheinn!

Ach chan fhaod e bhith gur e seo deireadh an sgeòil. Is lèir do chuid againn fàir latha an cluinnear an duan-sa feadh eilean is gharbh-chrìoch: “A’ Ghàidhealtachd don Ghàidhlig — a’ Ghaidhealtachd, eadar mhuir is thìr, do luchd na Gàidhlige!” Mas bruadar seo, gum bu fada uainn an dùsgadh!


4. Far An Robh Naomh

Tha I Chalum-chille iomraideach air feadh an t-saoghail; tha ionada naomha eile ann a ta iomraideach air feadh na h-Albann; ach am fear a bhios tric air allaban, bheir a choiseachd e uair no uair-eigin gu àite air nach cuala e iomradh riamh roimhe, ach mum faod e a ràdh air ball: “Is àite naomh an t-àite seo; tha an t-ainm ga innseadh, is tha mo chridhe fèin ga aideachadh.” Thuirt fear na ceart bhriathran sin o chionn ghoirid, is e ’na sheasamh an Cladh-chille, ann am Bonn-sgaoid, an Siorramachd Pheirt. Ma chaidh eachdraidh na cille seo riamh a sgrìobhadh, tha i air chall a-nis is cha mhò tha beul-aithris an là an diugh ag innseadh cò e a thog, no cò iad a fhritheil an ceall, ma bha ceall ann, rud as coltach gu robh, mas ceart an t-ainm. Is e meud an fhiosrachaidh a gheibhear o na seann daoine anns a’ choimhearsnachd gu robhas uair-eigin ri adhradh anns an àite, is ’na dhèidh sin gum bìteadh, leis an anabarr iochd, ag adhlacadh choigreach agus chiontach ann, is gum b’e an neach mu dheireadh a chuireadh fo fhòid ann, leanabh beag a chaochail o chionn còrr is ceud bliadhna. Is fheudar gu robh an tuilleadh eachdraidh air an àite anns an linn a dh’fhalbh; co-dhiù, o chionn còrr is fichead bliadhna, thog baintighearna urramach nach beò an diugh carragh-cuimhne anns a’ chill, is tha e sgrìobhte air a’ charragh sin gu robh deisciobail na h-I ri adhradh an seo. A’ cur an dà nì, ma tà, an ceann a chèile — beul-aithris an là an diugh agus fianais na carragh-cuimhne — cha dhuilich na cnàmhan a chòmhdach le fuil is le feòil, is bruidhinn a chur anns an teangaidh bhailbh.

Bha na h-Eileana Siar, eadar dhùn is cheall, fo cheannas nan Lochlannach. Cha leigeadh an t-eagal leis a’ Ghàidhlig a guth a

[TD 34]

thogail an clachan no air laimrig; is gann gun deanadh i cagarsaich fhèin ach an uaimh taobh na mara no ri cùl creige an àird nam beann. Bha I Chalum-chille fuar fàs, gun tùis gun chlag, is cha robh cladach an Innse-gall air nach faicteadh falaisg an ciaradh na h-oidhche, is cha b’fhalaisg fhraoich no asbhuain, ach falaisg cheall is theach. Bha na manaich ’nam fògarraich thall ’s a bhos; cuid dhiubh, mar neo-chlèirich, gan cosnadh fhèin aig na coimhich rè an latha, is ag èaladh mu mheadhan-oidhche gu fròig beinne no gu uaimh cladaich a dheanamh na h-Aifrinn is a dhaingneachadh nan creidmheach; cuid eile dhiubh air Tir-mòr, a’ searmonachadh an t-Soisgeil far nach cualas, is a’ togail cheall far nach fhacas. Is uair no uair-eigin cha robh manach ’nam measg nach abradh ris fhèin am beul na h-oidhche: “Am màireach, mus blais an t-eun an t-uisge, togaidh mi orm, is a dheòin Dia ruigidh mi Dun-chailleann mus till mi.” B’e siud linn an àigh do Shiorramachd Pheirt. I Chalum-chille air a h-aineol an Dùn-chailleann; gach frith-rathad le manaich a’ tighinn is a’ falbh; ceum fann màirnealach aige-san a bha tighinn, is ceum luath làidir aige-san a bha falbh. Cha robh I gun ìocshlaint, eadhon air a h-aineol.

Latha bha ann, chaidh fear de na manaich, is e air an uidhe gu Dun-chailleann, air chall is air dubh-chall am monaidhean Athall. Thachair gu robh ceòban uisge ann, is anns a’ cheòban b’ionann don choigreach tuath is deas, siar is sear. Uair is uair thàinig e air bothan-beinne an robh buachaillean a’ gabhail fasgaidh, ach bu Chruithnich iadsan is bu Ghàidheal esan, is cha do thuig e den cainnt ach na bloighean anns nach robh àirdeachd an rathaid. Iochd air n-achd lapanaich e air aghaidh gus an tàinig e gu mullach cnuic. “Leigidh mi mo sgìos an seo,” ars esan, “is minig a bha Calum caomh an càs na bu chruaidhe, is mar dheanadh esan nì mise — bheir mi treis air canntail nan Salm.”

Bheir na beannta sìth don t-sluagh, agus na tulaich. . . Bithidh uachdaranachd aige o fhairge gu fairge, agus on abhainn gu ruig crìochaibh na talmhainn. . . . Beannaichte gu robh an Tighearna Dia, Dia Israeil, an tì a mhàin a nì nithe iongantach. Agus beannaichte gu robh ’ainm glòrmhor-san gu sìorraidh; agus lìonar an talamh uile le a ghlòir — Amen agus Amen.

[TD 35]

Is gann gu robh an Amen mach às a bheul na thog an ceò, is faicear, shìos fodha is nunn m’a choinneamh, sealladh anns an robh adhradh do Dhia agus ùralachd do dhuine; cnuic is coilltean muin air mhuin, is glacagan sòbhragach ’nan dlùths, agus shìos air ùrlar a’ ghlinne Teimheil nan glumag is nan eas. “Siod mo cheall,” ars am manach, “anns an lagan air taobh thall an àtha.” Tha an ceart bhad r’a fhaicinn fhathast — cearcall den droigheann, is gach craobh liath le crotal glas na h-aoise.

Cha b’fhada gus an robh a’ cheall ùr iomraideach air feadh na dùthcha. Moch is anmoch dh’fhàgadh fir an cuid sprèidh, is mnathan an cuid bhràth is chuigeal, a sheinn nan Salm is a channtail nam Freagradh am Bonn-sgaoid. Bha frith-rathaidean ùra gan deanamh tren choille, is b’e rogha-ciùil na coimhearsnachd gu lèir seirm a’ chluig airgid a fhuair am manach o uasal Athallach, is a bha nis, ge be air bith a dhleasdanas roimhe, a’ gairm an t-sluaigh o bheinn is o bhaile gu Tràtha na h-Eaglaise. Mas iad na leanabanan, bhiodh iad d’an deòin a’ dol air chall anns a’ choillidh, is cha du dìriche dheanadh an t-eun air a nead na dheanadh iadsan air cill a’ mhanaich; is nuair a thilleadh iad dachaigh, bhiodh sgeul aca r’a innseadh a chuireadh tiomadh ar cridhe gach màthar. Ach b’e iongantas nan iongantas an t-amhasg sealgair à Raineach. Gach dàrnacha latha bheireadh an seachran-seilg e gu Bonn-sgaoid, eadhon gus a’ chearcall droighinn, is ged nach b’ann a dh’fhaicinn a’ mhanaich a thàinig e (cha b’ann idir, ler cead, ach air lorg an daimh!), air a shon sin, mas e conaltradh a bha fa-near don mhanach, is e conaltradh, is a leòr dheth, a gheibheadh e — agus an damh nach robh ann, cha rachadh saighead ann, an latha sin co-dhiù! Ciod nach dean làn-duine? Ciod nach dean teas-ghràdh?

Latha de na làithean, thigeadh coigrich don chill — manaich a bhiodh a’ gabhail an rathaid gu Dun-chailleann, no uaithe. Is iomadh fear a thuirt ris fhèin anns a’ mhadainn: “Bidh mi nochd, a dheòin Dia, an Cill-mo-Chalmaig am Maoilinn,” a sheas, am beul na h-oidhche, air taobh thall an àtha, shìos fon chearcall droighinn. Is an ath mhadainn b’e an smuain-dùsgaidh, “Gu cinnteach tha an Tighearna anns an àite seo, agus cha robh fios agamsa air.” Ach bu bheag na thigeadh de choigrich fo stiùradh eòlais is gaoil. Bhiodh cèilidh nan cèilidh

[TD 36]

anns a’ chearcall droighinn an oidhche sin — cèilidh na h-aigheir air a taiseachadh le ionndrainn. Bhiodh sgeula nodha aig na manaich òga air allamharrachd nan Lochlannach is air àmhghar nan naomh, is bhiodh seann sgeula aig na seanairean air cliù na h-I, an uair a bha I mar a bha. Sgeul air an sgeul o shean is o òg; bruadar, aisling, taisbean, manadh; sgeul air Calum, sgeul air Donnan, sgeul air Pàdraig; sgeula ta sgrìobhte, agus sgeula nach eil, “ann an leabhar de leabhraichean na h-Eireann.” Is, aig meadhan-oidhche, na Sailm. Nam b’e nochd an raoir no an ath oidhche, b’e Salm an Tràtha an Salm Mòr, is mar nach biodh e fada gu leòr, Sailm nan Ceum, còig dhiubh, còmhla ris. Ach mas manaich a ta an seo an nochd, is eileanaich cuideachd — caob dhaibh-san, ma tà, den t-Salm sin as caomh le fuil na marachd. (Salm 107; 21-30).

O gu moladh daoine an Tighearna airson a mhaitheis, agus airson a bhearta iongantach do chloinn nan daoine. Agus gun ìobradh iad ìobairte buidheachais, agus gun cuireadh iad an cèill a ghnìomharan le luathghaire. Iadsan a thèid sìos don fhairge air longaibh, a nì obair air uisgeachaibh mòra. Chì iadsan gnìomharan an Tighearna, agus a bhearta iongantach anns an doimhne. . . . Cuiridh e an doineann gu fèath, agus bithidh a tonnan ’nan tàmh. An sin bithidh iad ait, a chionn gum bi iad sàmhach; agus bheir e iad don chaladh as miannach leo.


A rithist; agus a rithist; agus a rithist! Mas maith rin canntail, cha mhiosa rin èisdeachd, na roinn. Blasag eile dhiubh, seirm eile dhiubh, gus am bi na deich rainn cho fada ris an t-Salm Mhòr fhèin.

An sin bithidh iad ait, a chionn gum bi iad sàmhach; agus bheir e iad don chaladh as miannach leo.

Ach, och nan och, is fhad air falbh an caladh sin an nochd!

An ath mhadainn bhiodh caoin na mara ann an guth a’ mhanaich, is theireadh a choimhthional ri cach a chèile air an rathad dhachaigh, “Nach e bha drùidhteach an diugh; is fheudar gum fac e aisling an raoir.” Chunnaic. Agus chì. Ceart cho luath is a bhios iadsan às an t-sealladh, nì esan lom dìreach air tom seileasdair ri taobh glumaige, is le ealain a chuireadh farmad air

[TD 37]

na sìdhichean, gearraidh is snaidhidh is fuaighidh e bàta, is chan e bàta ach bàtaichean — geòlachan, sgothan, eathraichean, luingis, is gach aon diubh fo làn uigheam, a-rèir a gnàtha. Cha ghlumag a’ ghlumag nas mò, ach an Cuan Siar; is eileanan na clachan; is ròin na briceinean; is lachaidh na cuileagan. Is ann an siod a bhios an sgiobaireachd, is cha b’e sgiobaireachd nan Raonallach! Agus sin a dh’aindeoin gaoithe a ta gun urram do stiùir no do sheòl, is nach do shèid riamh, gus an diugh, air nì a b’uaisle na an slaod a bhios a’ màgail air Loch Teimheil. Ach mu dheireadh tuigidh a’ ghaoth fhèin — leth-char, co-dhiù — nach glumag seo ach cuan, is bheir i cead don chabhlaich sheileasdair togail gu muir. Tre Chaol Muile seòlaidh iad, eadar bheag is mhòr, seach a’ Mhorbhairne, seach Aros, seach Tobar-Mhoire, gus am bi iad a-mach o ghualainn thall Mhuile, is an sin sgapaidh iad feadh nan cuan. Cuid is an sròn air Eige, mur h-ann air Canaidh, nas fhaide siar; cuid air fuaradh gu Colla is gu Tiriodh; agus cuid — a’ mhòr-chuid, mar bu dual — ’nan deann gu I Chalum-chille, agus tè bheag bhiorach ’nam measg a nì Colosa air sruth an lìonaidh. Ma tha na luingis Lochlannach fathast air sàil, chuir an cabhlach seo gu falach-cuain na reubairean, is chan fhaicear an tanalach no an doimhne ach siùil làna nam manach, is Crois Chrìosda ris gach speur. Is leòr an uidhe, is leòr an sealladh. Sìnidh am manach e fhèin air toman fhraoich, is dùinidh e a dhà shùil, is chan e torman na h-aibhne a bhios ’na chluais, ach fuaim an taibh, is gàirich nan tonn air tràigh na h-I.

Fhir-dùthcha, fhir-dùthcha, aidich, ge manach thu, gu bheil an smuain a’ sìolachadh ad chridhe, gum fàg thu, luath no mall, do cheall is do choimhthional, is gun gabh thu lorg do mhuinntir thun a’ chuain. Ach chan abaich an smuain gu bràth. Tha Calbhari ’na do dhroigheann, tha I ’na do chearcall, is cha robh dùthchas riamh aig do sheòrsa ach dùthchas nan gaoth a shèideas far an àill. Far a bheil thu, bithidh tu, is chan ann ad aindeoin. Far an do thàlaidh thu na leanabanan is na daoine borba, caidlidh tu. Is anns na làithean a thig, measar e ’na iochd don chiontach is don choigreach an adhlacadh ad chill — is ri do thaobh fèin càirear leanabh beag.

[TD 38]

III

MAC-MEANMNA AGUS EOIN NA H-EALTAINN

5. Là is Bliadhna leis na h-Eòin

Tha mi ga mheas ’na bhuannachd nach beag gun do dheònaich Nì maith dhomh, a dh’aindeoin drip an t-saoghail, là is bliadhna de mo bheatha chur seachad còmhla ris na h-eòin. Riamh on chaidh innseadh dhomh, an tùs m’fhine, gu robh mi “cho gòrach ris na h-eòin”, bha m’fhuil a’ teòthadh ri m’ fhine, agus mo chridhe ghnàth an geall air a’ chàirdeas agairt. Theagamh, nam bithinn gam shloinneadh fèin, gur h-ann do na h-eòin-mhara as ro-chàirdiche mi; ach chan eil mi idir a’ gearan, is cha bu chomain domh, gur h-ann an lùib nan eun-monaidh a dheònaich Nì Maith mo chur. Cha robh mi gu buileach gun eòlas orra roimhe. Co-dhiù, bhiomaid a’ beannachadh d’a chèile air an rathad-mhòr is anns a’ choille-chnò; agus, a thuilleadh air sin, bu chaomh leam riamh a bhith leughadh eachdraidh na h-ealtainn a-rèir nan ollamh. Ach is eòl domh nis nach ionann idir an dà nì, aithne gun chomaidh agus caidreabh taobh an nid. Bha mi uair anns a’ bheachd gu robh na h-ollamhan na b’eòlaiche air nòs na h-ealtainne na bha na h-eòin fhèin, ach chan eil mi buileach cho daingeann anns a’ bheachd sin an diugh. Co-dhiù, chunnaic mi na h-eòin a’ neadachadh am badaibh, agus ag itheadh troileis, a bha calg-dhìreach an aghaidh gach riaghailt a leugh mise riamh anns na leabhraichean. Gun teagamh, tha cion na Beurla fàgail nan eun direasach an iomadh dòigh; is e sin as coireach nach do thuig iad fhathast gur e an t-ollamh nach d’ith boiteag riamh, is nach do shuidh air nead, as fheàrr fios ciod a tha maith do chreutairean beagan ta deanamh an dà chuid. A-mach uaithe sin, faodar a ràdh le fìrinn nach eil clann-eunlaith agus clann-daoine, maith ris a’ mhaith agus olc ris an olc, nas eu-coltaiche ri chèile na tha bò mhaol odhar agus bò odhar mhaol — ach dìreach gu bheil na h-eòin beagan nas glice anns a’ ghòraiche, agus na daoine beagan nas gòraiche anns a’ ghliocas.

Is iomadh uair, is mi ’nam shuidhe air cliabh aig ceann an

[TD 39]

taighe, a smaointich mi nach robh an Calman idir cho neochiontach r’a choltas, agus gu robh dealan beag den chrochaire a’ boillsgeadh air uairibh ’na shùil. Nis, on bha mi thall is a chunnaic mi, tha mi ag iarraidh maitheanais air a’ Chalman. Is fheudar domh aideachadh gu bheil e dìreach mar tha e, ’na mhoigein laghach neochiontach nach cumar gu bràth oidhche ’na dhùisg le luasgan eanachainn. Mheall a’ Chailleach-oidhche orm cuideachd. Bha mi an dùil riamh gum bu bhoireannach maith i, agus cha robh uair a bhlaomadh i a dà ghlog-shùil nach robh i toirt ’nam chuimhne latha-traisg, no nì-eigin eile ceart cho cràbhach. Tha fios agam a-nis gu bheil ise cuideachd dìreach mar tha i — is chan ann mar a shaoil! Chunnaic mi na h-eòin eile call an lùiths leis a’ ghàireachdainn, is a’ chailleach a’ dol troimh an chòmhradh ainmeil a bha eadar i fhèin agus Dòmhnall Mac Fhionnlaigh bochd a bha an Lochabar. “Is ann mar seo a bha,” theireadh ise, is i ’na seasamh air tobhta ceàrdaich a bh’ann. “Thuirt Dòmhnall rium fhèin, is mi cur seachad an fheasgair còmhla ris:

Nis on a tha thu aosda,

Bha e leth-char dall, an duine bochd!

Dean-sa t’fhaosaid ris an t-sagart,
Agus innis dha gun euradh
Gach aon sgeula ga bheil agad.

Chrom mi fhèin mo cheann gu baindidh grinn, is rinn mi osna mòr, is chuir mi caoin shlìom bhòidheach air mo ghuth, is rinn mi osna eile nach bu mhiosa na a’ chiad fhear, agus arsa mi fhèin:

Cha d’rinn mise braid no breugan,
Cladh no tearmad a bhristeadh,
Air m’fhear fhèin cha d’rinn mi iomluas,
Is cailleach bhochd ionraic mise.

Ach thusa, Chailleach-oidhche! Bha fìor-shannt orm eòlas na bu dlùithe fhaotainn air an Fheannaig, ach gu tubaisteach thachair

[TD 40]

gu robh ise fo choill anns a’ cheart àm — co-dhiù, fad na ciad leth-bhliadhna. Bha sealgair ùr air tighinn don dùthaich, agus bha de chron air, còmhla ris gach cron eile, gur h-e an t-eun air an cuimsicheadh e a leagadh e — nì nach eil idir cumanta am measg luchd-seilge, oir chan fhaca mi riamh nach e an t-eun a bhiodh iad a’ seachnadh bu dlùithe rachadh air a’ bhàs. Chuala mi an Dreathann-donn ag ràdh gum bu mhisde an dùthaich gu lèir fògairt na Feannaige — agus gum b’ fheàirrde cuideachd! Chan eil mi ag ràdh nach robh an Dreathann ceart. Cha toigh leam a bhith ga innseadh, ach cha robh am Fitheach anabarrach aoigheil rium idir. Tha an t-ainm aige bhith glic agus, mas fìor na theirear, is cliabh chlach air an druim an gliocas. Fhad ’s a bha mi anns an ealtainn cha deachaidh fois air an duine thruagh o mhoch gu dubh ach a’ sìor-chànranaich gu robh deireadh an t-saoghail am fagas agus gu robh na seachd deamhain cheana mu sgaoil. Theagamh gu bheil e mìomhail dhòmhsa an rud aithris, ach chan fhaca mi (a dh’aindeoin giorrad na h-ùine!) gu robh càil an Fhithich gu ròic dad na bu mhiosa na bha i roimhe. Cha bu toigh leam a’ Chuthag riamh, is cha toigh leam fhathast i. Tha i olc, olc. Tha cuimhne agam aon mhadainn, is mi fann le cion mo bhrochain, gun d’rinn i dìol cho sgreataidh orm is nach robh mi gu maith fad na bliadhna às a dhèidh. Is tha i cho breugach ris na fir-chlis. Chuala mi a’ ghogaid uair is uair a’ gùgail gu ladarna gu robh an samhradh air tighinn, is mi fhèin gam dhubh-reodhadh leis an fhuachd ri taobh braidseal mòr teine. Is tha fios aig a’ bhaile gu lèir gum bi a’ bhaobh ri leughadh nan cupannan, ged tha meamhair na fàidheadaireachd ga dìth. Dh’innis i dhomh fhèin o chionn còrr is fichead bliadhna nach faicinn ach dà Nollaige eile: dh’innis i dhomh an uraidh, is aodann oirre cho fad ris a’ chlobha, gu faicinn a dhà-dheug eile! ach nach dìomhain dòmhsa bhith leudachadh air caithe-beatha na Cuthaige. Mar thuirt an Calman bochd, is ceann-crom air leis an nàire, “Am faca tu fhèin riamh eun laghach sam bith a’ breith uighean an taighean chàich? Ar leam nach eil e dacent!” Chuir na h-eòin eile mi fo gheasaibh gun innsinn do chloinn-daoine gu bheil càirdeas na Cuthaige don ealtainn a-mach air an fhicheadamh glùn, agus ceart cho luath ’s a dh’fhosglas i a gob gun aithnich neach sam bith gu bheil blas na Beurla air a cuid Gàidhlig. Tha an Dreathann-donn anns a’ bheachd gur h-ann an

[TD 41]

California thall a bhios i a’ cur seachad a’ gheamhraidh, is gur h-e sin as coireach i bhith cho suarach coma càit’ an tilg i smugaid. Bha amharas agam roimhe gum b’fhìor-gheòp a’ Chuthag, agus nach robh an Clacharan fad air deireadh oirre, is gum biodh iad le chèile bòdhradh chàich o mhoch gu dubh le an cuid bòilich. Ciod tuilleadh a th’annta a bharrachd air geòp is air bòilich cluinnear ’na dhèidh seo. Chan eil agam ach teist mhaith ri thoirt air an Smeòrach is air an Uiseig; tha iad le chèile cho maith r’an ceòl, agus fòghnaidh sin. Chan ann ga ailis air an Smeòrach a tha mi, ach saoilidh mi nach eil e buileach cho neo-shaoghalta ris an Uiseig, agus gu bheil beagan a bharrachd den deamhan ann — dà nì nach misde neach sam bith a ta fuireach an ath-dhoras ri Sionnach no ri Cailleach-oidhche. Cha bhiodh ann ach ladarnas dhomh am Brù-dearg a mholadh. O bhàrr a ghuib gu bàrr na h-eàrr-ite chan fhaighear aon ghaineamhan den fhoill ann, agus chan eil eun eile anns an ealtainn gu lèir as urrainn a thilgeadh air gun do dhìochuimhnich e riamh carson a ta a bhroilleach dearg. Bidh e fhèin agus an Calman, na truaghain, a’ deanamh an dìchill, a dh’aindeoin bùirt is magaidh, gu tomhas de stòldachd is de chràbhachd a chur anns na h-eòin eile. Ach mar thuirt an Dreathann-donn riutha: “Tha sibh tuilleadh is anmoch, a chàirdean ionmhainn. Nan robh thusa, a Chalmain, air an àirc a chur fodha, bhiodh an saoghal cuibhiseach maith an diugh.” Tha seo gam thoirt gus an dìleas dheireannach, mo chaomh-charaid an Dreathann. An dà chuid an lèirsinn is an duinealas, is e iochd ar n-achd rìgh na h-ealtainne; an coimeas ris, chan eil anns an Iolair ach cridhe na circe ann an gob na h-airce. A’ chiad uair a bhruidhinn mi ris, bha e air an iteig dhachaigh, agus smùid aige air port:

Tha mi ’n dùil gum bi mi nochd
Ri taobh mo ghaoil, ge b’ann air sop;
Tha mi ’n dùil gum bi mi nochd
Air taobh a-bhos na h-aibhne.

Dh’innis mi dha, anns a’ Ghàidhlig a b’fheàrr a bh’agam, gum b’e mo rùn là is bliadhna chur seachad còmhla ris na càirdean; agus gum bithinn fada ’na chomain, nan gabhadh e mi fo a sgèith fhad ’s a bhithinn anns an ealtainn, is gun annam ach

[TD 42]

leirist de choigreach. “Ma tà, a choigrich,” ars esan, “chan eil barail chòir sam bith agam fhèin air cloinn-daoine; a’ chuid nach eil stràiceil dhiubh, tha iad olc, agus a’ chuid nach eil olc tha iad cho gòrach ris na cnuimheagan. Ach on thàinig thu, a charaid, is gur teòtha fuil na uisge, fhad ’s a bhios còsag no boiteag agamsa, bidh còsag is boiteag agadsa.” Mur do chùm, is mur do sheachd-chùm, esan r’a ghealladh, chan eil solas anns a’ ghrèin no doimhneachd anns a’ mhuir. Ged gheibhinn na b’fhaide na tha dùil agam ris, cha leig mi às mo chuimhne gu bràth an Dreathann, is e ’na sheasamh air stob, sop feòir ’na bheul, goic ’na cheann, is e meamhrachadh air fir is air eòin is air nithean diamhair an domhain. Is an uair a chnuasaicheadh e nithean gu dheòin, chàireadh e an sop air an stob, is dheanadh e an t-sùil bheag rium fhèin. “Faodaidh gu bheil mi neònach,” theireadh esan, “ach is iomadh rud a chunnaic mi, a dhuine.” Agus, gu cinnteach, b’fhìor dha, on a b’fhìor uaithe. Ge mòr am facal e, cha dàna dhomh ràdh gun cuireadh e a h-uile mac màthar de na h-ollamhan Gearmailteach anns na crannaibh seilich le feallsanachd is le diamhaireachd. A charaid bhig mhòir, chan ann a chionn gu robh thu coibhneil rium a tha mi ga ràdh, ach, nam faighinn triùir ’nam dhùthaich a thigeadh an gaoith do sgèithe an gliocas, an uaisle, an duinealas, cha bu nead cuthaige mo dhùthaich. Is chan iongantach leam, ged is iongantach uam, t’fhacail rium anns an dealachadh: “On chuir mi eòlas ort, a charaid, chan abair mi gu bheil clann-daoine cho olc ’s a bha mi an dùil — ach, O bhoiteag chridhe, tha iad pailt nas gòraiche!”

An Dreathann agus an Iolair

Bha an Dreathann ’na sheasamh air stob, sop ’na bheul, goic ’na cheann, is e a’ meamhrachadh, mar bu ghnàth leis, air nithean diamhair an domhain. “Is mithich dhuit, a laochain, an sop a chur às do bheul,” ghlaodh an Uiseag ris, is i deanamh dìreach air an stob. “A bheil dad ceàrr, a bhuinneag?” “Ceàrr! Nach faca tu, no mur faca nach cuala tu, an Clacharan is a’ Chathag air an dearg chuthaich feadh a’ bhaile — fhuair iad naidheachd mu dheireadh.” “A dh’innseadh na fìrinn,” ars an Dreathann, “bha mi gabhail iongantais, is nithean annasach cho gann mun tràth seo den bhliadhna, nach robh mi cluinntinn fathann idir air an nathair-mhara, no air na boiteagan mòra, no air na seilcheagan reamhra. Ach ciod a tha iad ag ràdh, a

[TD 43]

bhuinneag? Is ciod a chunnaic iad? Is cò an t-sùil gheur a lorgaich? Is cò am beul fìrinneach a dh’aithris?” Mun d’fhuair an Uiseag a gob fhosgladh, cò bha air tighinn ach an Smeòrach. “Cuir an sop nad bheul, a Dreathainn,” ars esan; “nach eil fios air tighinn o Iolair na Creige Mòire gu bheil i am beachd taigh-samhraidh a thogail air an ìosal, agus gu bheil i an dòchas gum bi sinn uile gar reamhrachadh fèin fa chomhair a teachd.” “Nach èibhinn i,” ars an Dreathann. “Eibhinn, a dhuine! Is ann a tha i mìomhail, ladarna, agus, mur b’e gu bheil an Calman air tighinn, theirinn gu bheil i rud eile.” “Nach dean thu fead, a ghràidhein! Chan fhaca tu riamh, o nach fhaca tu riamh, rud cho inntinneach no cho feumail ri fead. Togaidh fead soirbheas, agus leagaidh fead soirbheas. Bha mi meamhrachadh an diugh — — —”. “Chan ann a’ cur casga air do chainnt a tha mi,” ars an Smeòrach, “ach ciod a ta sinn dol a dheanamh? Nach eil thu fhèin a’ faicinn, ma thig an Iolair, gu feum sinne falbh; agus, ma dh’fhanas sinne, nach faod ise tighinn.” Mar bha mi dol a ràdh, an uair nach do chuir an Smeòrach casg air mo chainnt, bha mi meamhrachadh an diugh air uabhar is air amaideas an t-saoghail. A bheil thusa, a Chalmain, a’ creidsinn an t-seanfhacail, Beag moiteil is mòr toirteil?” “Chan eil mi gad thuigsinn, a Dhreathainn.” “A bheil thusa gam thuigsinn, a Smeòraich?” “Tha thu ciallachadh, nach eil, gur h-e boireannach sìobhalta laghach a th’anns an Iolair, a chionn gu bheil i mòr spàgach.” “Theagamh, a ghràidhein, gu bheil an seanfhacal ga chiallachadh, ach chan eil mise. Chan abradh tu gu bheil mi fhèin am dhuineachan ro-mhòr — co-dhiù, chan eil mi buileach cho mòr ris an Iolair — is tha mi cearta coma ged bhiodh a h-uile gille beag anns a’ bhaile ruith às mo dhèidh is a’ magadh orm. Nis, chan abrainn sin a thaobh na h-Iolaire mòire spàgaiche.” “Ach ciod a nì sinn?” ars an Uiseag. “Ciod, a chaomhag, ach an rud a tha mi ag ràdh — cuiridh sinn eagal nan gillean beaga air an Iolair.”

Bha sgaoth mhòr de na h-eòin cruinn còmhla a-nis, agus chuartaich an Dreathann a’ chuideachd le a shùil. “Chan fhaic mi a’ Chailleach-oidhche,” ars esan. “Chan eil i tighinn idir,” ars an Clacharan. “Chuir i am bodach ’na h-àite,” ars a’ Chathag. “Tha mi tuigsinn,” ars an Dreathann, “ach, Iolair ann no às, chan fhaigh am bodachan bàs an dà latha seo. Ach seo, seo! An

[TD 44]

ceann gnothaich sinn! Nis, a mhnathan-uaisle is a dhaoin-uaisle, tha fadal oirnn air fad gus an tig an Iolair; agus tha am fadal sin cho acrach is gun cuir sinn ga h-iarraidh an ceart ghradaig an ama. A Chlacharain, tha thusa maith gu bruidhinn.” “Ma tà, a Dhreathainn, on thubhairt thu e, cha bhiodh e ach mìomhail dhòmhsa cur nad aghaidh. Chan eil mi ag ràdh nach eil a’ Chathag pailt cho fileanta, ach cha chuir i loinn air rud mar chuireas mis.” “A Chlacharain, nì sinn dùdaire dhiot; cuiridh sinn don Chreig Mhòir thu le teachdaireachd.” “Cha ruith leam ach leum, a Dhreathainn. Thèid mi ’s gun tèid mi le sugairt agus aoigh.” “Thèid thu le teachdaireachd, a ghràidhein.” “A dh’innseadh na fìrinn, a Dhreathainn, bha bloighdeag amharais agam gum biodh agam ri òraid a dheanamh air rud-eigin, agus bha smùid agam air tè fad an latha — dìreach anns an earalas. Cha bhi agam ach facal no dhà atharrachadh, is freagraidh an òraid do rud sam bith, on Iolair gus a’ Ghlaisein.” “Cluinneam, a ghràidhein, mar dh’iarras tu air an Iolair tighinn.” “Iarraidh mi oirre mar seo: Air feasgar àlainn earraich bha a’ ghrian a’ cromadh thun an àird-an-iar, agus bha a’ ghealach is na reultan a’ dol ’nan culaidh-oidhche lasraich sheudagaich a chum an dleasdanais àbhaistich a dheanamh ann an gorm-bhrat nan speur. Bha na h-uillt bhòidheach bhinne crònanaich thun an tràigh, agus bha calltainn an fhàile chùbhraidh a’ toirt phòg dhaibh san dol seachad. Bha ceò nam beann air an leitir ud thall, a’ sgaoileadh le làmhan mìn-gheal sròil-shìdhe de shneachda-bruadair air tulaich nan sliabh; agus bha eòin bhuchallacha bhachallacha nan geug, mar ris an neòinean dhìblidh is mar ris an t-sòbhraich fhìnealta, air an lìonadh le gàirdeachas mòr fa chomhair àilleachd an t-saoghail ta ann. Ach, O, astraiche nan speur, eadhon mar thaomas beum-slèibh o na sgàirnichean gruamach àrda, no mar bheucas a’ bheithir nuair thèid teine agus uisge gu strì, eadhon mar sin thàinig t’fhios thun an ealtainn ud shìos gu robh thusa los tighinn le làmhachas-làidir nan daoi a thoirt uainne na dachaigh a fhuair sinn le beannachd o shinnseir nach maireann san àm — eadhon ar fonn, ar fearann, ar fàsach fèin. Ach, O, a spùinneadair nam bantrach, a chreachadair nan nead, a mhortair nan uan, èisd a-nis ri mo bhriathraibh fiosnacha, foisneacha, fìor-ghlic, fìor-eòlach, agus — — —.” “Cha chuala mi riamh a leithid,” ars an Dreathann,

[TD 45]

“chan e bruidhinn a tha sin ach bàrdachd!” “Chan e fhèin a rinn e,” ars a’ Chathag; “chuala mi a h-uile facal deth roimhe.” “Tha mi coma cò a rinn e,” ars an Dreathann; “cha chuala mi riamh sgleogaireachd cho sgiolta ris. Ach is e a tha cur an dorrain orm nach cluinn sinn ciod a their an Iolair.” “Nach innis mise dhuibh,” ars an Clacharan. “Chan innis, a ghràidhein; bidh tusa an crochadh ris a’ chraoibh as àirde th’anns a’ Chreig Mhòir.” “O chiall! Cha tèid mi ann idir, a Dhreathainn.” “Thèid thu ann gun teagamh, a Chlacharain, ach fàgaidh tu an sgleogaireachd aig an taigh, agus bheir thu leat crioman beag de mo shop-sa.” “Ciod a their mi, ma tà?” “Mun abair thu diog, a ghràidhein, nì thu beic. Agus bheir thu an ceart aire do d’ ghuth. Feumaidh e bhith ìosal, agus feumaidh e bhith fosgarra, agus feumaidh crith bheag a bhith ann cuideachd, dìreach a leigeadh fhaicinn gu bheil fios agad co ris a tha thu bruidhinn. Agus an uair a their mo Bhaintighearna, “Tha cead labhairt agad, a dhùdaire”, their thusa, “A Bhaintighearna urramach, tha eòin na h-ealtainne cur fàilt oirbh. Tha e ’na adhbhar gàirdeachais dhuinn gu bheil sibh am beachd, leis an anabarr iochda, taigh-samhraidh a thogail air an ìosal, agus is e làn-dùrachd ar cridhe gum bi sibh cho sona nar measg is gu faod sibh a ràdh an àm dealachaidh gum b’fheàrr leibh gu mòr a bhith fuireach na falbh. Ach a Bhaintighearna urramach, tha bhur seirbhisich dhìleas a’ guidhe oirbh sgrìob a thoirt don ìosal an diugh, mas e is gum bi sin freagarrach dhuibh, a chum gun innis sibh dhuinn ciod an seòrsa nid a b’àill leibh sinn a dheanamh, is ciod an seòrsa bìdh is annlain a b’ àill leibh sinn a chruinneachadh fa chomhair latha mòr bhur teachd. Agus bidh bhur seirbhisich dhìleas do ghnàth a’ guidhe.” “O chiall!”, ars an Clacharan, “chan urrainn dòmhsa an goileam-oilean sin a thogail. Nach eil fhios agad, a Dhreathainn, gu bheil e anabarrach duilich do theangair rud nach d’rinn e suas ionnsachadh air a theangaidh. Nis, nan leigeadh tu leam fhèin—” “Bu mhaith a dh’ionnsaich thu an òraid sgleogach eile, ged nach tu a rinn i,” ars a’ Chathag. “Trobhad seo, a Chlacharain,” ars an Dreathann, “agus abair an goileam-oilean facal air an fhacal dìreach mar bheir mise dhuit e — a Bhaintighearna urramach, tha eòin na h-ealtainne cur fàilt oirbh—.” “A Bhaintighearna urramach — ach am feum mi seasamh air mo leth-chois fhad ’s a ta mi ga ràdh?” “Nach eil

[TD 46]

fios gu feum a ghràidhein — o nach urrainn duit seasamh air t’eanachainn. Abair na facail a-nis ...... A rithist ...... A rithist ...... Ro-mhaith, a dhùdaire .... Chan eil thu cho maol, a ghràidhein ... Aon iteal eile . . . . Chan eil mi an dùil nach eil e agad air fad a-nis, a ghràidhein, ach dìreach gun d’rinn thu aon iomrall beag anns na facail mu dheireadh.” “Ciod a thubhairt mi?” “Thubhairt, gu robh na seirbhisich dhìleas ris na guidheachan. A-nis, a ghràidhein, chan eil mi ag ràdh nach e sin as fìrinniche, ach chan e as modhaile, agus airson na chunnaic thu riamh na leig a’ chraobh às t’aire.” “A Dhreathainn,” ars an Calman, is e air ùr-chlisgeadh à dùiseal beag, “a Dhreathainn, cha toigh leam an gnothach seo — chan eil mòran den fhìrinn ann.” “Ud, a dhuine,” ars an Smeòrach, “cha chreid Iolair na Creige Mòire fìrinn, ach creididh i breug cho luath ’s a dh’itheas mise boiteag.” “Cha toigh leam na breugan,” ars an Calman. “Saoil, a charaid,” ars an Smeòrach, “am marbhadh tu fhèin am Brù-dearg laghach leis an fhìrinn, nam b’urrainn duit a shàbhaladh le bloigh brèige.” “Chan eil mi idir a’ creidsinn, a Smeòraich ionmhainn, gu bheil an fhìrinn cho marbhtach ’s a tha thu ag ràdh.” “Tha i marbhtach gu leòr, a Chalmain, ma thig i ’na h-Iolair.” “Seo, seo, a chlann, bithibh soitheamh,” ars an Dreathann; “tha mise làn-chinnteach, a mhnathan-uaisle is a dhaoin’-uaisle, gu bheil mo bheachd fhèin agus beachd a’ Chalmain calg-dhìreach an eagaibh a chèile, ach dìreach nach eil esan a’ tuigsinn mo bheachd-sa. Cluinn seo, a Chalmain. Chan eil sinn idir dol a thoirt rud a chreidsinn air an Iolair; is ann a tha sinn dol a thoirt oirre rud a chreidsinn, agus nach eil thu fhèin a’ faicinn nach ionann idir an dà nì.” “Chan urrainn domh ràdh gu bheil, a Dhreathainn; agus, co-dhiù, cha toigh leam gliong nam facal.” “Ma tà, a Chalmain, cuiridh mi a’ phuing air a leithid de dhòigh is gun tuig eadhon an t-isean anns an ugh mi. Nan abrainn-sa riut fhèin — rud nach abair — ach abair gun abradh — Biodh e dubh no geal no grìseann (ma tha e dubh no geal no grìseann) gur neo-thoigh leam fhèin (nam bu neo-thoigh leam fhèin) Nebuchadnèsar, bhithinn, nam bithinn, a’ toirt rud a chreidsinn ort; ach ma their mi, rud a their agus a dh’fhaodas mi a ràdh, Biodh e dubh no geal no grìseann (ma tha no nach eil e dubh no geal no grìseann) gur ro-thoigh leam fhèin (on as ro-thoigh leam fhèin) Nebuchadnèsar, chan ann, o nach ann, a’

[TD 47]

toirt rud a chreidsinn ort a tha mi, ach a’ toirt rud a chreidsinn. Nis, nach eil thu tuigsinn sin?” “Chan eil, srannadh dheth! Ach, O Dhreathainn, is caomh le mo chluais caoin nam facal. Abair a rithist e.” “Biodh e dubh no geal no grìseann, gaol mo chridhe Nebuchadnèsar.” “Tha mi gad thuigsinn a-nis. Ach stad gus an smaointich mi. Biodh e dubh — no geal — no — no — no an rud eile — tha gaol mo chridhe agam air Nebuchadnèsar. Tha thu ceart, gun amharas tha thu ceart, a Dhreathainn, agus tha mise làn-riaraichte — is e sin ri ràdh, ma tha am Brù-dearg riaraichte.” Chlisg am Brù-dearg à teis-meadhan bruadair. “An robh sibh a’ bruidhinn rium, a chàirdean?” “Tha an Calman is mi fhèin a’ cur romhainn,” ars an Dreathann, “gun innis sinn an fhìrinn, an fhìrinn uile, gun aon lide ach an fhìrinn, do Iolair na Creige Mòire. A bheil dad agad an aghaidh sin, a ghràidhein?” “An ann agamsa! Is caomh leam fhèin an fhìrinn, a Dhreathainn,” agus chaidh am Brù-dearg air ais da bhruadar. “Nis, on tha sinn uile làn-riaraichte,” ars an Dreathann, “is mithich don dùdaire bhith sgaoileadh nan sgiath. Ach aon fhacal riut anns an dealachadh. An uair a thig thu air t’ais on Chreig Mhòir, is an Iolair agad ri ròineig, feumaidh tu bhith cho sgìth, a ghràidhein, is nach tig aon bhìog às do ghob.” “O chiall! am feum mi bhith cho sgìth sin?” “Feumaidh, a ghràidhein; is an uair a bhios an spòrs uile thairis, innsidh tu dhuinn ciamar a chaidh dhuit anns a’ Chreig Mhòir.” Chuir an Clacharan car-a-mhuiltein deth fhèin trì uairean. “Hù bhà hidil à, hù bhà hidilan, nach ann aig a’ Chathaig a bhios am farmad rium. Chan eil mi an dùil nach tòisich mi, an làrach nam bonn, air an òraid a dheilbh.” “A Chlacharain,” ars an Dreathann, “cluinn seo, agus cluinn e air a’ chluais as buidhre. Gus an ruig thusa a’ Chreag Mhòr, na biodh a chridhe agad — a bheil thu cluinntinn, a ghràidhein? — na biodh a chridhe agad smuain no smuain altram nad cheann, mas ceann gogan, ach an dà smuain seo — an teachdaireachd agus a’ chroich. Turas maith leat, a dhùdaire!

Chuir an Dreathann a shop ’na bheul, is thòisich e air cnuasachd. Dh’fhan na h-eòin eile, a’ Chathag is gu lèir, ’nam balbh-thosd gus am bu deònach leis fhèin bruidhinn. An ceann treise chàirich e an sop air an làr. “A mhnathan-uaisle is a dhaoin’-uaisle, faodaidh gu bheil mi neònach, ach is iomadh rud a chunnaic mi, agus mur h-eil mi air mo mhealladh, chì mi rud

[TD 48]

an diugh cuideachd. A Chathaig, tha thusa maith air na ròlaistean — tha dreuchd beag agam dhuit.” “Ciod a thuirt thu?”, ars an Calman. “Bha mi dìreach dol a ràdh, o nach tric leis a’ Chathaig an fhìrinn innseadh, gun toir sinn cothrom dhi an diugh an fhìrinn innseadh do Iolair na Creige Mòire.” “Ro-mhaith, a charaid ionmhainn. On tha cùisean dol air an aghaidh cho fìrinneach ceart, chan eil mi an dùil nach bi norrag bheag agam fhèin air an tolman ud thall. Ach feuch gun toir thu sanas dhomh, a Dhreathainn, ma thig ar bana-charaid urramach, a’ Bhaintighearna. B’fhìor-thoigh leam aon fhacal maith a ràdh rithe — dìreach anns an earalas.” “Chan eil mi ag ràdh nach biodh e iomchuidh, a Chalmain, ach tha eagal orm nach biodh e modhail, facal maith a ràdh ri Baintighearna — co-dhiù, a’ chiad latha. Ach an ath uair a thig i (ma thig!), faodaidh tu fhèin is am Brù-dearg, a dhà chreutair gun lochd, dalladh oirre fad an latha leis na clachan agus leis na facail mhatha. Cadal maith dhuit, a ghràidhein.”

Mun gann a bha a’ Chathag air a ceart oileanachadh aig an Dreathann, chualas foirm agus toirm anns an adhar shuas. Cò bha seo ach Iolair na Creige Mòire, agus an Clacharan anns an ospagaich às a dèidh. Dh’èirich na h-eòin uile ’nan seasamh, agus rinn iad beic don Bhaintighearna. Rinn a’ Bhaintighearna beic do na h-eòin an comain na beice ceudna. Rinn na h-eòin beic eile don Bhaintighearna an comain na beice comaine — agus chaidh iad an sin an ceann gnothaich.

“A Bhaintighearna urramach,” ars a’ Chathag, “chuir sibh urram nach beag air eòin na h-ealtainn an diugh, agus is fiachan oirnne moit ar cridhe a dhearbhadh is a làn-dearbhadh le gnìomharan ar làmh. Ach, a Bhaintighearna urramach, mun cuir sinn nithean eile nur cead, bu mhaith leinn aon fhathann beag ainmeachadh nur làthair. Cha ghabh sibh gu h-olc e, oir chan e olc ach eud a ta nar n-amharc, ach tha na gillean beaga ag èigheach air an rathad-mhòr nach dlùithe thèid Iolair na Creige Mòire don ghrèin na an Dreathann beag sin a ta nis cho dìblidh a’ deanamh beice nur làthair.” “Ma tà, a Chathag bhochd,” ars an Iolair, “cha bu bheag an tàmailt leam fhèin gum biodh na gillean beaga ag èigheach bhreug às mo dhèidh. Nam b’fhìrinn e, chan eil mi an dùil gun nochdainn m’aghaidh gu bràth tuilleadh

[TD 49]

shìos air a’ chòmhnard. Seo, seo, a Dhreathainn, bheir sinn na speuran oirnn.”

Thionndaidh a’ Bhaintighearna a h-eàrr ris na h-eòin agus sgaoil i a-mach a sgiathan. Ghrad-spìon an Dreathann bad còinnich à tolman is gearrar sìnteag bheag bhòidheach gu druim na h-Iolaire. “Glug-glog, glog-glug,” ars ise, is i bruidhinn rithe fhèin, “chan eil mo leithid ann gu streup na gaoithe — nach mìomhail na gillean beaga!” An earalas gum bristeadh a ghàir air, stob an Dreathann am badan còinnich ’na bheul agus o nach robh an còrr aige ri dheanamh anns a’ cheart àm, thòisich e air cur thòimhseachan air fhèin. An ceann treise sguir an glugail-glogail agus thòisich an ospagaich. “Tha mi an dùil gu bheil mi air fìor-bhàrr mo chomais,” ars an Iolair rithe fhèin; “is mithich dhomh teàrnadh. Glug-glog, glog-glug, càit’ a bheil thu, a Dhreathainn-dhuinn?” “Fada, fada os do chionn,” ars an Dreathann, is e toirt sithidh bhig bhòidhich an àird. Thug an Iolair aon chlisg-shùil os a cionn, agus an sin, gun ghuth mòr, gun droch fhacal, sheòl i air falbh don Chreig Mhòir.

’Na rathad gu talamh cò thachair ris an Dreathann ach an Clacharan agus a’ Chathag, is iad air tighinn a dh’aon ghnothach ga choinneachadh anns na speuran. “Is e latha mòr a bha an seo,” ars an Clacharan. “Is e latha de na làithean a bha an seo,” ars a’ Chathag. “A bheil fhios agaibh,” ars an Dreathann, “co air a bha mi smaointinn, an uair a bhuail mo dhosan anns a’ ghealaich?” “Is e naidheachd a bhios an seo,” ars an Clacharan. “Is e naidheachd a-rìreabh a bhios an seo,” ars a’ Chathag. “Ma tà, an uair a bhuail mo dhosan anns a’ ghealaich, bhuail an smuain seo gu làidir ri m’inntinn, gum bu dubh is gum bu dona saoghal peacach gun phuirt-a-beul. Chan aithne dhomh fhèin nì eile cho inntinneach no cho seaghail riutha. An cuala tusa, a Chlacharain, no thusa, a Chathag, rud riamh cho laghach no cho inntinneach ris a’ phort seo:

Tha mi ’n dùil gum bi mi nochd
Ri taobh mo ghaoil, ge b’ann air sop,
Tha mi ’n dùil gum bi mi nochd
Air taobh a bhos na h-aibhne.

Slàn leibh, a chàirdean.”

[TD 50]

IV

A’ GHAIDHLIG

6. Oraid Bheag mun Ghàidhlig

As t-samhradh seo chaidh, thug mi sgrìobag air m’ais gu m’dhùthaich fèin — h-aon de na h-Eileanan Beaga, mar tha fhios aig cuid agaibh — is chaidh fhaighneachd dhiom uair is uair càite robh mi nis. Dh’innis mi dhaibh gu robh ni ann an àite monadail ris an abair sinn Strath-loch; ach cha robh fhios aca càite an robh Strath-loch. Thuirt mi riu an sin gu robh mi mu leitheach rathaid eadar Baile-chloichridh is Blàr-an-gobhraidh. Ach cha robh fhios aca càite an robh aona chuid Baile-chloichridh no Blàr-an-gobhraidh. Mu dheireadh thall, thuirt mi gu robh sin sè-mìle-deug a-mach o Bhlàr-an-athall.

“Ud,” ars iadsan, “carson nach duirt thu sin an toiseach? — Blàr-an-athall, sin an t-àite far a bheil iad a’ cumail suas na Gàidhlige cho sgoinneil!”

A-nis, a luchd-dùthcha, is mòr as fhiach deagh-ainm, ach ’s fheàrr na an t-ainm a bhith airidh air. Is tha mi deanamh dheth gu bheil sibhse cur romhaibh gum bi an dà chuid agaibh — an t-ainm agus an nì thug dhuibh an t-ainm — dìlseachd don Ghàidhlig.

Ach, air a shon sin, chan eil mi idir ag ràdh gu bheil na seann daoine anns an sgìreachd seo làn-toilichte le dìlseachd an t-sluaigh — is neònach leam mur abair iad gu robh mòran tuilleadh Gàidhlig ga bruidhinn o chionn fichead bliadhna na chluinnear an diugh, agus ’s e as coireach nach eil an òigridh idir cho deas anns a’ Ghàidhlig ’s a bha an athraichean ’s am màthraichean. Nach tric a chluinnear na facail seo, ged nach ann sa’ Ghàidhlig, “O tuigidh mi beagan dith, ged nach urrainn domh a bruidhinn”? Ach, mar thuirt am fear roimhe, “Nì an cù agam uiread sin!” Chan fhad a chumas sin an deagh-ainm aig Blàr.

Ach their cuid agaibh, “Dè ’s urrainn duinn a dheanamh? Tha an òigridh cho coma-co-dhiù an diugh ’s ged a bhruidhneamaid

[TD 51]

riu sa’ Ghàidhlig, rud as tric a nì, nach ann a fhreagras iadsan sinn anns a’ Bheurla.” Tha mi làn-chreidsinn gu freagair, ach theagamh gu bheil cuimhne aig cuid an seo air na làithean nuair a bha slatag den chraoibh bheithe baileach cumanta agus baileach feumail anns na sgoilean. ’S iomadh facal Beurla a chuir an t-slatag sin anns an òigridh. Tha fhios agam gur h-iomadh facal Beurla a chuir i annam, agus is tric mi a’ smaointeachadh seo: mas urrainn slatag a dh’fhàs agus a ghearradh ann an coille Ghàidhealach uiread de Bheurla a chur anns a’ chloinn, nach saoilinn gum b’urrainn di a dhà uiread de Ghàidhlig a chur annta, ach O cuimhnichibh nach eil mi ’g iarraidh oirbh an sgian a gheurachadh agus ruith dh’an choille a bhuain na slaite — tha i air dhol à fasan an diugh; chan eil feum aig a’ Bheurla oirre a-nis, is cha bu chòir gum biodh feum aig a’ Ghàidhlig oirre. Ach, slat ann no às, theirinn ruibh — is chan ann uile gu lèir air sgàth na Gàidhlig, ach air ur sgàth fèin is air sgàth na cloinne — co-dhiù thig no nach tig sibh gu cèilidh, co-dhiù sheinneas sibh no nach seinn sibh diog anns a’ Ghàidhlig, ionnsaichibh co-dhiù Gàidhlig d’ur cuid cloinne, agus chan e brochan de Ghàidhlig, ach Gàidhlig a sheasas air a dà chois fhèin, nach fheum iasad on Bheurla anns gach dàrnacha facal. Tha mi làn-chreidsinn gu bheil an fheadhainn as sine anns an sgìreachd coltach rium fhèin anns an nì seo — gun dean sinn reic is ceannach maith gu leòr anns a’ Bheurla, ach nuair thig i gu gnothaichean a’ chridhe ’s gu gnothaichean an Spioraid, tha sinn mòran nas deise agus mòran nas blàithe anns a’ Ghàidhlig na tha sinn anns a’ Bheurla. Nach eil sibh a’ faicinn, ma tà, mur eil Gàidhlig aig a’ chloinn, gu bheil sibh gan dùnadh a-mach às a’ chuid sin as blàithe agus as fhaige dan chridhe de ur beatha, is mar sin a’ togail gàradh-crìche eadaraibh nach leum a’ Bheurla gu bràth. Is call e dhuibh fèin; is eucoir e d’ur cuid cloinne.

Sin, ma tà, na th’agam ri ràdh ruibh an nochd; gum b’fhada an deagh-ainm agaibh, ach gum b’fhaide gu mòr gur airidh sibh air an deagh-ainm.


7. O Leanabas gu Fearalas

Tha bliadhna air fhichead ann on chuireadh air chois An Comunn Gàidhealach; ta e nis air tighinn gu ìreachd duine; is,

[TD 52]

ma tha an smior a-rèir na h-aoise, tha na làithean leanabail air dol seachad, tha na làithean fearail air tighinn. Bu chaomh le ar daoine riamh, gu sònraichte aig a leithid seo a dh’àm, a bhith sealltainn às an dèidh; am bitheantas, is fheudar aideachadh, le sùil na h-ionndrainn, ma bha no nach robh gath den bhritheamh innte. Is gun teagamh tha obair an là an diugh air a dealbh is air a snasadh trìd sgàthan an là an dè, is cha dhìomhanas idir stad a chur air ar ceum an dràsda is a rithist, is a ràdh ruinn fèin: “An robh siud ceart, no am faodadh e bhith na b’fheàrr? An robh seo ceàrr, is an gabh e leasachadh? Ach anns a’ cheart uair, is buannachdaile gu mòr dhuinn sealltainn romhainn na às ar dèidh. Ma rinn sinn deagh-obair anns na làithean a dh’fhalbh, molaidh an obair sin i fèin; ma rinn sinn obair chearbach, is leòr an dìteadh a miosad. Fòghnaidh aon fhacal, ma tà, a thaobh an là an dè. Cha bhiodh e iomchuidh, is cha leigeadh ar meamhair no ar cogais leinn dìochuimhne dheanamh air na bràithrean a shaothraich anns a’ Chomunn anns na làithean a dh’fhalbh. Tha cuid dhiubh nach maireann a-nis, is tha cuid eile dhiubh a’ saothrachadh, le an dìcheall àbhaisteach, an iomairean eile. Chuireamaid clach an càrn nam bràithrean nach maireann; chuireamaid fàilte na h-urraim air ar bràithrean anns na h-iomairean eile.

Is àm dearbhaidh an t-àm seo, an dà chuid don Chomunn is do na Gàidheil gu coitcheann. Cha do chruthaicheadh an anail a shèideas gu dearg-theas an teine sin a tha dubh às, is ma tha ar dùthaich air a dùthchas a thilgeadh, is ma tha ar sluagh air an cinneadalachd a chall, is dìomhain don Chomunn a bhith sèideadh nan èibheal fuar. Ach chan fhaod e bhith, is cha chòir a chreidsinn, gu bheil ar daoine air fas caoin-shuarach a thaobh an cànaine, is a thaobh na h-ulaidhe sin a tha folaichte innte. B’e dòigh ar sluaigh riamh a bhith coma co-dhiù am feadh a bhiodh an cunnart fad air falbh, ach ruith-leum chuige, is bras-bhuillean a fhrasadh ma cheann, an uair a thigeadh an cunnart dlùth. Gum b’ann mar sin a bhitheadh e anns an là an diugh, is an cunnart-mullaich am fagus, eadhon an t-amhasg sin d’am far-ainm Solas, a ta feuchainn ris gach nì a dhubhadh às nach gabh reic no ceannach, is ris an òrd-cheard a chur ’na shuidhe an cathair Chalum-chille!

Chan ann anns a’ Ghàidhealtachd a-mhàin a ta an gleac seo às

[TD 53]

leth an dùthchais ga chur. On Aird-an-ear gus an Aird-an-iar tha cridhe nan sluagh air theine, ag ionndrainn nan làithean a dh’fhalbh, a’ bruadar air na làithean a thig, is anns gach ceàrnaidh cluinnear an glaodh seo: “Is cinneadh sinn, is sluagh sinn; tha dùthaich air leth againn, cànain air leth, nòs is dualchas a ghineadh is a dh’fhàs nar muinntir fèin — carson, ma tà, a leigeamaid am bàs oirnn fèin, no carson a reiceamaid fuil is cridhe ar sluaigh chum sinn fèin a chòmhdach le earradh-iasaid nach eil freagarrach no dùthchasach dhuinn?” Agus nì nach duilich a thuigsinn, ma tha dualchas am fuil is an eachdraidh, tha glaodh-cinnidh an sliochda sin dam buin sinn fèin dian goirt os cionn chàich gu lèir. Thuig ar dàimhich an Cuimridh is ar bràithrean an Eirinn seal na bu luaithe na sinne gu robh iad, an dearbh-fhìrinn is an dealbh-fhìrinn, ’nan seasamh air fìor-oir na Doimhne, is nan toireadh iad aon cheum eile air an ais, gum b’uaigh dhaibh na h-uisgeacha fuara. Is tha iad a-nis, cas an grèim is làmh air thapadh, ag ath-chosnadh an dùthcha is an dùthchais, is a’ gabhail a’ chothroim air a’ chothrom gu cothroman ùra a dheilbh. An nì sin, ma tà, a rinn ar dàimhich is ar bràithrean cheana, is na nithean sin a ta ’nan rùn a dheanamh, is brosnachadh-catha gach aon diubh do Ghaidheil na h-Alba.

Ma leanas fàs is toradh na bliadhna seo, chan fhada gus am bi ceud meur den Chomunn air bhonn againn an Albainn. Ciod a nì sinn leotha? Am foghainn an t-ainm gun an tairbhe? Am bi sinn làn-riaraichte ma chuireas sinn a’ Ghàidhealtachd air chèilidh no a sheinn dhuanag? B’fheabhas eadhon sin, is b’fhiach saothrachadh air a shon, mur b’e gun deanar “cèilidh” le Gàidhlig-dhìolain, is gun seinnear duanag le Gàidhlig-iasaid. Ciod, ma tà, a nì sinn leis na meòir ùra, no ciod a nì iad dhiubh fèin? Mas fir na fir, is e an là an latha. Ceud meur, iomadh mìle ball, gun dìth toile no eanachainn — nach b’fhurasda iorghail a dhùsgadh anns a’ Ghàidhealtachd a ruigeadh cluas is a ghluaiseadh cridhe nan uasal sin ris a bheil cùisean fòghlaim an earbsa! Co-dhiù, gun dad a nunn no nall, is e ciad dleasdanas a’ Chomuinn an smal seo thogail dhinn, ar cuid cloinne bhith ag èirigh suas ’nan coigrich is ’nan coimhich ’nan dùthaich fèin. Gun teagamh, cha bu bheag an call e, mur bhiodh ar n-òigridh mion-eòlach, a-rèir an cothroim, air na nithean sin a rinneadh is

[TD 54]

a sgrìobhadh is a sheinneadh an dùthchannan eile; ach an lugha an call e, iad a bhith tur-aineolach air na nithean sin a rinneadh, a sgrìobhadh, a sheinneadh, aig bonn an cuid bheann fèin, is ri taobh an cuid chuan? Is ann anns na sgoilean a ta a’ Ghàidhealtachd a’ cnàmh; is ann anns na sgoilean a nì a’ Ghàidhealtachd fàs.

Bheir lagh is ceartas an cothrom, ach cha toir lagh is ceartas buil às a’ chothrom — sin ar cuid-ne den obair. Mus faigh a’ Ghàidhlig a h-àite fèin anns an sgoil, tha iomadh bealach r’a dhùnadh is iomadh uireasbhaidh r’a leasachadh. Chan urrainnear a ràdh gu bheil An Comunn buileach leisg anns a’ chùis seo an diugh, ge bè air bith mar bha e an dè. Tha leabhraichean-sgoile freagarrach a-nis gan ullachadh, is tha luchd-teagaisg dan aithne an gnothach a’ beairteachadh uidh ar n-uidh an inneil sin leis an oileanaichear an òigridh. Ach is beag na rinneadh seach na tha r’a dheanamh; mas trian oibre tòiseachadh, tha beul ri dà thrian gun deanamh fhathast. Tha e iomchuidh, co-dhiù, gum biodh fios againn ciod a ta sinn ag iarraidh, is ciod a dheanamaid leis nam faigheamaid e, a chum gum faigh. Ma tha meas againn oirnn fèin, sguiridh sinn de bhith ag iarraidh rud-eigin a dh’fhaodas cuid-eigin a chur uair-eigin gu buil an àit-eigin. Is fhada sin on chomharraich ar n-athraichean an dòigh iarraidh seo le faite-gàire. “‘Tha an t-acras orm a Rìgh,’ ars am balach; ‘ghabhainn rud-eigin.’ ‘Gheibh thu sin, a laochain,’ ars an Rìgh, is thug e dha gille-mirein. ‘Tha an t-acras orm, a Rìgh,’ ars an curaidh; ‘gabhaidh mi am bonnach eòrna a chì mi air do chùlaibh.’ ‘Is ciod a dheanadh tu leis, a laochain, nam faigheadh tu e?’ ‘Le ’r cead, a Rìgh, tha beul is fiacail is slugan ga fheitheamh — agus is e mo chuid am bonnach.’ Thug an Rìgh sin da, is mar ris a’ bhonnach cuach fhìona.” Nach mithich do na Gàidheil, ma tà, is gu sònraichte don Chomunn, rud-eigin a chur a dh’àit-eigin - mur eil an sùil anns a’ ghille-mhirein!

Ma dh’iarras sinn le teangaidh is le làimh a’ churaidh, gheibh ar cànain gun teagamh a h-àite fèin anns na sgoilean, is gheibh ar cuid cloinne fradharc shùl gu bhith faicinn, is gleus cridhe gu bhith tuigsinn ciod dìleab a’ Ghàidheil, am meanmna, an litreachas, am beulachas, is ciod am feum gus an còir an dìleab sin a chur. Ach cha tig às an sgoil ach an t-oilean a chuirear innte, is bidh an t-oilean sin air an aon ghleus ri cor ar cànaine is

[TD 55]

ar litreachais. Anns a’ cheart àm tha an t-earra-dhubh air bruidhinn, is gu sònraichte air sgrìobhadh, na Gàidhlige; ma tha no nach eil an sgamhan innte, chan eil co-dhiù an craiceann mìn bòidheach oirre bu chaomh leis na h-athraichean. Tha guth na Beurla ann am beul na Gàidhlige; tha ar smuain gun salann, tha ar cainnt gun bhlas, gun ghrinneas.

Gàidhlig an là an diugh, a’ mhòr-chuid di co-dhiù, chan eil mo dhùthaich no mo dhaoine innte; cha do ghuil i le Deirdre an Gleann-Eite; cha d’aslaich i le Calum an I; cha do shuidh i air Cnoc-na-comhairle le Buachaille nan Eilean; cha tug i sgeul riamh à crann na luinge sin a sheòl gus an Eilean Uaine an dè, is a sheòlas air a h-ais a màireach. Is nach eil a bhuil air ar cainnt is air ar litreachas! Tha iad le chèile dol an dìosg, is le cion a’ bheathachaidh tha fuil is aigneadh ar daoine sìor-dol am fuarad. Nach fiachan air a’ Chomunn, ma tà, ar cànain altram air a leithid de dhòigh is gun toir i deagh-thoradh uaipe, a-rèir a gnè is a-rèir a dualchais. Fhad ’s a tha plosg anns a’ chridhe, cha reòdh an fhuil Ghàidhealach buileach; is na nithean sin a rinn i nì i, is theagamh nas fheàrr — ma rosgar i.

Tha an Comunn an dèidh bliadhna air fhichead de cheòl a thoirt duinn; nach toir e dhuinn a-nis bliadhna air fhichead de Ghàidhlig! Mur tabhair, is guileag-bhàis ar ceòl, is fàs ri uaigh ar fàs. Tha iad ann, treubhan a ta cho adhartach am malairt is cho teòma an ealain is nach ann de an cànain, no idir de an litreachas, am fàs is am feart. Cha chaill iad sin an dualachas fhad ’s a sheòlas long air cuan, no fhad ’s a bhios sgillinn ruadh aig duine dubh no buidhe. Ach chan ann de na treubhan ud na Gàidheil. Mas beatha malairt, cha bheò sinne; is an là sin a thèid ar cànain is ar litreachas fo lic, is a chailleas sinn na subhailcean a bhuineadh do ar daoine, ar n-uaisle, ar teòdhalachd, ar dìlseachd, ar fearas-fo-thuinn, is e an dearbh latha sin deireadh ar sgeòil. Gun teagamh, theirear gu tric nach ann de ar cànain ar subhailcean, is ged dh’fhalbhadh ise, gum maireadh iadsan. Mhaireadh — nam bu mhaireann — rud nach b’eadh. Cha toirear cànain de shluagh a dh’aindeoin; co-dhiù, fhad ’s a bhios an toil a chumadh cho dian rag ris an toil a bheireadh air falbh. Cha b’urrainn, ma tà, gum maireadh ar n-uaisle, ar dìlseachd, ar duinealas, nam b’e dìth nam feart sin, rud a b’e, a chuireadh às, nan cuirteadh às, do ar cànain. B’aon riamh an Gàidheal is a’

[TD 56]

Ghàidhlig; is aon iad fhathast; ach chan aon ro-fhada mur eil de leigheas againn dan creuchdan ach ceileireadh is fidileireachd.

An uair a bha I mar a bha, deir seann sgeul, is e thàinig ri latha ach gun do shaobh fear de na manaich, is e air tìr-mòr, on chreideamh naomh, is ar leis gun d’fhuair e faothachadh nach bu bheag ri linn da sin a dheanamh. Ach oidhche de na h-oidhchean, is e a’ bruadar, cò chunnaic e cromadh os cionn a leapa ach fear a b’eòl da, is a dhà shùil cho blàth is gun toireadh iad tiomadh air cridhe cloiche. “Eirich,” arsa Calum, oir is e a bh’ann; “èirich, tiugainn dachaigh — chan eil slat an doras I.” Seal mus do bhlais an t-eun an t-uisge, bha am manach is a chuid ghillean shìos air a’ chladach, is leis an deifir, is eadar-dhà-sholas fhathast ann, is e rinn iad ach bàta thoirt leotha a chumadh treun-fhear ga sìor-thaomadh leis mar a bha i air a sgreagadh le gaoith is le grèin. Mu thrath-nòin, fo stiùradh an Fhreasdail, bha iad siar air Muile is sruth an lìonaidh leotha. “Fheara mo ghaoil,” ghlaodh am manach an ceann treise, “fheara mo ghaoil, chì mi I, chì mi I, — ach, O, a Dhia nan Gràs, tha am bàta dol fodha!”

Is maith dh’fhaoidte gur bheil làithean ar saobhaidh-ne seachad, a thaobh ar dùthchais is a thaobh ar cànaine; ach thoireamaid an ceart aire gu bheil ar bàta fallan, a chum gun ruig sinn I, is nach deireadh-sgeòil dhuinn an t-aigeal fuar sin far an lìonmhor sligean failmhe is taibhsean nan daoine bha ann.


8. Earail do Bhuill a’ Chomuinn

A Luchd-dùthcha,
Tha Buidheann a’ Chraobh-sgaoilidh a’ cur fàilte na teòdhalachd oirbh, is ag earbsadh gum bi fàs is feart nur saothair rè a’ gheamhraidh seo. Is adhbhar gàirdeachais dhuinn meud bhur saothrach anns na làithean a dh’fhalbh, is tha sinn làn-chinnteach nach ann an taisead ach am braisead a bhios ur n-oidhirpean a’ dol. Anns a’ Ghàidhealtachd, an uair a thig òganach gu ìreachd duine, is e their càch ris, “Gum meal thu t’aois, gun cùm thu t’òige!”, is gum b’ann mar sin a bhitheadh e a thaobh a’ Chomuinn — lùth na h-òige anns a’ chnàimh, ciall na h-aoise anns a’ cheann, dualchas a’ Ghàidheil, sean no òg da, anns a’ chridhe.

[TD 57]

A luchd-dùthcha, tha ceithir mìle Gàidheal ceangailte ris a’ Chomunn a-nis; is, ma nì gach aon, air lughad a chothroim, a dhleasdanas no eadhon bloigh de a dhleasdanas, thèid an gnìomh gun teagamh thar a’ bhruadar. Nach bu bhochd an nì, nam faodadh ar sliochd, trì cheud bliadhna an dèidh seo, a ràdh: “Trì cheud bliadhna roimhe seo, bhòidich ceithir mìle Gàidheal an cànain a chumail beò, is anns a’ cheart àm bha iomadh fichead mìle de luchd-Gàidhlige an Albainn, is a dh’aindeoin sin leig iad an teine às.” Gum bu fada uainn an smal! Chan uallach a’ Ghàidhlig r’a thilgeadh dhinn, ach cul-taice r’a chumail teann. Mas cudthrom air a’ Ghàidheal a chànain, is cudthrom air pòr na talmhainn a’ ghrian; is b’ionann, an iomadh dòigh, an dà nì — dìth grèine don phòr is dìth Gàidhlige don Ghàidheal. Ach, a luchd-dùthcha, ged tha fios is cinnt againn gu bheil an t-anabarr bàidh agaibh ri bhur cànain, cha leòr sin idir, mur eil an gnìomh a-rèir na dùrachd. Nochdadh bàidh e fhèin anns a’ ghuth, anns an làimh, anns a’ chois. Di-Dòmhnaich, coisicheadh bàidh gus an t-searmoin Ghàidhlig; rè na seachdaine gabhadh bàidh gach cothrom a gheibh air a’ Ghàidhlig a bhruidhinn is a leughadh; is, ann an cùisean na sgìreachd, taghadh bàidh luchd-riaghlaidh a bheir a h-àite fèin don Ghàidhlig an sgoil is an coinneamh. Mur feuch bàidh ris na nithe sin a dheanamh, chan eil eadar e is nàimhdeas ach lìon an damhain-allaidh.

Tha cuid agaibh, a luchd-dùthcha, agus is e bhur gearan gu bheil na fìor-Ghàidheil tearc nur sgìreachd — cho tearc is gum faod sibh a ràdh: “Ciamar a sheinneas sinn òran ar dùthcha ann an tìr choimhich!” Ràinig is ruigidh an osna sin cluas a’ Chomuinn. Ach creidibh seo gu bheil tomhas mòr den fharmad nar truas. Is e meud na deuchainne meud na h-urraim. Is ma chuireas sibhse ceum làidir is cridhe aotrom ris a’ gharbh, tha sibh a’ cur Ghàidheal eile gu nàire is gu luaths air an rèidh. Co-dhiù, air lughad bhur n-àireimh, na leigibh dhibh a bhith cruinneachadh an ceann a chèile an dràsd is a rithist, a chumail an teine beò, is a chur tuilleadh blàiths anns a’ chridhe. A co-chomunn thig co-sheasmhachd; à co-sheasmhachd thig aiseirigh ar sluaigh is ar cànaine. Os cionn gach nì, dh’iarramaid oirbh, o dhoimhneachd ar cridhe, a’ Ghàidhlig a chleachdadh anns an dachaigh. Freumhaichibh anns an fhuil òig an smuain seo; gu bheil ar n-uaisle snaimte ris a’ Ghàidhlig; an Gàidheal aig nach

[TD 58]

eil i, gur coigreach e ’na dhùthaich fèin, an Gàidheal a nì tàir oirre, gu bheil e toirt maslaidh air fhèin is air a dhaoine nach toir eadhon an cuilean air a mhadraidh.

Tha cuid eile agaibh, a luchd-dùthcha, is theagamh gu bheil sibh anns a’ bheachd, a chionn nach cluinnear an diugh ach Gàidhlig anns an sgìreachd, gur dìomhain, mar sin, a bhith gleac às leth nì nach eil idir a-rèir coslais, ann an cunnart. Bha sgìreachdan eile anns a’ cheart bheachd ceud bliadhna roimhe seo, ach gu bog balbh shnàig an cunnart a-steach, is cian mus robh luchd na Gàidhlige ’nan earalas, bha an cànain ri uchd bàis. Chan eil sgìreachd air Tir-mòr an diugh, chan eil eilean anns a’ Chuan an Iar, mun urrainnear a ràdh le fìrinn gu bheil an doras dùinte an aodann a’ chunnairt. Is gann gu bheil clachan anns an seas an t-each-iarainn, no caladh anns am buail na soithichean-smùide, anns nach eil an cunnart an dà chuid a’ togail a ghutha is a’ sìneadh a cheuma. Dh’iarramaid oirbh, ma tà, an doras a ghrad-dhùnadh — chan ann an aghaidh nan coigreach, no an aghaidh an cuid innleachd, ach an aghaidh a’ chunnairt a ta tighinn ’nan lorg. Mas duine duine, is rìgh e ’na thaigh fèin; mas duine an Gàidheal, is rìgh e ’na dhùthaich fèin. Faodaidh neach cuid na h-oidhche thoirt do choigreach, is iomadh nì fhòghlam uaithe, gun an taigh a sparradh air ’na shaor-thìodhlac; is faodaidh an Gàidheal uile-shochairean na Beurla shealbhachadh gun aon lide den chainnt mhàthaireil a chall. Is a thuilleadh air sin, a luchd-dùthcha, cunnart ann no às, fhad ’s a ta òigridh nar dùthaich nach urrainn an cànain fèin a leughadh, gun ghuth air a sgrìobhadh, nach eil dleasdanas anns a’ mhasladh sin do gach aon againn? Chan eil leanaban, an aois sgoile, air fòid na Gàidhealtachd an diugh, nach rachadh anns an dearg rudhadh, nam b’fheudar da aideachadh nach b’urrainn da a’ Bheurla aon chuid a leughadh no a sgrìobhadh. Gus am bi an rudhadh, ma tà, ceart cho dearg anns a’ ghruaidh òig, ma their sinn Gàidhlig an àite Beurla, gus a sin cha bhi sinn làn-riaraichte.

A luchd-dùthcha, chan ann le uaill a ta sinn ga ràdh, ach cha sgìthich, cha ghèill sinn, anns an adhbhar a ghabh sinn os làimh. Tha sinn a’ meas, ma dh’fhalbhas ar cànain, nach ann ’na h-aonar, ach le sreath ’na dèidh de na nithe sin as caomh leinn. Tha aon taigh anns a’ chlachan as gràin leis na coimhearsnaich.

[TD 59]

Bha uair da is b’e cagailt na dùthcha, ach an diugh tha e fuarraidh fàs, gun ghàire, gun teine, is grìs na h-oidhche ’na mhaoile. B’e an taigh ud dearbh-shamhailt na Gàidhealtachd, is a cànain fon fhòid. A’ creidsinn an nì a ta sinn a’ creidsinn, ma tà, is an-aoibhinn duinn mur dean sinn an spàirn as cruaidhe as urrainn do fhuil is do fheòil a dheanamh, chum an nì sin a chumail o thachairt nach còir gun tachradh.


V

DAOINE

9. Gàidheil A B’aithne Dhomh

Bu mhaith leam an nochd iomradh a thoirt air cuid de na Gàidheil urramach a b’aithne dhomh no chunnaic mi, uair no uair-eigin. Tha e ceart agus freagarrach gum biodh cuimhne againn air na daoine sin a rinn obair mhaith ’nan latha agus ’nan linn fèin. Bha cuid de na daoine sin nach d’fhuair an dlighe fhèin ’nan latha fhèin, agus mar sin tha e mar fhiachaibh oirnne a bhith togail nan càrn sin nach do thog na h-athraichean. Gun teagamh, a’ chuid bu mhotha de na daoine sin air a bheil mi dol a bhruidhinn, fhuair iad an dlighe agus an àite fhèin on toiseach, ach faodaidh sinn co-dhiù clach eile a chur anns a’ chàrn. Ach cuimhnicheamaid nach eil mi dol a dh’fheuchainn ri bhith sgrùdadh no tomhas obair nan daoine sin. Is e cèilidh a tha againn an nochd, agus is e a gheibh sibh, chan e aona chuid cur sìos no cur suas air na daoine sin, ach seanachas man deighinn.

Cha robh mi ach glè òg a’ chiad uair a chunnaic mi an t-Ollamh Alasdair Mac’Ille-Mhìcheil, ùghdair an leabhair ainmeil sin, “Ortha nan Gàidheal” no “Carmina Gadelica”. Agus is beag a shaoil mi gun tigeadh an latha anns am bithinn na b’eòlaiche air fhèin agus ’obair na h-aon sam bith eile an taobh a-muigh de a theaghlach fhèin.

Bha dìnneir mhòr aig na h-oileanaich Ghàidhealach ann an Dun Eideann, agus a chionn gu robh mi fhèin anns a’ bhaile aig

[TD 60]

an àm, agus gu robh fhios aca nach b’fhada gus am bithinn fhèin ’nam oileanach, fhuair mi cuireadh a dh’ionnsaigh na dìnneireach. Bha Mac’Ille-Mhìcheil ’na shuidhe eadar dà ghill’ òg air an robh sibh anabarrach eòlach an Glaschu bliadhnachan ’na dhèidh sin — Deòrsa MacEanraig, fear-teagaisg na Gàidhlig an Oilthaigh Ghlaschu, agus Eachann MacFhionghain, a bha ’na mhinistear ann an Shettleston. Bha iad le chèile a’ fàgail an oilthaigh, agus bha daoine a’ làn-chreidsinn gun cluinnteadh man deighinn a rithist. Tha cuimhne agam gun d’innis Mac’Ille-Mhìcheil naidheachd bheag a chòrd gu h-anabarrach ris a’ chuideachd gu lèir. “Thàinig,” ars esan, “Uibhisteach òg do bhaile Dhun Eideann a dh’obair, agus thubhairt cuid-eigin ris, ‘Ciamar as urrainn dhuit-sa obair a dheanamh an Dun Eideann, agus thu gun Bheurla?’ ‘Ud, a dhuine,’ ars an t-Uibhisteach, ‘chan ann le m’ theangaidh a bhios mise ag obair idir, ach le mo dhà làimh agus le m’eanachainn!”

Bha Mac’Ille-Mhìcheil agus Deòrsa MacEanraig anabarrach mòr aig a chèile; bha iad dìreach mar gum biodh an t-athair agus am mac ann, agus an uair a gheibheadh iad còmhla anns na làithean ud chluinnteadh seanachas ris am b’fhiach èisdeachd. Ge bè àite an tòisicheadh Mac’Ille-Mhìcheil, chrìochnaicheadh e ann an Uibhist, agus ge bè àite an tòisicheadh MacEanraig anns na làithean ud, chrìochnaicheadh e anns na Hearadh, oir bha e deasachadh san àm bàrdachd Gobha na Hearadh. Rinn iad le chèile obair mhòr, ged nach d’fhuair MacEanraig an cothrom an dàrna leth a dheanamh de na b’urrainn da dheanamh. Chuir obair Mhic’Ille-Mhìcheil urram air a’ Ghaidhealtachd gu lèir, agus coigreach sam bith a leughas “Ortha nan Gàidheal” (Carmina Gadelica), is iongantach mur a h-abair e, “Sluagh sam bith a smaointich na smaointinnean seo, agus a rinn a’ bhàrdachd seo, agus a bha cho dèidheil air maise, an dà chuid ann an obair na h-inntinn agus ann an obair nan làmh, b’olc an airidh gun rachadh an sluagh sin air chùl.” Dh’fhàg Mac’Ille-Mhìcheil mòran saothrach às a dhèidh nach deachaidh an clò fhathast, agus an uair a thig na leabhraichean ùra a-mach (an ath bhliadhna, tha mi an dòchas, no faodaidh e bhith mun tig crìoch air a’ bhliadhna seo fhèin), chì daoine nach bi na leabhraichean sin fad air deireadh air an dà leabhar a dheasaich e fhèin.

A thaobh Deòrsa MacEanraig, bha dà dhuine a’ fantainn

[TD 61]

anns an aon cholainn — fear diubh ’na bhàrd is am fear eile ’na sgoilear — agus theirteadh corr uair gun robh an dàrna h-aon a’ milleadh an aoin eile. Is ann a theirinn fhèin gu robh an dàrna h-aon a’ cuideachadh an aoin eile. Ach, biodh sin mar a dh’fhaodas, is e Gàidheal urramach a bh’ann an Deòrsa MacEanraig — uasal ’na dhòigh, geur ’na inntinn, agus (a dh’aindeoin a chuid fòghlaim) cho iriosal ri leanabh beag.

Bha dà fhòghlamaiche eile ann, air an robh mi anabarrach eòlach, oir is ann aig an casan a bha mi ’nam shuidhe, a thaobh fòghlam agus litreachas na Gàidhlig. B’e an dithis sin an t-Ollamh Alasdair MacBheathain an Inbhir Nis agus an t-Ollamh Dòmhnall MacFhionghain an Dun Eideann. Chan eil fhios agam an robh Gàidheal eile ann an Alba, on dh’eug Eòghan MacLachlainn a bha an Obair-eadhain, aig an robh ceann cho maith ri MacBheathain Inbhir Nis, agus bha e cho saothrachail agus cho mionaideach ris na Gearmailtich fhèin, ged nach robh mòran ùine aige ri sheachnadh. Agus bha a’ bhuil air. Mairidh roinn mhòr de a chuid saothrach. Is ann air freumhaichean na Gàidhlig a bu chaomh leis a bhith ’g obair, agus, ma rinn e iomrall an dràsd agus a rithist, mar a nì a h-uile fear eile, chan fhaic mi, co-dhiù, nach ann air obair-san a tha a h-uile obair eile den cheart ghnè air an togail. Nam biodh Mgr Calum MacPhàrlain ’nam àite, theireadh e sin cuideachd, oir is e a dheasaich às ùr Foclair MhicBheathain.

Bha mi anns an sgoil aig MacBheathain trì bliadhna, agus bhiodh e duilich a ràdh co air a b’fheàrr e — Laidinn no Grèigis no Beurla no Gàidhlig. Chan eil fhios a bheil a h-aon ann an seo aig a bheil cuimhne an uair a thàinig MacBheathain do Ghlaschu a leughadh òraid — don Chomann Ghàidhlig, tha mi an dùil — air Gaisgich na Fèinne. Bha e san àm ud a’ deanamh dheth nach b’e daoine a bha ann an Gaisgich na Fèinne idir, ach diathan a bha aig na Gàidheil o shean, agus thòisich e air coimeas nan gaisgeach — Fionn is Oisean is Oscar is Diarmad is iomadh fear eile. Thòisich e air an coimeas ris na diathan Greugach agus Ròmanach. Cò bh’anns a’ choinneamh ach an Gàidheal làidir sin, Donnchadh Mac’Ille-bhàin, agus e ’na fhìor sheann-duine aig an àm, agus bha fios aig Gàidheil Ghlaschu gu lèir gum biodh iad ann an cunnart am beatha, nan abradh iad ri Donnchadh Mac’Ille-bhàin nach robh Fionn no Oisean ann

[TD 62]

riamh. Cha robh mise fhathast anns an Oilthaigh, ach bha mi aig a’ choinneamh seo, a chionn gur h-e MacBheathain a bha labhairt. Cha dhìochuimhnich mi gu bràth an drèin, mar their sinn mu thuath, a bha air aodainn Mhic’Ille-bhàin an uair a bha e ag èisdeachd ris na beachdan ùra a thàinig à Inbhir Nis. Bha iongantas orm fhèin nach d’èirich e ’s nach do thog e am bata. Ach, co-dhiù, aig deireadh na coinnimh, dh’èirich e is ghabh e am bata do na beachdan ùra, ged nach do bhean e ris an òraidiche fhèin. Is ann a bha an t-Ollamh MacBheathain anabarrach toilichte leis an t-seann-duine. Thuirt e a rithist, “Chunnaic mi mu dheireadh Oisean an dèidh na Fèinne. Bha mise feuchainn urram a chur air le dia a dheanamh deth, ach tha e coltach gur fheàrr leis-san a bhith leinn fhèin air thalamh!” Mas maith mo bharail, dh’atharraich an t-Ollamh MacBheathain, air a’ cheann fa dheireadh, na beachdan a bha aige a thaobh na Fèinne, is chan eil mi idir ag ràdh nach e Donnchadh Mac’Ille-bhàin a b’fhaisge don fhìrinn fad na h-ùine.

Bha eadar-dhealachadh mòr, ann an iomadh dòigh, eadar MacBheathain Inbhir Nis agus MacFhionghain Dhun Eideann. Bha tuilleadh misneachd aig MacBheathain agus thilgeadh e beachdan am measg dhaoine ged nach biodh e uile gu lèir cinnteach asda e fhèin, agus mar sin sgrìobh e tuilleadh na sgrìobh am fear eile. Bha MacFhionghain cho làn nàistinn is nach cuireadh e aon duilleag an clò gus am biodh e làn-chinnteach gu robh an obair cho maith agus a b’urrainn dàsan a deanamh. Ach cha mhòr aig an robh eòlas cho farsaing ris, gu sònraichte air Gàidhlig na h-Alba, air beul-aithris agus eachdraidh an t-sluaigh, agus air seann riaghailtean an fhearainn. Dh’fhàg e mòran saothrach às a dhèidh, an dà chuid ann an Gàidhlig agus ann am Beurla, nach robh riamh ann an clò, agus, nam biodh a’ chuid a b’fheàrr de na nithean sin air an cruinneachadh còmhla ann an leabhar, bhiodh àite anabarrach àrd aig MacFhionghain am measg nan Gàidheal. Chan iarradh duine fear-teagaisg na b’fheàrr. Leugh mi ‘Beinn Dòbhrain’ is ‘Bìrlinn Chlann Raonaill’ is iomadh bàrdachd eile còmhla ris, agus gu cinnteach, ma bha duine riamh làn de Ghàidhlig agus làn de dh’fhòghlam na Gàidhlig, b’e an duine sin Dòmhnall MacFhionghain.

[TD 63]

Bha Gàidheil urramach eile ann an Glaschu is an Dun Eideann air nach eil mi a’ toirt iomraidh idir, a chionn gu bheil mòran ann an seo an nochd a bha na b’eòlaiche orra na bha mise. B’ann de na daoine sin Eanraig Mac’Ille-bhàin (“Fionn”) agus Donnchadh Mac’Ille-ruaidh ann an Glaschu agus Niall MacLeòid, am Bàrd Sgitheanach, ann an Dun Eideann. Den triùir ’s ann air MacLeòid a b’eòlaiche mi, a chionn gum bithinn ga fhaicinn an siod agus an seo air feadh na Gàidhealtachd. Chan eil feum aige air a mholadh ann. Ged nach biodh againn de a chuid bàrdachd ach “An Gleann ’s an robh mi òg”, chumadh sin fhèin ainm beò am measg nan Gàidheal; agus an t-òran ud eile, “Far an robh mi ’n raoir” — òran as fhiach a thrì uiread on a chuir Mgr Calum MacPhàrlain fonn cho grinn ris.

Chan fhaca mi Iain Caimbeul, Bàrd na Leideige, ach aon uair riamh, ged a bha mi eòlach gu leòr air an teaghlach. Duine maith anns a h-uile dòigh agus bàrd maith cuideachd, cumaidh dà nì co-dhiù ’ainm beò — an t-òran ceanalta sin, “Is toigh leam a’ Ghàidhealtachd”, agus na facail seo, “Thig crìoch air an t-saoghal ach mairidh gaol is ceòl”.

An uair a bha mi am bhalachan, chunnaic mi an Gàidheal urramach sin, Iain Murchadh no MacMhurchaidh. Bha e san àm sin ann am baile Inbhir Nis, a’ cur a-mach a’ phàipeir-naidheachd sin dam b’ainm “An Gàidheal”. Agus is ann aige fhèin a bha an gnothach ris. Bha e comharraichte airson dà nì — a bhith toirt a-mach a h-àite fhèin don Ghàidhlig agus an còirichean fhèin don t-sluagh. Ma tha croitearan nas fheàrr dheth an diugh na bha iad anns na làithean ud, ma tha taighean nas fheàrr aca, agus saorsa nas motha, agus os cionn gach nì grèim air an fhearann, buidheachas airson sin do dh’Iain MacMhurchaidh agus a leithid. Còmhla ris gach nì eile, b’e a h-aon de na daoine a chuir air bhonn Comann Gàidhlig Inbhir Nis, agus cò aig nach eil fios air an obair ghrinn agus dhomhainn a rinn an Comann sin? Tha mi làn-chinnteach nach eil a h-aon de na daoine sin a chuir air bhonn Comann Gàidhlig Inbhir Nis beò an diugh ach an Gàidheal eireachdail sin — agus tha e eireachdail anns a h-uile dòigh - an t-Ollamh Uilleam MacAoidh, Inbhir Nis. Nam bithinn a’ toirt iomradh air Gàidheil a tha fhathast beò, bheirinn iomradh air-san, ach chan eil mi toirt iomradh ach orrasan nach beò a-nis.

[TD 64]

Is ann air cladach Eige a chunnaic mise Iain MacMhurchaidh an aon uair a chunnaic mi riamh e. Duine cruadalach dubh, mas maith mo chuimhne (ged nach eil mi glè chinnteach), agus fìor choltas an t-saighdeir air, agus fèile beag air de chlò na Hearadh. “A bheil sgeulachd agad?” ars esan rium fhèin. Thuirt mi ris gu robh bloighean agam. “An tèid agad,” ars esan, “air bàta chur a-mach?” Thuirt mi ris gun rachadh, oir thuig mi co air a bha e tighinn. “Ma tà,” ars esan, “bheir mi tasdan dhuit, ma chuireas tu mach an Iùbhrach Bhallach.” Tasdan! An uair a bha mise am bhalachan b’fheàrr tasdan na còig puinnd Shasannach an diugh. Cha robh is cha bhi mi cho beairteach ’s a bha mi, an uair a fhuair mi an tasdan a bha sin, oir fhuair mi e. Tha an t-eagal orm nach fhaighinn e an diugh. Chan eil uair a chuimhnicheas mi air an rann sin nach cuimhnich mi air Iain MacMhurchaidh cuideachd agus nach cuir mi clach eile ann an càrn Gàidheil cho dìreach agus cho dìleas ’s a sheas riamh air cladach.

Cha robh mi ach am bhalachan an uair a thàinig dithis Ghàidheal ainmeil air tìr an Eige còmhla ri uachdaran an eilein. Cò bha seo ach Iain Stiùbhard Mac’Ille-dhuibh agus Alasdair MacNeacail, fear nan sean-fhacal? Chuala sinn uile gu robh daoine urramach a’ tighinn, agus bha còmhlan maith dhaoine air an laimrig an uair a thàinig na coigrich air tìr. Thug Mac’Ille-dhuibh sùil thall ’s a-bhos agus ars esan anns a’ Bheurla, “Am faca sibh riamh roimhe trì Iarlachan a’ tighinn air tìr an Eige?” Bha bodach ait anns a’ chuideachd, agus ars esan, “Ler cead, tha na h-Iarlachan cho pailt ann an Eige ’s gum bi sinn gam marbhadh aig àm Nollaig.” Rinn Alasdair MacNeacail glag mòr gàire is dh’innis e do Mhac’Ille-dhuibh dè thuirt am bodach is, ma dh’innis, chan fhòghnadh le Mac’Ille-dhuibh ach tòiseachadh ri bruidhinn Gàidhlig. Bha e mòran na b’fheàrr air a’ Ghrèigis. Gun teagamh, leughadh e agus dh’eadar-theangaicheadh e Gàidhlig, ach cha deachaidh aige riamh air a bruidhinn air a leithid a dhòigh is gun tuigeadh neach sam bith dè bha e ciallachadh. Co-dhiù, cha do thuig sinne aon fhacal a thubhairt e. Ach bha na h-Eigich cho modhail ’s nach aidicheadh a h-aon diubh sin. “Nach eil fhios gu bheil Gàidhlig mhaith aig an duine,” ars iadsan, “ged nach eil sinne ga tuigsinn. ’S fheudar gur h-ann fada mu dheas a dh’ionnsaich e i.”

Bha tè anns an eilean a thug bliadhna no dhà ga cosnadh fhèin

[TD 65]

ann an Loch Raonasa an Arainn, agus an uair a chuala i mu dheighinn Gàidhlig Mhic’Ille-dhuibh, “Cuiridh mise geall,” ars ise, “gur h-i Gàidhlig Arainn a th’aig an duine agus mas i, cha bhi i idir furasda a tuigsinn.” Ach bha Mac’Ille-dhuibh cearta coma co-dhiù bha daoine ga thuigsinn no nach robh; bha e làn-toilichte leis fhèin agus dh’fhàg e daoine eile toilichte cuideachd. Fhad ’s a bha esan anns an eilean cha robh feum air sgeulachd no air òran anns a’ chèilidh — cha chluinnteadh thall ’s a-bhos ach seo, “Dè bha an duine mòr a’ deanamh an diugh?” Agus is iomadh rud sin bha an duine mòr a’ deanamh. Cha bu luaithe a dh’èireadh e anns a’ mhadainn na dheanadh e ruidhle dannsa air beulaibh an taigh-mhòir — ’s mur a faigheadh e h-aon de na searbhantan a dhannsadh còmhla ris, dhannsadh e ri fhaileas fhèin. Bhiodh na gillean òga ag ràdh gur h-e am port-a-beul a bhiodh aige an uair a bhiodh e dannsadh, “’S ann ’nam amadan, ’nam amadan, a bha mi riamh.” Ach b’fhada bhuaithe a bhith ’na amadan. Fear sam bith a chruinnich dà mhìle dheug punnd Sasannach a chum Cathair Ghàidhlig a chur air a bonn an Dun Eideann, cha robh a bheag ceàrr aona chuid ri cheann no ri chridhe.

Cha d’rinn an Siorram Alasdair MacNeacail uiread de dh’fhuaim an Eige ’s a rinn Mac’Ille-dhuibh. Bha e na bu shàmhaiche, agus tha mi làn-chreidsinn gum b’fheàrr leis co-dhiù am fear eile a chur air spiris. Bhiodh na h-Eigich a’ fàgail air nach robh latha dh’èireadh e nach rachadh e gu mullach cnuic a dh’fhaotainn seallaidh air a’ Chuilionn Sgitheanach. Agus is fhurasda sin a chreidsinn. Bha a chridhe riamh ann an Eilean a’ Cheò, agus chan iarradh e na b’fheàrr, a-bhos no thall.

Tha seo toirt ’nam chuimhne naidheachd bheag. “Chan fhaca mi sibh aig na coinneamhan fhathast,” arsa searmonaiche-siubhail ri ban-uachdaran ann am Muile.” “Chan fhaca,” ars ise; “chan eil iarraidh sam bith agam orra.” “’S nach eil sibh ag iarraidh,” ars esan, “a dhol a Nèamh?” “B’fheàrr leam a bhith am Muile,” ars ise. Is mi chreideadh gun abradh Alasdair MacNeacail na ceart fhacail sin a thaobh an Eilein Sgitheanaich.

Chan fhaca mise an Siorram ach aon uair eile. Bha cruinneachadh mòr an Dun Eideann, ann an taigh Thormaid MhicLeòid, a bha ’na mhinistear ’na dhèidh sin an Inbhir Nis (fear de theaghlach na Morbhairne), agus fhuair cuid de na h-

[TD 66]

oileanaich Ghàidhealach an Dun Eideann is an Glaschu is an Cill Rìmhinn cuireadh a dh’ionnsaigh a’ chruinneachaidh a bha seo. “Tha bàrd ainmeil anns a’ chuideachd,” arsa an t-Ollamh MacLeòid uair-eigin mun do sgaoil sinn, “agus gabhaidh e fear de na h-òrain aige fhèin.” Cò thàinig a-mach à cùil ach Alasdair MacNeacail, agus togar am fonn, “Agus hò Mhòrag”, ach ’s e òran Beurla a bh’ann — òran a bha toirt iomraidh air a h-uile blàr a chuir na Gàidheil riamh, on latha sin anns an do thachair iad fhèin agus na Ròmanaich air a chèile thun na cogaidhean beaga sin a bh’anns an Eipheit mun tàinig a’ chrìoch air Victoria. Faodaidh sibh a bhith cinnteach, ma tà, gu robh an t-òran fada. An dèidh don t-Siorram còrr mòr agus fichead rann a sheinn, chuir an t-Ollamh MacLeòid cagar ’na chluais — cagar a chuala sinn uile! “A Shiorraim,” ars esan, “mharbh thu gu leòr an nochd; cùm do chlaidheamh slàn; tha latha eile tighinn.” Goirid ’na dhèidh sin thàinig MacNeacail am measg nan gillean òga is bhruidhinn e ruinn cho blàth coibhneil ’s gur gann a chreideamaid gur e Siorram a bh’ann. Dh’fhaighnich e dhiom fhèin, an uair a chual e m’ainm, an e Sgitheanach a bh’annam, ’s thuirt mi gur h-e ach gun d’rugadh mi an Eige. “Ma tà,” ars esan, “’s fhad on chuala mi iomradh air Sasannach a mhuinntir Mhuile, ach cha chuala mi iomradh riamh roimhe air Sgitheanach a mhuinntir Eige!” “A bheil thu creidsinn gun do mhort na Leòdaich Dòmhnallaich Eige ann an uamh Fhraing?” Thuirt mi ris gu robh daoine fàgail sin orra, co-dhiù. “Chan eil e fìor idir,” ars esan; “chan eil ann ach a’ bhreug!” Bha mi deanamh dheth aig an àm nach robh e ach a’ tarraing asam, ach iomadh bliadhna ’na dhèidh sin thuig mi gu robh e a cheart da-rìreadh, agus gu robh e feuchainn ri dhearbhadh nach b’e Sìol Leòid idir a rinn an gnìomh ud ach cuid-eigin eile!

Bha aon naidheachd ann a bhiodh an Siorram ag innseadh, agus bha mi riamh den bheachd gur h-e fhèin a rinn suas i, no co-dhiù gun do chuir e craiceann eile oirre. “Bha uachdaran,” ars esan, “ann an Earraghaidheal a bha deanamh dheth nach robh na croitearan no na tuathanaich Ghàidhealach air an oighreachd idir cho adhartach no cho modhail agus a bu chòir dhaibh a bhith, agus leis a sin shuidhich e am baile-fearainn bu mhotha bh’aige air fear de na bodaich Ghallda. ’S cha b’e sin uile! Chaidh am màl a thoirt sìos ciad no dhà, a chionn gu robh

[TD 67]

am bodach Gallda dol a dh’ionnsachadh tuathanachais - agus modh! — do na Gàidheil.”

An ath bhliadhna dè thachair ach gun tug an t-uachdaran dìnneir mhòr do na tuathanaich, agus chaidh am bodach Gallda a chur ’na shuidhe air deas-làimh na baintighearna ann an àite na h-urraim. Seo an còmhradh a bha eatorra. Ars am bodach Gallda, “A bhaintighearna, a bheil thu dèidheil air bruthaiste?” “Chan eil,” ars ise. “A bhaintighearna, a bheil t’athair dèidheil air bruthaiste?” “Chan eil,” ars ise. “’S a bheil do mhàthair dèidheil air bruthaiste?” “Chan eil,” ars ise. “Cia meud piuthar a th’agad?” ars esan. “Tha trì,” ars ise. “’S a bhain-tighearna, a bheil do phiuthar as sine dèidheil air bruthaiste?” “Chan eil” ars ise. “’S a bheil an dàrna tè dèidheil air bruthaiste?” “Chan eil,” ars ise. “’S a bheil an tè as òige dèidheil air bruthaiste?” “Chan eil,” ars ise. “’S a bheil do bhràthair dèidheil air bruthaiste?” “Chan eil bràthair agam,” ars ise. “Nam bitheadh bràthair agad, saoil am biodh e dèidheil air bruthaiste?” Mu dheireadh ’s mu dhiù, dh’fhaighnich a’ bhaintighearna dheth carson a bha e cur nan ceist sin oirre mu dheighinn bruthaiste. “Chan eil fhios agamsa,” ars an Siorram, “dè fhreagairt a thug am bodach Gallda don bhaintighearna a thaobh bruthaiste, ach co-dhiù — an cead na cuideachd — dh’fhàs ise tinn agus b’fheudar dith am bòrd fhàgail.” Is theireadh an Siorram, “Ach modh nam bodach Gallda!”

An uair a dheasaich Alasdair MacNeacail leabhar nan sean-fhacal, rinn e cuimhneachan dha fhèin a mhaireas. Chan aithne dhòmhsa leabhar eile as fheàrr a tha leigeil ris dhuinn nàdur a’ Ghàidheil agus a h-uile car a th’ann — na caran mòra, ’s na caran èibhinn, agus eadhon na caran neònach.

Nam b’e toiseach na seachdain a bhiodh ann, an àite deireadh na seachdain, bheirinn iomradh air Gàidheil urramach eile a b’aithne dhomh: Màiri nighean Iain Bhàin, a’ bhana-bhàrd Sgitheanach; Mgr. Ailean a bha an Erisga, Gàidheal cho comasach is a b’aithne dhomh, agus a’ bhean-uasal eireachdail a chaochail o chionn ghoirid, a’ Bhan-Tolmach an Dun-bheagan, tè nan òran. Tha a h-uile h-aon de na daoine sin air an tug mi iomradh air falbh a-nis, ach dh’fhàg iad dìleab nach bu bheag às an dèidh, agus an nochd anns a’ chèilidh tha sinne, mar theireadh na seann daoine, a’ cur fàilte na h-ionndrainn orra.

[TD 68]

10. Litir gu Caraid

A thasgaidh ’s a chiall,

Tha do litir dìreach air tighinn a-steach, agus rud nach àbhaist dhomh, tha mi ga freagairt an làrach nam bonn. Chan eil fhios agam dè thug air Eòghan Mac-a-phì mo chur am measg nam bàrd B.B.C., ach co-dhiù rinn e aon nì maith an uair a thagh e Calum MacLeòid gu bhith gam sgrùdadh.

A thaobh freagairt nan ceist, an rud a dh’fheumar, feumar, agus chan eil an còrr air.

1. Mar tha fios agad, tha Eilean Eige an teis-meadhan Dùthaich Mhic ’ic Ailein, agus mar sin an teis-meadhan nan sgeul ’s nan òran. Is e Sgitheanach a bha ’nam athair, agus eadar e fhèin agus piuthar m’athar, lìon iad mo cheann le òrain agus le beul-aithris Eilean a’ Cheò. An làithean m’òige, ma tà, bha mi ag òl à dà fhuaran — fuaran Mhic ’ic Ailein agus fuaran Dhun-bheagain is Ròdail. A thuilleadh air sin, an uair a bha mi am leanabh, bha mo mhàthair tinn, agus cò thug glùn domh ach an t-òranaiche is an sgeulaiche a b’fheàrr an Eige! Is iomadh uair a thuirt mo phiuthar (an tè nach maireann), a’ chiad oidhirp a thug mi air bruidhinn, gur e seann tàladh a bha mi feuchainn ri sheinn. Bha piuthar m’athar anabarrach maith air calanas, agus is iomadh lu’adh mòr a bha againn an taigh-sgoile Eige, agus cèilidhean aig am biodh an t-òran agus an sgeul dol mun cuairt mar gum biodh gille-mirein ann. Ach an cothrom a fhuair mise!

2. An uair a bha mi trì bliadhna deug a dh’aois chuireadh mi gu Sgoil Raining, Inbhir Nis, agus an sin lìon an t-Ollamh ainmeil, Alasdair MacBheathain, mo cheann le eòlas ùr agus mo chridhe le bruadaran. Roimhe sin cha robh mi ach ag òl a-steach nan òran agus nan sgeul, gun sìon a dh’fhios agam gu robh mi gan òl, ach a-nis thòisich mi air obair agus dleasdanas a dheanamh dheth. An dràsd agus a rithis chuireadh an t-Ollamh Dòmhnall MacFhionghain, an t-Ollamh Alasdair Mac’Ille-Mhìcheil, agus a’ bhean-uasal Frances Tholmach cagar am chluais, “Airson na chunnaic thu riamh na sgìthich den obair.”

3. Is e an t-Ollamh Dòmhnall MacFhionghain a thug orm tòiseachadh air obair còmhla ri Mrs. Kennedy-Fraser. An uair a dh’iarr i orm, cha robh mi glè dheònach an toiseach, ach thuirt an t-Ollamh rium gum b’e mo dhleasdanas e, an dà chuid do na

[TD 69]

h-Eileanan agus do na Gàidheil. Thug Mrs. Watson a’ cheart chomhairle orm roimhe sin, agus, còig mionaidean às dèidh dhomh litir MhicFhionghain fhaotainn, bha mi an sàs anns an obair. An uair a bha facail mhatha aig na fuinn cheana, bha an obair furasda gu leòr; cha robh againn ach Beurla a chur orra mar a b’fheàrr a b’urrainn duinn. Ach bha mòran de na fuinn a bha gun fhacail idir — cha robh iad ach a’ snàmh, mar gum b’eadh, anns a’ ghaoith — agus am bitheantas is ann agamsa a bha ris na fuinn sin a cheangal ri smaointinn no ri sgeul. Dh’fheuch mi ris na Sàr-Ghàidheil a thoirt còmhla: Cù Chulainn, Deirdre, Fionn, Diarmad, Oscar, Calum Cille, Brìghde, Donnan, Buachaille nan Eilean, agus mòran eile; agus ’nan cois obair làitheil an t-sluaigh air muir agus air tìr.

4. Chan eil na leabhraichean ri mo làimh aig a’ cheart àm seo, agus chan eil sìon a dh’fhios agam co mhiad òran a rinn mi. Chan eil e furasd an cunntas — tha cuid dhiubh an Gàidhlig, agus cuid eile am Beurla, agus mòran eile a chàraich mi. Is toigh le luchd-seinn “Tir nan Og” — “Eilean mo Chrìdh” — “Bruadar Cèin” — “Na Beannta Diùrach” — “Gràdh Geal mo Chrìdh” — “An Airigh” — “Air Lorg nan Eilean” — agus “Trusaidh mi na Coilleagan.” Chan eil mi ag ainmeachadh ach na h-òrain Ghàidhlig. Rinn mi còrr is fichead de na fuinn. Tha iad uile air an seinn uair no uair-eigin, ach tha trì dhiubh ainmeil a nis: “An Crònan-bàis” (Death Croon), “Deirdre a’ fàgail na h-Albann”, agus “Brataichean na Fèinne.”

Cha b’ann gam dheòin a thòisich mi air rannan a dheanamh. Ach bha feum aig fuinn air facail, agus b’fheudar tòiseachadh air facail a shnìomh. Is fheàrr leam gu mòr a bhith ri rosg na ri bàrdachd. Mur b’e na fuinn, cha toirinn bonn a h-ochd air a’ chuid as motha de na facail. Is e na fuinn na sgiathan — ach, mu choinneamh sin, feumaidh eadhon an t-eun cnàimheach agus casan.

5. Rud bu mhaith le mo phiuthair a ràdh! Tha i an Dun Eideann an dràsda, ach is minig a thuirt i rium fhèin: “Thusa ag obair do dhaoine eile, agus nach fhaigh thu fiù taing air a shon!” Chan eil an sin ach leth na fìrinn, ma tha an leth fhèin ann. Thug agus fhuair mi “comann is càirdeas is gaol”, agus an diugh tha mo shaoghal làn de bhlàths. Is gann gun creideadh tu na th’agam de chompanaich òga, agus an àireamh a’ sìor-dhol nas

[TD 70]

motha. A dh’innseadh na fìrinn, chan eil a h-aon diubh cho òg rium fhèin — is gann gu bheil mi fichead fhathast!

Tha daoine air tighinn a-steach, agus feumaidh mi stad.

Cuimhnichidh mi air a’ Ghàidheal.

Do sheann charaid,
Coinneach.

Chuir mi na h-òrain an dè gu Eòghan.

C.


11. Iain Og Morragh

An uair a thachras dithis air a chèile a mhuinntir an aon àite, agus gu sònraichte anns na dùthchannan thall, cha chluinnear fad na h-ùine ach “A bheil cuimhne agad air siod?” ’s “A bheil cuimhne agad air seo?” Agus is iomadh sgeul neònach a thèid aithris air daoine a bha ann mun d’fhàs a h-uile fear coltach ri h-uile fear eile.

An uair a bha mi am bhalachan òg, bhiodh na daoine a ràinig meadhan-aoise a’ faighneachd de chach a chèile, “A bheil cuimhne agad air Iain Og Morragh?” O nach eil e idir coltach gum bi leithid Iain Oig ann a rithist, is maith as fhiach innseadh car son a bha e iomraideach ’na linn.

Bha ’athair iomraideach ’na dhòigh fhèin. Bha oighreachd bheag aige, fo làimh MhicLeòid, anns an Eilean Sgitheanach — an sgìreachd Bhràcadail, tha mi an dùil. Uair a bha e seòladh do na Hearadh, sguab oiteag ghaoithe a chleòc a-mach gu fairge, agus chan fhacas i tuilleadh. An làithean m’òige bhiodh smùid aig na mnathan-luaidh air

Uallach ho hò,
Cleòc a’ Mhorraich,
B’àrd a sheòl i
Seach an Rubha;
Chaidh i dh’Ile,
Chaidh i dh’Uibhist,
Chaidh i Thìr
Nan Cailleachan Dubha,

agus a dh’iomadh tìr eile, ged nach d’ràinig i Bràcadail!

[TD 71]

Ach, ma tha cuimhne air an t-seann Mhorrach an diugh, chan ann a chionn gun do chaill e a chleòc, ach a chionn gu robh mac aige ris an abradh na h-Eileanaich “Iain Og Morragh”, ach ris an abradh Clèir an Eilein Sgitheanaich “An Dannsair”.

Cha robh Iain ach glè òg an uair a fhuair e, air facal nan daoine mòra, gu bhith ’na chlèireach an seirbhis an Rìgh ann an Lunnainn. Cha b’fhada an sin e gus nach robh uasal òg anns a’ bhaile a b’fheàrr a spailpeadh e na Iain Og Morragh. Mas fìor na naidheachdan a bhiodh e fhèin ag innseadh anns an Eilean Sgitheanach agus an eilean Eige, bha e ’na dhlùth chompanach aig a h-uile fear a b’fheàrr na chèile an Cùirt an Rìgh agus an Taighean na Pàrlamaid. Dh’ionnsaich e dannsadh agus modh on Teachdaire Spàinnteach, agus bha e cho eòlach air a’ Bhan-righ agus nach abradh e rithe air cùl a cinn ach “Seann Charoline Mhòr Bhreac.” Tha aon nì fìor co-dhiù. Cha b’fhada gus an robh Iain Og anns na fiachan, agus anns na làithean ud bha fiachan a’ ciallachadh prìosain. Ach rinn mo laochan car-mu-chnoc air na maoir, agus chaidh aige air teicheadh às a’ bhaile mum b’urrainnear a chur an sàs. Thubhairt e fhèin uair agus uair, “Ma ràinig mise an t-Eilean air a’ cheann fa dheireadh, is e mo theanga fhèin a rinn e — agus m’ fhidheall!” B’fhìor thoigh leis an Sgitheanach ainmeil, Alasdair MacNeacail, fear nan seanfhacal, a bhith ag innseadh mar a fhreagair Iain Og Morragh an coitear a thubhairt ris, “A Mhaighistir Iain, a Mhaighistir Iain, na thug thu leat à Bràcadail dh’fhàg thu an Lunnainn. Cha do chuir thu aon spiligean ’na cheann, agus tha thu an diugh cho falamh rium fhèin.” “M’anam-sa nach eil,” arsa Iain Og Morragh; “thug mi leam à Lunnainn mo cheòl ’s mo dhannsadh, mo mhodh, mo bhàrdachd, is m’oilean, agus thèid thu nas fhaide na Lunnainn mum faigh thu cho maith!”

Dh’aontaicheadh uaislean an Eilein Sgitheanaich agus na Hearadh leis. Cha robh taigh-mòr anns am biodh aighear is àbhachd nach fhaigheadh Iain Og Morragh a’ chiad chuireadh da ionnsaigh. Chluicheadh e an fhidheall, dheanadh is ghabhadh e òran, chuireadh e cleasan annasach a’ bhaile-mhòir ’nan siubhal, dhannsadh e cho maith ris na Spàinntich, agus cha tigeadh crìoch air na naidheachdan ait a bhiodh aige air na h-urracha-mòra an Lunnainn. B’fhiach e cuireadh fhaotainn!

Sin an duine, ma tà, a thàinig gu eilean Eige ’na mhaighstir-

[TD 72]

sgoile, an uair a bha an ceathramh Rìgh Deòrsa air a’ Chrùn. An uair a thàinig e air tìr, is e thubhairt e:

Shaoil leam nach robh poll no eabar
An Eige gus an d’ràinig mi;
Shaoil leam gu robh clachan siùcair
A’ dlùthadh nan gàrraidhean.

Ach chrìochnaich e:

B’fheàrr leam bhith fo chreig an Eige
Na bhith an taigh an Arasaig.

Bha a dhòigh fhèin aige ’na theagasg, agus cha b’e dòigh nan colaisdean! An uair a bhiodh an latha trom fliuch, “A chlann chàich,” theireadh e ris na sgoilearan, “dè thug a-mach an diugh sibh? Is olc an t-oide-fòghlaim an dorchadas. Bheir sinn dìreach treis air na h-òrain, agus treis eile air an fhidheall is air dannsadh.” An uair a bhiodh an latha grianach, is e theireadh e, “Nach mòr am peacadh e, a’ chlann bheag neochiontach a bhith air an dinneadh ann an seòmar cumhann, agus na h-eòin cho caithreamach a-muigh! Mach sibh a-nis às an dèidh, agus bidh mi fhèin còmhla ruibh.”

Ach cha b’e latha gun bhuil gun bhuannachd a bhiodh ann. Cha robh lus no flùr a chitheadh Iain Og nach cuireadh e ainm air do na sgoilearan. Agus, nam biodh iad air mullach cnuic, cha robh àite a bhiodh am fradharc nach innseadh e nì-eigin dhaibh ma dheighinn — Rùm is Muile, Slèite is Mùideart, Arasaig is Mòrair, Cnòideart is Canaidh, agus iomadh ainm eile air a bheil blas na meala.

An uair a thigeadh an geamhradh, bheirteadh treiseag bheag a h-uile latha air leughadh is air cunntas is air sgrìobhadh, agus ’na dhèidh sin leigeadh Iain Og fhaicinn do na sgoilearan mar a dhannsadh an Teachdaire Spàinnteach, agus mar a dheanadh e beic, agus mar bu chòir beic a dheanamh dha. Is ann a bhiodh na sgoilearan diombach an uair a thigeadh an t-àm dol dhachaigh.

Anns na làithean ud, is e ministear na sgìreachd, agus fear eile den Chlèir còmhla ris, a bhiodh a’ ceasnachadh na sgoile, agus

[TD 73]

cha robh iad idir idir toilichte leis an teagasg. “Chan e dannsairean a tha sinn ag iarraidh,” arsa ministear na sgìreachd, “ach sgoilearan. Thoir thusa dhaibh leughadh is cunntas is sgrìobhadh, agus nì iad fhèin grèim air na nithean eile.” “Leughadh!” arsa Iain Og; “na truaghain, dè th’aca ri leughadh? Cunntas! — na truaghain, dè th’aca ri chunntas? Sgrìobhadh! — na truaghain, co dh’ionnsaigh a sgrìobhas iad?”

An dèidh dhaibh an sgoil fhàgail, is e thubhairt an coigreach ri ministear na sgìreachd, “Is e mo bheachd-sa gu bheil car a dhìth agus car a bharrachd anns an Dannsair!”

Nam b’ann an diugh a bhiodh Iain Og a’ teagasg, cha bhiodh a dhòigh air a meas cho amaideach is a bha i ’na linn fhèin. Neo-ar-thaing cluich is ceòl anns na sgoilean an diugh, agus chan abair ministear no croitear gur h-olc! Agus, nam faigheadh maighistirean-sgoile an dòigh fhèin — agus b’fheàrr gum faigheadh — bhiodh co-dhiù roinn den teagasg a-rèir gnàths an t-sluaigh agus a-rèir cosnadh na dùthcha. Bhiodh an dà chuid an sgoil agus an sgìreachd aig am feabhas, nam biodh iad a’ gabhail an rathaid còmhla, ceum air a’ cheum. An uair a bha Iain Og Morragh a’ teagasg, is e an t-òran a bha deanamh luadh an aodaich agus iomram nam bàta aotrom, agus mar sin bha an t-òran a’ deanamh roinn den obair a bhiodh ùilleadh agus electricity a’ deanamh an diugh. Cha bhiodh an teagasg sin fada ceàrr, ma tà, a bheireadh treis don chosnadh agus treis don bhodhaig.

Chan eil mi ag ràdh gu robh Iain Og Morragh a’ cothromachadh a theagaisg mar bu chòir dha, ach faodar a ràdh co-dhiù gu robh e ceart anns na nithean a rinn e, ged bha e ceàrr anns na nithean a dh’fhàg e gun deanamh. Nan robh e air a bhith cothromach anns gach dòigh, cha b’Iain Og Morragh e.

****

Thug mi iomradh air Iain Og Morragh, am maighstir-sgoile, ach b’olc an airidh gun iomradh beag a thoirt air Iain Og Morragh, am bàrd. A-rèir an t-seanfhacail, “An uair a bhios Murchadh ’na thàmh, bidh e ruamhar,” ach an uair a bhiodh Iain Og ’na thàmh, bhiodh e deanamh òran, cuid dhiubh maith agus glè mhaith, agus cuid eile meadhanach. Bha mòran diubh

[TD 74]

aige sgrìobhte ann an leabhar ach, goirid mun do chaochail e, loisg e an leabhar, agus an diugh chan eil cuimhne ach air glè bheag de chuid bàrdachd.

Latha bha ann, thuirt e ris na sgoilearan, “Chan eil sannt agam an diugh air leughadh no sgrìobhadh no cunntas a thoirt duibh, ach tha sannt agam air marbhrann a rinn mi fhìn an raoir ionnsachadh duibh. Rinn e sin, agus chuala mise e, an Loch Raonasa an Arainn, o bheul tè a dh’fhàg eilean Eige trì fichead bliadhna roimhe sin, tè a bha anns an sgoil aige.

Anns a’ mharbhrann tha Iain Og ag innseadh mar a thàinig bean-shìdhe ga ionnsaigh air latha grianach anns an fhoghar, agus a thuirt i ris, “Nach gluais thu cuide rium, Iain Oig!” Ghluais e cuide rithe agus, ma ghluais, chunnaic e le sùilean ùra obair an fhearainn ’na siubhal — na bà gam bleoghainn, am feur ga ghearradh, an coirce ga bhuain, agus òran air gach nì.

“Nach inntinneach deanamh an arain —
“An cluinn thu ’n caithream ud, Iain Oig?”

ars a’ bhean-shìdhe ris, agus gu cinnteach is e Iain Og a dh’aontaicheadh leatha. Bha trian, mura robh dà thrian, de na daoine-sìdhe ann fhèin, agus tha mi deanamh dheth gur h-e a’ chuid sin de ’aigneadh a rinn a leithid de ghrèim air òigridh a latha fhèin. Mar a thuirt fear den òigridh sin rium fhèin, agus e nis ’na sheann duine, “Cha mhisde thu fhèin, a ghràidhein, gun d’rugadh tu anns a’ cheart sheòmar sin far am biodh Iain Og Morragh a’ fìdhleireachd agus a’ deanamh òran. Dh’fhàg e manadh às a dhèidh, agus b’e sin am manadh gun ghruaim.”


12. An Ceàrd Mòr

Chan eil fhios agam cò thubhairt an toiseach, “Mo chomann fhèin comann nan ceàrd,” ach bu dearbh bhràthair dhòmhsa e. Riamh on a b’urrainn domh coiseachd, bha eòlas maith agam orra, an dà chuid anns na h-eileanan agus air tir-mòr. Chan e “bodach” a their sinn ri seann cheàrd a tha ’na cheannard air sgaoth de mhic agus de nigheanan agus de dh’oghachan; is e a their sinn ris “An Ceàrd Mòr”, ged nach bu mhotha e na druid.

[TD 75]

Ach an Ceàrd Mòr air a bheil mi a’ toirt iomraidh an nochd, chan e aon duine a tha ann, ach fichead.

Is tric a their sinn ri cach a chèile, “Dè an saoghal a tha agad an diugh?”, mar gum biodh a h-uile duine agus saoghal aige dha fèin. Tha sin fìor co-dhiù a thaobh nan ceàrd. Tha saoghal saor farsaing aca dhaibh fhèin, agus tha iad a’ cur seachad an làithean a’ gleac ris an t-saoghal sin eile a tha fantainn ann an taighean — saoghal nan gadgie (nam fear-taighe), mar their na ceàrdan fhèin. Thubhairt mi “a’ gleac”, ach is e cluich a th’ann, agus chan e gleac da-rìreabh. Tha an ceàrd a’ toirt a bheò-shlainte às a’ ghadgie le caran beaga seòlta a chaidh a chur ann mun d’fhàg e gàirdeanan a mhàthar.

“Ma tà, a ghaolaich,” ars an Ceàrd Mòr rium latha, “is beag a fhuair mi fhèin riamh air tàilleabh mo shaothrach, ach is iomadh rud a fhuair mi le beul-bochd ’s le beul-bòidheach, agus giseag no dhà air an cùl.”

’S ma tha a’ chluich a’ dol air a’ cheàrd corr uair, cha chuir sin gruaman sam bith air. “Uair a bha siod” ars esan, “smaointich mi am inntinn fhèin, nan iarrainn na bu lugha, gum faighinn na bu mhotha; agus, nan tairginn pàidheadh airson na dh’iarrainn, gur h-e bhiodh ann gun cumainn an dà chuid, m’airgead agus mo chliù. Ach, feuch thusa, an do chùm! A’ chiad bhean-taighe dan tug mi an tairgse, ghabh i mo chuid airgid, agus cha d’fhàg i agamsa ach mo chliù. Is i nach robh cearbach, a’ cheart tè! Ma thèid thusa gu bràth air an t-siubhal, a ghaolaich, fàg am beul-mòr às do dhèidh, agus thoir leat am beul-bochd” — comhairle a gheall mi gun gabhainn an uair a thigeadh an t-àm.

Ach cò iad, na ceàrdan? Tha mi deanamh dheth nach eil ach glè bheag de dh’fhuil nan gipsies anns na ceàrdan againn fhèin. Gun teagamh, tha mòran dhiubh cho dubh ris an fhitheach, ach gheibhear gu leòr de dhaoine beaga dubha air taobh siar na h-Albann, agus air taobh siar na h-Eireann, ach is ann do na h-Ibirianaich, no sluagh na Mediterranean iadsan. Theireadh an Ceàrd Mòr, ma bha no nach robh e ceart, gur h-ann à Galla-Ghàidheil, no Galloway, a thàinig na ceàrdan ruadha, agus gun do thòisich a’ chuid bu mhotha de na ceàrdan Gàidhealach air an t-siubhal an uair a bha na fineachan an sgòrnanan a chèile.

Mur b’e Colla Ciotach, ars an Ceàrd Mòr Mac-a-Phì, “b’e mo mhac-sa oighre Cholbhasa an diugh.” “Seo agad an tul-fhìrinn,”

[TD 76]

ars an Ceàrd Mòr MacDhòmhnaill; “tha na daoine againn air an t-siubhal riamh on theich sinn à Gleanna-Còmhainn air oidhche na mollachd agus nan seachd sian.” “Tha cruinneachadh mòr ann an Inbhir Nis an diugh,” ars an Ceàrd Siosal, “agus, nam biodh a’ chòir air a cumail, dh’fhaodadh mo cheann-sa bhith glè àrd am measg nan uaislean a bhios cruinn.” Biodh an uaisle mar a dh’fhaodas, tha dreach na fìrinn air a’ chuid eile den t-seanachas.

An uair a chì thu an Ceàrd Mòr a’ gabhail an rathaid, le cheann sgràbach ’s le aodach giobach, is beag nach abair thu, “Chan eil air an duine seo dìreach nach eil e ag itheadh an fheòir.” Is fada bhuaithe e. Tha rud no dhà ’na cheann nach fhaighear aon chuid an sgoil no an leabhar. Tha agamsa ri bhith beò air èiginn le breacadh de Ghàidhlig, agus leis nas lugha de Bheurla, ach a thuilleadh air Gàidhlig agus air Beurla tha trì cànainean eile aig a’ Cheàrd Mhòr nach eil aig na sgoilearan as àirde am Breatainn. Tha aige na dh’fhòghnas den Romani, seann chànain nan gipsies. Co-dhiù, nam biodh e ceannach eich no bàta anns an Romani, cha bhiodh e furasda an car a thoirt às, agus, nam b’ann gan reic a bhiodh e, ’s e am fear eile bu dòcha call. ’S tha làn a chinn aige den chànain ris an abair na sgoilearan Shelta no Shelru, ach ris an abair an Ceàrd Mòr e fhèin “an Laideann Eireannach”. Rinn na h-àrd-sgoilearan a-mach gun deachaidh a’ chànain seo a dhealbh às a’ Ghàidhlig o chionn còrr agus mìle bliadhna le bàird agus ollamhan na h-Eireann, los gum faodadh còmhradh a bhith aca ri chèile nach tuigeadh càch. Bha iomadh seòl aca air na facail fhalach. Tha mòran dhiubh air an cur cas mu sheach — am facal mac air a thionndan gu cam, agus am facal pog air a thionndan gu gop. Glè thric, cuideachd, tha litir no dhà air an cur ri ceann an fhacail, no ri earball, no ris an dà chuid. Mar seo tha am facal aimsir air atharrachadh gu grimsha, agus am facal rìgh (no rig anns an t-seann Ghàidhlig) gu srigo. Ach chan eil ùine air tuilleadh a ràdh mu dheighinn Shelta, an Laideann Eireannach, agus, co-dhiù, tha mi fhèin nas eòlaiche air an treas cànain, mas cànain i, a th’aig a’ Cheàrd Mhòr, agus ris an abair e fhèin “A’ Chainnt” no corr uair “Am Brothlach.” Tha cuimhne agaibh gur h-e am Brothlach a theireadh muinntir na Fèinne ris a’ choire mhòr anns am biodh iad a’ bruith a h-uile seòrsa bìdh còmhla,

[TD 77]

agus is e fìor mheasgan a th’anns a’ chainnt seo a bhios na ceàrdan a’ bruidhinn ri cach a chèile. Bhithinn fad an comain nan sgoilearan a tha ag èisdeachd rium an nochd, nan innseadh iad dhomh cia meud cànain a tha an Ceàrd Mòr a’ cur fo chìs anns na facail seo:

<eng>Gadgie<gai> ..... Fear-taighe
<eng>San Gadgie<gai> ..... Duine mosach
<eng>Bauri gadgie<gai> ... Toirt a’ char à fear-taighe
<eng>Manishi no Beòr<gai> .. Boireannach
<eng>Grannam<gai> .. Coirce
<eng>Carnis<gai> .. Feòil
<eng>Sprach<gai> .. Iarr
<eng>Bir<gai> .. Bàta
<eng>Haben<gai> .. Aran
<eng>Test<gai> .. Ceann
<eng>Wenetra<gai> no <eng>Fenetra<gai> .. Uinneag
<eng>Pani<gai> .. Uisge
<eng>Pani Deevies<gai> .. Latha fliuch
<eng>Lig<gai> no <gai>Drom<gai> .. Rathad
<eng>Gauni<gai> .. Cearc
<eng>Ciri<gai> .. Caora
<eng>Meggat<gai> .. Uan
<eng>Gry<gai> .. Each
<eng>Yag<gai> .. Teine
<eng>Mealie<gai> .. Siùcar
<eng>Vil<gai> .. Baile
<eng>Sallachan<gai> .. Mionnachadh
<eng>Ringan<gai> .. Coire
<eng>Ja Avree<gai> .. Gabh romhad
<eng>Bing avree<gai> .. Thig an seo, no tiugainn leinn

Fòghnaidh sin an dràsda, ach is fheudar dhomh aideachadh nach eil uair a thachras an Ceàrd Mòr orm nach eil fìor shannt orm mo làmh a chur ’nam bhonaid ro leithid a sgoilear.

Ach chan eil an dùrachd sin aig a h-uile fear. “An cuala thu riamh, a ghaolaich,” ars an Ceàrd Mòr rium, “mar thuirt mi ris an duine seo shuas, an uair a dhiùlt e le feirg sochair bheag a dheanamh domh, agus mise ’na cheart fheum?” ‘Tha seòrsa de

[TD 78]

dhreuchd anns an Eaglais,’ arsa mi fhèin ris, ‘agus thèid thu air do ghlùinean moch is anmoch a dh’iarraidh fichead nì air an Fhreasdal air nach eil feum sam bith agad, ach thèid thu fhèin air an dearg chuthach ma dh’iarras ceàrd bochd seann bhriogais ort! Och, a dhuine thruaigh, cha bu tu mi, ’s cha bu mhi an cù.’ Thug mi sin da, dìreach beul mun t-sròin, biodh e buidheach no diombach.” Is mi a chreideas. Is maith as aithne don Cheàrd Mhòr a bhith modhail goirt, agus, mas fheudar, a bhith goirt gun a bhith modhail.

Ach, ge mòr m’fharmad ri fòghlam agus ri airmseachd nan ceàrd, is motha na sin m’fharmad rin cuid ceòlmhorachd. Mar thuirt Murchadh nam Port, à Bearnaraigh na Hearadh, “Neo-ar-thaing caran is camagan is cuairteagan anns na puirt agam fhèin, ach m’anamsa!, gur h-e car-a-mhuiltein gun stad a bhios puirt nan ceàrd a’ deanamh.” Cha mhisde na puirt sin! Is fhad a leanainn fhèin an Ceàrd Mòr, is e cluich am beul na h-oidhche, “Thèid mi dhachaigh Chrò Chinn-t-sàile”, agus shiùbhlainn eadhon na b’fhaide a dh’èisdeachd ris, is e gabhail tàlaidh do na h-oghachan an àm cadail.

Hò, hò, ghibean,
Hè, hè, ghibean,
Hò, hò, ghibean,
Dè gheibh thu far an laigh thu,
Ghaoil, an nochd?

Gheibh e mo bheannachd-sa, co-dhiù, “Far an laigh thu, Ghaoil, an nochd.”


13. Maighistir Dòmhnall

O chionn beagan linntean bha gille òg an Uibhist a Tuath ris an abradh na coimhearsnaich Calum na Gealaich. Bha a mhàthair ’na bantraich agus a’ chuid eile den teaghlach glè òg, agus is ann air Calum a bha uallach an taighe. O mhoch gu dubh bhiodh e buachailleachd crodh a’ bhaile, agus an uair a bhiodh a’ ghealach ann dh’obraicheadh e gu meadhan oidhche air fearann a mhàthar. Is e sin a b’adhbhar gun d’fhuair e an t-ainm, Calum na Gealaich. Dh’fhàg e dìleab eireachdail aig a shliochd.

[TD 79]

Tha an sliochd sin an dà chuid lìonmhor agus iomraideach anns an Eaglais. B’aithne dhomh fhèin seachd-deug dhiubh, agus, mas maith mo bheachd, bha no tha uiread eile dhiubh ann. Bha iad uile ’nan deagh mhinistearan, uasal ’nan dòigh agus dùrachdach ’nan dreuchd, agus bha cuid dhiubh a choisinn cliù ann am bàrdachd agus an eachdraidheachd.

’Nam measg air fad cha robh fear eile a bheireadh bàrr air Maighistir Dòmhnall, mar theireamaid ris mun do rinn Oilthaigh Ghlaschu Ollamh dheth. Ged nach d’fhàg e leabhar no sgrìobhadh sam bith às a dhèidh, is fheudar gu robh meudachd annsan a fhuair a leithid de ghrèim air an sgìreachd anns an do rugadh e, agus anns an robh gach dàrnacha teaghlach càirdeach dha fhèin. Ach bha na h-Uibhistich riamh ’nan daoine lèirsinneach, agus cha robh fear no tè ’nam measg nach aidicheadh, mas e fear diubh fhèin a bha seo, gu robh e on chridhe gus a cheann na b’àirde na iad fhèin. Thòisich iad le dlighe ministeir a thoirt da: chrìochnaich iad le h-uile dlighe a bha ann a thoirt da. Bhiodh e an diugh ’na bhritheamh, am màireach ’na chomhairliche, an earar ’na ionmhasair, agus ’na phears-eaglais fad na h-ùine. Cha b’ann le smachd na clèire a thug e mach dha fhèin gaol agus earbsa an t-sluaigh, ach leis a’ chridhe bhlàth, leis an làimh fhosgailte, agus leis an toinisg sin anns a bheil faite gàire.

Bha mi fhèin còmhla ris an latha sin a thàinig fear ga ionnsaigh an imcheist mhòir, a chionn gun tug e bòid nì sònraichte a dheanamh nach biodh idir a chum maith na h-Eaglais. “Seadh, a ghràidhein,” arsa Maighistir Dòmhnall, “an cuala tu riamh an seanfhacal, ‘Bòid nach còir a thabhairt, cha chòir a chumail’.” “Ach a bheil sin ceart, a mhinisteir? Nach fiachan air duine rud a gheallas e?” “Saoil, a ghràidhein, an robh Herod ceart an uair a thug e an ceann de Eòin Baiste, los a ghealladh a chumail?” “Cha robh, a mhinisteir, cha robh idir idir — agus, ler cead, bidh mi nis a’ falbh, agus m’eallach dhiom.”

Ged a bha Maighistir Dòmhnall an dà chuid dìcheallach agus cothromach anns gach dleasdanas a bhuineadh don sgìreachd, cha robh e idir aig fheabhas gus an seasadh e anns a’ chrannaig. Cha chuala mi searmonaiche riamh a b’fheàrr leam èisdeachd ris o thoiseach gu deireadh na bliadhna. Bha tàbhachd ’na theagasg agus loinn air a chainnt. Gun teagamh cha robh e deas-bhriathrach, ged a bha sin ’na chomas cuideachd, ’nam b’e thoil

[TD 80]

e. B’fheàrr leis gu mòr a bhith labhairt ri coimhthional mar gum biodh e a’ reusonachadh ri caraid taobh an teine. Bheireadh e mach ceann-teagaisg, chuireadh e a chorrag air a’ phrìomh-smaointinn anns a’ cheann-teagaisg sin, agus leanadh e an smaointinn seo tre lùban agus tre chama-lùban gun a lorg a chall, gus an càiricheadh e i gu sèimh socair ann an eanachainn agus an cridhe an luchd-èisdeachd. Cha bu dàna dhomh a ràdh nach robh mòran eaglaisean an Albainn anns an cluinnteadh teagasg cho fallan no cho farsaing is a chluinnteadh an Eaglais Chille-Mhoire an Uibhist a Tuath. Agus bha bhuil ann. Mar thuirt fear den choimhthional, “Far an d’fhuair an t-uan am bainne, thèid e rithist ann.”

Ach bha iad ann, eadhon an Uibhist, daoine a bhiodh a’ gearan nach robh Maighistir Dòmhnall cruaidh gu leòr no idir bagarrach gu leòr ’na theagasg. Chaidh am freagairt aon Dòmhnach co-dhiù. “Faodaidh e bhith gu bheil cuid anns an èisdeachd a their nach eil mi cruaidh gu leòr air daoine, no eu-dòchasach gu leòr m’an taobh.” Thàinig togail air a cheann agus lasag ’na shùil. “Rachaibh don chladh ud shìos, matà, agus abraibh an sin, os cionn luchd bhur gaoil, nach eil ministear Chille-Mhoire cruaidh gu leòr a thaobh nam beò no eu-dòchasach gu leòr a thaobh nam marbh. Abraibh e, ma thèid agaibh air.” Mas maith an sgàthan an t-sùil, thàinig tiomadh, mur tàinig fiamh cuideachd, air gach cridhe anns a’ choimhthional.

An dèidh adhlacadh Chalum Chille, chaidh fear de na manaich a-steach don Eaglais Mhòir a dheanamh ùrnaigh. An uair a dh’amhairc e mun cuairt, thàinig rachd caoinidh air; “Is fuar falamh an eaglais an diugh, gun esan innte.”

[TD 81]

VI

SEARMONAN

14. Ceòl anns an Oidhche

Anns an là àithnidh an Tighearna a thròcair, agus san oidhche bithidh a laoidh maille rium, agus m’ùrnaigh ri Dia mo bheatha. Salm 42:8.

Anns an t-Salm seo bha an Salmadair ann an dà inntinn, mar their sinn. Tha e tòiseachadh le bhith ag innse gu bheil tart air ’anam chum an Dè bheò, agus mar sin tha e dol gu Taigh Dhè còmhla ri cuideachd mhòir air là-fèille (is e sin, latha naomh). ’S tha e làn de mholadh agus de ghàirdeachas a chionn gu bheil e ann an Taigh Dhè ’s gu bheil cuideachd cho mòr còmhla ris. Ach, ’na dhèidh sin, tha a’ chuibheall a’ tionndan; tha an coimhthional a’ sgaoileadh, ’s tha Taigh Dhè air a dhùnadh, ’s tha aig an t-Salmadair a-nis ri aghaidh a chur air an t-saoghal, ’s chan eil e faicinn ann an sin ach troimh-chèile agus buaireas: “chaidh do thonnan uile,” ars esan, “thairis orm.” ’S nuair a thèid na tonnan uile thairis air duine, tha sin a’ leigeil fhaicinn gu bheil stoirm air an fhairge — ’s ann an seagh eile tha e a’ leigeil fhaicinn gu bheil stoirm ann am beatha an duine. ’S e their iad ruinn, ars an Salmadair, Càite bheil do Dhia? Dìreach mar gum biodh iad ag ràdh ris: “Tha thu creidsinn ann an Dia; is beag as fheàirrd thu sin. Chan eil thu sianadh nas fheàrr dheth na na daoine sin nach eil a’ creidsinn idir ann — ’s tha do bheatha pailt cho trioblaideach, mura h-eil nas trioblaidiche — na am beatha-san.” Ach chuimhnich an Salmadair air an taobh eile. Ma bha trioblaidean ’na bheatha, bha e daonnan a’ faotainn thairis air na trioblaidean sin, agus ma bha dorchadas a’ tighinn an dràsda agus a rithist, bha e cluinntinn laoidh an Tighearna no (mar a tha e air a ràdh ann an àite eile) òran an Tighearna, agus (ann an àite eile) ceòl an Tighearna. Bha e cluinntinn sin anns an oidhche, anns an dorchadas. Cha b’iongantach, ma tà, ged a chrìochnaich e le bhith ag ràdh: “Car son a tha thu air do

[TD 82]

leagadh sìos, O m’anam? Agus car son a tha thu fo bhuaireas an taobh a-staigh dhiom? Earb thusa à Dia, oir fathast molaidh mise e, slàinte mo ghnùise agus mo Dhia.”

Nis, tha facail ar cinn-teagaisg, “Bidh a laoidh no a cheòl maille rium anns an oidhche” — tha na facail sin fìor ann an iomadh dòigh. Tha iad fìor ann an eachdraidh na h-Eaglais.

Beagan bhliadhnachan an dèidh bàs an t-Slànaigheir, dh’èirich na h-Iùdhaich an aghaidh nan Ròmanach, ’s thàinig na Ròmanaich orra le armailtean mòra; sgrios iad Ierusalem, agus a’ chuid sin den t-sluagh nach robh air am marbhadh, bha iad air an sgapadh air feadh an t-saoghail — agus na Crìosdaidhean còmhla ri càch. Bha ceannardan na h-Eaglais, agus an t-Abstol Eòin cho maith ri càch, a’ deanamh dheth gu robh an oidhche no an dorchadas air tighinn. Ach fhaicibh mar a dh’oibrich e mach. Na Crìosdaidhean sin a bh’air an sgapadh, ghiùlain iad leo an Soisgeul gu dùthchannan ùra, agus dh’fhàs an Eaglais na bu làidiriche na bha i riamh roimhe. Ann an aon fhacal, thainig maith às an olc, agus ceòl às an oidhche.

Bliadhnachan ’na dhèidh sin, thog Impire na Ròimhe a làmh an aghaidh na h-Eaglais, agus chaidh na Crìosdaidhean a chur gu bàs anns a h-uile dòigh bu mhiosa na chèile. ’S e an oidhche a bh’ann da-rìreadh. Ach a-mach às an oidhche sin thàinig ceòl Dhè, oir cha deachaidh aon mhairtireach a chur gu bàs nach tàinig fichead a chunnaic e air a chur gu bàs, gu bhith a’ creidsinn anns an t-Soisgeul.

Còmhla ris gach nì eile, thàinig plàigheannan agus gorta agus cogaidhean gu leòr, agus ’s e an oidhche a bh’ann thairis air na dùthchannan, ach a-mach às na nithean sin thàinig a’ bhuannachd seo, gu robh e a-nis soilleir, air cho innleachdach ’s air cho cumhachdach ’s gu robh an duine, gu robh nithean ann nach b’urrainn da a dheanamh, ’s nach b’urrainn da an saoghal a riaghladh gu ceart fhad ’s a bha e dol an aghaidh teagasg an t-Soisgeil. Ann an aon fhacal, ma tà, a-mach às an oidhche thàinig ceòl Dhè.

’S an nì sin a tha fìor ann an eachdraidh na h-Eaglais agus ann an eachdraidh nan dùthchannan, tha e fìor cuieachd ann am beatha an duine fhèin. Dè a th’ann an trioblaid ach dorchadas, ach glè thric tha ceòl Dhè a’ tighinn a-mach às an dorchadas sin. Agus nach tric e tachairt ann am beatha an duine gu bheil math

[TD 83]

a’ tighinn a-mach à olc, agus solas a-mach à dorchadas? Nam biodh a chaochladh fìor, chan eil fhios idir ciamar a bhiodh daoine, no ciamar a b’urrainn daibh a bhith beò. Tha mi làn-chreidsinn gu bheil ceòl Dhè anns a h-uile trioblaid agus cunnart agus dòrainn, ged a dh’fhaodas e bhith nach eil sinne ga chluinntinn aig an àm. Ach ma tha an spiorad ceart annainn fèin, cluinnidh sinn an ceòl an uair a tha an trioblaid no an cunnart no an dòrainn seachad.

Agus aon nì eile. Nach ann à dorchadas agus à oidhche a thàinig an Comanachadh? Is ann a chionn gu robh Calbhairi agus an Ceusadh aig an doras a chuir an Slànaighear an Comanachadh air bhonn, agus riamh bhuaithe sin bha an Comanachadh a’ dol còmhla ri nithean cudthromach agus sòlaimte.

Anns na seann làithean, an uair a bhiodh daoine a’ fàgail an dachaigh, agus cunnart mòr air thoiseach orra, bhiodh iad a’ gabhail Comanachaidh mun robh iad a’ fàgail. Ach chan eil beatha an duine uair sam bith gun chunnart, ’s faodaidh an cunnart tighinn uair sam bith, an uair as lugha ar dùil ris, agus is mòr as fhiach gum biodh laoidh agus ceòl Dhè a’ seinn anns a’ chridhe.


15. Searmon Foghair

Bheir an talamh a thoradh; gum beannaicheadh Dia, ar Dia-ne, sinn! — Salm 67:6.

Bha an Salmaidh a’ moladh Dhè airson iomadh nì, agus cha do dhì-chuimhnich e a bhith ga mholadh a chionn gu robh an talamh a’ toirt a-mach a cuid toraidh ’na h-àm fèin. Tha e anabarrach freagarrach gum biomaid taingeil an àm an fhoghair, oir anns a’ choirce tha biadh againn an dà chuid do dhuine agus do bheathach, agus nì sam bith a tha cumail suas beatha, is nì luachmhor sin. ’S a thuilleadh air sin tha iomadh obair ann mum faod sinn a ràdh le fìrinn, “’S e mo làmh-sa a rinn siud ’s cha b’i làmh sam bith eile”, ach chan urrainn duinn sin a ràdh a thaobh an fhogharaidh. Gun teagamh, tha daoine a’ deanamh an cuid fhèin, ach chan eil iad ga dheanamh air fad. Tha grian is

[TD 84]

gaoth is uisge a’ deanamh an cuid fhèin, agus tha na nithean sin ann an làmhan Dhè, agus chan ann anns na làmhan againne.

Ach ’s e bu mhaith leam a bhith cur nur cuimhne gu bheil àm an fhogharaidh a’ teagasg iomadh nì dhuinn a bhiodh chum ar maith, an dà chuid ann an seagh nàdurra agus ann an seagh spioradail.

1. Tha am foghar a’ teagasg obair. Tha foghar ann a chionn gu robh earrach ann. Tha buain ann a chionn gu robh cuireachd ann. Tha coirce ann a chionn gu robh treabhadh ann. “Am fear nach cuir, cha bhuain e.” Tha a’ cheart nì fìor ann am beatha an duine. Is e àm na h-òige an t-earrach, agus an sìol a thèid a chur ann an àm na h-òige, is e a bheir toradh ann an àm na buana. Am fear sin a tha cruaidh no mì-onarach no sanntach no breugach no nach gabh earbsa a chur ann, cha b’ann an latha no am bliadhna a dh’fhàs na nithean sin; chaidh an cur ann an làithean na h-òige. Air an làimh eile, ma tha creideamh, dòchas, agus gach maitheas eile air an cur ann an làithean na h-òige, bheir iad a-mach toradh eireachdail ann an làithean na h-aoise. ’S nach eil e anabarrach cho cùramach ’s a tha daoine am bitheantas mu dheighinn a bhith cur an t-sìl cheirt anns an talamh anns an earrach, agus aig a’ cheart àm, faodaidh e bhith, iad anabarrach mì-chùramach mu dheighinn a bhith cur an t-sìl cheirt ann an cridheachan agus inntinnean an cuid cloinne. An e gur fhiach crioman talmhainn tuilleadh na beatha an duine?

2. Tha am foghar a’ ciallachadh creidimh. An uair a tha an sìol air a chur, ’s a dh’amhairceas duine air na h-achaidhean, is iad uile cho dubh agus cho lom, cò shaoileadh gun tigeadh samhradh no foghar? Ach tha an dà chuid a’ tighinn ’nan àm fèin, ’s tha daoine a’ creidsinn gun tig. Co-dhiù, theireadh sibh gur h-e fìor amadan a bhiodh anns an duine sin a theireadh an àm an earraich, “Cha chuir mise sìol am bliadhna, oir tha an t-eagal orm nach fàs e, no gun tig droch shìde an àm an fhoghair, agus nach fhaigh mi a bhuain.” Chan fhaca ’s cha chuala mi duine riamh a theireadh no dheanadh mar sin. Tha creideamh aig daoine. Tha iad a’ deanamh an cuid fhèin agus a’ fàgail gach nì eile ann an làmhan an Fhreasdail, agus nach maith a dh’fhaodamaid a’ cheart riaghailt a leantainn nar beatha latha an dèidh latha — dleasdanas an ama a dheanamh, biodh e cruaidh no furasda, agus gach nì eile fhàgail ’na làmhan-san as

[TD 85]

Tighearna an dà chuid air earrach agus air foghar, air toiseach agus air crìoch na h-oibre.

3. Tha am foghar a’ teagasg gun cuir fear is gum buain fear eile. Sin dòigh an t-saoghail. Cha deachaidh obair mhòr riamh air a h-aghaidh — co-dhiù, nan gabhadh i treis — nach fhaodadh e bhith air a ràdh, “Is iomadh fear aig an robh làmh an toiseach na h-oibre nach eil a làthair gu crìoch fhaicinn oirre”. Ach fad na h-ùine feumaidh daoine a bhith cur, co-dhiù chì iad am foghar no nach fhaic. Sin an t-eadar-dhealachadh a tha eadar duine agus beathach. Tha an duine a’ cur, glè thric, airson dhaoine eile; tha e ag obair airson nan daoine a thig às a dhèidh, daoine nach fhaic e ri bheò, dìreach mar a dh’obraich na daoine a dh’fhalbh air ar son-ne. Tha sinn uile, ma tà, a’ buain mum bheil sinn a’ cur — a’ buain an t-sìl a chuir na daoine a bha romhainn, agus a’ cur an t-sìl a bhuaineas na daoine a thig às ar dèidh. Ach tha mi an dùil nach biodh mòran toileachaidh no furtachd anns an smuain mura b’e gu bheil sinn air ar ceanghal ri “Iosa Crìosd, an dè, an diugh, agus gu sìorraidh, an tì ceudna.”


16. Sgeul a dh’innseadh

Chaith sinn ar bliadhnachan mar sgeul a dh’innseadh. - Salm 90:9.

Tha na facail a leughas sinn am bitheantas fada air falbh bhuainn fèin — tha iad mar gum biodh dùthaich fad às — no mar dhaoine nach fhaca sinn riamh ach air an cuala sinn iomradh. Ach tha na facail a leughas sinn a’ tighinn nas dlùithe dhuinn fhèin an uair a tha iad a’ toirt iomraidh air nì-eigin air a bheil sinn fhèin eòlach — nì-eigin a tha tachairt ’nar beatha fhèin agus am beatha ar cuid choimhearsnach. ’S tha seo anabarrach fìor a thaobh facail ar cinn-teagaisg an diugh. Is tric a their sibh, “Tha ar bliadhnachan a’ dol seachad mar sgeul a dh’innseadh”, dìreach mar a dh’fhaodamaid a ràdh, “Tha e fuar an diugh” — ’s chan eil an còrr ma dheighinn. Ach nuair a chuireas sinn na facail ruinn fhèin, agus a chuimhnicheas sinn air na nithean a thachair nar latha, an dà chuid nar beatha fhèin agus am beatha nan daoine a’ b’aithne dhuinn, tha na facail a’ tighinn dlùth

[TD 86]

dhuinn fhèin an uair sin, ’s tha sinn a’ mothachadh air ar son fhèin gu bheil iad fìor.

Tha cuimhne aig cuid anns an eilean air seann Mhgr. Curdie. Tha ciad agus deich bliadhna ann on thàinig e dhan eilean; tha trì fichead bliadhna ann on shiubhail e. Nach iomadh Comanachadh a bh’ann on thàinig e dhan eilean. Seo an t-ochdamh Comanachadh fichead anns an Eaglais ùr seo. No smaointicheadh iadsan a tha seachad air meadhan-aois air an taigh anns an d’rugadh iad, agus na taighean far an do chuir iad seachad treis den ùine, agus far a bheil iad an diugh. Is iomadh nì a thachair anns an ùine sin, agus is iomadh seòrsa oibre a chaidh a dheanamh, agus is iomadh facal a chaidh a ràdh, agus is iomadh coimhearsnach air a bheil cuimhne aca. Ach dh’fhalbh gach nì mar sgeul a dh’innseadh, ’s chan eil ann ach seann naidheachd a-nis. Mar tha an seanfhacal ag ràdh, “Sin sgeul a bha ùr an uraidh; tha e sean am bliadhna.” ’S mar tha seanfhacal eile ag ràdh, “Cha bhi cuimhne air an Nollaig aig a’ Chàisg.” Gu cinnteach, tha sinn a’ caitheamh ar bliadhnachan mar sgeul a dh’innseadh. Tha an sgeul ga innse, ’s tha e seachad an sin, ’s ged a dh’fhaodas seòrsa de chuimhne bhith againn air, tha e daonnan dol nas fhaide bhuainn; dìreach mar gum biodh fear a thachradh ruinn air an rathad mhòr; beiridh sinn air làimh air ’s their sinn facal no dhà ris, ’s tha sinn a’ dealachadh an uair sin, ’s tha h-uile ceum gar toirt nas fhaide o chèile.

Ach chan eil an sin ach aon taobh. Faodaidh beatha an duine a bhith mar sgeul a dh’innseadh, ach tha an sgeul sin ag atharrachadh beatha an duine. Faodaidh sinn tarrang a chur ann am fiodh ’s a thoirt às gun dàil, ach tha e fàgail làraich às a dhèidh. ’S chan eil nì a’ tachairt ann am beatha an duine nach eil a’ fàgail làraich air chor-eigin às a dhèidh. Faodaidh e bhith nach eil sinne ga fhaicinn no ga mhothachadh, ach tha e ann an sin. Tha an sgeul, ma tà, ag atharrachadh ar dòighean ’s ar beachdan ’s eadhon ar nàduir, gun fhios duinn fhèin. Mar dhearbhadh air seo, chan eil agaibh ach an aois agus an òige a chur taobh ri taobh, gun ghuth idir air an eadar-dhealachadh ann an coslas agus ann an comas, chan ionann dòigheannan no beachdan no faireachdainnean. ’S e sgeul nam bliadhnachan a tha deanamh an eadar-dhealachaidh. Ach tha a’ chuibheall a’ dol mun cuairt gun fhois, gun stad. Aois an là an diugh, b’i sin

[TD 87]

òige an là an dè, agus òige an là an diugh, sin aois an làrna-mhàireach. Tha an aon sgeul, ma tà, ga innse anns gach linn, le atharrachadh beag an siud is an seo anns an sgeul.

Ach is maith dhuinn gu bheil tuilleadh agus sin ri ràdh. Tha am Bìoball ag ràdh, “Maille ri Dia chan eil atharrachadh”, agus cuideachd, “Iosa Crìosd, an dè, agus an diugh, agus gu sìorruidh an tì ceudna”. Agus chaidh an duine a chruthachadh ann an ìomhaigh Dhè - a’ bheatha sin a th’anns an duine, ’s ann o Dhia a thàinig i an toiseach. Falbhaidh an fheòil, ma tà, ach mairidh an Spiorad. Faodaidh bliadhnachan an duine a bhith mar sgeul a dh’innseadh, ach tha sgeul eile ri innse an uair nach bi bliadhnachan ann.

Is ann air sin a bhios sinn a’ smaointinn aig àm Comanachaidh. Tha suas ri dà mhìle bliadhna on bha a’ chiad Chomanachadh ann, ’s cha ghabh iad cunntas na shuidh aig a’ Bhòrd anns an ùine sin, an dà chuid sean agus òg. Chan urrainn domh chreidsinn ’s chan urrainn duibhse chreidsinn gu robh na daoine sin uile air am mealladh anns an dòchas a bh’aca. Bha cuid dhiubh cho ainmeil airson na h-oibre a rinn iad ’s gu bheil iad thun an là an diugh a’ deàrrsadh mar gum biodh na reultan ann. Agus is e an dòchas a bh’aca, an uair a bhiodh am bliadhnachan seachad ’s a thigeadh oidhche am beatha, nach biodh anns an oidhche sin ach doras, mar gum b’eadh, thun an sgeul agus an latha air nach tigeadh crìoch. ’S ann a chionn gu bheil sinn a’ creidsinn sin a tha sinn a’ tighinn thun a Bhòrd-san mum bheil e air a ràdh, “Esan a bha beò agus a bha marbh agus a tha beò a rithist”, agus a thuirt ra dheisciobail, “Tha mi dol a dh’ullachadh àite dhuibh, chum far a bheil mise, gum bi sibhse mar an ceudna.”


17. Na Seann Chomharran-crìche

Na h-atharraich an seann chomharradh-crìche a shuidhich t’athraichean. - Gnàth-fhacail 22:28.

’S fhada on a chaidh a ràdh gu robh na Gàidheil agus muinntir na h-àird-an-ear cosmhail ri chèile ann an iomadh dòigh. Tha an ceòl aca glè chosmhail ri chèile; tha cuid de na beachdan aca cosmhail ri chèile; agus tha iad anabarrach cosmhail ri chèile a

[TD 88]

thaobh an àite bha iad riamh a’ toirt do sheanfhacail, an dà chuid ’nam beatha agus ’nan còmhradh. Thun an là an diugh tha gu leòr anns a’ Ghàidhealtachd, ’s ma bhios iad a’ bruidhinn air nì sam bith, ’s gur urrainn daibh a ràdh gun duirt an seann duine seo ma dheighinn, tha dùil aca nach eil an còrr ri ràdh. ’S tha muinntir na h-àird-an-ear, agus na h-Iùdhaich ’nam measg, den cheart bheachd. Agus ’s e sin a thug air Rìgh Solamh leabhar a dheanamh de sheanfhacail, no Gnàthfhacail, mar a tha e air a ràdh ann an seo. Tha e air innse gun do labhair Solamh e fhèin trì mìle seanfhacal; chan eil e air a ràdh gun d’rinn e fhèin suas iad air fad — chan eil e cosmhail gun d’rinn, ach gum b’aithne dha trì mìle ciod air bith an àireamh dhiubh sin a rinn e fhèin suas. San dol-seachad faodar a ràdh gun deachaidh cheana còrr agus seachd mìle de sheanfhacail Ghàidhlig a chruinneachadh.

Nis, tha an seanfhacal air a bheil sinn a’ smaointinn an diugh an dà chuid am measg nan Iùdhach agus am measg nan Gàidheal. “Na h-atharraich,” ars an t-Iùdhach, “an seann chomharradh-crìche.” Agus ars an Gàidheal, “Chan ann am fealla-dhà a thogadh an carragh-cuimhne.” Anns a’ Bhìoball tha na comharran-crìche am bitheantas a’ ciallachadh càrn de chlachan, cuid dhiubh an sin a chum dealachadh a chur eadar dà fhearann no dà bhaile, agus cuid eile a chum a bhith ’nan cuimhneachan air na h-athraichean, agus ’nan cuimhneachan air na nithean sin a rinn Dia às leth nan Iùdhach anns na làithean a dh’fhalbh — mar eisimpleir, Iàcob aig Betel agus Iosua ri taobh Iòrdain.

Nis, dè tha air chùl an t-seanfhacail sin, “Na h-atharraich an seann chomharradh-crìche a shuidhich t’athraichean”? Tha, nach eil e idir freagarrach no buannachdail a bhith deanamh tàir air na seann nithean ’s air na seann bheachdan, ’s air na seann chleachdannan a bh’ann, fhad ’s a bha na nithean sin a chum gliocais agus a chum maith. Tha seo fìor an dà chuid ann an seagh nàdurra agus ann an seagh spioradail. Ann an seagh nàdurra, cha b’ann an diugh no an dè a rinneadh an saoghal, ’s nach eil e anabarrach amaideach a bhith smaointinn gu robh daoine a’ strì agus ag obair agus a’ smaointinn agus ag ionnsachadh fad mhìltean de mhìltean a bhliadhnachan, ’s a dh’aindeoin sin nach d’fhàg iad dad às an dèidh as fhiach a chumail air chuimhne. Chan eil e idir cosmhail. Togaibh ur

[TD 89]

sùilean is amhaircibh mun cuairt oirnn. Co meud nì anns an dùthaich no anns an t-saoghal mun urrainn duinn a ràdh, “Sinne a rinn na nithean sin ’s cha b’e na daoine a bh’ann. Thuirt Solamh ’na latha fhèin nach robh nì ùr ann fon ghrèin, ’s bhiodh e pailt cho furasda sin a ràdh an diugh. Na nithean sin a tha sinn a’ smaointinn a tha ùr, tha na freumhaichean aca a’ dol fad air ais anns na làithean a dh’fhalbh; agus an sruthan sin a tha gabhail seachad le leithid de dheifir, tha an tobar on tàinig e fada shuas am measg nam beann. Tha dùil againn an diugh gur e nì ùr a th’ann a bhith toirt àrd-urram don luchd-oibre, ach tha iomadh ceud bliadhna ann on bha e ’na fhacal am measg an t-sluaigh, “Nuair a bha Adhamh a’ ruamhar agus Eubh a’ snìomh, càite an sin an robh na h-uaislean?” Is gann gu bheil nì air an smaointich sinn a tha a chum maith an t-saoghail nach do thòisich iomadh linn air ais. Is iomadh deur a chaidh a shileadh, osna a leigeadh, boinne fala a chaidh a dhòirteadh le daoine air nach eil cuimhne an diugh, mun tàinig laghannan cearta a-staigh don rìoghachd againn. Chìtear na comharran tiugh mun cuairt oirnn, agus “na h-atharraichibh na seann chomharran-crìche a shuidhich na h-athraichean.”

Gun teagamh, tha againne ri ar cuid fhèin a dheanamh — na nithean a thuit a thogail, na nithean a tha dùinte fhosgladh, na nithean a tha tuilleadh is cumhann a dheanamh farsaing, agus na nithean a tha ceàrr a cheartachadh. Chan urrainn linn sam bith a ràdh: “Is e seo deireadh an sgeòil, agus chan eil an còrr ri dheanamh no ri fhaotainn a-mach”. Chan urrainn, ’s ma tha neach sam bith a’ smaointinn gur h-urrainn, seasadh e aig bonn nam beann no fo sholas nan reult agus amhairceadh e suas. Chan ann an diugh no am màireach a gheibhear deireadh an sgeòil.

Nis, ma tha seo fìor ann an seagh nàdurra - agus tha e fìor - tha e pailt cho fìor ann an seagh spioradail, agus ’s ann a dh’ionnsaigh nithean spioradail a bha mi a’ deanamh a’ cheuma fad na h-ùine. “Na h-atharraichibh na seann chomharran-crìche a shuidhich na h-athraichean”. Chan eil an Fhìrinn ùr, agus an uair a their daoine, “Thoiribh dhuinn dòigheannan ùra agus beachdan ùra”, feumaidh sinn fhaighneachd, “Dè tha sibh a’ ciallachadh?” Ma tha iad a’ ciallachadh, “Mùchaibh an Fhìrinn,” tha fios againn càite a bheil iad ’nan seasamh. Tha fios

[TD 90]

againn cuideachd gum biodh e pailt cho furasda teadhair a chur air a’ ghaoith ’s a bhiodh e dhuinn an Fhìrinn a mhùchadh. Ach ma tha iad a’ ciallachadh, “Deanaibh an Fhìrinn nas soilleire dhuinn”, is maith an t-iarrtas. Chan eil neach sam bith an aghaidh dhòigheannan ùra a tha feuchainn ris an Fhìrinn a thoirt nas dlùithe do dh’inntinn agus do chridhe an duine. Tha toiseach aig a h-uile nì, ’s bha là ann ’s bha na seann chomharran ùr. Ach an uair a their sibh gu bheil nì seann-fhasanta, chan e sin am facal mu dheireadh.

Cuimhnicheamaid air na seann chomharran-crìche nach bu chòir dhuinn atharrachadh. Ma tha e ceàrr dhuinn comharran-crìche ar n-athraichean atharrachadh, is motha gu mòr a tha e ceàrr comharran-crìche Dhè atharrachadh. Ciod iad na deich àithntean ach deich comharran-crìche a shuidhich Dia a chum clann nan daoine a chumail o dhol air seachran. ’S ged a tha mòran nar latha-ne ag ràdh gu bheil na h-àithntean ro-chumhann, chan eil e idir uair sam bith ’na chall na h-àithntean a ghleidheil no ’na bhuannachd am briseadh.

Cha dhiomoladh idir air nì a ràdh gu bheil e sean. Ged a bhiodh e cho sean ris a’ cheò, ma tha e fìor, cha mhisd’ e bhith liath le h-aois; ’s ann as fheàirrde e sin, oir an nì sin a thàinig tre shiantan agus tre chunnartan nam bliadhnachan fada, tha sinn nas cinntiche às na tha sinn às an nì sin nach do dhearbh e fhèin fhathast. Nach seann-fhasanta Creideamh, Dòchas, Gràdh - na trì nithean sin. ’S fhad an dà latha on a thug Pòl iomradh orra, agus an d’fhuair sinn fhathast trì nithean eile a chuireas sinn ’nan àite? Tha gu leòr de nithean ann air a bheil leigheasan ùra, ach tha nithean ann cuideachd air nach eil. Thun an là an diugh chan eil leigheas air pathadh ach deoch òl, chan eil leigheas air acras ach biadh itheadh, agus chan eil leigheas air peacadh ach maitheanas iarraidh agus fhaotainn. Na atharraicheamaid, ma tà, na seann chomharran-crìche a shuidhich na h-athraichean. Dè a th’anns a’ Bhìoball agus an Eaglais ach seann chomharran-crìche a tha togail fianais gu bheil Dia ann? Dè th’anns na Sàcramaidean ach seann chomharran-crìche a’ cur an cèill gun do shuidhich Crìosd a Eaglais anns an t-saoghal? Dè th’ann am Bethlehem ach seann chomharradh-crìche air an t-seann sgeul mhòr-aoibhneis a ta airson nan uile dhaoine? Agus dè th’ann an Calbhairi ach seann chomharradh air gràdh Dhè a ta os cionn

[TD 91]

gach gràidh? Tha fagas air dà mhìle bliadhna on a bha an Slànaighear anns an t-saoghal, agus nam faighnicheadh neach dhinn an diugh, “Ciod e Dia? Ciod e a nàdur? Agus ciod a thoil a thaobh an t-saoghail?”, dè an fhreagairt a bhiodh againn ach seo, “Tha Dia ra fhaicinn ann an teagasg agus obair Iosa Crìosd, oir esan a chunnaic am Mac, chunnaic e an t-Athair. Agus esan a leanas na comharran a shuidhich am Mac ruigidh e an t-Athair.”

Anns a’ cho-dhùnadh, ma their daoine, “Gu dè maith a th’anns na seann chomharran-crìche? Nach fheum an saoghal siubhal seachad, agus sluagh mar an ceudna?”, their sinn gu bheil comharran ann a dh’fheumas falbh, na comharran a shuidhich daoine mar sinn fhèin. Ach tha comharran ann nach siubhail seachad. Ann an cùrsa tìm tha Calbhairi dà mhìle bliadhna air ar cùlaibh, ach ann an spiorad tha e fada air toiseach oirnn. An neach a b’fhaide a ghluais air Slighe na Fìreantachd, chunnaic e Calbhairi air thoiseach air; agus an neach a b’àirde dh’èirich, chunnaic e Calbhairi os a chionn. Neach sam bith a dh’fhalbhas o Chalbhairi, ’s ann a chionn gu bheil a chùlaibh ris, agus chan e a aghaidh.


18. Calbhairi

An uair a thàinig iad don àite dan goirear Calbhairi, an sin cheus iad e fèin agus na droch dhaoine. - Lùcas 23:33.

An dà chuid anns an dùthaich seo agus ann an dùthchannan eile chì sibh an siud agus an seo comharraidhean, no carraighean cloiche, mar their sinn riutha, air mullach nan cnoc no air a’ chòmhnard, agus is iomadh leabhar a chaidh a sgrìobhadh a thaobh na ceiste seo: dè bha na carraighean cloiche sin a’ ciallachadh? ’S ged tha atharrachadh bheachdan a thaobh na ceiste sin, tha na h-uile co-dhiù ag aideachadh seo: far am faic sinn carragh cloiche, gu bheil e a’ ciallachadh gun do thachair nì cudthromach air choreigin anns an àite sin - aona chuid gu robh adhradh air a dheanamh an seo, no gun deachaidh duine cumhachdach a thìodhlaiceadh ann, air neo gun do chuireadh blàr anns an àite sin. ’S mar sin chan eil carragh cloiche a chì

[TD 92]

sinn nach eil, mar gum b’eadh, ag ràdh ruinn, “Thachair nì cudthromach an seo”.

Nis, tha aon chomharradh ann an eachdraidh an t-saoghail a tha os cionn gach comharraidh eile, agus ’s e sin Crann-ceusaidh Chalbhairi. Cha bhiodh e tuilleadh ’s a chòir a ràdh gu bheil eachdraidh an t-saoghail air a filleadh timcheall a’ Chroinn-cheusaidh sin. Tha e soilleir gu bheil bàs Chalbhairi eadar-dhealaichte o bhàs sam bith eile ann an eachdraidh. Is iomadh fàidh urramach agus fianais urramach a thàinig a dh’ionnsaigh an t-saoghail, agus a bha calg-dhìreach an aghaidh bheachdan agus dhòigheannan an t-saoghail, a chionn gu robh na dòigheannan agus na beachdan sin ceàrr; agus cha robh neach sam bith ’nan latha fhèin nach fhaodadh a ràdh a thaobh nam fàidhean agus nam fianaisean sin, “Tha na daoine sin cho ceart agus cho eudmhor air taobh na fìrinn is gu bheil e cosmhail gur h-e as crìoch dhaibh gun tèid an cur gu bàs.”

Ach tha Calbhairi a’ ciallachadh tuilleadh agus sin. Cha bu nì e a dh’fhaodadh tachairt, no a bha cosmhail gun tachradh e, ach nì a dh’fheumadh tachairt. Dh’innis an Slànaighear fhèin uair is uair on toiseach gu robh Calbhairi roimhe, agus nach biodh an crùn air an obair a bha aige ri dheanamh gus am biodh Calbhairi air a choimhlionadh. On chiad latha a thòisich e air searmonachadh, bha a shùil agus a cheum air Calbhairi. Cha bu leòr a theagasg no a mhìorbhailtean no eisimpleir gus am biodh iad sin air an crùnadh le a bhàs; agus cha b’urrainn da a ràdh le fìrinn, “Tha e crìochnaichte”, gus am biodh e a’ toirt suas an deò air Calbhairi. Agus, cuideachd, cha b’urrainn dha ruigheachd air cridhe an t-saoghail ach tre Chalbhairi. Mar thuirt e fhèin: “Agus mise, ma thogar suas mi (is e sin, air a’ Chrann), tàirngidh mi na h-uile dhaoine a m’ionnsaigh.” Nach eil e soilleir, ma tà, mas e seo an nì as cudthromaiche anns an t-saoghal, am buntainneas a tha eadar Dia an t-Athair agus clann nan daoine, gur h-e Calbhairi teis-meadhan an nì sin, agus mar sin teis-meadhan eachdraidh an t-saoghail? Cò a shaoileadh gu robh uiread an crochadh air na facail seo: “An uair a ràinig iad an t-àite dan goirear Calbhairi, an sin cheus iad e?”

Nis, am bitheantas, an uair a bhios daoine smaointinn air Calbhairi, tha iad a’ smaointinn gu sònraichte air a’ phian chorporra tren deachaidh an Slànaighear. Agus, gun teagamh,

[TD 93]

eadhon a thaobh na feòla, dh’fhuiling e tuilleadh nas urrainn duinne a ghabhail a-staigh, agus faodaidh sinn a bhith cinnteach gu bheil e air a chiallachadh anns an Tiomnadh Nuadh gum biomaid a’ feuchainn ri bhith tuigsinn, ann an tomhas, na pèine tren deachaidh e air a’ Chrann, agus gur h-e sin as adhbhar gu bheil cunntas cho mionaideach air a thoirt duinn ma cheusadh — mar a chaidh na tàirngean ’na làmhan agus ’na chasan, crùn droighinn air a cheann, agus an t-sleagh ’na thaobh, agus mar a chlaoidheadh e le pathadh.

Ach aig a’ cheart àm, air cho mòr agus gu robh pian na feòla, is beag as fhiach e ainmeachadh làmh ri pian na h-inntinn agus an spioraid. Is diamhaireachd seo a tha os cionn smuaintean agus faireachdainnean dhaoine, ach tha dà nì ceangailte ris air am faod sinn smaointinn.

Thuirt am fàidh o shean gun leagadh an Tighearna air-san smachdachadh a shluaigh, agus tha e air innse dhuinn uair is uair anns an Tiomnadh Nuadh gun do ghiùlain e air a’ Chrann peacaidhean a shluaigh. Thoireamaid nas dlùithe dhuinn fhèin e anns an dòigh seo. Smaointicheadh gach neach air a pheacaidhean fhèin — an dà chuid na nithean a rinn e agus na nithean a tha e buailteach dha a dheanamh: nach goirt an cudthrom e eadhon a bhith smaointinn air? Agus ghiùlain an Slànaighear air a’ Chrann cudthrom a shluaigh gu lèir — cudthrom sluaigh nach gabh cunntas o thoiseach gu deireadh tìm. Agus chan e sgàile no bruadar a bh’anns na peacaidhean sin idir. Chaidh na bha de phuinnsean ann an nàdur an duine o thoiseach gu deireadh tìm a chur anns a’ chupan sin a fhuair esan ra òl. Cha b’iongantach ged thuirt e, “Athair, mas e do thoil-sa e, cuir an cupan seo seachad orm”. Cha b’iongantach idir ged a shaoil leis, an uair a bhlais e air a’ chupan seo, gu robh e fhèin caillte. “Mo Dhia, mo Dhia, cuime a thrèig thu mi?” (Ach, mar thuirt mi cheana, is diamhaireachd seo nach urrainn inntinn an duine a ghabhail a-staigh).

’S e an dara nì a dh’fhaodamaid a ràdh a thaobh pian an spioraid tren deachaidh ar Slànaighear an nì seo: gun tàinig e a dh’ionnsaigh a mhuinntir fhèin, agus nach do ghabh a mhuinntir fhèin ris — agus chan eil nì ann as goirte na sin. Nam biodh athair ann, agus gum faigheadh e buille-bàis o a mhac, nach e a theireadh e, “Air cho goirt is air cho cunnartach ’s gu bheil am

[TD 94]

buille a fhuair mi, ’s e a leòn mi buileach gur h-e mo mhac fhèin a rinn e!” Agus nach fhaodamaid a ràdh gur h-e nì-eigin den cheart seòrsa, agus ann an seagh mòran as àirde, a bhrist cridhe an t-Slànaigheir air a’ Chrann?

Tha sinn a’ tighinn a dh’ionnsaigh nì as fhasa, an uair a tha sinn a’ tighinn a dh’ionnsaigh na dara cuid den cheann-teagaisg — “An sin cheus iad e, agus dithis eile maille ris, fear air gach taobh.”

Abair gu robh fear ann a bha a’ creidsinn ann an Dia, ach nach cuala riamh mun t-Slànaighear — mar Chornelius ann an leabhar Gnìomharan nan Abstol. Abair gun innseamaid dha mu cheusadh an t-Slànaigheir. Nach e a ghabhadh an t-uamhas, ’s nach eil e cosmhail gu leòr gun abradh e: “Ma tha sin fìor — agus tha mo chogais agus mo chridhe agus mo spiorad gu lèir ag innse dhomh gu bheil — nach bu chòir gum biodh Calbhairi, agus a h-uile nì a tha Calbhairi a’ ciallachadh, a’ faotainn àite nar beatha nach eil nì sam bith eile a’ faotainn?” Bu chòir, ’s nam biodh a’ chòir air a cumail, bhiodh na facail sgrìobhte ann an litrichean beò air ar cridheachan: “An uair a ràinig iad Calbhairi, an sin cheus iad e, agus na droch dhaoine”.


19. Ardachadh is Isleachadh

Ge be neach a dh’àrdaicheas e fèin, ìslichear e; agus ge be a dh’ìslicheas e fèin, àrdaichear e. — Lùcas 18:14.

Air an t-Sàbaid seo chaidh bha sinn a’ smaointinn air an Phairiseach agus air a’ chìs-mhaor a chaidh suas don Teampall a dheanamh ùrnaigh. Rinn am Phairiseach ùrnaigh mhòr ga mholadh fhèin agus ag innse do Dhia cho maith ’s a bha e agus cho dona ’s a bha daoine eile. Agus, air an làimh eile, cha leigeadh an t-eagal no an nàire leis a’ chìs-mhaor fiù a shùilean a thogail suas gu nèamh — bhuail e uchd ’s cha b’urrainn dha an còrr a ràdh ach seo: “A Dhia, dean tròcair ormsa a tha am pheacach.” Agus thuirt an Slànaighear gun do ghabh Dia ri ùrnaigh iriosal a’ chìs-mhaoir ’s gun do chuir e cùl ri ùrnaigh uaibhreach an Phairisich, agus ’s e an co-dhùnadh a dh’ionnsaigh an tàinig sinn gur h-e tha uasal an irioslachd, an dà chuid ann an seagh nàdurra agus ann an seagh spioradail — ann

[TD 95]

an seagh nàdurra, gur h-e am fear sin a tha iriosal blàth, agus a ta faotainn dlùth don fheadhainn a ta air an cunntas nas ìsle na e fhèin, gur h-esan a tha uasal agus duineil; agus, ann an seagh spioradail, gur h-e am fear sin a tha smaointinn glè bheag de a mhaitheas fhèin is nach bi tuilleadh is cruaidh air daoine eile, gur h-esan, a-rèir teagasg a’ Bhìobaill, a bhios air a chunntas iriosal uasal ann an sealladh nèimh.

An diugh smaointicheamaid air na facail a thuirt an Slànaighear a thaobh an Phairisich agus a’ chìs-mhaoir air an tug sinn iomradh air an t-Sàbaid seo chaidh: “Ge be a dh’àrdaicheas e fèin, ìslichear e; agus ge be a dh’ìslicheas e fèin, àrdaichear e.”

Tha daoine gan àrdachadh fèin ann an dà dhòigh. Air an aon làimh, tha daoine gan àrdachadh fèin an an dòigh an Phairisich. Tha iad a’ deanamh dheth, ma tha iad a’ leantainn riaghailtean on taobh a-muigh, a’ leughadh a’ Bhìobaill, ’s a’ cumail na Sàbaid, ’s a’ deanamh ùrnaigh, ’s a’ gluasad gu faicilleach am measg an t-sluaigh, gu bheil iad nas fheàrr na daoine eile. Gun teagamh, tha na nithean sin iomchuidh, ma tha iad air an deanamh anns an spiorad cheart, is ann a ta iad a’ fàgail dhaoine iriosal, agus chan ann mòr asda fhèin. Ma tha na nithean sin a’ fàgail dhaoine cho cruaidh cumhann neo-thaitneach agus mòr asda fhèin ris na Phairisich, tha e ’na chomharradh gu bheil an cridhe fuar, agus nach eil an teine air a lasadh ann. Agus, co-dhiù, chan urrainn duinn faotainn thairis air seo — gu robh an Slànaighear fhèin anabarrach dèidheil air a’ chridhe bhlàth. Is ann mu dheighinn tè a bh’air a cunntas ’na bana-pheacaich mhòir a thuirt e: “Tha a peacaidhean a ta lìonmhor air am maitheadh”; air an adhbhar sin ghràdhaich i gu mòr. ’S tha cuimhne agaibh gu robh an Slànaighear, a-rèir coslais, na bu dhèidheile air triùir de na deisciobail na bha e air càch — Peadar, Seumas, agus Eòin; agus a-rèir coslais, cuideachd, b’e an triùir sin luchd a’ chridhe bhlàth. Bha Peadar cho blàth-chridheach ’s gu robh e iomadh uair nach robh fios aige dè bha e deanamh, ’s bha e cearta-coma dè dheanadh e fhad ’s a gheibheadh e blàths a’ chridhe a-mach. ’S bha an t-Abstol Eòin a rithist cho blàth-chridheach ’s gur h-e bhiodh ’na laighe air broilleach an t-Slànaigheir, agus gur h-ann da a thug an Slànaighear an t-àite bu bhlàithe ’na chridhe. Chan eil e ’na iongantas idir, ma tà, ged thuirt an Slànaighear, “Esan a

[TD 96]

dh’àrdaicheas e fèin, ìslichear e; agus esan a dh’ìslicheas e fèin, àrdaichear e”, oir chan ann o bhlàths ach o fhuachd a’ chridhe a dh’àrdaicheas duine e fhèin. Agus am fear a dh’àrdaicheas e fhèin, bithibh cinnteach às a seo, biodh e luath no biodh e mall, gun ìslichear e. Faodaidh sin tachairt ann am iomadh dòigh, ach co-dhiù tachraidh e.

Ach cuimhnichibh gu bheil dòigh eile ann cuideachd anns am faod neach a bhith ga àrdachadh fhèin, ’s gun fhios aige air fad na h-ùine. Nach tric a chluinneas sibh fear ag ràdh: “Chan eil mise a’ deanamh aideachadh sam bith; chan eil mi ceangailte ri Eaglais ann, ’s chan eil mi gabhail orm fhèin ann an dòigh sam bith a bhith nas fheàrr na mo choimhearsnaich; ach aig a’ cheart àm chì mi luchd-aideachaidh a’ deanamh iomadh nì nach deanainn-sa, agus ann an iomadh dòigh tha iad nas miosa na mi fhèin.” Dè tha an duine sin a’ deanamh, ma tà, ach ga àrdachadh fhèin — tha e ga dheanamh fhèin ’na bhritheamh air càch, agus a’ toirt breith orra, agus anns an t-seagh sin ga àrdachadh fhèin, agus mura h-ìslichear e ann an dòigh sam bith eile, faodaidh e bhith gun tèid ìsleachadh anns an dòigh seo — gu faic e air a’ cheann fa dheireadh gu robh e ceàrr ’na bheachd. Thuirt duine glic roimhe, “Na toir breith air neach sam bith gus am feuch thu ri thu fhèin a chur ’na àite, agus gus an tuig thu dè bha ’na aire agus dè an dùrachd a bha ’na chridhe.” ’S am bitheantas am fear a nì sin, cha toir e breith idir.

Nis, gu ruige seo bha sinn a’ smaointinn air a’ chiad chuid den cheann-teagaisg — “Esan a dh’àrdaicheas e fèin, ìslichear e; ach tha a’ chuid eile pailt cho fìor — “Esan a dh’ìslicheas e fhèin, àrdaichear e”. Cha ruig mi leas a chur nur cuimhne mar a dh’ìslich an Slànaighear e fhèin. Dh’ìslich e e fhèin an uair a ghabh e air fhèin nàdur an duine. Dh’ìslich e e fhèin o a bhreith gu a bhàs air sgàth a shluaigh. Agus chan iongantach ged dh’ìslicheadh daoine eile iad fhèin. Tha e air a ràdh ann an Leabhar Aithghearr nan Ceist gu bheil dà sheòrsa peacaidh ann - peacadh gin agus peacadh gnìomh. Is e peacadh gin am peacadh a th’anns an duine gu nàdurra, ’s a chaidh a bhreith còmhla ris, ’s nach fhàg e gus an dealaich an anail ris. Agus is e peacadh gnìomh am peacadh a tha an duine a’ cur an gnìomh, là an dèidh là. Ach tha am Bìoball ag innse dhuinn gu bheil dà sheòrsa de pheacadh gnìomh ann — air an aon làimh, an t-olc a

[TD 97]

ta e deanamh; air an làimh eile, am maith a ta e fàgail gun deanamh. Agus ’s e seo an gnothach: ged nach biodh an t-olc a ta daoine deanamh gan dìteadh idir, bhiodh co-dhiù am maith a dh’fhàg iad gun deanamh gan dìteadh. Nach eil e soilleir, ma tà, nach eil dol às ann, ’s nach eil a h-aon againn nach fhaod breith air làimh an fhir eile agus a ràdh, “Ma tha thusa ciontach ann an aon nì, tha mise ciontach ann an nì eile.” Thuirt a h-aon de na naoimh o shean, “A dh’aindeoin na dh’fheuch mi de mhaith a dheanamh, dh’fhàg mi a dhà uiread gun deanamh; ’s iomadh coibhneas a dh’fhaodainn a dheanamh nach d’rinn mi, agus ’s iomadh facal blàth a dh’fhaodainn bhith air a ràdh, nach dubhairt mi; ’s bha mi riamh na bu choibhneile rium fhèin na bha mi ri daoine eile.” Agus cò nach fhaodadh sin a ràdh; ’s nan smaointicheamaid air gu h-onarach, an àite bhith faotainn coire do chach a chèile, ’s e theireamaid, gach aon air a shon fhèin, “A Thighearna, dean tròcair ormsa a ta ’nam pheacach.” Air mo shon fhèin, feumaidh mi aideachadh gum biodh barail a b’àirde agam air an duine a theireadh na dhà no trì facail sin ’na chridhe, ’s e ag imeachd air an rathad-mhòr, na ged bhiodh e air a ghlùinean fad an latha am fianais dhaoine eile. Tha fios aig Dia dè th’anns a’ chridhe, ’s dè tha sinn a’ ciallachadh, ’s dè an dùrachd a th’anns a’ chridhe, agus nach e nì sam bith on taobh a-muigh a tha cunntas air a’ cheann mu dheireadh.

Tha e air a ràdh mu dheidhinn Chalum Chille gu robh e aon latha, o ghairm choileach gu dol fodha na grèine, air a ghlùinean anns an eaglais, a’ deanamh ùrnaigh. An ciaradh an fheasgair chaidh e mach, agus cò thachair ris ach fear de na bràithrean. Dh’fhaighneach Calum Chille dheth càite an robh e air a bhith. “Ma tà,” ars am fear eile, “chuala mi gun deachaidh h-aon de na bràithrean air seachran, ’s chaidh mi a dh’aon ghnothach far an robh e a dh’innse dha, ma bha esan dona, gu robh mi fhèin a sheachd mhiosad ris.” “Is tusa,” ars Calum Chille, “a bha ag ùrnaigh, agus cha b’e mise — mise am fianais dhaoine, ach thusa am fianais nèimh.”


20. Solas an t-Saoghail

Is mise solas am t-saoghail; an tì a leanas mise, cha siubhail e an dorchadas, ach bithidh solas na beatha aige. — Eòin 8:12.

[TD 98]

Chan eil nì ann cho brèagha ri solas, eadhon ann an seagh nàdurra. Nach abradh sibh gu bheil rud-eigin ceàrr air an duine sin nach deanadh gàirdeachas ris a’ ghrian no ri solas an latha, oir tha sinn uile ag aideachadh gu bheil leigheas anns an t-solas agus anns a’ ghrèin. Gun teagamh, bha latha ann, agus b’fheàrr le daoine bhith còmhnaidh ann an uamhachan san talamh no ann an coilltean dùmhail no ann am frògan na beinne, ach ’s e an t-eagal a bha toirt orra sin a dheanamh, oir cha robh riaghladh ann, is bha làmh gach fir an aghaidh a choimhearsnaich, agus mar sin bha cunnart anns an t-solas.

Ach an diugh, an uair a tha eagal o dhroch riaghladh air falbh, cha iarr daoine ach solas agus blàths na grèine — no, mar a thuirt na seann daoine, “Ri cùl gaoithe ’s ri aodann grèine”. Agus gu cinnteach is mòr an t-atharrachadh a nì solas ann an spiorad an duine. An uair a bhios neach ’na laighe air leaba tinneis agus nach eil e faotainn cadal na h-oidhche, nach tric a shùil air an uinneag feuch a bheil solas an latha idir brath tighinn. Agus nach iomadh fear a bhios eu-dòchasach gu leòr feadh na h-oidhche is gnothaichean ag amharc anabarrach dorcha ’na aghaidh, a tha faotainn air ais a dhòchais agus a mhisneachd an uair a thig solas an latha agus a tha a’ ghrian ag èirigh. Nach maith a thuig an Salmaidh seo an uair a thubairt e:

Tràth feasgair fòs ged robh ann bròn,
thig aoibhneas leis an là.

Cha leig leas iongantas sam bith a bhith oirnn, ma tà, gu bheil am facal “solas” air a chleachdadh cho bitheanta anns a’ Bhìoball — anns an t-Seann Tiomnadh a thaobh ceartais, fìreantachd, naomhachd, is Facal an Tighearna; agus anns an Tiomnadh Nuadh a thaobh an t-Slànaigheir agus a Shoisgeil. Mar thuirt e fhèin: “Is mise solas an t-saoghail”.

Chì sinn cho freagarrach is a tha am facal seo, ma smaointicheas sinn air cor an t-saoghail mun tàinig an Slànaighear. Bha trì treubhan no rìoghachdan ann a bha comharraichte am measg chàich — Iùdhaich, Greugaich, Ròmanaich — agus dh’fhaodamaid a ràdh gu robh a’ chuid eile den t-Saoghal a tha aithnichte an diugh ann an dorchadas, eadhon ann an seagh

[TD 99]

nàdurra. Agus bha na triùir a dh’ainmich mi ann an dorchadas ann an seagh spioradail, ged nach robh ann an seagh nàdurra.

Bha na h-Iùdhaich air tuiteam on staid àrd anns an robh iad ri linn Dhaibhidh agus Sholaimh; bha an crùn air falbh uapa, agus bha coigrich a’ riaghladh na dùthcha; agus, nì bu mhiosa air fad, bha an seann chreideamh air falbh — bha an teine air a dhol às, agus, ged bha luath gu leòr ann fhathast, bha an cridhe on tàinig an teas fuar marbh. Agus cha robh na Greugaich dad na b’fheàrr. Bha iad comharraichte airson dà nì — maise na h-inntinn agus maise na làimhe. Airson grinneas agus snas, an dà chuid ann an sgrìobhadh agus ann an clachan snaidhte, cha robh leithid nan Greugach riamh ann an eachdraidh an t-saoghail. Ach aig a’ cheart àm cha robh àite do Dhia ann am beatha no ann an obair nan Greugach — neo-ar-thaing nach robh cathair bhrèagha aca, ach cha robh an Dia beò agus fìor ’na shuidhe anns a’ chathair sin. Gun teagamh, bha smaointinn na b’fheàrr aig cuid aca, oir an ceann bhliadhnachan, an uair a thàinig an t-Abstol Pòl don Ghrèig, chunnaic e altair ann a h-aon de na sràidean, agus na facail seo sgrìobht’ oirre: “Don Dia neo-aithnichte”. Agus arsa Pòl riu: “Esan da bheil sibh a’ deanamh adhraidh, gun eòlas agaibh air, is e a tha mise a’ searmonachadh dhuibh”.

Aig a’ cheart àm bha na Ròmanaich ’nan ruith is ’nan cabhaig, a’ cur rìoghachd ri rìoghachd is dùthaich ri dùthaich, a’ toirt a-mach maighistearachd agus glòir an t-saoghail le fuil is le iarann, gun ghuth air an dà nì a mhaireas — Dia agus anam an duine.

An uair a smaointicheas sinn, ma tà, air cor an t-saoghail an uair a thàinig an Slànaighear, agus an uair a chuimhnicheas sinn carson a thàinig esan, chì sinn cho freagarrach is a tha na facail seo: “Is mise solas an t-saoghail”.

Nis, ged tha gnothach againn ris an t-saoghal ann an seagh, agus ris na rìoghachdan ann an seagh, os cionn gach nì tha ar gnothach ruinn fèin. ’S ma thuirt an Slànaighear, “Is mise solas an t-saoghail”, thuirt e cuideachd, “An tì a leanas mise, cha siubhail e ann an dorchadas, ach bithidh solas na beatha aige.” ’S nach fhaodamaid na trì dòighean cudthromach anns a bheil Crìosd a’ toirt solas do gach aon, leth fa leth, a chur sìos ann am

[TD 100]

beagan fhacal. Tha e a’ toirt solais do dhaoine an là an dè, an là an diugh, agus an là màireach.

An là an dè. Tha an là an dè ’na chudthrom air gach aon againn, agus chan iongantach ged a bhitheadh. Thuirt fear roimhe: “Nan tachradh an là an dè rium an diugh, nach e a chuireadh an t-eagal orm!” Gun teagamh, chuireadh, a chionn gu bheil e làn pheacaidhean air a bheil cuimhne againn agus làn pheacaidhean air nach eil. ’S nan abradh fear ruibh, “Ged a gheibhinn-sa an là an dè air ais a rithist, cha toirinn atharrachadh sam bith às; an nì a bha mi is a tha mi, ’s e dh’iarrainn a bhith gu bràth tuilleadh” ’s e a theireadh sibh mu dheidhinn an duine sin gu robh e aona chuid ga mhealladh fhèin air neo nach do thuig e riamh an t-eadar-dhealachadh a tha eadar naomhachd Dhè agus mì-naomhachd an duine. Mas e an Salmaidh, nach e a thuirt e, “A Thighearna, na cuimhnich an aghaidh do sheirbhisich peacaidhean òige”; agus mas e an t-Abstol Pòl, nach e a thuirt esan, “Och, is duine truagh mi! Cò a shaoras mi o chorp a’ bhàis seo?” “Tha mi a’ toirt buidheachais do Dhia,” ars esan, “tre Iosa Crìosd an Tighearna.” Is e an Slànaighear, ma tà, solas an t-saoghail a thaobh an là an dè. Mas e is gun aidich sinn ar peacaidhean, bheir e maitheanas dhuinn. Is e sin a tha a’ toirt dhinn cudthrom agus eagal an là an dè.

An là an diugh. Tha an là an diugh a’ toirt uilc fèin agus a dhòighean fèin ’na chois, is ma thuit sinn an dè no ma ghèill sinn do na draghannan, ciamar a tha fios againn nach tachair a’ cheart nì an diugh, agus nach tuit sinne; is dè as fheàirrde sinn maitheanas a thaobh an là an dè, ma tha an là an diugh a’ dol a sgrìobhadh cunntais ùir nar n-aghaidh. Is maith dhuinn, ma tà, gu bheil solas an là an dè a’ deàrrsadh air an là an diugh cuideachd. Nam biomaid ag iarraidh coimeas don t-Soisgeul, chan e a h-aon de na comharraidhean sin a chì sibh aig dealachadh nan rathad agus a tha mar gum b’eadh ag ràdh ruinn, “Sin do rathad-sa; imich thusa ann an sin.” Tha an Soisgeul a’ deanamh tuilleadh agus sin air ar son; tha e a’ gluasad còmhla ruinn anns an rathad agus a’ giùlan ’na chois maitheanas airson gach peacaidh, neart airson gach buairidh, leigheas airson gach galair, agus solas airson gach àite dorcha. “An tì a leanas mise”, ’s e tha Crìosd ag ràdh. Tha e fhèin a’ dol air thoiseach anns an rathad, ’s mar a bha an là an dè ’na làimh,

[TD 101]

’s mar a tha an là an diugh ’na làimh, mar sin tha an làrna-mhàireach ’na làimh cuideachd, agus a h-uile màireach a bhios ann. “Is e Iosa Crìosd an tì ceudna, an dè, an diugh, agus gu sìorraidh”. ’S ged a tha iomadh solas anns an t-saoghal seo a thèid às — solais a chaidh a lasadh le gliocas no le fòghlam no le innleachd dhaoine, cha tèid an solas aige-san às co-dhiù a chionn gur h-e Solas na Beatha.


21. Anns an Oidhche

Agus ’s e an oidhche a bh’ann. — Eòin 13:30.

Ann an eachdraidh an t-saoghail tha dà sheòrsa ann de dhaoine ainmeil — na daoine sin a tha ainmeil a chionn gun d’rinn iad maith, agus na daoine a tha ainmeil a chionn gun d’rinn iad olc. ’S ann den dara seòrsa a tha Iùdas, agus tha e aig fìor cheann na rèisimeid dam buin e. Their sinn am bitheantas gu bheil Iùdas ra dhìteadh a chionn gun do bhrath e a Mhaighistir. Ach chan e sin idir an dìteadh as motha a tha ’na aghaidh. An nì a bhios air òrdachadh tachraidh e, agus tha e soilleir gu leòr gu robh Calbhairi agus an Crann-ceusaidh air òrdachadh ’s ged nach robh Iùdas air Crìosd a bhrath, is e bàs a’ Chroinn-cheusaidh a bhiodh ann co-dhiù. Is e dìteadh Iùdais gun do pheacaich e an aghaidh an t-solais; chuala e na b’fheàrr agus bha fios aige air na b’fheàrr, is a dh’aindeoin sin, is e a’ chuid bu mhiosa ’s chan e a’ chuid a b’fheàrr a rinn e. Is iomadh fear a nì nì ceàrr ann an iomrall no gun smaointinn, ach cha chualas riamh gun gabhte lethsgeul an duine sin, eadhon ged a bhiodh a chaomh-charaid ceàrr. An tug sibh an aire riamh cho beag ’s a tha am Bìoball ag ràdh mu dheidhinn Iùdais. Tha e daonnan air ainmeachadh gur h-e a bhrath an Slànaighear ’s tha e air innse mar thachair dha air a’ cheann fa-dheòidh, agus chleachd an Slànaighear fhèin a dhà no trì de fhacail ghoirte ma dheidhinn — ach chan eil a bheag tuilleadh. ’S ann a shaoileamaid gum biodh caibidealan ma dheidhinn, ag innse cho ciontach ’s a bha e ’s cho gràineil ’s a tha an gnìomh a rinn e. Ach ’s e a’ chuid as lugha a ghabhadh sgrìobhadh ma dheidhinn a th’air a thoirt dhuinn anns a’ Bhìoball, agus chan e a’ chuid as motha.

Aig a’ cheart àm tha leithid de chudthrom anns a’ bheagan

[TD 102]

fhacal a th’air a chleachdadh ’s nach urrainn neach sam bith gun a’ chudthrom sin fhaireachadh: “Chaidh e a-mach air ball agus bha an oidhche ann.” Is e an oidhche a bh’ann ann an dòigh no dhà do Iùdas, agus tha tuilleadh air innse anns na dhà no trì facail sin na ged a bhiodh leabhraichean sgrìobhte ma dheidhinn — “’s e ’n oidhche bh’ann.”

Nis, nì a tha nàdurra gu leòr, bha an oidhche riamh a’ ciallachadh gnìomharan dorcha agus eu-dòchas. A’ chuid as motha den chron a tha air a dheanamh anns an rìoghachd agus feadh an t-saoghail, ’s ann anns an oidhche a thàtar ga dheanamh. ’S chan eil e idir ’na iongantas ged a bhiodh eagal air daoine anns an oidhche nach eil idir orra anns an latha, oir anns an oidhche tha e cho furasda do naimhdean no do sgiorradh sam bith tighinn air daoine gun fhiosda, an uair nach urrainn daibh iad fhèin a dhìon gu ro-mhaith. ’S ann an nithean spioradail a theirear gu bheil an oidhche ann an uair a tha an t-olc cho làidir ’s gu bheil e a’ glacadh dhaoine thall ’s a-bhos, no a’ feuchainn ris co-dhiù, dìreach mar a thigeadh beathach fiadhaich air duine anns an oidhche. Theirear cuideachd gu bheil an oidhche ann an uair a tha neach a’ call a dhòchais agus a tha e a’ faicinn roimhe, chan e rathad fosgailte ach creag air nach faigh e thairis. Sin an suidheachadh anns an robh Iùdas an uair a dh’fhàg e an seòmar anns an robh an Slànaighear agus na h-abstoil eile, agus a chaidh e leis fhèin a-steach don oidhche. Chan eil fhios againn dè na smaointean a bhiodh aige anns an dorchadas, ach faodaidh sinn a bhith cinnteach nach robh aona chuid maise no ceol-gàire annta. Ma smaointich e, gun fhios da fhèin, air na làithean sona a bh’aca còmhla, agus air a’ choibhneas agus air a’ ghràdh a fhuair e, chuireadh e na smaointean sin bhuaithe, oir cha bhiodh a h-aon diubh nach biodh dol an sàs ann mar bhior air a dheanamh dearg san teine.

Nach iomadh fear aig an robh cridhe goirt agus smaointinn dèistinneach an uair a dh’fhàgadh e beannachd aig comann air an robh mòr-mheas aige, ach fad na h-ùine chan i an oidhche a bhiodh ’na chridhe, oir, ged bha iad a’ dealachadh, ’s ann an càirdeas agus an deagh-dhùrachd do chach a chèile. Ach an uair a dh’fhàg Iùdas an seòmar, bhrist e an càirdeas agus an gràdh, eadhon mar a bhristear soitheach crèadha air cloich. Gu bràth tuilleadh bhiodh abhainn na bu doimhne na an fhairge eadar

[TD 103]

Iùdas agus an comann a dh’fhàg e. Nach fìor, ma tà, an seanfhacal — gu bheil amannan ann agus gur miosa an dealachadh beò na an dealachadh marbh. Chaidh e a-mach agus ’s e an oidhche a bh’ann.

Tha roinn den dorchadas sin anns an t-saoghal an diugh. Theireadh na seann Ghàidheil gur h-e seo an suidheachadh bu mhiosa anns am b’urrainn neach a bhith: oidhche dhorcha, ceò, uisge, agus gaoth mhòr ann; bàta caol corrach le siùil àrda a mach air an fhairge, agus còmhla ris gach nì eile sgioba fhann fheargach, gun urram aon da chèile. Nan abradh sibh na ceart fhacail sin mu dheidhinn na cuid as motha de na rìoghachdan, cha bhiodh sibh fada ceàrr. Agus ’s e seo an comharradh as miosa uile gu lèir — nach eil na nithean a tha tachairt a’ cur idir uiread de dh’uamhas air daoine agus a bu chòir dhaibh a chur. Tha e air a ràdh gum fàs daoine cleachdta ri nì sam bith, ach cha bu chòir gum fàsadh daoine cleachdte ris an olc. An e gun d’fhàg an cogadh cridheachan dhaoine na bu chruaidhe agus cogaisean dhaoine na bu mhaola na bha iad roimhe? Co-dhiù, nach dona an comharradh e gum biodh uiread de mhort agus de mharbhadh ga dheanamh anns an rìoghachd againn, agus nach cuireadh mòr-roinn den t-sluagh, a-rèir coslais, uiread de dhiù ann ’s a chuireadh iad, abraibh, ann an sgillinn eile air an aran. Tha e dona gu leòr gum biodh an oidhche ann, ach ’s ann a tha e dona buileach an uair nach eil daoine a’ tuigsinn sin no (ma tha iad a’ tuigsinn) a’ deanamh dheth gu bheil an oidhche cho maith ris an latha. Agus, anns a’ cheart dòigh, tha e dona gu leòr gum biodh mort cho cumanta, ach ’s ann a tha e dona buileach an uair nach cuir an nì seo crith ann am feòil dhaoine mar a dheanadh e anns na làithean a dh’fhalbh. ’S dè as coireach ach nach eil sinn air ar lìonadh mar bu chòir dhuinn le spiorad an t-Soisgeil mar a thàinig e o bhilean an t-Slànaigheir. Nam bitheadh, ’s e theireamaid ruinn fhèin: “Is e mo bhràthair-sa a bha sin; ’s ann ann a chaidh am peilear no an sgian, ’s cha bhi mi toilichte gus an èirich an sluagh agus an abair iad, chan ann airson seo a bha Calbhairi ann; ma tha mìltean ceàrr, bithidh iad air an cur ceart, chan ann an spiorad Iùdais ach ann an spiorad an t-Slànaigheir.” An uair a thig an latha sin, thèid daoine a-mach agus a-staigh, ’s chan e an oidhche a bhios ann ach an latha, eadhon mar thuirt e fhèin: “Is mise solas an t-saoghail.”

[TD 104]

22. Urram dhàsan dan dlighear Urram

Thugaibh do na h-uile an dlighe fèin .... urram dhàsan dan dlighear urram. — Ròman. 13:7.

Anns a’ chiad chuid den chaibideil seo ann an Litir Phòil a chum nan Ròmanach, tha an t-Abstol a’ bruidhinn air luchd-riaghlaidh, agus tha e ag ràdh gur còir urram a thoirt daibh, a chionn gu bheil iad air an suidheachadh ann an sin chum ceartas a dheanamh. ’S tha seo toirt nar cuimhne gu robh e gu tric air a ràdh anns na ciad linntean nach robh na Crìosdaidhean cho umhal ’s a bu chòir dhaibh a bhith do luchd-riaghlaidh agus do laghannan nan rìoghachdan sin anns an robh iad a chòmhnaidh, agus gu sònraichte gu robh e ’na chleachdadh aca a bhith ag oibreachadh anns na cùiltean agus anns an dorcha an aghaidh an luchd-riaghlaidh agus nan laghannan sin. Agus faodaidh e bhith gu robh beagan fìrinn anns an dìteadh sin, ach, ma bha, bha deagh adhbhar air a shon. Anns na làithean ud, bha na Crìosdaidhean air am fuadach an siod agus an seo, cosmhail ri coin choimheach; bha iad air an gearradh sìos leis a’ chlaidheamh; bha iad air an crochadh ris na cranna-ceusaidh; agus chan fhaodadh iad cruinneachadh an ceann a chèile chum adhradh a thoirt do Dhia ann an ainm an t-Slànaigheir. Cha robh e ’na iongantas idir, ma tà, ged nach biodh na Crìosdaidhean sin a’ toirt mòran urraim don luchd-riaghlaidh no do na laghannan a bha an luchd-riaghlaidh a’ deilbh ’nan aghaidh. ’S cha mhò bha e ’na iongantas ged a bhiodh na Crìosdaidhean ag oibreachadh gu sàmhach anns an dorcha an aghaidh an luchd-riaghlaidh agus nan laghannan sin. Aig a’ cheart àm, tha an Soisgeul a’ teagasg gu soilleir gur còir urram a thoirt don lagh agus do luchd-riaghlaidh nan rìoghachdan. Thuirt an Slànaighear fhèin, “Thugaibh do Cheusar na nithean as le Ceusar, agus do Dhia na nithean as le Dia.” Agus tha an dà abstol, Peadar agus Pòl, a’ teagasg a rithist agus a rithist gur còir ùrnaigh a dheanamh airson nan cumhachdan a ta ann, agus gur còir urram a thoirt do rìghrean agus do luchd-riaghlaidh nan rìoghachdan, a chionn gu bheil iad air an suidheachadh a chum ceartas a dheanamh. Gun teagamh, chan eil iad daonnan a’ deanamh ceartais, agus, nuair nach eil, dè as còir dhuinn a dheanamh an

[TD 105]

sin? Ma leanas sinn spiorad a’ Bhìobaill, chan eil e duilich a’ cheist sin a fhreagairt: tha e daonnan fosgailte dhuinn, agus tha e mar fhiachaibh oirnn, feuchainn ri luchd-riaghlaidh matha chur ann an àite droch luchd-riaghlaidh, ach chan ann le mort no le marbhadh no le h-uile nì a thilgeadh bun os cionn, ach ann an dòigh shìtheil agus reusanta, a’ cleachdadh argumaid an àite bhuillean, agus fìrinn an àite claidhimh. Ann an aon fhacal, nam biodh dòigh an t-Soisgeil air a leantainn, dh’fhàsadh rìoghachd ceart gun fhios di fhèin.

Ach gabhamaid na facail, “Urram dan dlighear urram”, ann an seagh nas farsainne na luchd-riaghlaidh nan rìoghachdan. Gheibh na daoine mòra agus na daoine beairteach agus na daoine inbheach tomhas de dh’urrram co-dhiù anns an t-saoghal seo. Ach is ann a tha toillteanach air urram na daoine matha, ged nach eil iad daonnan ga fhaotainn. Nach fhada bhon a chaidh a ràdh nach eil urram aig fàidh ’na dhùthaich fhèin, agus tha sin fìor a thaobh nan dùthchannan gu lèir. Nan robh coigreach air dol gu Ierusalem nuair a bha an Slànaighear air an talamh, ’s nan robh an coigreach sin air fhaighneach den chiad Iùdhach a thachradh ris, cò na daoine urramach a bha aca ann an Iudea, fhreagradh an t-Iùdhach sin gu robh Herod an rìgh aca, agus gu robh Pìlat, an t-uachdaran Ròmanach, agus Caiaphas an t-àrd-shagart, agus iomadh neach eile air nach cuala sinn iomradh riamh; ach chan ainmicheadh an t-Iùdhach am measg nan daoine urramach sin Mac Iòseiph an saor, mar a theireadh mòran den t-sluagh ris an t-Slànaighear. ’S cha mhò a dh’ainmicheadh e Peadar no Eòin no Seumas. No abraibh a rithist gu robh coigreach air a dhol don Ròimh mu dheich bliadhna fichead às dèidh bàs Chrìosd. Chitheadh e ann an sin taighean is togalaichean nach fhaic sinn an leithid anns an là an diugh; chitheadh e luchd-riaghlaidh nan dùthchannan gu lèir; chitheadh e an t-Impire air a chòmhdach le sìoda ’s le òr ’s le clachan luachmhor, air a ghiùlan air cathair òir, mar gum bu Dia e, agus mìltean de shaighdearan fo làn-armachd a’ falbh ’na chois — ’s rachadh an coigreach sin dhachaigh agus dh’innseadh e na nithean urramach a chunnaic e, agus mar a bha iuchraichean an t-saoghail gu lèir an crochadh air crios an Impire. Ach fad na h-ùine chan innseadh e, a chionn nach biodh fios aige air, gu robh an duine a b’urramaiche anns an t-saoghal ’na laighe sa’

[TD 106]

phrìosan — seann duine nach toireadh an seirbhiseach a b’ìsle aig an Impire làmh dha, nan amhairceadh e idir air — ’s b’e an seann duine sin an t-Abstol Pòl. Gu cinnteach , tha urram agus urram ann; air an aon làimh, Nero, Impire na Ròimhe, ’na sheasamh aig uinneig a’ phàileis a’ fìdhleireachd agus am baile ’na theine, agus e ’na spòrs air leth dha a bhith faicinn dhaoine gan losgadh — agus, air an làimh eile, Pòl an seann phrìosanach agus seirbhiseach an Dè Uile-chumhachdaich, ’s e a’ sgrìobhadh nam facal seo anns a’ phrìosan: “Chòmhraig mi an deagh chòmhrag; chrìochnaich mi mo thuras; ghlèidh mi an creideamh.” Gu cinnteach, tha urram agus urram ann! ’S tha a’ cheart nì fìor anns gach linn. Tha mi làn-chinnteach nach eil aon duine an seo a dh’innseadh dhomh cò e no dè rinn am Morair Bath a bha ann ri linn an dàrna Rìgh Teàrlach, o chionn trì chiad gu leth bliadhna. Ach, co-dhiù a chuala sibh uime no nach cuala, choisinn e urram nach bu bheag ’na latha fhèin, oir nach do chuir an Rìgh Teàrlach seachad ceithir latha còmhla ris, agus bha àm anabarrach cridheil aca — sealgaireachd gu leòr feadh an latha agus, nuair a thigeadh am feasgar ’s a bhiodh na coinnlean cèireach air an lasadh, ’s na cupannan a’ dol mun cuairt, agus na cairtean gan iomairt, agus oighreachdan air an tilgeadh o làimh gu làimh a-rèir ’s mar a rachadh a’ chluich. Cha robh duine an Sasainn cho toilichte no cho urramach ris a’ Mhorair Bath ach an rìgh e fhèin. Fad na h-ùine, ged nach robh fios aig an rìgh no aig Morair Bath air, bha duine ann a b’urramaiche na h-aon diubh, ged nach robh ann ach mac ceàird; bha e anns a’ phrìosan ann am Bedford, a’ sgrìobhadh leabhar, nuair a gheibheadh e cead sin a dheanamh. B’e an duine sin Iain Bunyan; b’e an leabhar “Turas a’ Chrìosdaidh”. Gu cinnteach, tha urram agus urram ann!

Faodaidh truas gu leòr a bhith againn ris na daoine dalla o shean nach do thuig cò iad a b’airidh agus cò iad nach b’airidh air urram fhaotainn; ach ’s e seo an cunnart, gu bheil sinne cho dall riutha fhèin. Nach fhaod nach eil sinne cuideachd a’ toirt na h-urraim do na daoine cearta? Bha prionnsa ann roimhe, agus chunnaic e ann am bruadar gu robh e anns an ath shaoghal, agus on bha e thall co-dhiù smaointich e gum bu mhaith leis fàilte a chur air na rìghrean ’s na prionnsachan ’s air na ceannardan ainmeil air an cual e iomradh no air an robh e fhèin

[TD 107]

eòlach ’na latha fhèin. Ach cha robh a h-aon diubh ra fhaotainn ’s cha robh fios aig neach thall cò iad — ach dè a b’iongantaiche leis a’ phrionnsa uile gu lèir gur h-e daoine ris nach bruidhneadh e fhèin air an rathad-mhòr a bha ’nam prionnsachan thall ann an siod - na daoine a bu chòir a bhith air dheireadh air thoiseach, agus iadsan a bu chòir a bhith air thoiseach air dheireadh.

Rinn Soisgeul an t-Slànaigheir sin. Chuir e sìos na daoine cumhachdach o an cathraichean rìoghail, agus dh’àrdaich e iadsan a bha ìosal. ’S ma tha farmad gus a bhith againn ri neach sam bith, biodh e againn ri leithid Shimeoin, an seann duine aig an robh dùil ri sòlas Israeil agus a chaidh a-staigh latha don Teampall, fo stiùradh an Spioraid, agus a chunnaic ann an sin an Oigh Muire agus an leanabh Iosa ’na gàirdeanan. “A-nis, a Thighearna,” arsa Simeon, “tha thu a’ leigeadh do d’ sheirbhiseach siubhal ann an sìth, a-rèir t’fhacail, oir chunnaic mo shùilean do shlàinte.”


23. Bualadh aig an Doras

Feuch, tha mi am sheasamh aig an doras agus a’ bualadh. — Taisb. 3:20.

Tha na facail seo air an cur, mar gum b’eadh, ann am beul an t-Slànaigheir, dìreach mar gum biodh am fear a sgrìobh Leabhar an Taisbeanaidh ag ràdh: “’S e seo a theireadh an Slànaighear anns a’ cheart shuidheachadh.” Agus mas e an t-Abstol Eòin a sgrìobh Leabhar an Taisbeanaidh (agus bha an Eaglais a’ creidsinn on toiseach gur h-e), is maith a bha fhios aige-san dè theireadh an Slànaighear agus dè bhiodh e ciallachadh a ràdh — mur robh fhios aig Eòin air sin, cha robh aig fear sam bith eile (cha b’ann gun nì no dhà ionnsachadh a bha e ’na laighe am broilleach an t-Slànaigheir).

“Feuch, tha mi ’nam sheasamh aig an doras.” ’S e an doras doras a’ chridhe, agus tha an Slànaighear ’na sheasamh aig an doras sin agus a’ bualadh — ’s e sin ri ràdh, tha e ag iarraidh cead tighinn a-steach. Tha sinn uile a’ creidsinn gu bheil Dia Uile-chumhachdach, agus gum faodadh e, nam b’e a thoil e, tighinn a-steach a dheòin no dh’aindeoin. Ach cha b’i sin dòigh

[TD 108]

an t-Soisgeil riamh. “Thigibh a m’ionnsaigh,” thuirt an Slànaighear. “Thigibh”, agus faodaidh an duine aona chuid tighinn no fuireach air falbh. Eadhon anns an t-Seann Tiomnadh, fada roimh àm an t-Soisgeil, tha e sgrìobhte, “Deanaibh roghainn...”, agus tha e air fhàgail aig an duine fhèin an roghainn a dheanamh. Agus tha a’ cheart nì fìor nar ceann-teagaisg. Tha an cumhachd aig an duine aona chuid an doras fhosgladh no a chumail dùinte. Is mòr an cumhachd e, agus is mòr an uallach e air an duine an cumhachd sin a bhith aige. Gun teagamh, ’s mòr as fhiach cumhachd, ma nithear feum maith dheth — ach b’fheàrr don duine gun chumhachd idir a bhith aige na gun deanadh e droch fheum dheth.

Thoir an aire mar a tha e air a chur nar ceann-teagaisg — agus anns an dùthaich seo co-dhiù chan urrainn an lethsgeul a bhith aig neach sam bith nach eil e a’ cluinntinn Mac Dhè a’ bualadh anns an doras. Tha an ceann-teagaisg ag ràdh, chan e “ma chluinneas neach .. mo ghuth”, ach “ma dh’èisdeas”. Fear sam bith a leugh an Tiomnadh Nuadh no a chuala e air a leughadh, tha e a’ cluinntinn Mac Dhè a’ bualadh ann an sin. Fear sam bith a bha anns an eaglais no eadhon a chunnaic an eaglais on taobh a-muigh, tha am bualadh ann an sin. Tha, agus ann an cunnartan agus draghannan an t-saoghail, latha an dèidh latha. Ma tha neach, ma tà, a’ cumail an dorais dùinte, chan ann a chionn nach eil e a’ cluinntinn, ach a chionn gu bheil nithean ’na chridhe nach còrdadh ris-san a tha ag iarraidh a-steach.

Ach seo an taobh eile: “Ma dh’èisdeas neach ri m’ ghuth, agus gum fosgail e an doras, thig mi a-steach agus gabhaidh mi mo shuipear maille ris agus esan maille riumsa.” Tha an suipear a’ ciallachadh dà nì. (1) Is e nì càirdeil a th’ann an suipear. Tha e leigeil fhaicinn gu bheil deagh dhùrachd annsan a thàinig a-steach — gu bheil e toilichte a bhith còmhla ruinn, agus gu bheil fhios aige gu bheil sinne cuideachd toilichte. Nan tigeadh fear a-steach a dh’aon ghnothach chum ar dìteadh, no gum biodh droch dhùrachd aige ruinn, bhiodh e coma a shuipear a ghabhail còmhla ruinn. Tha na facail, ma tà, “gabhaidh mi mo shuipear maille ris”, a’ ciallachadh gàirdeachais agus toileachas-inntinn air an dà thaobh.

(2) Ach nach fhaod a bhith gu bheil na facail a’ ciallachadh eadhon tuilleadh na sin. Mas e an t-Abstol Eòin a sgrìobh seo, is

[TD 109]

iongantach mura robh e smaointinn air suipear eile — an Suipear sin aig an robh e ’na laighe air broilleach an t-Slànaigheir — an Suipear ris an abair sinn am bitheantas “An Comanachadh” no “Sàcramaid Bòrd an Tighearna”. Cha bhiodh e furasda do dh’Eòin a bhith tuigsinn gum fosgladh fear sam bith doras a chridhe don t-Slànaighear agus gum biodh e aig a’ cheart àm a’ diùltadh a bhith suidhe aig bòrd còmhla ris an t-Slànaighear. Gun teagamh, a dhòigh fhèin agus a shaor-thoil fhèin do gach aon, oir feumaidh gach neach seasamh no tuiteam air beulaibh a chogais fhèin. Ach co-dhiù tha e freagarrach, gun a chur nas làidiriche na sin, gum biodh iadsan a dh’iarradh an Slànaighear a bhith ’nan cridhe a’ suidhe taobh ri taobh aig Bòrd an t-Slànaigheir.

“Gabhaidh mi mo shuipear maille ris.” Sin an gealladh. Far am bi dithis no triùir agus deagh-dhùrachd ’nan cridhe, tha esan ann an sin. Nam b’urrainn na h-uile dhaoine a ràdh, “Chan eil cron no coire annamsa; tha mi iomlan, coimhlionta anns gach dòigh”, cha bhiodh feum an uair sin aona chuid air Slànaighear no air Bòrd Comanachaidh. Is ann a chionn gu bheil e cho buailteach dhuinn dol air seachran, a tha sinn ag iarraidh, mar gum b’eadh, teadhair a chur oirnn fhèin agus an teadhair sin a cheangal ri Bòrd Comanachaidh. Agus ma their fear, “Cha toigh leamsa teadhair”, theirinn ris gur fheàrr teadhair na dol leis na creagan. Ach co-dhiù is teadhair seo nach leig leas dorran a chur air neach sam bith — nas mìne na an sìoda, no nas mìne eadhon na an ceò, cha b’ann le làimh duine a chaidh a shnìomh no a thoinneamh, ach le gràdh Dhè, agus an nì sin a thig o ghràdh Dhè, is e an nì sin a mhaireas.


24. Na Ceithir Marcraichean

Chunnaic mi . . . each geal . . . each eile a bha dearg . . . agus, feuch, each dubh . . . agus, feuch, each glas. — Taisb. 6:2, 4, 5, 8.

Bha uair ann, ’s bha daoine smaointinn gu robh na nithean sin a tha sgrìobhte anns an leabhar seo, Leabhar an Taisbeanaidh, a’ ciallachadh deireadh an t-saoghail, ’s nuair thachradh na nithean sin gun tigeadh crìoch air an t-saoghal. Ach thachair mòran de na nithean a tha seo uair agus uair ann an eachdraidh an t-

[TD 110]

saoghail. Thachair iad o chionn ghoirid. Thachair iad a’ cheart àm sin an uair a bha an leabhar seo ga sgrìobhadh.

Agus aon fhacal mu dheidhinn an fhir a sgrìobh an leabhar seo. Tha e air innse aig toiseach an leabhair gur h-e an t-Abstol Eòin a sgrìobh e — am fear a b’òige de na h-Abstoil air fad, agus a ràinig aois mhòr, agus a bha beò iomadh bliadhna an dèidh do chàch falbh — an t-Abstol cuideachd a b’ionmhainn le Iosa agus ris an d’earb e a mhàthair air Calbhairi. Shaoileadh duine gur h-e an t-Abstol Eòin am fear mu dheireadh a sgrìobhadh leabhar den t-seòrsa seo. Anns an t-Soisgeul a sgrìobh e, agus gu sònraichte anns na litrichean a tha air an ainmeachadh air, chan eil iomradh aige ach air gràdh agus sìth, air chor ’s gun d’fhuair e an t-ainm, “Abstol a’ ghràidh”. Air an làimh eile, anns an leabhar seo, Leabhar an Taisbeanaidh, chan eil iomradh ach air cogadh is tàirneanaich is crith-thalmhainn, ’s gach nì eile as uamhasaiche na chèile. Tha e dìreach a’ leigeil fhaicinn gu robh iomadh doimhne agus àirde anns an Abstol Eòin nach eil tighinn a-mach anns na sgrìobhaidhean eile a dh’fhàg e. ’S a leigeil fhaicinn gu robh, is e an t-ainm a thug an Slànaighear air fhèin agus air a bhràthair, Seumas, a’ chiad uair a chunnaic e iad, “Clann an Tàirneanaich”. Agus tha cuimhne agaibh, treis ’na dhèidh sin, là a bha an Slànaighear ann am baile sònraichte a dhiùlt èisdeachd ris, gun d’iarr an dà bhràthair, Seumas agus Eòin, cead air, teine a ghairm a-nuas o nèamh chum am baile sin a sgrios — ’s an àite cead fhaotainn ’s ann a fhuair iad achmhasan goirt on t-Slànaighear. ’S a thuilleadh air sin, an uair a sgrìobh an t-Abstol Eòin Leabhar an Taisbeanaidh, bha e fuireach ann an eilean beag iomallach far an do chuir na naimhdean e chum ’s gum biodh e às an rathad, agus an dràsd ’s a rithist thigeadh neach-eigin air tìr a bheireadh droch sgeul dha air mar a bha ag èirigh don Eaglais, ’s mar a bha na bràithrean air am marbhadh an siod ’s an seo, agus an troimh-chèile a bha feadh an t-saoghail. ’S chaidh cridhe an Abstoil air theine leis na nithean sin a bha e cluinntinn, agus — mar a thuirt e fhèin: “Bha mise Eòin, bhur dearbh-bhràthair agus bhur companach ann an àmhghar . . . anns an eilean ris an abrar Patmos . . . agus bha mi anns an Spiorad air là an Tighearna, agus chuala mi air mo chùlaibh guth mòr mar ghuth trompaid, ag ràdh, Is mise Alpha agus Omega, an ciad neach agus an neach deireannach; sgrìobh-

[TD 111]

sa ann an leabhar an nì a chì thu.” Agus sgrìobh an t-Abstol Eòin na nithean sin a chunnaic agus a chuala e — nithean, air an aon làimh, cho uamhasach agus, air an làimh eile, cho glòrmhor ’s a chunnaic duine riamh.

’S tha seo gam thoirt a dh’ionnsaigh na caibideil sin anns a bheil na ceithir marcraichean air an ainmeachadh. ’S cha robh riamh uiread dhaoine a’ smaointinn air na ceithir marcraichean sin ’s a tha smaointinn orra an diugh — ’s tha adhbhar airson sin. An uraidh sgrìobh Spàinteach a tha ’na sgrìobhadair ainmeil ’na dhùthaich fhèin leabhar air an tug e an t-ainm, “Ceithir Marcraichean an Taisbeanaidh”. Is e sgeul air a’ Chogadh Mhòr a th’ann. Tha e cosmhail gu robh an Spàinteach seo anns an Fhraing mun do thòisich an cogadh, ’s gu robh e am bitheantas, mura robh fad na h-ùine, ann. ’S mar sin chunnaic e le a dhà shùil fhèin na ceithir marcraichean a’ dol a-mach agus a’ deanamh na h-oibre a bh’aca ri dheanamh gu goirt agus gu ro-ghoirt.

An toiseach, each bàn, agus fear ’na shuidhe air, agus bogha ’na làimh, agus crùn air a cheann, ’s e dol a-mach chum gum buadhaicheadh e. ’S iomadh ainm a dh’fhaoidte thoirt air a’ mharcraiche sin, agus is e an t-ainm as trice a gheibh e, Làmhachas-làidir, no (mar a theireadh na seann daoine) Cearrachas-làidir. Tha nì bàn no geal am bitheantas a’ ciallachadh neochiontas, ’s chan fhacas riamh Làmhachas-làidir, no Cearrachas-làidir, a’ marcachd ach air neochiontas. Chan esan as coireach idir, ach càch, agus ’s ann an aghaidh a thoile a tha e dol a-mach a bhuadhachadh; ’s nan robh càch air a bhith umhail da agus air dol air an glùinean da, dh’fhanadh esan gu toilichte aig an taigh; ach dè ghabhas deanamh de dhaoine nach lùb an glùn do Làmhachas-làidir — ged nach deòin leibh e, nach fheum sibh dìreach an sgrios? Agus, mar sin, tha Làmhachas-làidir a’ dol a-mach air each bàn an neochiontais a chum gum buadhaich e, ’s tha na marcraichean eile ga leantainn.

An dàrna fear, is e ’na shuidhe air each ruadh, no dearg, mar a tha e air a ràdh an seo; claidheamh mòr ’na làimh, agus cumhachd aige sìth a thoirt air falbh on talamh agus toirt air daoine cach a chèile a mharbhadh. Is e ainm a’ mharcraiche sin Cogadh, agus tha e cur dath an eich a tha ga ghiùlan, dath ruadh

[TD 112]

no dearg, dath na fala, air gach dùthaich trem bheil e a’ marcachd.

Agus goirid ’na dhèidh tha an treasa marcraiche, is e ’na shuidhe air each dubh, agus tòimhsean ’na làimh. ’S e as ainm dha Gorta no Gainne, ’s tha na tòimhsean a tha e giùlan anabarrach beag, oir tha an t-eòrna agus a’ chruithneachd cho gann a-nis ’s nach eil cuid gach duine dhiubh ach glè bheag, ma tha cuid idir aca.

’S cò am marcraiche a thigeadh an dèidh an triùir eile? Cò ach esan a tha ’na shuidhe air an each ghlas, am Bàs e fhèin — ’s bha an ceathrar còmhla a’ marbhadh le claidhean, le gorta, le bàs, agus le beathaichean fiadhaich. Sin mar a bha, sin mar a tha, sin mar a bhitheas, mun tig atharrachadh air nàdur an duine. Thoiribh crùn do Làmhachas-làidir, agus cuiribh làn-armachd air, ’s chan fhada gus am bi e air an each bhàn, a’ marcachd feadh an t-saoghail, agus cogadh is gorta is bàs a’ sìor-mharcachd ri shàiltean.

Nis, a chionn gur h-e seo a’ chiad Shàbaid den bhliadhna agus gur còir càirdeas agus sìth agus deagh-dhùrachd a bhith ann an inntinn dhaoine aig an àm seo, dh’iarrainn oirbh smaointeachd air na ceithir marcraichean sin. Gun teagamh, fhuair iad an leòn gu dona o chionn ghoirid, ’s tha gu leòr ann a tha smaointinn gu bheil iad marbh no an impis a bhith marbh, ach chan eil sin idir cinnteach. Agus is ceist e a tha tighinn a dh’ionnsaigh gach taobh-teine anns an dùthaich gu lèir. Anns na seann làithean, ged a bhiodh cogadh ann, is e an t-arm dearg a bha deanamh an tabaid gu lèir, agus is gann gu robh fios aig an t-sluagh gu robh cogadh a’ dol air aghaidh. Ach an diugh, ma bhios cogadh ann, fàgaidh e beàrna anns gach dachaigh, ’s mura fàg, ’s ann a chionn nach eil òigridh anns an dachaigh sin. ’S tha dà dhòigh ann, ’s chan eil an còrr, airson an t-saoghail a chumail tèarainte agus sìtheil — dòigh an t-Soisgeil (fìor seann dòigh) agus an dòigh sin a th’aig luchd-riaghlaidh nan rìoghachdan. A-rèir dòigh an t-Soisgeil, cha dean còrdaidhean no cùmhnantan no pàipearan no nì sam bith on taobh a-muigh an saoghal sìtheil agus tèarainte, fhad ’s a tha droch cridhe aig daoine. ’S e a tha an Soisgeul ag iarraidh, ma tà, daoine atharrachadh, fear an dèidh fir, ’s an deanamh cosmhail ri dòigh an t-Slànaigheir — agus an sin gum bi sìth air thalamh againn, agus deagh-ghean do

[TD 113]

dhaoine. Gun teagamh, tha an dòigh seo anabarrach mall agus socair, oir cha ghabh daoine atharrachadh an aghaidh an toile, ach, ged a tha e mall, tha e cinnteach, ’s nuair thig e gu crìch, ged nach ann an diugh no màireach, bidh sìth ann da-rìreadh, sìth nach gabh bristeadh. Ach, co-dhiù, tha an dòigh cho mall ’s gu bheil gu leòr ann a their: “Faodaidh e bhith gun do ghlèidh dòigh an t-Soisgeil iomadh cogadh air ais, ach tha fios againn, co-dhiù, gu bheil iomadh cogadh ann nach do ghlèidh — agus, mar sin, feumaidh sinn dòigh nas clise. Agus an diugh tha an dà chuid luchd-riaghlaidh agus ceannardan an luchd-oibre, gu sònraichte anns an dùthaich againn fhèin, a’ feuchainn ri dòigh chlis a dheanamh chum na rìoghachdan a chumail aig fois. Tha cùirt gu bhith ’na suidhe o bhliadhna gu bliadhna ann a h-aon de na rìoghachdan beaga, ’s bidh a’ chùirt sin air a deanamh suas de dhaoine air an taghadh leis gach rìoghachd; agus an uair a chuireas dà rìoghachd a-mach air a chèile mu dheighinn nì sam bith, an àite dhol gu cogadh, thig iad a dh’ionnsaigh na cùirte seo, agus thèid ceartas a dheanamh eatorra. ’S ma chuireas a h-aon aca an aghaidh sin, smachdaichidh càch air fad i. Dòigh anabarrach, ma tà, agus cò nach iarradh gun rachadh leis, ach is e a’ chuid as miosa nach eil a h-aon de na rìoghachdan mòra glè fhada air a shon, ach an dùthaich againn fhèin ’na h-aonar. Tha e tighinn a dh’ionnsaigh seo, nuair a thig dà rìoghachd le ceist don chùirt, cha bhi ach a h-aon diubh toilichte an uair a thèid breith a thoirt, agus a chionn nach bi rìoghachd sam bith gun cheist a bhith aice air beulaibh na cùirte uair no uair-eigin, air a cheann fa dheireadh bidh an dàrna leth de na rìoghachdan mì-thoilichte leis a’ chùirt a chuir iad fhèin suas, agus ciamar a sheasas cùirt leis an dàrna leth dhiubh an aghaidh na leith eile?

Gun teagamh, an dràsda tha obair nan ceithir marcraichean cho ùr ann an inntinn dhaoine ’s gu bheil e cosmhail gun tèid an dòigh chlis fheuchainn co-dhiù. Ach chan eil ach cuimhne ghoirid aig sluagh, agus gu sònraichte aig rìoghachdan — agus is e nì mìorbhailteach a bhios ann mura faicear an t-each bàn a-mach a rithist, agus Làmhachas-làidir air a dhruim, agus na trì marcraichean eile às a dhèidh — cogadh is gorta is bàs. ’S nach eil seo a’ leigeil ris dhuinn gur h-ann ann an dòigh an t-Soisgeil a tha dòchas an t-saoghail. ’S ma tha neach sam bith aig uair sam bith ann an teagamh a thaobh an t-Soisgeil, leughadh e a’

[TD 114]

chaibideal sin anns a bheil iomradh air a thoirt air na ceithir marcraichean agus air na nithean uamhasach a tha dol ’nan cois; agus their e ris fhèin, “Gun teagamh sam bith, is e dòigh Bhetleheim is Chalbhairi as fheàrr, ’s cha bhi sìth air thalamh no deagh-ghean do dhaoine gus am bi an dòigh sin air a leantail. Bidh Bliadhna Mhath Ur aige-san a dh’ionnsaich sin.


VII.

SGEULACHDAN

25. Craobh-òir agus Craobh-airgid.

Bha ann roimhe seo rìgh aig an robh bean dam b’ainm Craobh-airgid, agus nighean dam b’ainm Craobh-òir. Latha de na làithean chaidh Craobh-òir agus Craobh-airgid do ghleann far an robh tobar anns an robh breac.

Arsa Craobh-airgid, “A bhricein, a bhalaich bhig, bhòidhich, nach mise an aon bhan-righ as brèagha anns an t-saoghal?”

“O gu dearbh cha tu.”

“Cò eile?”

“Tha Craobh-òir, do nighean.”

Chaidh Craobh-airgid dachaigh agus an cuthach ga dalladh. Laigh i air an leaba, agus cha bhiodh i slàn gu bràth gus am faigheadh i cridhe agus grùthan Chraoibh-òir, a h-inghean, rin itheadh.

Aig beul na h-oidhche thàinig an rìgh dhachaigh, agus dh’innseadh dha gu robh Craobh-airgid, a bhean, glè thinn. Chaidh e far an robh i, agus dh’fhaighnich e dè bha ceàrr oirre.

“O, chan eil ach rud a dh’fhaodas tusa a leigheas, ma thogras tu.”

Gu dearbh, chan eil rud sam bith a b’urrainn dòmhsa dheanamh riut nach deanainn.”

“Ma gheibh mi cridhe agus grùthan Chraoibh-òir, mo nighean, rin itheadh, bidh mi slàn.”

Dh’fhalbh an rìgh agus chuir e a chuid ghillean dan bheinn-

[TD 115]

sheilg a dh’iarraidh boc-goibhre, agus thug e a chridhe agus a ghrùthan da mhnaoi rin itheadh; agus dh’èirich i gu slàn fallain.

Dè thachair mun àm seo ach gun tàinig mac rìgh mhòir à thairis a dh’iarraidh Chraoibh-òir ri pòsadh. Dheònaich an rìgh ris a seo, agus dh’fhalbh iad thairis.

Bliadhna an dèidh seo chaidh Craobh-airgid dan ghleann far an robh an tobar anns an robh am breac.

“A bhricein, a bhalaich bhig, bhòidhich,” ars ise, “nach mise an aon bhan-righ as brèagha anns an t-saoghal?”

“O gu dearbh cha tu.”

“Cò eile?”

“Tha Craobh-òir, do nighean.”

“O, ma tà, is fhada sin bho nach eil ise beò. Tha bliadhna ann bhon dh’ith mi a cridhe agus a grùthan.”

“O gu dearbh, is ise nach eil sin marbh. Tha i pòsda aig prionnsa mòr thairis.”

Chaidh Craobh-airgid dhachaigh, agus dh’fheumadh an rìgh an long-fhada a chur air dòigh, gu robh ise a’ dol a choimhead a h-eudail, Craobh-òir, agus gur fhada bho nach fhac i i. Chaidh an long-fhada a chur air dòigh, agus dh’fhalbh iad.

Is i Craobh-airgid fhèin a bha air an stiùir, agus stiùir i an long cho maith agus nach robh iad fada sam bith gun thairis a ruigheachd.

Bha am prionnsa mach anns a’ bheinn-sheilg. Dh’aithnich Craobh-òir long-fhada a h-athar a’ tighinn. “O”, ars ise ris na seirbhisich, “tha mo mhàthair a’ tighinn, agus marbhaidh i mise.”

“Cha mharbh idir; glaisidh sinne staigh ann an seòmar thu far nach fhaigh i nad chòir.”

Is ann mar seo a bha; agus an uair a thàinig Craobh-airgid air tìr, agus a thòisich i air èigheachd, “Thig an coinneamh do mhàthar fhèin agus i air tighinn gad choimhead,” thuirt Craobh-òir nach b’urrainn di, gu robh i air a glasadh anns an t-seòmar, agus nach fhaigheadh i às.

“Nach cuir thu,” arsa Craobh-airgid, “Do mheur bheag a-mach air toll na h-iuchrach, agus gun toireadh do mhàthair fhèin pòg dhi?”

Chuir ise mach a meur, agus dh’fhalbh Craobh-airgid agus stob i bior nimhe innte, agus thuit Craobh-òir marbh.

[TD 116]

An uair a thàinig am prionnsa dhachaigh agus a fhuair e Craobh-òir marbh, chaidh e gu mòr-mhulad uamhasach, agus leis cho brèagha agus a bha i cha do thìodhlaic e idir i, ach ghlais e staigh ann an seòmar i, far nach faigheadh gin sam bith ’na còir.

An ceann ùine phòs e rìs, agus bha an taigh uile fo làimh na mnà seo ach aon seòmar, agus bha e fhèin a’ gleidheil iuchair an t-seòmair sin. Latha de na làithean dhì-chuimhnich e an iuchair a bheir leis, agus fhuair an dàrna bean a-staigh don t-seòmar. Dè chunnaic i an sin ach an t-aon bhoireannach bu bhrèagha a chunnaic i riamh.

Thòisich i air a tionndan agus a feuchainn, agus thugadar an aire don bhior nimhe ’na meur. Thug i am bior aisde, agus dh’èirich Craobh-òir beò, cho brèagha agus a bha i riamh.

Am beul na h-oidhche thàinig am prionnsa dhachaigh às a’ bheinn-sheilg, a’ coimhead gu math tùirseach.

“Dè an geall,” ars a bhean, “a chuireadh tu rium nach toirinn gàire ort?”

“O gu dearbh, cha tugadh nì sam bith gàire ormsa ach Craobh-òir a thighinn beò.”

“O, ma tà, tha i beò agad shìos an sin anns an t-seòmar.”

An uair a chunnaic am prionnsa Craobh-òir beò, rinn e toileachas mòr agus thòisich e air a pògadh, ’s a pògadh, ’s a pògadh. Ars an dàrna bean, “Bhon as ise a’ chiad tè a bha agad, is feàrr dhuit leantail rithe, agus falbhaidh mise.”

“O, gu dearbh, chan fhalbh, ach bidh an dithis agaibh agam.”

An ceann na bliadhna chaidh Craobh-airgid dan ghleann far an robh an tobar anns an robh am breac. “A bhricein, a bhalaich bhig bhòidhich,” ars ise, “Nach mise an aon bhan-righ as brèagha anns an t-saoghal?”

“O gu dearbh cha tu.”

“Cò eile?”

“Tha Craobh-òir, do nighean.”

“O, ma tà, chan eil ise beò. Tha bliadhna ann bhon a chuir mi am bior nimhe ’na meur.”

“O gu dearbh is ise nach eil sin marbh; is i nach eil.”

Chaidh Craobh-airgid dhachaigh, agus dh’fheumadh an rìgh an long-fhada a chur air dòigh, gu robh ise a’ dol a choimhead a

[TD 117]

h-eudail, Craobh-òir, agus gur fhada bho nach fhac i i. Chaidh an long-fhada a chur air dòigh, agus dh’fhalbh iad.

Is i Craobh-airgid fhèin a bha air an stiùir, agus stiùir i an long cho math agus nach robh iad fad sam bith gun ruigheachd.

Bha am prionnsa mach anns a’ bheinn-sheilg. Dh’aithnich Craobh-òir long a h-athar a’ tighinn.

“O,” ars ise, “tha mo mhàthair a’ tighinn agus marbhaidh i mise.”

“Cha mharbh idir,” ars an dàrna bean; “is ann a thèid sinn sìos ’na coinneamh.”

Thàinig Craobh-airgid air tìr. “Thig sìos, a Chraobh-òir, a ghaoil,” ars ise, “agus do mhàthair fhèin air tighinn gad ionnsaigh le deoch phrìseil.”

“Tha e ’na chleachdadh anns an dùthaich seo,” ars an dàrna bean, “gun toir an neach a bheir seachad deoch balgam e fhèin às an toiseach.”

Chuir Craobh-airgid a beul ris, agus dh’fhalbh an dàrna bean agus thug i dòrn da sìos a craos, agus thuit i marbh. Cha robh aca ach a giùlan ’na closaich mhairbh dachaigh agus a tìodhlacadh.

Bha am prionnsa agus a dhà mhnaoi beò fada an dèidh seo, gu toilichte agus gu rianail.

Dh’fhàg mise an sin iad.


26. Na Trì Coin Uaine

Bha ann roimhe seo prionnsa agus a phiuthar. Chaochail an athair agus am màthair, agus bha iadsan a’ fuireach cuideachd. Bha am prionnsa dol a-mach gach latha dan mhonadh às dèidh nan caorach; agus mus fhalbhadh e dh’iarradh e air a phiuthair gun a falt a chìreadh no an uinneag thuath fhosgladh gus an tigeadh esan dachaigh.

Latha de na làithean cò thachair ris ach duine agus trì coin uaine aige.

“An ceannaich thu na coin seo bhuam?”, ars an duine.

“Gu dearbh, chan eil dad agamsa bheirinn duit air an son.”

“An toireadh tu molt domh air an son?”

“Bheireadh, am fear as fheàrr a tha agam.”

Ma tà, thèid mise an urras nach gabh thu aithreachas airson

[TD 118]

sin. Is iad na h-ainmeannan aca Fios, Luaths, agus Trom. An uair a thèid thu don bheinn-sheilg, cha bhi agad fhèin ach suidhe air cnoc agus na coin a chur air falbh, agus bidh fhios aig Fios far am bi na fèidh, agus beiridh Luaths orra, agus bheir Trom dhachaigh iad.”

Is ann mar seo a bha. Fhuair an duine am molt agus fhuair am prionnsa na coin. An ath mhadainn, leis an toileachas a bha air a’ phrionnsa dol a-mach a’ chiad uair dan bheinn-sheilg leis na coin, dhì-chuimhnich e innseadh da phiuthair gun a falt a chìreadh no an uinneag thuath fhosgladh gus an tigeadh esan dachaigh.

Ràinig iad a’ bheinn-sheilg. Shuidh am prionnsa e fhèin air cnoc agus chuir e air falbh na coin. Bha fhios aig Fios far an robh na fèidh, rug Luaths orra, agus thug Trom dachaigh iad. Air an rathad a’ tighinn dachaigh, arsa Fios ra mhaighistir, “Dhì-chuimhnich thu an diugh innseadh do d’phiuthair gun a falt a chìreadh no an uinneag thuath fhosgladh gus an tigeadh tusa dachaigh; agus leis a sin, an uair a dh’fhalbh thusa, thàinig trì famhairean ga coimhead; rinn iad uamh fon taigh, agus toll troimh ’n ùrlar. Air an toll chuir iad scuttle (trap-door), agus air an scuttle cathair; agus rinn iad fhèin agus do phiuthar suas eatorra gun iarradh ise ortsa suidhe air a’ chathair, air chor agus gun tuiteadh tusa sìos anns an uaimh agus gun itheadh na famhairean thu. Ach gabh thusa mo chomhairle-sa agus na suidh idir air a’ chathair; agus an uair a bheir thu am brochan againne den teine, càirich air an scuttle e, agus thèid mi fhìn agus an dà chù eile an caraibh a chèile, cuiridh sinn car den phoit agus den scuttle, agus tuitidh am brochan mu chinn nam famhairean agus thèid an losgadh.”

Is ann mar seo a bha. An uair a thàinig am prionnsa dachaigh, thòisich a phiuthar air a ghaolachadh agus air a ghràdhachadh agus air iarraidh air suidhe air a’ chathair, gur cinnteach gu robh e sgìth às dèidh tighinn dachaigh às a’ bheinn-sheilg.

“Cha shuidh”, ars esan, gu maith greannach, “ach suidhidh mi far an togair mi fhìn.”

Dh’fhalbh e an uair sin agus thug e am brochan den teine agus chuir e air an scuttle e. Gu tubaisteach, chaidh na coin mun cheart àm a shabaid, agus cuireadar car den phoit agus den scuttle. Thuit am brochan sìos mu chinn nam famhairean, agus

[TD 119]

a-mach air an doras a ghabh iad. A-mach às an dèidh ghabh am prionnsa agus na coin, agus dhall iad orra gus an do chuir iad a-staigh doras na h-uamha iad. Thill iad an sin dachaigh agus ghabh iad mu thàmh.

An ath mhadainn chaidh am prionnsa agus na coin dan bheinn-sheilg. Shuidh am prionnsa fhèin air cnoc, agus bha fhios aig Fios far an robh na fèidh, rug Luaths orra, agus thug Trom dachaigh iad.

An uair a thàinig iad dachaigh, thuirt a phiuthar ris a’ phrionnsa, “Tha mi gad chur fo gheasa agus fo chroisean agus naoi buaraichean mhnathan-sìth, siùbhlach, seachranach, agus an laogh beag as meata, agus do chluas, agus do chaithe-beatha dhiot, mar tèid thu trì uairean às dèidh a chèile don uaimh agus trì glaodhan a thoirt aig an doras.”

An uair a chuir iad iad-fhèin air dòigh, chaidh am prionnsa agus na coin a’ chiad uair don uaimh am feasgar sin. Chaidh am prionnsa fhèin air muin Luaiths mus beireadh na famhairean air. Ràinig iad an uamh. Thug am prionnsa na trì glaodhan às. A-mach às an dèidh thàinig na famhairean, ach cha bheireadh a h-aon aca air Luaths. Chaidh Fios agus Trom an caraibh nam Famhairean agus mharbh iad aonan diubh. Chaidh iad an sin dachaigh agus ghabh iad mu thàmh.

An ath mhadainn chaidh am prionnsa agus na coin don bheinn-sheilg. Shuidh am prionnsa fhèin air cnoc, agus bha fhios aig Fios far an robh na fèidh, rug Luaths orra, agus thug Trom dachaigh iad.

An uair a chuir iad iad-fhèin air dòigh, chaidh iad an oidhche sin a rìs don uaimh. Chaidh am prionnsa fhèin air muin Luaiths agus thug e trì glaodhan aig an doras. A-mach às an dèidh thàinig na famhairean, ach cha bheireadh a h-aon aca air Luaths. Chaidh Fios agus Trom an caraibh nam famhairean agus mharbh iad aonan diubh. An sin chaidh am prionnsa agus na coin dachaigh, agus gabhadar mu thàmh.

An ath mhadainn chaidh am prionnsa agus na trì coin don bheinn-sheilg. Shuidh am prionnsa fhèin air cnoc agus bha fhios aig Fios far an robh na fèidh, rug Luaths orra, agus thug Trom dachaigh iad. An uair a fhuair iad iad-fhèin air dòigh, chaidh iad don uaimh an treas uair. Ghlaodh am prionnsa trì uairean aig an doras agus a-mach thàinig an t-aon fhamhair a dh’fhàg iad beò,

[TD 120]

agus a phiuthar. Chaidh am prionnsa fhèin air muin Luaiths agus cha bheireadh am famhair air. Chaidh Fios agus Trom an caraibh an fhamhair agus mharbh iad e, agus theich piuthar a’ phrionnsa dachaigh. Chaidh iad an uair sin a staigh don uaimh, agus fhuair iad uidhir òir agus airgid agus a bheireadh Trom dachaigh.

An uair a thàinig am prionnsa dhachaigh, thachair a phiuthar ris anns an doras agus deoch phuinsein aice.

“Siuthad, a ghaoil,” ars ise, “agus òl an deoch mhath seo; is cinnteach gu bheil thu sgìth às dèidh crìoch a chur air na famhairean.”

Dh’òl e an deoch, agus cha luaithe dh’òl e i na thuit e marbh. Thòisich na coin car tacain air caoineadh agus air donnalaich ma thimcheall, agus an sin dh’fhalbh iad. Ghabh iad air an aghaidh a’ coiseachd gus an do ràinig iad tobar far an robh dithis dhaoine — aonan a’ lìonadh soithich leis an uisge, agus am fear eile ag amharc gu dùrachdach air.

“Dè,” arsa Fios, “tha sibh a’ deanamh mar sin?”

“O”, fhreagair am fear a bha a’ lìonadh an t-soithich, “is e tobar-leighis a tha seo, agus tha mi toirt deur den uisge don duine seo.”

“B’fheàrr leam,” arsa Fios, “gun toireadh tu deur dheth dhòmhsa.”

Fhuair e seo, agus tilleadar do thaigh a’ phrionnsa. Dhòirt iad an t-uisge air a’ phrionnsa agus dh’èirich e gu slàn, fallain.

“A-nis,” arsa Fios, “tha mi fhèin agus an dà chù eile a’ falbh.”

“O gu dearbh, chan fhalbh,” arsa am prionnsa; “bu mhòr m’fheum oirbh.”

“O ge tà, feumaidh sinn falbh,” arsa Fios, agus a-mach ghabh iad. As an dèidh ghabh am prionnsa ach ann am priobadh na sùla bha iad às an t-sealladh. Thug e còrr agus seachdain a’ sireadh air an son, ach sireadh esan gus am biodh e sgìth chan fhaigheadh e na coin.

Latha de na làithean mar a bha e a’ gabhail roimhe a’ coiseachd gu maith tùrsach airsnealach, cò a thachair ris ach an aon ghille òg a b’àillidhe chunnaic e riamh.

“Am faca tu trì coin uaine air feadh a seo?” ars am prionnsa.

“Chunnaic,” ars an gille òg; “an aithnicheadh tu iad ri am faicinn?”

[TD 121]

“Bu choltach gum faithnicheadh,” ars am prionnsa.

“Ma tà, is mise Fios.”

“O gu dearbh cha tu.”

“Buail thusa an t-slatag seo orm trì uairean,” ars an gille òg, “agus fàsaidh mi am chù.”

Rinn am prionnsa seo, agus mar a thuirt an gille òg dh’fhàs e ’na chù. Bhuail e an t-slat a rithist air agus dh’fhàs e ’na ghille òg. Cò a thàinig an uair sin ach Luaths agus Trom ann an riochd ghillean òga!

“Co aca,” ars iadsan ris a’ phrionnsa, “as fheàrr leat sinn mar tha sinn an dràsd nar gillean òga na mar bha sinn roimhe nar coin?”

“Is docha leam sibh mar a tha sibh a-nis nur daoine. Fanaidh sibh a-nis còmhla rium gu bràth.”

“Tha eagal orm nach urrainn duinn,” arsa Fios; “Is e clann rìgh mhòir a tha annainn. Chaochail ar màthair o chionn fhada, agus chuir ar muime geasa oirnn gum biodh sinn nar coin gus an deanamaid na nithean sin a rinn sinn-fhèin agus thu fhèin. Tha sinn a-nis a’ dol dachaigh, agus thig thusa leinn agus gum faiceadh tu a’ phiuthar bhrèagh a tha againne.”

Dh’fhalbh iad, agus chòrd am prionnsa agus piuthar nan gillean cho maith ra chèile agus nach robh iad fada sam bith gun phòsadh. Dh’fhalbh piuthar a’ phrionnsa agus chan fhaca iad riamh tuilleadh i. Mar sin bha an taigh aig a’ phrionnsa agus a mhnaoi dhaibh fhèin; agus cho fada agus a dheanadh beairteas agus gaol eatorra fèin toilichte iad thèid mise an urras gu robh iad sin.

Dh’fhàg mise an sin iad.


27. Bhean Nach B’fhiach

Bha ann roimhe seo duine agus a bhean agus a nighean. Bha leannan eile aig a mhnaoi, agus, rud nàdurra, bha fear aig an nighinn cuideachd. Air an adhbhar sin bha a’ bhean anabarrach toileach faotainn caoiteas am bodach aice fhèin; agus bha i daonnan a’ feuchainn ga chur air falbh, ach gu ruig an t-àm seo cha deachaidh aice air sin a dheanamh.

Dè thachair man àm seo ach gun tàinig rìgh ùr thairis air an àite, agus, mar tha tric a’ tachairt, cha robh e glè thoilichte le

[TD 122

thaigh-còmhnaidh. Chual a’ bhean man robh sinn a’ bruidhinn seo, agus falbhadar far an robh an rìgh.

“Tha mi cluinntinn,” ars ise, “nach eil thu glè thoilichte le d’thaigh-còmhnaidh.”

“Tha an t-adhbhar sin agam,” ars esan.

“Agus car son nach fhaigheadh tu fear ùr?”

“Chan eil gin anns an àite seo a dheanadh fear ùr dhomh.”

“Ma tà, nì an duine agamsa duit e. Neo-ar-thaing mur eil e leisg, ach, air son sin, is e cosnach math a tha ann. Ma dhiùltas e thu, cha bhi agad ach an claidheamh a chur ri uchd, agus thèid mise an urras gun dean e rud sam bith a dh’iarras tu air.”

“Ma tà, mo bheannachd agad,” ars an rìgh, “cuir nìos an duine agad thugamsa a seo.”

Dh’fhalbh i, agus dh’iarr i air an duine aice a dhol suas far an robh an rìgh.

“Car son a bhiodh an rìgh gam iarraidh-sa?” ars an duine.

“Is coltach leam,” ars ise, “gu bheil e an tì air thusa thogail taigh ùr da.”

“Ma tà, sin rud nach urrainn dòmhsa a dheanamh.”

“Mur a h-urrainn, thoir do chasan leat,” ars ise, “agus na faiceam thu tighinn an taobh seo tuilleadh.”

Dh’fhalbh an duine bochd. Shìn e e fhèin ri taobh cnuic, agus tòisicheadar ri caoineadh. An teas-meadhon na caoinidh seo, cò thàinig far an robh e ach an seann duine liath bu bhrèagha a chunnaic e riamh.

“A dhuine bhochd,” ars an seann duine, “chan eil thu ach gu maith tùrsach a’ coimhead.”

“O, gu dearbh, tha an t-adhbhar sin agam.”

“Dè sin?”

“Tha an rìgh ag iarraidh orm taigh ùr a thogail da, agus chan urrainn dòmhsa sin a dheanamh.”

“Ma tà, falbh thusa, ghille ghasda, agus tomhais leis an t-slataig seo am meudachd a dh’fheumas an taigh a bhith.”

Dh’fhalbh an duine, agus cha b’fhada air falbh e. Thug e tomhas an taighe dan t-seann duine.

“Faodaidh tusa nis a bhith falbh,” ars an seann duine. “Bidh an taigh deiseil, air a thogail agamsa, mus èirich thusa am màireach.”

An uair a dh’èirich an duine an làrna-mhàireach, dè fhuair e

[TD 123]

air a thogail roimhe ach an t-aon taigh-còmhnaidh bu bhrèagha a chunnaic e riamh! Leum a chridhe le toileachas agus chaidh e dhachaigh agus dh’innis e d’a mhnaoi gun do thog e pàileas dan rìgh, agus pàileas brèagha cuideachd. Bha ise air a dorranachadh an uair a chual i seo, oir bha dùil aice nach b’urrainn da an taigh a thogail, gum marbhadh an rìgh e airson sin, agus gum faigheadh ise an sin a leannan a phòsadh.

Dh’fhalbh i co-dhiù an dàrna uair far an robh an rìgh.

“Ma tà,” ars esan rithe, “is ann agad tha an duine snasail. Nam faiceadh tu am pàileas a thog e domh! Cha robh mi an dùil gun d’rachadh aig duine nàdurra sam bith air a leithid a dheanamh.”

“Nach duirt mi sin riut! Ach car son nach eil loch agadsa air mullach a’ chaisteil, far am biodh tu ag iasgach, mar a tha aig rìghrean mòra eile?”

“O, chan eil gin anns an àite seo a b’urrainn sin a dheanamh dhomh.”

“Ma tà, nì an duine agamsa duit e. Neo-ar-thaing mur eil e leisg, ach, air son sin, is cosnach math a tha ann. Ma dhiùltas e thu, cha bhi agad ach an claidheamh a chur ri uchd agus thèid mise an urras gun dean e rud sam bith a dh’iarras tu air.”

“Ma tà, mo bheannachd agad,” ars an rìgh, “cuir nìos an duine agad thugamsa an seo.”

Dh’fhalbh i, agus dh’iarr i air an duine aice dol suas far an robh an rìgh.”

“Car son a bhiodh an rìgh gam iarraidh-sa?” ars an duine.

“Tha, airson loch far am biodh e ag iasgach a dheanamh air mullach a’ chaisteil.”

“Ma tà, sin rud nach urrainn dòmhsa a dheanamh.”

“Mur a h-urrainn, is ceart cho math duit dhol agus thu fhèin a riasladh, agus gum marbh an rìgh thu, ma dhiùltas tu e.”

Dh’fhalbh an duine bochd. Shìn e e fhèin ri taobh cnuic, agus thòisich e air caoineadh. An teas-meadhan na caoinidh seo, cò thàinig far an robh e ach a’ cheart seann duine liath a thàinig far an robh e roimhe.

“Seadh, a dhuine bhochd, dè tha iad a’ deanamh ort a-nis?”

“O, tha an rìgh ag iarraidh orm loch iasgaich a dheanamh air mullach a’ chaisteil, agus chan urrainn dòmhsa sin a dheanamh.”

[TD 124]

“Ma tà, falbh thusa, ghille ghasda, agus tomhais leis an t-slataig seo am meudachd a dh’fheumas an loch a bhith.”

Dh’fhalbh an duine, agus cha b’fhada air falbh e. Thug e tomhas an loch dan t-seann duine.

“Faodaidh tusa nis a bhith falbh,” ars an seann duine; “bidh an loch deiseil, air a dheanamh agamsa, mus èirich thusa am màireach.”

An uair a dh’èirich an duine an làrna-mhàireach, chunnaic e air a dheanamh air mullach a’ chaisteil an t-aon loch bu bhrèagha a chunnaic e riamh — e làn bhriceanan agus iad a’ snàmh agus a’ leumatraich gu beòthail anns an uisge. Chaidh e dhachaigh agus innsear da mhnaoi gun d’rinn e an loch dan rìgh — gur cinnteach gum biodh e toilichte a-nis, oir nach b’aithne dàsan rìgh aig an robh pàileas agus loch iasgaich cho brèagha ris.

An uair a chual a bhean seo, dh’fhalbh i an treas uair far an robh an rìgh.

“Ma tà,” ars esan rithe, “is mi tha fada ’na do chomain airson an duine agad a chur ’na mo rathad. Nam faiceadh tu an loch a rinn e domh! Mur a faicinn e le mo dhà shùil fhèin, cha chreidinn gum b’urrainn da a leithid a dheanamh.”

“O, chan eagal nach dean e rud an uair a theannas e ris. Ach car son nach eil blaith-sheampuill agadsa, mar a tha aig rìghrean mòra eile?”

“O, chan eil gin anns an àite seo a b’urrainn sin a dheanamh dhomh.”

“Ma tà, nì an duine agamsa duit e. Neo-ar-thaing mur eil e leisg, ach, air son sin, is e an deagh chosnach a tha ann. Ma dhiùltas e thu, cha bhi agad ach an claidheamh a chur ri uchd, agus thèid mise an urras gun dean e rud sam bith a dh’iarras tu air.”

“Ma tà, mo bheannachd agad; cuir nìos an duine agad thugamsa an seo.”

Dh’fhalbh i, agus iarrar air an duine aice a dhol suas far an robh an rìgh.

“Car son a bhiodh an rìgh gam iarraidh-sa?” ars an duine.

“Is coltach leam gu bheil e an tì air thusa a dheanamh blaith-sheampuill da.”

“Ma tà, sin rud nach urrainn dòmhsa a dheanamh.”

[TD 125]

“Mur a h-urrainn, bheirinn-sa mar chomhairle ort cur às duit fhèin, agus gum marbh an rìgh thu ma dhiùltas tu e.”

“O, gu dearbh, cha chuir mi às domh fhèin — is mi nach dean sin! A bheil thu an dùil gu bheil mi cho beag faireachdainn agus gum fàgainn thusa leat fhèin anns an t-saoghal mhosach seo?”

“Coma leat dhìomsa; thèid agam air an aire a thoirt orm fhèin. Ach is fheàrr duit a bhith falbh far a bheil an rìgh, mus bi e gabhail fadachd.”

Dh’fhalbh an duine bochd. Shìn e e fhèin ri taobh cnuic, agus tòisichear ri caoineadh. An teas-meadhan na caoinidh seo cò thàinig far an robh e ach a’ cheart seann duine liath a thàinig far an robh e roimhe.

“Seadh, a dhuine bhochd, dè tha cur riut a-nis?”

“O, tha an rìgh ag iarraidh orm blaith-sheampuill a dheanamh da, agus chan urrainn dòmhsa sin a dheanamh.”

“Ma tà, ghille ghasda, innsidh mise duit ciamar a nì thu e. Tha leannan eile aig do mhnaoi, agus tha fear aig do nighinn cuideachd. Tha ròic mòr gus a bhith aig a’ cheathrar aca an nochd, agus falbhaidh tusa dan bhàthaich, agus stobaidh tu bior anns an tarbh. Tòisichidh an tarbh ri geumnaich, agus thig do bhean a-mach a choimhead dè tha ceàrr. Ceanglaidh tu ise ri earball an tairbh. Thig an uair sin a leannan a-mach, agus ceanglaidh tu esan ri h-earball-se. Thig an uair sin do nighean a-mach, agus ceanglaidh tu ise ri earball-san. Stobaidh tu an sin am bior anns an tarbh, agus leigidh tu às da. Thèid esan ’na dheann-ruith, agus iadsan a’ slaodadh ris, sìos rathad a’ chaisteil gus an tuit e anns an loch agus an tèid am bàthadh uile. Bidh am blaith-sheampuill agad an sin ullamh.”

Thug an duine mòran taing dan bhodach, agus dh’fhalbh e dhachaigh. Chaidh e dan bhàthaich, agus stob e bior anns an tarbh. Thòisich an tarbh ri geumnaich, agus thàinig a’ bhean a-mach a choimhead dè bha ceàrr ris. Rug an duine oirre agus cheangail e i ri earball an tairbh. Thàinig an sin a leannan a-mach, agus cheangail an duine e ri h-earball-se. Thàinig an sin an nighean a-mach, agus cheangail an duine i ri earball-san. Thàinig an sin a leannan a-mach, agus cheangail an duine e ri h-earball-se. Stob e an uair sin am bior anns an tarbh, agus mach a ghabh e ’na dheann-ruith suas rathad a’ chaisteil gus na thuit e anns an loch agus an deachaidh am bàthadh uile.

[TD 126]

An ath mhadainn chaidh an duine far an robh an rìgh a dh’iarraidh air a thighinn a choimhead a’ bhlaith-sheampuill. An uair a ràinig iad an loch leig an duine na cuirp fhaicinn dan rìgh, agus dh’innis e da gum b’e sin am blaith-sheampuill.

Thug an rìgh mòran beartais dan duine, agus a bharrachd air sin thug e a nighean da ri pòsadh. Bha leth na rìoghachd aige fhad agus bu bheò an rìgh, agus an rìoghachd uile an uair a chaochail an seann duine.

Dh’fhàg mise an sin iad.


28. Gruagach an Eilein

Bha ann uair an siod rìgh air an do chaochail a bhean, agus, mar a tha tric a’ tachairt, phòs e a rithist. Bha nighean anabarrach bhrèagha aige le chiad mhnaoi, agus leis an dàrna tè nighean mhaol, charrach. Bha naimhdeas uamhasach aig an dàrna mnaoi ri nighinn na ciad tè, agus cha b’aon uair no dà uair a dh’fheuch i cur às di, ach bha an rìgh daonnan a’ cur bacail oirre.

Bha eilean beag bòidheach mach anns a’ chuan mu choinneamh taigh-còmhnaidh an rìgh, agus is ann a smaointich a’ bhan-righ gun cuireadh i an nighean bhrèagha gu ruig an t-eilean seo. Dh’fhalbh i far an robh an rìgh.

“Ma tà,” ars ise, “is culaidh-nàire mhòr a leithid de sgonn mòr caileig ri nighinn do chiad mhnà a bhith aig an taigh dìomhanach. Nam bithinn-sa nad àite, chuirinn air falbh i fad trì bliadhna gu ruig an eilean beag ud thall.”

Cha robh an rìgh glè dheònach, ach cha robh comas air ach an rud a bha a bhean ag iarraidh a dheanamh. Fhuair e bàta, agus chuir e innte, gun fhios da mhnaoi, badan de dh’eòrna goirt, caora, gobhar, agus mart. Chuir e an sin a nighean innte agus dh’fhalbh e leatha gu ruig an t-eilean. An uair a ràinig iad, thog an rìgh agus a chuid daoine taigh dan nighinn, agus an sin thill iad dhachaigh.

Am beul na h-oidhche cò thàinig a choimhead air an nighinn ach triùir fhleasgach!

“Fàilte ort, a ghruagach an eilein,” ars iadsan.

“Ma tà, fàilte oirbh fhèin; tha e coltach gu bheil aithne agaibhse ormsa nach eil agamsa oirbhse.”

“O tha; ach a bheil dad agad a bheir thu duinn ri itheadh?”

[TD 127]

“O, gu dearbh, chan eil mòran sam bith agamsa a bheir mi duibh, ach am beagan a tha agam tha sibh di-beathte ga ionnsaigh.”

Dh’fhalbh i agus thug i mach am badan de dh’eòrna goirt agus thug i siod daibh. Dh’fhan iad còmhla rithe gus an robh e anmoch, agus an sin dh’èirich iad gu falbh. An uair a bha iad a’ fàgail beannachd aice, thuirt iad rithe nach leigeadh i leas èirigh an làrna-mhàireach gus an èireadh a’ ghrian, agus gum faigheadh i na beathaichean ’nan sìneadh ri taobh an taighe, dìreach mar a dh’fhàg i iad.

Cha d’èirich ise an làrna-mhàireach gus an d’èirich a’ ghrian, agus fhuair i na beathaichean cruinn, còmhla, ’nan sìneadh ri taobh an taighe, dìreach mar gum biodh cuid-eigin gam buachailleachd rè na h-oidhche. Bha de bhainne aca rud nach fhac ise riamh roimhe, agus neo-ar-thaing nach d’rinn ise gu leòr de dh’ìm, de chàise, agus de ghruth.

Am beul na h-oidhche thàinig an triùir fhleasgach air chèilidh oirre.

“Fàilte ort, a ghruagach an eilein! A bheil dad agad duinn an nochd?”

“Ma tà, tha rud nas fheàrr agam an nochd,” agus dh’fhalbh i agus thug i mach na bha aice de dh’ìm, de chàise, de ghruth, agus de dh’uachdar. Bha iad a’ caitheadh na cuirme agus na cuideachd le sòlas agus le toil-inntinn gus an robh e anmoch anns an oidhche. An sin thog na fleasgaich orra gu falbh. An uair a bha iad a’ fàgail beannachd aig an nighinn, thuirt iad rithe nach ruigeadh i leas èirigh an làrna-mhàireach gus an èireadh a’ ghrian, agus gum biodh na beathaichean cruinn, còmhla, ’nan sìneadh ri taobh an taighe, dìreach mar a dh’fhàg i iad.

Cha do dh’èirich ise an làrna-mhàireach gus an do dh’èirich a’ ghrian, agus fhuair i na beathaichean cruinn, còmhla, ’nan sìneadh ri taobh an taighe, dìreach mar a dh’fhàg i iad. Bha de bhainne aca rud nach fhaca ise riamh roimhe — barrachd eadhon na bha aca an oidhche roimhe sin.

Bha na fleasgaich a’ tighinn a choimhead oirre h-uile oidhche fad nan trì bliadhna a bha i anns an eilean. Dh’fhanadh iad còmhla rithe gus am biodh e anmoch anns an oidhche, agus mus falbhadh iad dh’iarradh iad oirre gun i dh’èirigh an làrna-mhàireach gus an èireadh a’ ghrian, agus gum faigheadh i na

[TD 128]

beathaichean cruinn, còmhla, ’nan sìneadh ri taobh an taighe, dìreach mar a dh’fhàg i iad. Bha ise a’ deanamh h-uile sìon mar a dh’iarradh iad oirre, air chor agus, mus do ruith na trì bliadhna a mach gu robh uidhir de chrodh agus de chaoraich agus de ghobhair aice agus na b’urrainn di iarraidh.

An uair a bha na trì bliadhna air ruith a-mach, ars an rìgh ris a’ bhan-righ: “Ma tà, feumaidh mi an diugh bàta a chur a-nunn dan eilean a dh’iarraidh mo nighinn, oir tha na trì bliadhna air ruith a-mach.”

“O, ma tà,” ars ise “is tusa nach leig a leas bhith aig an t-saothair. Tha mise glè chinnteach nach eil mòran de do nighinn a làthair an diugh.”

“Thèid mi nunn a choimhead, co-dhiù,” ars esan, agus dh’fhalbh e.

An uair a ràinig e nunn, thachair an nighean ris aig a’ chladach, agus is e chuir an fhàilte oirre! Bha e air a dhòigh gu h-uamhasach an uair a chunnaic e cho maith agus a thàinig i air a h-adhart anns an eilean. Thill iad an sin uile dachaigh, agus thòisich an rìgh air moladh a nighinn ris a’ bhan-righ, cho maith agus a thàinig i air a h-adhart anns an eilean.

“O,” ars a’ bhan-righ, “dheanadh an nighean agamsa pailt cho maith, nan d’rachadh a cur a-nunn dan eilean.”

“Ma tà,” ars an rìgh, “is e a cur a nunn a nì sinn.”

Fhuaireas bàta, agus lìon a’ bhan-righ i le h-uile seòrsa bìdh — gu leòr de dh’ìm agus de chàise agus de ghruth agus de dh’aran cruithneachd. Chuir iad an uair sin an nighean mhaol charrach a-staigh dan bhàta, agus rachar leatha nunn gus an t-eilean. Thog iad taigh brèagha di an sin, agus thill iad dhachaigh.

Am beul na h-oidhche cò thàinig a choimhead air an nighinn mhaoil charraich ach an triùir fhleasgach!

“Fàilte ort, a ghruagach an eilein! Dè tha agad duinn an nochd?”

“Mach às a seo sibh,” ars ise, gu maith greannach; “tha gu leòr dòmhsa biadh a ghleidheil rium fhèin, gun bhith ga thoirt duibhse.”

Dh’fhalbh an triùir fhleasgach gun ghuth gun ghabadh, agus cha tàinig iad ’na còir tuilleadh.

An uair a dh’èirich an nighean mhaol charrach anns a’

[TD 129]

mhadainn, cha robh sgeul ri fhaotainn air a’ chrodh. Thug i fad an latha gan sireadh, agus, an uair a fhuair i iad cha robh deur bainne aig a h-aon aca. Mus tàinig ceann nan trì bliadhna, bhàsaich a h-uile beathach a bha aice, agus theab i fhèin bàsachadh le cion bìdh.

An uair a bha na trì bliadhna air ruith a-mach, thuirt a’ bhan-righ ris an rìgh gu feumadh e bàta a chur a-nunn dan eilean a dh’iarraidh a nighinn. Rinneadh seo, agus chaidh an nighean mhaol charrach a thoirt dhachaigh eadar a bhith marbh agus beò, gun sìon de na chaidh a chur a-nunn còmhla rithe.

Bha a’ bhan-righ air a dorranachadh a chionn agus mar a dh’èirich da h-inghinn, agus chuir i fios gus an nighinn bhrèagha gu feumadh i dol a chruinneachadh làn soithich de smeuran anns an Fhaoilteach. Thug i di mias, crioman aodaich leis an còmhdaicheadh i a’ mhias, agus badan de dh’eòrna goirt, agus chuir i air falbh i.

Ghabh an nighean roimpe, a’ coiseachd, fad an latha. Am beul na h-oidhche thàinig i gu craoibh; ghabh i tàmh aig a bun, agus thòisich i air ithe a’ bhadain eòrna. Cha d’rinn i ach teannadh ri ithe an uair a thàinig trì madaidhean-allaidh far an robh i. Cha robh iad a’ coimhead ach gu maith caol, acrach, agus dh’fhalbh an nighean agus thug i an roinn bu mhò den bhadan eòrna daibh. An uair a thàinig àm dol a laighe, chaidh aonan de na madaidhean-allaidh ’na chluasaig fo ceann, agus an dithis eile air gach taobh dith ga gleidheil blàth.

An uair a dh’èirich an nighean an làrna-mhàireach agus a chuir i i fhèin air dòigh, dè chunnaic i air bruthach os a cionn ach taigh mòr brèagha! Chaidh i nunn ga ionnsaigh, agus rachar a-staigh. Cha robh a-staigh ach triùir fhleasgach agus am màthair. An uair a chunnaic iad an nighean a’ tighinn a-staigh, thug an triùir ghillean òga sùil air a chèile, agus thàinig fiamh gàire orra.

“Tha e coltach,” ars am màthair, “gu robh aithne agaibh oirre seo roimhe.”

“O, bha” ars iadsan, “is iomadh uair, an uair a bha sinn anns an eilean, agus an uair a bha sinn fo gheasa ’nar madaidhean-allaidh, a thug i biadh agus deoch duinn, an uair a bha sinn an impis fannachadh a chion bìdh.”

“Feuchaibh, ma tà, gun dean sibhse coibhneas rithese a-nis.”

[TD 130]

Dh’fhalbh iad, agus chuir iad biadh air a beulaibh, agus thug iad bhuaipe mias-nan-smeuran airson ga lìonadh. Cha robh iad tiota air falbh an uair a thill iad leis a’ mhèis làn de smeuran nach robh an leithid idir rim faotainn anns an t-saoghal. An uair a thàinig an t-àm gu feumadh an nighean falbh, ars a’ mhàthair ri mac bu shine, “Dè tha thusa nis dol a thoirt dan nighinn seo?”

“O, ma tà, bheir mise dhi cruit-chiùil òir a chluinneas duine ann an còig còigean na tìre.”

Dh’fhaighnich i an uair sin den dàrna mac bu shine dè bha esan dol a thoirt dan nighinn.

“O, ma tà,” ars esan, “bheir mise di cìr, agus an uair a chìreas i a ceann le aon cheann dith, fàsaidh falt òir oirre, agus leis a’ cheann eile fàsaidh a falt mar a bha e roimhe.”

Dh’fhaighnich i an uair sin de mac a b’òige dè bha esan dol a thoirt dan nighinn.

“O, ma tà,” ars esan, “bheir mise di seo; h-uile uair a thogas i a meur, silidh fìon aisde.”

Dh’fhàg an nighean an sin beannachd aca, agus thog i oirre gu dol dhachaigh. An uair a thàinig i dlùth dan taigh, sheinn i a’ chruit-chiùil.

“O,” ars an rìgh, agus e toirt togail às fhèin, “tha mo nighean-sa a’ tighinn.”

Thàinig ise an uair sin a-staigh, dhòirt i na smeuran ann an sgùirt a màthar, agus dh’iarr i air na seirbhisich h-uile soitheach a bha anns an taigh a thoirt ga h-ionnsaigh. Rinneadh seo, agus lìon i uile iad le fìon. Chaith iad oidhche shòlasach thoil-inntinneach shoganach, agus bheireadh an rìgh tacan air òl an fhìon agus air moladh cho maith agus a rinn a nighean.

“O, gu dearbh fhèin,” ars a’ bhan-righ, an uair a bha i seachd sgìth den bhruidhinn seo, “dheanadh an nighean agamsa cheart cho maith rithese, nan d’rachadh i air falbh.”

“O, ma tà,” ars an rìgh, “is e a cur air falbh a dh’iarraidh smeuran a nì sinn.”

Is ann mar seo a bha. Thug a’ bhan-righ da h-inghinn gu leòr de h-uile seòrsa bìdh, agus mias airson nan smeuran. Dh’fhalbh an nighean mhaol charrach an uair sin, agus ghabh i air a h-aghaidh gus an tàinig i aig beul na h-oidhche gu craoibh mhòir. Laigh i sìos aig a bun agus thòisich i air a’ bhiadh ithe. Cha d’rinn i ach gann tòiseachadh an uair a thàinig trì madaidhean-

[TD 131]

allaidh far an robh i. Dh’iarr iad cuid den bhiadh oirre.

“A bheathaichean grànda tha sibh ann” ars ise, “tha gu leòr dòmhsa biadh a ghleidheil rium fhèin, gun bhith ga thoirt duibhse, agus dìreach thoiribh ur casan leibh.”

Dh’fhalbh iad, agus cha tàinig iad far an robh i tuilleadh. Bha an oidhche anabarrach fuar, agus cha robh dad aig an nighinn a chumadh blàth i. An uair a thàinig a’ mhadainn agus a chuir an nighean mhaol charrach i fhèin air dòigh, ciod a chunnaic i air bruthach os a cionn ach taigh mòr brèagha! Rachar suas. Cha robh a-staigh ach triùir fhleasgach agus am màthair. An uair a chunnaic an triùir ghillean i tighinn a-staigh, chuir iad drèin orra.

“Tha e coltach,” ars am màthair, “gu robh aithne agaibhse oirre seo roimhe.”

“O, bha,” ars iadsan.

Dh’fhalbh iad agus chuir iad biadh air a beulaibh, agus thug iad soitheach nan smeuran bhuaipe. Rachar an uair sin a-mach, agus lìonar an soitheach le màganan, dearcan-luachrach, seilcheagan, luchagan, agus le h-uile seòrsa salachair a smaointicheadh duine air. Chuir iad brèid air a’ mhèis mus faiceadh an nighean mhaol charrach na bha ’na broinn.

An uair a thàinig an t-àm gu feumadh ise falbh, thug iad an soitheach di. Is ise a bha air a dòigh, agus dùil aice gur e smeuran a bha aice. Ràinig i mu dheireadh an taigh agus dh’iarr i air a màthair a sgùirt a ghleidheil agus gun dòirteadh i na smeuran ann. Rinn a’ bhan-righ seo, agus dhòirt an nighean mhaol charrach na bha anns a’ mhias ’na sgùirt. Cha bu luaithe a dhòirt na leum h-uile beathach feadh an taighe. Cha b’urrainn do na seirbhisich an taigh a ghlanadh, agus b’fheudar fhàgail.

An ceann ùine às dèidh seo thàinig prionnsa mòr a dh’iarraidh an nighinn bhrèagha ri pòsadh. An uair a chual a’ bhan-righ seo, thug i air a cuid daoine breith air an nighinn bhrèagha agus a tilgeil mach air a’ mhuir ann am baraille. Rinn iadsan seo, agus thug a’ bhan-righ an nighean mhaol charrach aice fhèin dan phrionnsa ri pòsadh. Chan fhac am prionnsa an tè a bha e ag iarraidh a phòsadh riamh, agus leis a sin cha robh fhios aige gun tug a’ bhan-righ an car às. Ach, co-dhiù, chaidh a’ bhanais a dheanamh, agus dh’fhalbh am prionnsa agus an nighean mhaol charrach dan taigh aca fhèin. An uair a bha iad faisg air an taigh

[TD 132]

dh’iarr am prionnsa air a mhnaoi a’ chruit-chiùil a sheinn agus gum biodh fhios aig a chuid daoine gu robh iad a’ tighinn.

“O”, ars ise, “tha e tràth gu leòr.”

“Cuir falt òir ort fhèin co-dhiù, agus gum faic na seirbhisich cho brèagha agus a tha thu.”

Ach bha h-uile rud tràth gu leòr aicese gus mu dheireadh an d’ràinig iad an taigh.

“Tog nis do mheur,” ars esan, “agus sil fìon, agus nì sinn oidhche shunndach aighearach a chur seachad.”

Ach bha e tràth gu leòr leatha-se sin a dheanamh gus mu dheireadh am b’fheudar don phrionnsa sgur de dh’iarraidh oirre dad sam bith a dheanamh.

An ceann ùine rugadh mac daibh, agus mac cho grànda mì-shlàn agus a rugadh riamh. Bha gille beag aig a’ phrionnsa ’na sheirbhiseach, agus bhiodh e daonnan dol sìos rathad a’ chladaich. Bhiodh e faicinn baraille mach air a’ mhuir — aon uair air druim a’ chuain, agus uair eile ri taobh a’ chladaich. Anns a’ bharaille bha an t-aon bhoireannach bu bhrèagha a chunnaic e riamh.

Thigeadh i uairean air tìr, bheireadh i fìon às a meur dan ghille ri òl, agus dh’fhaighnicheadh i deth:

“An do sheinn i an ceòl,
No an do shil a meur,
No bheil mac òg a’ phrionnsa slàn?”

Agus fhreagradh esan:

“Cha do sheinn i an ceòl,
Agus cha do shil a meur
Agus chan eil mac òg a’ phrionnsa slàn.”

Aon latha bha sin, an uair a bha an gille agus gruagach na mara cuideachd, cò thàinig orra ach am prionnsa fhèin! Theich gruagach na mara, agus dh’fhaighnich am prionnsa den ghille cò i.

“Ma tà, chan eil fhios agamsa,” ars an gille; “tha i daonnan tighinn air tìr an uair a tha mise seo. Silidh i fìon às a meur ’na mo bheul, agus faighnichidh i diom:

[TD 133]

“An do sheinn i an ceòl,
No an do shil a meur,
No bheil mac òg a’ phrionnsa slàn?”

Agus abairidh mise:

“Cha do sheinn i an ceòl,
Agus cha do shil a meur
Agus chan eil mac òg a’ phrionnsa slàn.”

“Is math a thuirt thusa, ghille ghasda. Tha mi nis a’ tuigsinn gun deach an car a thoirt asam gu tur, ach coma leatsa, cha tèid a thoirt asam a rithist. Thig thusa sìos an seo am màireach cuideachd, agus thèid mise am falach air cùl creige, agus an uair a thig gruagach na mara far a bheil thu, beiridh mise oirre, agus thèid mise an urras nach leig mi às di tuilleadh.”

Is ann mar seo a bha. An làrna-mhàireach thàinig an gille sìos dan chladach mar a b’àbhaist, agus thàinig gruagach na mara air tìr a shileadh fìon às a meur ’na bheul. Agus cha bu luaithe a thàinig na leum am prionnsa bho chùl na creige a bhreith oirre. Dh’fhiach ise ri teicheadh, ach bha esan tuilleadh agus luath air a son.

“Tha thu agam a-nis co-dhiù,” ars esan, “agus feumaidh tu mo phòsadh gun dàil.”

Thog iad an uair sin orra gu dol dhachaigh, agus an uair a bha iad faisg air an taigh sheinn ise a’ chruit-chiùil, chuir i falt òir oirre fhèin, agus an uair a ràinig iad an taigh lìon i h-uile soitheach a bha anns an taigh le fìon.

Rinn iad banais mhòr shunndach aighearach, agus chaidh an nighean mhaol charrach agus a mac a chur dhachaigh gus a’ bhan-righ.

Dh’fhàg mise an sin iad.


29. Iain, Mac an Tuathanaich

Bha ann roimhe seo tuathanach agus a bhean aig an robh mac nach robh glè ghlic dam b’ainm Iain. Bhiodh an tuathanach agus a chuid daoine dol a-mach gach latha dan mhonadh a dh’obair agus, mu mheadhan latha, chuirteadh Iain gan ionnsaigh le

[TD 134]

biadh ach, mar bu trice, bhiodh an t-anmoch ann mus ruigeadh Iain iad.

Latha de na làithean, an uair a bha an tuathanach dol a dh’ionnsaigh ’obrach thuirt e ri mhnaoi i chuimhneachadh biadh a chur gan ionnsaigh an latha sin co-dhiù ann an àm riaghailteach, oir gu robh obair chruaidh rompa. O, is ise dheanadh sin, agus mu mheadhan latha lìon i sac eich le h-uile seòrsa bìdh agus chuireadh Iain air falbh leis.

Cha robh esan a bheag ach meadhan rathaid an uair a bhuail an t-acras e, agus cha robh ach na bha anns an t-sac itheadh agus tilleadh dhachaigh.

“Cha b’fhada a bha thu deanamh do ghnothaich,” ars a mhàthair ris.

“O”, ars esan, “ge b’fhada bhuam iadsan, cha b’fhada thuca mise.”

Am beul na h-oidhche thàinig an tuathanach dhachaigh.

“O”, ars esan ri mhnaoi, “nach mise a bha air mo nàireachadh an diugh, agus nach do chuir thu gearradh bìdh gar n-ionnsaigh, ged a bha sinn an impis ar cridheachan a sgàineadh le h-obair.”

“Ma tà, is sibhse nach ruigeadh a leas sin, agus gun do chuir mi Iain gur ionnsaigh le loma-làn an t-saic de na h-uile seòrsa bìdh.”

“Ma chuir, cha d’ràinig e sinne, ach ruith a-mach agus thoir a-staigh thugamsa an seo e.”

Rinn i sin.

“Dè,” ars ’athair, “a rinn thusa ris a’ bhiadh leis an do chuir do mhàthair air falbh thu an diugh?”

“Dh’ith mi e” ars Iain, “agus b’fheumach air mi.”

“Ma tà, bhon rinn thu a leithid, cha toir thu oidhche nas fhaide ann am thaigh-sa.”

“Chan eil comas air,” ars Iain, “ach falbhaibh, athair, air mo shon-sa a dh’ionnsaigh ceàrdach nan seachd goibhnean, agus bheir sibh thugamsa an seo bata maith làidir iarainn.”

Dh’fhalbh ’athair, agus cha b’fhada air falbh e an uair a thill e le bata maith làidir iarainn. Chuir Iain siod ri ghlùn agus bhrist e ’na dhà sgonn e.

“Cha dean am fear seo an gnothach, athair; rachaibh a dh’iarraidh fir eile.”

Dh’fhalbh ’athair, agus cha b’fhada air falbh e an uair a thill e

[TD 135]

le bata maith làidir iarainn na bu treise na am fear roimhe.

Chuir Iain siod ri ghlùn agus bhrist e ’na dhà sgonn e.

“Cha dean am fear seo an gnothach, athair; rachaibh a dh’iarraidh fir eile.”

Dh’fhalbh ’athair, agus cha b’fhada air falbh e an uair a thill e le bata maith làidir iarainn cho làidir agus a b’urrainn na seachd goibhnean ga dheanamh. Chuir Iain siod ri ghlùn, ach cha b’urrainn dha a bhristeadh.

“Nì am fear seo an gnothach,” ars esan. “Is mithich domh nis a bhith triall,” agus leis a sin thog e air agus dh’fhalbh e. Ghabh e roimhe, a’ coiseachd, gus an tàinig e aig beul na h-oidhche gu taigh rìgh. Cò thachair a-mach ris ach an rìgh fhèin!

“Ciod e fàth do thurais, a bhalaich ghasda?” ars an rìgh.

Dh’innis Iain cò às da.

“Thàinig mi o thìr nan crann, far an lìonmhor sonn — Iain, mac an tuathanaich mi, agus is e b’àill leam a bhith sireadh m’fhortain.”

“Ma tà,” ars an rìgh, “is mi tha toilichte gun tàinig thu. Tha buachaille-chruidh an tì (leg. dìth?) ormsa an dràsd agus theagamh gum biodh tusa deònach gabhail agam.”

“Gabhaidh, is mi nì sin,” ars Iain.

“Cùm ort, a sheòid,” ars an rìgh, “Gus an cluinn thu an toiseach na tha agam ri innseadh duit. Bidh agad ri dhol a-mach gach madainn leis a’ chrodh a dh’ionnsaigh achaidh far a bheil trì famhairean a’ gabhail còmhnaidh. Bidh iad seo daonnan a’ goid mo chruidh agus a’ marbhadh nam buachaillean air los agus gu bheil mi an impis a bhith creachte leo. Tha fios agad a-nis dè seòrsa obrach a tha thu dol a ghabhail fos làimh, agus, ma tha thu fhèin deònach a feuchainn, cuimhnich nach bi agad ri bhith cur iomchair ormsa ged dh’èireadh an leibid duit.”

Thuirt Iain, olc no maith mar a dh’èireadh da, gu feuchadh e co-dhiù. Is ann mar seo a bha.

An ath mhadainn chaidh Iain a-mach chon an achaidh leis a’ chrodh agus thug e leis am bata mòr làidir iarainn. Cha bu luaithe ràinig e na chunnaic e am famhair mòr a’ tighinn an caraibh a’ chruidh.

“A bhodaich dhàna,” ars Iain, “dè an gnothach a tha agad ri crodh mo mhaighistir-sa?”

“A bhalaich shuaraich,” ars am famhair, “Dè an gnothach a

[TD 136]

bha agadsa tighinn leo an seo? Ach dh’fhaodadh gun tugainn-sa ort e agus nach biodh tu idir air tighinn an rathaid seo a rithist.”

“Trian mòr dhuit-sa agus trian beag dhòmhsa,” ars Iain, “is ma dh’fhaoidte gun laigh an trian beag agamsa air do dhronnaig fhèin.”

Ghabh am famhair an caraibh Iain agus leis a’ chiad bhuille chuir e a dhruim ri talamh.

“A mhic rìgh no mhic ridire,” ars esan, “leigidh sinn air do chois thu agus feuchaidh sinn do dhruim ri talamh aon uair eile.”

“Cha mhac rìgh no mac ridire mise,” ars Iain, “ach mac an tuathanaich.” Agus leis a sin rug e air a’ bhata mhòr làidir iarainn, thug e sìos le uile neart e air ceann an fhamhair, agus bha siod aige air claisneach a dhroma air fuarachd na talmhainn.

“Am bàs air do mhuin, a bhodaich! Ciod e t’èirig?”

“Chan eil èirig agam dhuit-sa co-dhiù,” ars am famhair.

“Mur h-eil, is ceart cho maith marbh thu.” Agus cha b’fhada ris a bha Iain.

Am beul na h-oidhche chaidh e dhachaigh leis a’ chrodh agus cha robh uiread bhainne aca riamh agus a bha aca an oidhche sin. Bha iongantas mòr air an rìgh a chionn agus nach deachaidh Iain a mharbhadh leis na famhairean, agus fhuair e a mholadh agus fhìor-mholadh airson a thapachd.

An ath mhadainn chaidh Iain a-mach leis a’ chrodh agus thug e leis am bata mòr làidir iarainn. Cha bu luaithe ràinig e na chunnaic e an dara famhair mòr a’ tighinn an caraibh a’ chruidh.

“A bhodaich dhàna, gu dè an gnothach a tha agad ri crodh mo mhaighistir-sa?”

“A bhalaich shuaraich, dè an gnothach a bha agadsa tighinn leo an seo, ach dh’fhaodadh gun tugainn-sa ort e agus nach biodh tu idir cho geur air tighinn an rathaid seo a rithist.”

“Trian mòr dhuit-sa agus trian beag dhòmhsa, is ma dh’fhaoidte gun laigh an trian beag agamsa air do dhronnaig fhèin.”

Ghabh am famhair an caraibh Iain agus leis a’ chiad bhuille chuir e a dhruim ri talamh.

“A mhic rìgh no mhic ridire, leigidh sinn air do chois thu agus feuchaidh sinn do dhruim ri talamh aon uair eile.”

“Cha mhac rìgh no mac ridire mi ach mac an tuathanaich,”

[TD 137]

agus leis a sin rug Iain air a’ bhata mhòr làidir iarainn, thug e sìos le uile neart e air ceann an fhamhair, agus bha siod air claisneach a dhroma air fuarachd na talmhainn.

“Am bàs air do mhuin, a bhodaich! Ciod e t’èirig?”

“Chan eil èirig agam dhuit-sa co-dhiù.”

“Mur h-eil,” ars Iain, “is ceart cho maith marbh thu.” Agus cha bu luaithe thuirt na rinn.

Am beul na h-oidhche chaidh Iain dhachaigh leis a’ chrodh, agus bha uiread bhainne aca an oidhche sin agus nach robh de shoithichean aig an rìgh na ghleidheadh e. Fhuair e a mholadh agus fhìor-mholadh on rìgh — chan fhacas seise a’ bhuachaille seo riamh!

An ath mhadainn chaidh Iain a-mach leis a’ chrodh agus thug e leis am bata mòr làidir iarainn. Cha bu luaithe ràinig e na chunnaic e a’ chailleach mhòr a’ tighinn an caraibh a’ chruidh. ’Na càirean àrd bha dà fhiacail mhòr fhada leis am biodh i a’ brodadh an teine agus le h-ìnean bhiodh i a’ togail na bhiodh a staigh de luaith.

“A chailleach dhàna,” ars Iain, “fàg crodh mo mhaighistir-sa.”

“A bhalaich shuaraich, dè an gnothach a bha agadsa tighinn leo an seo? Ged a chuir thu às do na fir, is feàrr duit mise a sheachnadh, no dh’fhaodadh gun tugainn ort agus nach biodh tu idir cho geur air tighinn an rathaid seo a rithist.”

“Trian mòr dhuit-sa, a chailleach, agus trian beag dhòmhsa. Is ma dh’fhaoidte gun laigh an trian beag agamsa air do dhronnaig fhèin.”

Siod an caraibh Iain ghabh a’ chailleach agus leis a’ chiad bhuille chuir i a dhruim ri talamh.

“A mhic rìgh no mhic ridire, leigidh sinn air do chois thu agus feuchaidh sinn do dhruim a chur ri talamh aon uair eile.”

“Cha mhac rìgh no mac ridire mi ach mac an tuathanaich,” agus leis a sin rug e air a’ bhata mhòr làidir iarainn, thug e sìos le uile neart e air ceann na caillich agus bha siod aige air claisneach a droma air fuarachd na talmhainn.

“Am bàs air do mhuin, a chailleach; ciod e t’èirig?”

“O, leig às domh agus bheir mi duit cist làn òir agus cist làn airgid a tha am falach fo lic an teine.”

“Bidh sin agam co-dhiù, a chailleach; ciod e tuilleadh?”

[TD 138]

“O, leig às domh agus bheir mi duit claidheamh òir dà-fhaobhair a ghearras leis a’ chiad bhuille nì sam bith ris an cuir thu e.”

“Bidh sin agam co-dhiù, a chailleach. Ciod e tuilleadh?” “O, leig às domh agus bheir mi duit coinneal òir leis am faic thu seachd mìle romhad agus seachd mìle às do dhèidh.”

“Bidh sin agam co-dhiù, a chailleach; ciod e tuilleadh?”

“Chan eil an còrr agamsa a bheirinn duit.”

“Mur h-eil, is ceart cho maith marbh thu,” agus cha bu luaithe thuirt na rinn.

Chaidh Iain an sin a dh’ionnsaigh uamh nam famhairean agus fhuair e gach nì mar a thuirt a’ chailleach.

Am beul na h-oidhche chaidh e dhachaigh leis a’ chrodh agus bha uiread bhainne aca an oidhche sin agus nach mòr nach do bhàthadh cuid diùbhsan a bha gan leigeil. Fhuair Iain a mholadh agus cha d’fhuair an còrr on rìgh.

An uair a thàinig Iain dhachaigh an ath oidhche leis a’ chrodh, fhuair e a’ bhanarach a’ caoineadh roimhe. Dh’fhaighnich e dè bha ceàrr oirre.

“O,” ars ise, “chuir fear de na daoine mòra fiadhaich anns an eilean ud thall mar coinneamh fios thun an rìgh an diugh gun tigeadh e a thoirt sgrios air an rìoghachd mar faigheadh e nighean an rìgh ri pòsadh, agus tha ise a’ dol sìos chon a’ chladaich an nochd ’na choinneamh. Tha còcaire caomh ruadh na feòla a’ dol còmhla rithe agus, ma mharbhas e an duine mòr fiadhaich, bheir an rìgh da fhèin a nighean ri pòsadh.”

“Na cuireadh nighean an rìgh dragh sam bith ort,” ars Iain. “Thèid mise an urras nach eagal di.”

Chaidh e an sin a dh’ionnsaigh uamh nam famhairean, agus thug e leis an claidheamh dà-fhaobhair agus a’ choinneal òir, agus thugar an cladach air far an robh nighean an rìgh. An uair a ràinig e, bha ise a’ caoineadh agus bha còcaire caomh ruadh na feòla an dèidh teicheadh leis an eagal. Thuirt Iain rithe gun eagal sam bith a bhith oirre, oir gu faiceadh esan sàbhailt i, gu robh esan a’ dol a chadal car beagan ùine agus, an uair a chluinneadh i am famhair a’ tighinn, i ga dhùsgadh agus, mur b’urrainn di sin a dheanamh, i a ghearradh dheth lùdag na làimhe clì.

Beagan an dèidh seo chuala nighean an rìgh sturn-starn stururaich-stararaich uamhasach. Dh’èirich a’ mhuir ’na mill

[TD 139]

agus ’na beanntaibh agus thàinig dorchadas mòr air an àite. Dh’fhalbh ise a dhùsgadh Iain ach, biodh i a’ feuchainn gum biodh i sgìth, siod cha dhùsgadh gus mu dheireadh am b’fheudar di lùdag na làimhe clì a ghearradh deth. Dh’èirich e an sin agus ghabh e an coinneamh an fhamhair. Chualas a’ tighinn a-mach à dùbhlachd an dorchadais guth reasgach rasgach: “A bheil an rìbhinn as àlainne snuadh, an gruagach as blàithe sùil agus as deirge gruaidh, an seo?”

“Tha i an seo, agus tha mise an seo cuideachd,” ars Iain, agus e a’ lasadh na coinnle leis am faiceadh e seachd mìle roimhe agus seachd mìle às a dhèidh. Rug e an sin air a’ chlaidheamh dà-fhaobhair leis an gearradh e le aon bhuille rud sam bith ris an cuireadh e e, agus mus d’fhuair am famhair a chas air tìr spàrr e an ceann deth agus ceanghlar e air gad. Cha bu luaithe rinn e seo na dh’fhalbh e gu balbh sàmhach, gun ghuth gun ghabadh.

An uair a chunnaic còcaire caomh ruadh na feòla gu robh am famhair air a mharbhadh, thàinig e far an robh nighean an rìgh agus cho-èignich e i gu ràdh ri h-athair gur esan a mharbh am famhair. Leis an eagal rinn ise seo.

An ath oidhche, an uair a thàinig Iain dhachaigh leis a’ chrodh, fhuair e a’ bhanarach a’ caoineadh roimhe.

“A bheil thu mar seo agam a rithist?” ars Iain. “Dè tha cur ort an nochd?”

“O,” ars ise, “chuir duine mòr fiadhaich eile anns an eilean ud thall fios thun an rìgh an diugh gun tigeadh e a thoirt sgrios air an rìoghachd mur faigheadh e nighean an rìgh ri pòsadh. Tha ise agus còcaire caomh ruadh na feòla a’ dol sìos chon a’ chladaich ’na choinneamh agus, ma thèid am fear seo a mharbhadh cuideachd, gheibh an còcaire, a bharrachd air nighinn an rìgh ri pòsadh, leth na rìoghachd.”

An uair chuala Iain seo dh’fhalbh e a dh’ionnsaigh uamh nam famhairean, agus thug e leis a’ choinneal òir agus an claidheamh dà-fhaobhair agus rachar chon a’ chladaich far an robh nighean an rìgh. An uair a ràinig e, bha ise a’ caoineadh agus bha còcaire caomh ruadh na feòla às dèidh teicheadh leis an eagal. Thuirt Iain rithe gun eagal sam bith a bhith oirre agus gu faiceadh esan sàbhailt i; gu robh esan a’ dol a chadal car ùine bhig agus, an uair a chluinneadh i am famhair a’ tighinn, i ga dhùsgadh agus,

[TD 140]

mur b’urrainn di sin a dheanamh, i meur mheadhan na làimhe clì a ghearradh deth.

An ceann beagan ùine chuala nighean an rìgh sturn-starn stururaich-stararaich uamhasach. Dh’èirich a’ mhuir ’na mill agus ’na beanntaibh agus thàinig dorchadas mòr air an àite. Dh’fhalbh ise a dhùsgadh Iain ach, biodh i feuchainn gum biodh i sgìth, siod cha dhùsgadh gus mu dheireadh am b’fheudar di meur mheadhan na làimhe clì a ghearradh deth. Dh’èirich e an sin agus ghabh e an coinneamh an fhamhair. Chualas a’ tighinn a-mach à dùbhlachd an dorchadais guth reasgach rasgach: “A bheil an rìbhinn as àlainne snuadh, an gruagach as blàithe sùil agus as deirge gruaidh, an seo?”

“Tha i an seo, agus tha mise an seo cuideachd,” ars Iain, agus e a’ lasadh na coinnle leis am faiceadh e seachd mìle roimhe agus seachd mìle às a dhèidh. Rug e an sin air a’ chlaidheamh dà-fhaobhair leis an gearradh e rud sam bith ris an cuireadh e e, agus mus d’fhuair am famhair a chas air tìr, spàrr e an ceann deth agus ceanghlar e air gad. Cha bu luaithe rinn e seo na dh’fhalbh e gu dubh-sàmhach, gun aon ghuth a ràdh. An uair a chunnaic còcaire caomh ruadh na feòla gu robh am famhair marbh, thàinig e far an robh nighean an rìgh agus cho-èignich e i gu ràdh ri h-athair gur esan a mharbh am famhair seo cuideachd.

An uair a thàinig Iain dhachaigh an ath oidhche leis a’ chrodh, fhuair e a’ bhanarach a’ caoineadh roimhe.

“Ma tà,” ars esan, “a dh’aindeoin agus na chunnaic mi, do leithid airson caoinidh chan fhaca mi riamh — ach dè idir a tha cur ort an nochd?”

“O,” ars ise, “chuir an treasa fear de na daoine mòra fiadhaich anns an eilean ud thall m’ar coinneamh fios thun an rìgh an diugh gun tigeadh e an nochd a thoirt sgrios air an rìoghachd mur faigheadh e nighean an rìgh ri pòsadh. Tha ise dol sìos chon a’ chladaich ’na choinneamh, tha còcaire caomh ruadh na feòla a’ dol còmhla rithe, agus ma mharbhas e am fear seo cuideachd a bharrachd air nighinn an rìgh fhaotainn ri pòsadh agus leth na rìoghachd còmhla rithe, gheibh e an rìoghachd uile an dèidh bàs an rìgh.”

An uair chuala Iain seo, rachar a dh’ionnsaigh uamh nam famhairean, thoirear leis a’ choinneal òir agus an claidheamh dà-

[TD 141]

fhaobhair agus falbhar far an robh nighean an rìgh. An uair a ràinig e, bha ise a’ caoineadh agus bha còcaire caomh ruadh na feòla às dèidh teicheadh leis an eagal. Thuirt Iain ris an nighinn gun eagal sam bith a bhith oirre agus gu faiceadh esan sàbhailt i, gu robh esan a’ dol a chadal car ùine bhig agus, an uair a chluinneadh ise am famhair a’ tighinn, i ga dhùsgadh agus, mur b’urrainn di sin a dheanamh, i òrdag na làimhe clì a ghearradh deth.

An ceann beagan ùine chuala nighean an rìgh sturn-starn, stururaich-stararaich uamhasach. Dh’èirich a’ mhuir ’na mill agus ’na beanntaibh agus thàinig dorchadas mòr air an àite. Dh’fhalbh ise a dhùsgadh Iain ach, biodh i feuchainn gum biodh i sgìth, siod cha dhùsgadh gus mu dheireadh am b’fheudar di òrdag ’na làimhe clì a ghearradh deth. Dh’èirich e an sin agus gabhar an coinneamh an fhamhair. Chualas a’ tighinn a-mach à dubhlachd an dorchadais guth reasgach rasgach: “A bheil an rìbhinn as àlainne snuadh, an gruagach as blàithe sùil agus as deirge gruaidh, an seo?”

“Tha i an seo, agus tha mise an seo cuideachd,” ars Iain, agus e a’ lasadh na coinnle leis am faiceadh e seachd mìle roimhe agus seachd mìle às a dhèidh. Rug e an sin air a’ chlaidheamh dà-fhaobhair leis an gearradh e nì sam bith ris an cuireadh e e, agus, mus d’fhuair am famhair a chas air tìr, spàrr e an ceann deth agus ceanghlar e air a’ ghad còmhla ris an dà cheann eile. Cheanghal e an gad ann an leithid a dhòigh agus nach b’urrainn neach sam bith ga fhuasgladh ach e fhèin. Thuirt e an sin ri nighinn an rìgh gun ise a phòsadh duine sam bith ach esan a dh’fhuasgladh an gad air an robh na cinn agus, gun an còrr a ràdh, dh’fhalbh e.

An uair a chunnaic còcaire caomh ruadh na feòla gu robh am famhair marbh, thàinig e far an robh nighean an rìgh agus thuirt e rithe gum marbhadh e i mur h-abradh i ri h-athair gur esan a mharbh am famhair seo cuideachd. Thuirt ise gun deanadh i sin. Rug an còcaire air a’ ghad agus dh’fhalbh iad dhachaigh còmhla.

Bha an rìgh cho toilichte a chionn agus gun deachaidh am fear mu dheireadh de na famhairean a mharbhadh agus nach biodh e idir riaraichte mar deanta a’ bhanais an ceann na seachdain co-dhiù. Cha do chuir a h-aon den dithis ’na aghaidh agus is ann

[TD 142]

mar seo a bha. Bha a’ chuideachd cruinn agus dh’fhaighnicheadh de nighinn an rìgh an robh ise deònach còcaire caomh ruadh na feòla a phòsadh. Thuirt i nach pòsadh i fear sam bith ach esan a dh’fhuasgladh an gad air an robh cinn nam famhairean. Dheanadh còcaire caomh ruadh na feòla siod — is e a dheanadh — agus rug e air a’ ghad ach, biodh e a’ feuchainn gu là-bhràth, siod chan fhuasgladh. Dh’fheuch an sin gach fear anns a’ chuideachd e, ach b’i sin an fhaoineis. Dh’fhaighnich an rìgh an robh na seirbhisich uile cruinn còmhla an sin. Dh’innseadh da gu robh ach luidealach de bhuachaille agus nach fuasgladh esan an gad co-dhiù. Ach is e bha ann gun do chuireadh duine ga iarraidh.

“Car son a bhiodh an rìgh gam iarraidh-sa?” ars Iain.

“Ma tà, sin rud nach urrainn dòmhsa innseadh, car son a bhiodh an rìgh ag iarraidh leth-dhuine mar tha thusa.”

“Is dòcha nach fhada gus am bi thusa nad leth-dhuine co-dhiù,” ars Iain, agus e a’ cur a’ chlaidheimh roimhe.

Bha an rìgh a’ gabhail fadachd nach robh Iain a’ tighinn agus chuir e teachdaire eile ga iarraidh.

“Car son a bhiodh an rìgh gam iarraidh-sa?” ars Iain.

“Chan urrainn fear anns a’ chuideachd an gad air a bheil cinn nam famhairean fhuasgladh agus tha an rìgh deònach gu feuchadh tusa.”

“Ma tà, ghille chòir, nan robh na teachdairean eile air bruidhinn cho modhail riutsa, cha tàinig aon tubaist orra.”

Thàinig Iain a-staigh am measg na cuideachd. Rug e air a’ ghad agus cha b’fhada ga fhuasgladh e. Dh’innis nighean an rìgh a h-uile car mar a thachair agus cha robh ach gu feumadh a h-uile nì a chur ceart. Rugadh air còcaire caomh ruadh na feòla, riasladh eadar eachaibh e, losgadh eadar thinnean e, agus leigeadh an luaith leis a’ ghaoith. An ceann beagan làithean phòs Iain agus nighean an rìgh. Rinneadh banais shunndach èibhinn aighearach, agus fad seachd latha na seachdain cha robh ach cuirm air muin cuirme. Fhuair Iain an dàrna leth den rìoghachd. An dèidh bàs an rìgh bha an rìoghachd uile gu lèir aige.

Dh’fhàg mise an sin iad agus, mur do shiubhail iad bhuaith sin, tha iad beò fathast.

[TD 143]

30. An Ridire Cam

Latha bha Fionn Mac Cumhail anns a’ bheinn-sheilge, e fhèin agus an Fhèinn, cò chunnaic e ’na shuidhe air cnoc, a’ gabhail na grèine, ach an Ridire Cam. Bheannaich Fionn da ann am briathraibh mìne, modhail, mèinneach, agus bheannaich an Ridire dhàsan an comain nam briathran ceudna, agus mur b’iad a b’fheàrr, cha b’iad idir bu mhiosa anns an àm. “Ma tà, a Ridire,” arsa Fionn Mac Cumhail, “tha a’ ghrian a-nis ’na h-àirde, agus chan fhaca sinn feaman fèidh fhathast, no idir guala gaisgich, gus an do thachair sinn ort fhèin.” “Nach iomadh rud nach fhaic an dà shùil, a laochraidh na Fèinne,” ars an Ridire Cam; “tha mise mi fhèin air leth-shùil, ach chithinn fiadh, nam biodh sannt fhiadh orm, agus anns a’ cheart uair chì mi gaisgeach nach fann seachd monaidhean air falbh.” Thug Fionn sùil uaithe. “Tha buidhe is uaine mu dhà ghualainn,” ars esan. “Agus baobach (tuathail) orm gu bràth,” arsa Diarmad O Duibhne, “mur eil an claidheamh aige cromadh no cromadh gu leth nas fhaide na mo chlaidheamh fhèin.” “Agus tha beàrn anns a’ cheart chlaidheamh sin,” ars Caoilte Mac Rònan, “anns an cuirinn ròineag de m’fhalt.” “Agus chì mi dà mheanbh-chuileig a’ ruideis ’na fheusaig,” arsa Conan Maol, agus e leigeil glag mòr gàire às fhèin. “Nach iomadh rud nach bi ann a chì an dà shùil,” ars an Ridire Cam; “is e tha sibhse a’ faicinn ach bun craoibhe, a laochraidh na Fèinn! Chan eil mi fhèin ach air leth-shuil, ach chì mi faileas a’ ghaisgich anns an fhraoch, agus e fhèin ’na chrùban air cùl creige,” “Faileas ann no às,” ars Diarmad O Duibhne, “togamaid às a dhèidh.”

Mach a thog iad ri bruthach agus ri ath-bhruthach, agus ma bha Caoilte Mac Rònan an impis càch a dhalladh leis na fòidean a bha e tilgeil an dèidh a shàlach, theabas e fhèin a dhalladh leis na fòidean a bha cur ’s a’ cathadh o shàiltean an Ridire Chaim. An uair a ràinig an Fhèinn an t-àite, cò thàinig a-mach o chùl na creige ach an Ridire! “Càite bheil an gaisgeach a chunnaic thu?” arsa Fionn ris. “Tha e an seo,” ars an Ridire Cam, “’na sheasamh air bonnaibh mo dhà chois.” “Ma tà, bu tu fhèin an gaisgeach agus an làn-ghaisgeach,” arsa Fionn “ma chunnaic thu thu fhèin an cùl na creige, agus thu seachd monaidhean air falbh anns an àm.” “Nach fhaod fear sam bith,” ars an Ridire

[TD 144]

Cam, “an nì a ta ann fhaicinn, ach is gnìomh gaisgich an nì sin fhaicinn tha dol a bhith ann.” “Chan eil agam fhèin idir air na dubh-fhacail sin,” arsa Diarmad O Duibhne, “ach b’fhìor thoigh leam annas do làimhe fhaicinn, is tu air chùl claidhimh, mun tèid a’ ghrian fodha.” “Bhon is tu fhèin a ta ga iarraidh, a Dhiarmaid,” ars an Ridire, “cuir an tàmailt orm agus nì mi fhèin an còrr.” “Tha thu cam, a Ridire,” arsa Diarmad. “Cho cam agus gu bheil mi,” ars an Ridire, “chan fhaca mi riamh bun craoibhe a’ giùlan claidhimh.” “Nì mi fhèin an còrr,” arsa Diarmad. Agus an caraibh a chèile ghabh iad.

Dheanadh iad bogan den chreagan, creagan den bhogan,
Sitheadh a-null, sàthadh a-nall,
Gliog agus glag o bhàrr gu bun,
Air an leum bheag dol fodha gu glùn,
Air an leum mhòr dol fodha gu sùil,
’S iad a’ dùr-liodradh ’s a’ cruaidh-leadradh an cuid cholann caomha.
’S latha gabhail seachad siar.

Mu dheireadh ’s mu dhiù, thug an Ridire Cam an togail bheag, bheadrach, shoilleir air fhèin, agus chaidh a chlaidheamh ’na dhearg-lasair le gèiread a ghleòis. “Tha gu leòr aige nis, a Ridire Chaim,” arsa Fionn Mac Cumhail. “A Dhiarmaid, a bheil an Ridire cam a-nis?” “Cho cam ris an iolaire an dèidh na cairbhinn,” arsa Diarmad. “Ma tà, a Dhiarmaid,” ars an Ridire Cam, “nan robh thu fhèin air leth-shuil mar tha mise, chuirinn ceithir ranna ruadh an domhain mhòir eadar mi fhèin agus annas do làimhe, nam biodh còmhrag fa-near dhuit.”

Dh’fhàg mise na gaisgich an siod, a’ moladh agus ag ath-mholadh cach a chèile.


31. Mac na Bantraich agus Rìgh na h-Eireann

Bha rìgh uair ann an Eirinn dam b’ainm Logaidh Lainnseach, agus ged a bha ceithir ranna na h-Eireann aige air a lùdaig, bu shuarach leis fonn no fearann no fàsach, seach an riobag bu mhiosa de fhalt, ma bha miosad ann, rud nach robh. Cha robh latha dh’èireadh e, fhad ’s a bhiodh a’ ghealach ’na fàs, nach

[TD 145]

cuireadh e fios air h-aon de na gillean òga anns a’ choimhearsnachd e thighinn thun a’ phàileis a chìreadh no a bhearradh fhuilt, ach is e seo an nì a bha cur an iongnaidh air an t-sluagh. Ma chunnacas fear an dèidh fir de na gillean òga dol suas thun a’ phàileis, chan fhacas fear no fear diubh, no bloigh de dh’fhear aca, a’ tilleadh dhachaigh.

Mu dheireadh thàinig fios gu mac bantraich a dhol suas a bhearradh agus a chìreadh gruaig an rìgh, agus, ma thàinig, chaidh a’ bhantrach ’na boil ’s ’na dubh-bhreislich. An uair a shocraich i, smaointich i gu rachadh i fhèin a choimhead air an rìgh a dh’fhaicinn dè ghabhadh deanamh às leth a mic. “Ar leam, a bhean,” ars an rìgh, “gu bheil thu ann an trioblaid.” “Le ’r cead, a rìgh,” ars ise, “chan iongantach ged a bhitheadh. Chunnaic mi bruadar na dunaidh an raoir — m’aona mhac a bhith marbh, agus ged bu chruaidh sin is e leòn mi buileach sibh fèin, rìgh na h-Eireann, a bhith marbh ra thaobh.” “Ud, ud, a bhean,” ars an rìgh, “feumaidh sinn seòl a dheanamh air do mhac a chumail beò. Tha e tighinn an seo an diugh a bhearradh m’fhuilt, ach mas maith a thig e, is ro-fheàrr a dh’fhalbhas e.”

An ceann treise chaidh mac na bantraich suas don phàileas a bhearradh falt an rìgh. “Nis, a mhic na bantraich,” ars an rìgh, “tha nì beag agam ri ràdh riut. Is iomadh rud a cheileas duine marbh nach ceil duine beò, ach gheall mi do d’mhàthair gu fàgadh tu an taigh seo gu slàn fallan, agus, mar a gheall, nì. Ach a mhic na bantraich, air do cheann is air do chluais is air do chridhe, bheir thu do mhionnan agus do bhòid an ceart làrach nam bonn nach innis thu gu bràth no ’na dhèidh sin nì sam bith a chì no chluinneas tu anns an taigh seo.” Air ghaol a bheatha rinn mac na bantraich mar dh’iarradh air. Bheàrr agus chìr e falt an rìgh, agus thill e dhachaigh am beul na h-oidhche, is cliabh de bhuinn òir air a mhuin.

Ach, ma thill, cha b’ann gu ceol-gàire. Dè th’agaibh air ach gun tàinig tinneas air, agus thàinig e gu pràmh agus caitheamh air, ’s cha robh ibeag no ubag a dheanadh feum dha. Mu dheireadh chaidh a mhàthair far an robh fiosaiche ainmeil aig an robh an dà thrian sin den Sgoil-dhuibh a bhiodh aig fiosaichean eile agus trian a thuilleadh air an fhear a b’fheàrr dhiubh. “Tha fhios agam glè mhaith,” ars am fiosaiche, “dè tha ceàrr air do mhac; tha cuthag ’na inntinn agus cha toir i fois dha gu bràth

[TD 146]

gus an innis e an nì sin a tha Logaidh Lainnseach, rìgh na h-Eireann, a’ cleith air an t-saoghal.” “Chan fhaod sin a bhith, fhir na Sgoile-duibhe,” ars a’ bhantrach. “Thug mo mhac mionnan is bòid nach innseadh e gu bràth no ’na dhèidh sin.” Ma tà, a bhantrach chòir,” ars am fiosaiche, “seo mo chomhairle dhuit. Rachadh do mhac thun na coille ud thall agus innseadh e don chraoibh as fheàrr leis fhèin an nì sin a tha Logaidh Lainnseach, rìgh na h-Eireann, a’ cleith. Cuiridh sin a’ ghlas-ghuib air a’ chuthaig a ta ’na inntinn.”

Chaidh mac na bantraich, mar a dh’iarradh air, thun na coille; chunnaic e craobh mhòr ’na seasamh leatha fhèin, agus i ùr-mharbh, agus dh’innis e don chraoibh sin gu bog sàmhach an sgeul beag sin a bha Logaidh Lainnseach, rìgh na h-Eireann, a’ cleith air an t-saoghal. Cha bu luaithe rinn e seo na fhuair e fois on chuthaig a bha ’na inntinn agus, mar a robh e na b’fheàrr na bha e roimhe, cha robh e co-dhiù dad na bu mhiosa.

Dè thachair mun cheart àm seo ach gun do chuir Logaidh Lainnseach, rìgh na h-Eireann, roimhe gun deanadh e cuirm a chuireadh iongantas air an t-saoghal gu lèir, agus thug e sanas don chruitire gu feumadh an ceòl a bhith cho maith ris a’ bhiadh agus gu fòghnadh sin. Ach an rud a bhios an dàn tachraidh e, agus gu tubaisteach bhrist an cruitire a chlàrsach agus thàinig air tè ùr a dheanamh dha fhèin. Chaidh e nunn don choillidh, agus dè chunnaic e ach craobh mhòr ioma-dhuilleagach, agus i ’na seasamh leatha fhèin. “Seo mo chraobh-sa,” ars esan; “nì mi clàrsach aisde seo a chuireas uiread de dh’iongantas air an t-saoghal agus a chuireas còcaire caol ruadh na feòla le chuid còcaireachd!” Ach a dheanamh sgeòil ghoirid dheth, thàinig latha mòr na cuirme mu dheireadh, agus chruinnich rìghrean an domhain mhòir gu lèir, agus a h-uile fear eile a b’fheàrr na chèile fo na rìghrean, an ceann a chèile los a bhith cur ’s a’ caitheadh na cuirme còmhla ri Logaidh Lainnseach, rìgh na h-Eireann. An uair a bha iad sgìth ag ithe agus ag òl, agus sogan beag baoth beartach air gach aon diubh, ghlaodh Logaidh Lainnseach, rìgh na h-Eireann, air a’ chruitire dol air ghleus. Ach cha luaithe rug an cruitire air a’ chlàrsaich na thòisich i air seinn, às a ceann fhèin, an sgeul beag sin a bha Logaidh Lainnseach a’ cleith air an t-saoghal, ach a dh’innis mac na bantraich do’n chraoibh mhòir ioma-dhuilleagach às an deachaidh a’ chlàrsach a

[TD 147]

dheanamh. Fheara ’s a dhaoine, òbh, òbh, òbh, ach a’ ghleadhraich ’s a’ ghliogadaich ’s a’ ghlaodhaich a bha sin! Gu fìrinneach, dhùisgeadh iad na mairbh agus bhòdhradh iad am fear nach d’rugadh, agus le dubh-eagal mo bheatha thug mise mo chasan leam agus, cho fìor ris a’ bhàs, chan fhios dhomh thun an latha ’n diugh dè air thalamh a thachair ’na dhèidh sin.


VIII

SGEULACHDAN LEASAICHTE

32. Oisean an dèidh na Fèinne
(Version A)

Bha Oisean leis fhèin an dèidh na Fèinne, ’s e dall, ’s an aois ga chromadh sìos, ’s b’e aon mhiann a chridhe gu faiceadh e a’ ghrian aon uair eile ag èirigh air chùl nan cnoc san àird-an-ear ’s a’ siubhal troimh na speuran gus a laigheadh i san àird-an-iar san fheasgar. Mun goireadh an coileach sa’ mhadainn rachadh Oisean gu cnocan soilleir ri cùl gaoithe ’s ri aodann grèine, ’s dh’fhanadh e an sin dà thrian den latha los an sealladh bu mhiann leis fhaotainn. Mu fheasgar thilleadh e dhachaigh, sgìth, fann, airsneulach, oir b’ionnan soilleir is doilleir do shùilean Oisein.

Latha de na làithean ’s e Di-dòmhnaich na Càisg a bh’ann, ’s bha Pàdraig ag ùrnaigh ann an ceann shìos an taighe agus Oisean sa’ cheann shuas ag innse sgeul mu ghaisge na Fèinne. Ann an teis-meadhan a’ chòmhraidh ghrad leum Oisean chon an dorais.

‘Tha ’n uiseag a’ gairm,”

ars esan, ’s thugar ceum air aghaidh.

“Tha ’n latha glasadh”,

ars esan a rithist, ’s thugar an ath cheum air aghaidh.

[TD 148]

“’S a’ ghrian ag èirigh,”

ars esan, ’s thugar an treasa ceum ’s bha e air a’ chnocan shoilleir. Shuidh e an siod o mhoch gu dubh, ’s bha ’shùil is ’aire air a’ ghrèin gus an deach i fodha sa’ Chuan-an-iar as t-oidhche.

Thàinig Pàdraig far an robh e. “Ciod a chunnaic thu?” ars esan ri Oisean.

Oisean:
      
“Badan ceò anns an iarmailt
’S aghaidh mhìngheal ga shoills’,
’S mura Fionn e, ’s e ’n Rìgh e
Choisinn cìos leis an Airionn.”

Seall a rithist, Oisein,” arsa Pàdraig.

Oisean:

“Chì mi ’n ceò air theine,
’S ma thig e nas teinne,
Cha bhi beò an seo.”

“’S ciod an sgeul air Oisean fhèin?” arsa Pàdraig.

Oisean:

“Muir a’ tràghadh ’s a’ lìonadh
’S a’ ghrian ag iarraidh gu cuan;
Muir a’ tràghadh ’s a’ lìonadh
’S Oisean ag iarraidh gu suain.”

“’S math an sgeul e,” arsa Pàdraig.

Pàdraig:

“An diugh Di-dòmhnaich na Càisg,
An diugh shaoradh Crìosd on a’ bhàs,
’S thug e solas dhan dall
Agus iùl dan bh’air chall —
’S faodaidh Oisean a-nis dhol mu thàmh.
O faodaidh Oisean a-nis dhol mu thàmh.”

[TD 149]

An oidhche sin chaidil Oisean.


Oisean an dèidh na Fèinne
(Version B)

Bha Oisean leis fhèin an dèidh na Fèinne. Bha e dall, ’s an aois air a mhuin. B’e aon mhiann a chridhe a’ ghrian fhaicinn aon uair eile ag èirigh sa’ mhadainn air aghaidh nam beann anns an àird-an-ear ’s a’ siubhal troimh na speuran gus a laigheadh i feasgar cùl nan tonn anns an àird-an-iar. Mus goireadh an coileach ruadh anns a’ mhadainn, rachadh Oisean gu cnocan gorm ri cùl gaoithe ’s ri h-aodann grèine, ’s dh’fhanadh e an sin dà thrian den latha los an sealladh bu mhiann leis fhaotainn. An ciaradh an fheasgair thilleadh e dhachaigh, sgìth, fann, airsnealach, is aogasg cho gile ris a’ ghrèin nach fhac e. Latha de na làithean, is e Di-Dòmhnaich na Càisg a bh’ann, bha Pàdraig an ceann shìos an taighe ris na h-ùrnaighean ’s bha Oisean anns a’ cheann shuas ris na sgeulachdan, ’s bha iad le chèile ’nan làn-shiubhal. An teis-meadhan an t-seanachais ghrad-leum Oisean chum an dorais.

“Tha ’n uiseag a’ gairm,”

ars esan, ’s thugar ceum air n-adhart —

“’S an lath’ glasadh,”

’s thugar an ath-cheum air n-adhart —

“’S a’ ghrian ag èirigh,”

’s thugar an treas ceum ’s bha e ’na sheasamh air a’ chnocan gorm. Shuidh e an siud o mhoch gu dubh, a shùil is aire air a’ ghrèin gus an deach i fodha anns a’ chuan-shiar am beul na h-oidhche. Thàinig Pàdraig far an robh e.

“Ciod a chunnaic thu?” ars esan ri Oisean.
“Muir a’ tràghadh ’s a’ lìonadh
’S a’ ghrian ag iarraidh gu cuan,
Muir a’ tràghadh ’s a’ lìonadh
’S Oisean ag iarraidh gu shuain.”

[TD 150]

“Is maith an sealladh e,” arsa Pàdraig —

“An diugh Di-Dòmhnaich na Càisg,
An diugh shaoradh Crìosd on a’ bhàs,
’S thug e solas dan dall
Agus iùl dan bh’air chall —
’S faodaidh Oisean a-nis dhol mu thàmh.
O faodaidh Oisean a-nis dhol mu thàmh!”

An oidhche sin chaidil Oisean.


33. Gaisgeach na Sgèithe Deirge

Bha ann roimhe seo Rìgh Eireann, ’s dh’fhalbh e fhèin ’s a shluagh ’s a laochraidh ’s a mhaithean ’s a mhòr-uaislean don bheinn shithinn agus sheilg. Shuidh iad, ’s iad sgìth fann airsnealach, air cnocan dath-uaine daite, far an èireadh grian gu moch agus an laigheadh i gu h-anmoch. Bha na mial-choin air lomhainn ’s na gaisgich air an uilinn, agus an dèidh dhaibh an cuibheas a ghabhail de bhiadh ’s de dhibh, thuirt an rìgh gum b’ait leis fhèin a-nis treis air cantainn nan sgeul, los togail cinn is cridhe thoirt daibh. Chaidh an cruitire air ghleus:

Sheinneadh e puirt is uirt is cruitean,
Ruitheanna teudor, ruitheanna tairteil,
Curaidhean ’s laoich is aoig mun casan,
Aoig is ainn is boil is buaireas,
’S gun cuirteadh ’na shìor shuain
An saoghal mòr gu lèir
Le binnead a’ phuirt shìogaidh
A sheinneadh an cruitire.

Ars am fear bu luaithe beul na chèile: “Bha iad ann gun teagamh, curaidhean ’s laoich is aoig mun casan — ach cò nis, ann an ceithir ranna ruadh an domhain, aig am biodh a chridhe tàir agus tailceas a dheanamh air Rìgh na h-Eireann, ’s e am meadhan slòigh agus laochraidh, mòr-uaislean is maithean a rìoghachd fhèin?” “Nach amaideach sibh,” ars an rìgh; “dh’fhaodadh e tighinn, fear a dheanadh tàir agus tailceas

[TD 151]

ormsa, ’s nach b’urrainn sibh an rioba bu mhiosa ’na fheusaig a thoirt aisde.”

Mun gann a bha na facail mach às a bheul, chunnacas dùbhradh froise an iomall a’ chuain, a’ tighinn on àird-an-iar ’s a’ triall don àird-an-ear — ’s marcaiche fàlaire duibhe tighinn gu sunndach ’na dèidh.

Mar a bu churaidh air tìr nan slèibhte,
Mar reul air na rionnagan,
Mar mhuir mòr air lodannan,
Mar ghual guibhne gobha
Ga bhàthadh aig taobh na h-abhann,
’S ann mar sin a dh’amhairceadh fir agus mnathan an domhain làmh ris,
An dealbh ’s an dreach ’s an cruth ’s an aogas.

Labhair e riu, mar a b’fheàrr a b’aithne da, am briathra fiosnacha, foisneacha, fìor-ghlic, fìor-eòlais, ’s mun robh an tuilleadh seanachais eatorra, cuirear thairis an dòrn, buailear an rìgh eadar am beul ’s an t-sròn, cuirear trì fiaclan às, ceapar ’na dhòrn iad, cuirear ’na phòc iad, falbhar mar thàinig an dùbhradh froise.] “Nach dubhairt mi,” ars an rìgh, “gum faodadh e tighinn fear a dheanadh tàir agus tailceas ormsa, ’s nach b’urrainn sibh an rioba bu mhiosa ’na fheusaig a thoirt aisde.” [Bhòidich an seo a mhac mòr, Ridire Chùirn, nach itheadh e biadh, ’s nach òladh e deoch, ’s nach èisdeadh e ceòl, gus an tugadh e bhàrr a’ ghaisgich a bhuail an dòrn air an rìgh an làmh a bhuail. “An t-aon ceudna dhòmhsa,” arsa Ridire Chlaidhimh, “gus an toir mi dheth an ceann a dhealbh.” “An t-aon ceudna dhòmhsa,” arsa Mac an Earraidh Uaine ri Gaisge, agus e am broilleach na cuideachd, “gus an toir mi às an cridhe smaointich.”] “Thusa, bheathaich mhosaich,” arsa Ridire Chùirn, “dè bheireadh tusa leinn? Nuair a rachamaid-ne air thapadh, rachadh tusa air mhì-thapadh. Gheibheadh tu bàs am mòintich bhuig, no ’n sgeilpe chreag, no ’n talamh toll, no ’n sgàth gàrraidh, no ’n àit-eigin.” “Biodh sin ’s a roghainn da ach falbhaidh mi,” arsa Mac an Earraidh Uaine ri Gaisge. [Thog dithis mhac an rìgh orra, ’s ghabh iad cam-lorg nan liath-chearc chon na h-àird-an-iar.] Sùil gun tug Ridire Chùirn às a dhèidh, faicear Mac an Earraidh Uaine ri Gaisge gan leantainn. “Dè,”

[TD 152]

arsa Ridire Chùirn ri Ridire Chlaidhimh, “a nì sinn ris?” “Nì,” arsa Ridire Chlaidhimh, “an ceann a sgathadh deth.” [Cha dean sinn idir e,” arsa Ridire Chùirn, “is ann a chuireas sinn an dubh-chapall air.” Rinneadh seo gu breodail, agus mach a ghabh dithis mhac an rìgh. Sùil gun tug Ridire Chùirn às a dhèidh, faicear Mac an Earraidh Uaine ri Gaisge gan leantainn. “Dè idir a nì sinn ris?” ars esan ri Ridire Chlaidhimh. “Nì dìreach,” ars am fear eile, “an ceann a sgathadh deth.” “Cha dean sinn idir e,” arsa Ridire Chùirn, “is ann a chuireas sinn ceangal nan trì chaoil air.” Rinneadh seo, agus ghabh dithis mhac an rìgh rompa, a’ coiseachd. Sùil gun tug Ridire Chùirn às a dhèidh, faicear Mac an Earraidh Uaine ri Gaisge gan leantainn. “Braidean dubh,” ars esan, “dè ’n t-aon nì fon ghrèin ghil a nì sinn ris?” “Nì dìreach,” arsa Ridire Chlaidhimh, “an ceann a sgathadh deth.”] “Ma tà,” arsa Ridire Chùirn, “cha dean sinn sin; ach tha carragh mòr cloiche shuas an seo agus ceanglaidh sinn ris e.” “Tha mi toileach sin fhèin a dheanamh,” ars am fear eile. Cheangail iad ris a’ charragh chloich e, an los fhàgail gus am bàsaicheadh e, ’s ghabh iad air falbh. Sùil gun tug Ridire Chùirn a rithist às a dhèidh, faicear a’ tighinn e, ’s an carragh air a mhuin. “Nach fhaic thu nis am fear sin a’ tighinn a rithist ’s an carragh air a mhuin,” arsa Ridire Chùirn ri Ridire Chlaidhimh; “dè nì sinn ris?” “Nì, an ceann a sgathadh deth ’s gun a leigeadh nas fhaide,” arsa Ridire Chlaidhimh. “Cha dean sinn sin,” arsa Ridire Chùirn, “ach tillidh sinn agus fuasglaidh sinn an carragh dheth. Is suarach dar leithid-ne de dhà làn-ghaisgeach ged a bhiodh e leinn; nì e fear ghlanadh sgiath, no shèideadh thùrlach, no rud-eigin.” Dh’fhuasgail iad e agus thug iad leo e. Ghabh iad sìos an seo chon a’ chladaich. [Cò thachair riu ach Gruagach nan Cumha. Labhair iad ris am briathra fiosnacha, foisneacha, filidheach, fìor-ghlic, fìor-eòlais, agus fhreagair esan anns na briathra ceudna ’s mur b’iad a b’fheàrr cha b’iad idir bu mhiosa san àm. “Bu mhiann leinn,” ars iadsan ris, “an t-aiseag fhaotainn an seo.” “Cha bhi chion oirbh,” ars esan:

Is leamsa an long
As fheàrr chuireas tonn ’na dèidh;
Stiùir ’na deireadh, siùil ’na toiseach,
Beairt ’na buill ’s iad uile rèidh.

[TD 153]

“Innis duinn fàth do choibhneis,” arsa Mac an Earraidh Uaine ri Gaisge. “Cha dhuilich sin,” arsa Gruagach nan Cumha, “an ceann seachd latha na seachdain, thig sibh gu h-Eilean na Fiacais, ’s ma chì sibh Ailleagan nam Ban an sin, is nighean dòmhsa i. Tha mi gur cur fo gheasa agus fo chroise gun a fàgail air an eilean.” Fhuair e an sin an long ris an abradh iad an Iùbhrach Bhallach.]

Chuir iad a-mach i, ’s thug iad a toiseach do mhuir, ’s a deireadh do thìr.
Thog iad na siùil bhreaca bhaidealacha bhàrr-ruisgte,
An aodann nan crann fada fulangach fiughaidh.
Bha soirbheas beag laghach aca mar a thaghadh iad fhèin,
Bheireadh fraoch à beinn, duilleach à coill, seileach às a fhreumhaichean,
Chuireadh tughadh nan taighean ann an claisean nan iomairean,
An latha nach deanadh am mac no ’n t-athair e.
Cha bu bheag ’s cha bu mhòr leothasan sin fhèin,
Ach ga chaitheamh ’s ga ghabhail mar a thigeadh e.
An fhairge fulpanaich ’s a’ falpanaich;
An lear dearg ’s an lear uaine lachanaich,
’S a’ bualadh thall ’s a-bhos mu bòrdaibh.
An fhaochag chrom chiar a bha shìos an grunnd an aigein,
Bheireadh i snag air a beul-mòr agus cnag air a h-ùrlar.
Ghearradh i cuinnlein caol coirce le fheabhas ’s a dh’fhalbhadh i.

[“Dè ’n t-astar a th’aig an luing?” arsa Mac an Earraidh Uaine ri Gaisge. “Trian gaoithe ’na deireadh ’s dà thrian ’na sliasaid,” arsa Ridire Chùirn, “bheireadh i air a’ ghaoith luath earraich a bhiodh roimpe, ’s cha bheirteadh oirre leis a’ ghaoith luath earraich a bhiodh às a dèidh.” “Chan astar sin idir do mo luing-sa,” arsa Mac an Earraidh Uaine ri Gaisge, “tuilleadh aodaich rithe.” Rinneadh seo, ’s bha na still a’ riasladh nan sgò. “Dè ’n t-astar a tha aice nis?” arsa Mac an Earraidh Uaine ri Gaisge. “Ghearradh i an t-ubh air a tharsainn,” arsa Ridire Chùirn. “Chan astar sin idir do mo luing-sa,” arsa Mac an Earraidh Uaine ri Gaisge, “tuilleadh aodaich rithe.” Rinneadh seo, agus

[TD 154]

b’aon sgò an fhairge gu lèir. “Dè ’n t-astar a tha aice nis?” arsa Mac an Earraidh Uaine ri Gaisge. “Tha i cho luath ri aigne nam ban baoth,” arsa Ridire Chùirn. “Fòghnaidh sin,” arsa Mac an Earraidh Uaine ri Gaisge, ’s e toirt sàthaidh di suas gu fuaradh.] Thug iad trì làithean ga caitheamh mar sin. “Tha mi fhèin a’ fàs sgìth de seo,” arsa Ridire Chùirn ri Ridire Chlaidhimh, “bu mhithich leam sgeul fhaotainn às a’ chrann.” “’S tu fhèin is mòr-inbhiche an seo, a Ridire Chùirn, agus leig fhaicinn gum bi spèis agad a dhol suas; agus mur a tèid thu suas, bidh am barrachd spòrs againn ort,” ars Mac an Earraidh Uaine ri Gaisge. Suas a ghabh Ridire Chùirn le roid, ’s thuit e nuas ’na ghlag paiseanaidh air clàr-uachdrach na luinge. “’S dona fhuaras tu,” arsa Ridire Chlaidhimh. “Faiceam an tu fhèin as fheàrr; ’s mas tu as fheàrr leigear fhaicinn gum bi barrachd toil agad dol air t’aghaidh, air neo bidh am barrachd spòrs againn ort,” arsa Mac an Earraidh Uaine ri Gaisge. Suas a ghabh Ridire Chlaidhimh, ’s mun d’ràinig e ach leth a’ chroinn, thòisich e air sgiamhail ’s air sgreadail, ’s cha b’urrainn e dol a suas no tighinn a-nuas. “Rinn thu mar a dh’iarradh ort, ’s leig thu fhaicinn gu robh am barrachd spèis agad a dhol suas; ’s a-nis cha tèid thu suas, ’s cha mhotha thig thu nuas! Cha ghaisgeach mise, ’s cha leth ghaisgeach mi, ’s cha robh meas gaisgich orm an àm fàgail. Gheibhinn bàs am mòintich bhuig, no ’n sgeilpe chreag, no ’n sgàth gàrraidh, no ’n àit-eigin, agus cha bu spàirn orm sgeul a thoirt às a’ chrann,” arsa Mac an Earraidh Uaine ri Gaisge. “A shaoidh mhòir,” arsa Ridire Chùirn, “feuch ris.” “Is saoidh mòr mi an diugh ach cha b’eadh a’ fàgail a’ bhaile,” arsa Mac an Earraidh Uaine ri Gaisge. Thomhais e leum o cheannaibh a shleagh gu barraibh òrdag; ’s bha e suas a chlisgeadh anns a’ chrannaig. “Dè tha thu faicinn?”, arsa Ridire Chùirn. “Tha e ro-mhòr do dh’fheannaig ’s tha e ro-bheag do dh’fhearann,” ars esan. “Fan mar a th’agad feuch an aithnich thu dè th’ann,” ars iad ris; ’s dh’fhan e mar seo treis. “Dè tha thu faicinn a-nis?” ars iad ris. “Tha eilean agus cearcall teine mun cuairt air, a’ lasadh an ceann a chèile; ’s tha mi smaointeachadh nach eil aona ghaisgeach anns an domhan mhòr a thèid thairis air an teine,” ars esan. “Mur tèid ar leithid-ne de dhà ghaisgeach thairis air,” ars iadsan. “Tha dùil agam gum b’fhasa dhuibh sgeul a thoirt às a’ chrann na dol a-steach an siod,” ars esan. “Chan athais e!” arsa Ridire Chùirn.

[TD 155]

“Chan eadh, is fìrinn e!” arsa Mac an Earraidh Uaine ri Gaisge. Ràinig iad an taobh muigh den teine, ’s chaidh iad air tìr, ’s tharraing iad an Iùbhrach Bhallach suas a seachd fad fhèin air feur glas, ’s a beul fòidhpe, [far nach dubhadh gaoth i, ’s far nach sgagadh grian i,] ’s far nach deanadh sgoilearan bail-mhòir bùrt no fochaid no magadh oirre, [’s far am faigheadh iad fhèin i seach gun iarradh iad i.] Shèid iad tùrlach, ’s thug iad trì oidhchean is trì làithean a’ leigeadh an sgìos.

An ceann nan trì latha thòisich iad air lìobhadh nan arm. “Tha mi,” arsa Ridire Chùirn, “a’ fàs sgìth de seo; bu mhithich leam sgeul fhaotainn às an eilean.” “’S tu fhèin,” arsa Mac an Earraidh Uaine ri Gaisge, “is mòr-inbhiche an seo, agus falbh an toiseach feuch dè ’n sgeul as fheàrr a bheir thu dar n-ionnsaigh.” Dh’fhalbh Ridire Chùirn, ’s ràinig e an teine, ’s thug e làmh air leum thairte ’s a sìos ghabh e innte gu ghlùinean; ’s thill e air ais, ’s cha robh rioba caoille no craicinn eadar a ghlùinean ’s a mhuthairnean nach robh ’na chuaran mu bheul nam bròg. “’S don’ e, ’s don’ e,” arsa Ridire Chlaidhimh. “Faiceam an tu fhèin as fheàrr,” arsa Mac an Earraidh Uaine ri Gaisge. “Leig fhaicinn gum bi barrachd spèis agad a dhol air t’aghaidh, air neo bidh am barrachd spòrs againn ort.” Dh’fhalbh Ridire Chlaidhimh, ’s ràinig e ’n teine, ’s thug e làmh air leum thairte ’s chaidh e sìos innte gu ceann reamhar na slèisde, ’s thill e air ais, ’s cha robh rioba caoille no craicinn eadar ceann reamhar na slèisde ’s am muthairne nach robh ’na chuaran mu bheul nam bròg. “Ma tà,” arsa Mac an Earraidh Uaine ri Gaisge, “cha bu ghaisgeach mise an àm fàgail a’ bhaile nur beachd-se; ’s nan robh mo rogha arm is èididh agam de na bheil anns an domhan mhòr, cha bu spàirn orm sgeul a thoirt às an eilean.” “Nam biodh sin againn, gheibheadh tus’ e,” arsa Ridire Chùirn. “A Ridire Chùirn, b’e t’airm agus t’èideadh fhèin dara airm agus èideadh a b’fheàrr leam agam anns an domhan mhòr, ged nach tu fhèin dara gaisgeach as fheàrr a th’ann,” arsa Mac an Earraidh Uaine ri Gaisge. “Is e m’airm agus m’èideadh fhèin as fhasa fhaotainn,” arsa Ridire Chùirn, “agus gheibh thus’ iad; ach b’fheàrr leam gum biodh tu cho maith ’s gun innseadh tu dhomh cò na h-airm agus an t-èideadh eile as fheàrr na m’ fheadhainn-sa.” “Tha airm agus èideadh Mhacaibh Mhòir Mhacaibh an Domhain a bhuail an dòrn air t’athair,” arsa Mac an Earraidh Uaine ri Gaisge.

[TD 156]

Chuir Ridire Chùirn dheth airm agus èideadh, ’s ghabh Mac an Earraidh Uaine ri Gaisge na h-airm agus na h-èididh. Ghabh e ’na threallaichean cath agus cruaidh-chòmhraig. Mar a bha lèine ’n t-sròl ’s an t-sìoda shleamhainn bhuidhe sìnte ra chneas:

A chòtan caomh cotain air uachdar na caomh chotaige,
A sgiath bhucaideach, bhacaideach, bharra-chaol air a làimh chlì
A cheanna-bheart, clogada cruaidh-chòmhraig
A’ coimhead a chinn ’s a cheanna-mhullaich,
An toiseach na h-iorgaill — ’s an iorgaill an-diomain,
A shlacanta cruaidh curaidh ’na làimh dheis,
Urra-sgithinn gheur an taice ra chneas.

Thog e suas bràigh a’ chladaich, ’s cha robh fòid a thilgeadh e an dèidh a shàlach nach robh cho domhain ri fòid a thilgeadh dalachrann airein nuair bu doimhne bhiodh e treobhadh. Ràinig e an cearcall teine. Leum e o bharraibh a shleagh gu barraibh òrdag thar na teine. Bha ’n sin an aon eilean bu bhòidhche chunnacas o thùs an domhain gu deireadh na dìleann, [agus thuirt Mac an Earraidh Uaine ri Gaisge ris fhèin gum bu mhaith an dachaigh-càin seo do ghaisgeach, agus na h-àra seachad. Cluinnear an seo an ceòl-sìdhe bu bhinne chual a dhà chluais riamh fo ghrèin no fo ghealaich, agus a dheòin no dh’aindeoin b’èiginn da leantainn. “Trom-lighe gun tàmh orm,” ars esan, “mur beir mo dhà chois air na chual mo dhà chluais.”] Ghabh e suas feadh an eilein, ’s chunnaic e cnoc maol buidhe ’na mheadhan. Thog e ris a’ chnoc. Bha Ionmhainn Mhnatha ’na suidhe air a’ chnoc, ’s òglach mòr ’s a cheann air a glùn, ’s e ’na chadal, [agus ise sìor dhùrdail ciùil os a chionn. “Seo an ceòl,” ars esan ris fhèin, “a mhealladh deòir à sùil is osann à cridhe, ’s a chuireadh boil is buaireas ’nan gil-suain fad finn fann foinn na gealaich.] Labhair e rithe ann am briathra fiosnacha, foisneacha, fìor-ghlic, mìne, maighdeanna, fìor-eòlais. Fhreagair ise e anns na briathra ceudna, ’s mur b’iad a b’fheàrr, cha b’iad dad bu mhiosa san àm. “Is ionmhainn leam fhèin fear do choslais, ’s nam biodh còir agam ort dh’fhàgadh tu an t-eilean,” ars an Ionmhainn. “Nam b’ionmhainn leat fear mo choslais, dh’innseadh tu dhomh dè bu dùsgadh don òlach seo,” arsa Mac

[TD 157]

an Earraidh Uaine ri Gaisge. “Tha bàrr na lùdaig a thoirt deth,” ars ise. Thug e làmh air an urra-sgithinn ghèir a bha ’n taice ra chneas, ’s thug e an lùdag dheth on bhun. Cha tug siod smaoisleachadh no gluasad air an òglach. “Innis domh dè ’s dùsgadh don òglach, air neo is dithis den toir mi na cinn, thu fhèin ’s an t-òglach,” arsa Mac an Earraidh Uaine ri Gaisge. “Is dùsgadh dha,” ars ise, “rud nach dean thusa, no aona ghaisgeach anns an domhan mhòr, ach Gaisgeach na Sgèithe Deirge, dan robh e san tairgneachd tighinn don eilean seo, agus an carragh cloich ud thall a bhualadh air an duine seo ann an carraig an uchd; ’s tha e gun bhaisteadh gus an dean e sin.” Chual esan seo, gu robh a leithid anns an tairgneachd dha, ’s e gun bhaisteadh. Chaidh dòrn air thapadh, ’s dòrn air ghleusadh, ’s dòrn air spionnadh ann. Thog e ’na dhà làimh an carragh ’s bhuail e air an òglach mhòr an carraig an uchd e. Thug am fear a bha ’na chadal blaomadh air a dhà shùil ’s dh’amhairc e air. “Aha!” ars am fear a bha ’na chadal, “an tàinig thu, a Ghaisgich na Sgèithe Deirge? Is ann an diugh a tha ’n t-ainm ort. Chan fhada sheasas tu dhòmhsa.” “Dà thrian de t’eagal ort fhèin, ’s a h-aon ormsa,” arsa Gaisgeach na Sgèithe Deirge, “chan fhada sheasas tusa dhòmhsa.”

An caraibh a chèile ghabh iad, ’s bha iad a’ cruaidh leadairt a chèile gus an robh beul an ath-dhath ’s an anmoich ann. [Dheanadh iad creagan den bhogan agus bogan den chreagan; na clacha beaga dol an ìochdar ’s na clacha mòra teachd an uachdar; an t-àite bu lugha rachadh iad fodha rachadh iad fodha chon a’ ghlùine, ’s an t-àite bu mhotha rachadh iad fodha rachadh iad fodha chon an sgròbain.] Smaointich Gaisgeach na Sgèithe Deirge gu robh e fad o chàirdean ’s fagas da naimhdean, ’s thug e an togail bheag shoilleir ud air, ’s bhuail e ris an talamh e. Thug òrdag a choise sanas do bhun a chluaise, agus sgath e dheth an ceann. “Ged is mi rinn seo cha mhi gheall e,” ars esan. Thug e ’n làmh on ghualainn deth, ’s thug e ’n cridhe às a chom, ’s thug e ’n ceann bhàrr a mhuineil. Chuir e làmh am pòc a’ ghaisgich mhairbh, ’s fhuair e trì fiaclan seann eich ann, ’s leis an deifir ghabh e ’n àite fiaclan an rìgh iad, ’s thug e leis iad. Chaidh e gu tom coille, ’s bhuain e gad, ’s cheangail e air an làmh ’s an cridhe ’s an ceann.

[Thog Gaisgeach na Sgèithe Deirge air an seo gu falbh, ’s

[TD 158]

gabhar lorg a dhà shùla chon a’ chuain. Chuir e dà ghleann is dà mheall agus thog e giùthsach nan eun, nuair a ghiùlain osag-thoisich na gaoithe osann da chridhe, agus chaidh stad ’na cheum. “Is truime osann na eubh air mo chridhe,” ars esan, ’s e tilleadh. Faicear àilleagan nam ban ’na suidhe air a’ chnoc mhaol bhuidhe.] “Cò aca ’s fheàrr leatsa fantainn an seo, air an eilean seo leat fhèin, na falbh leamsa?” ars esan ris an Ionmhainn. “Is fheàrr leamsa falbh leat fhèin na le fir na h-uir-thalmhanta gu lèir,” ars an Ionmhainn. Thog e leis i air fras-mhullach a ghuaille ’s air uallach a dhroma, ’s ghabh e gus an teine. Leum e thairis ’s an Ionmhainn air a mhuin. Faicidh e Ridire Chùirn is Ridire Chlaidhimh a’ tighinn ’na chòdhail, agus boil is buaireas ’nan sùilean. “Dè an gaisgeach mòr,” ars iadsan, “a bha às do dhèidh an siud, agus a thill nuair a chunnaic e ar leithid-ne de dhà ghaisgeach a’ tighinn?” “Seo dhuibhse,” ars esan, “an Ionmhainn mhnatha seo, agus trì fiaclan ur n-athar, agus ceann agus làmh agus cridhe an fhir a bhuail an dòrn air. Deanaibh fuireach beag, agus tillidh mise, ’s chan fhàg mi fuigheall sgeòil anns an eilean.” Ghabh e air falbh air ais, agus an ceann treis thug e sùil às a dhèidh, ’s faicear iadsan agus a’ Bhreacach a’ deanamh falach-cuain air. “Marbhaisg oirbh fhèin!” ars esan; “sian fala mur sùilean! manadh ur crochaidh oirbh! m’fhàgail an eilean leam fhèin, gun duine shìol Adhaimh ann, ’s gun fhios agam an nochd dè nì mi!” Ghabh e air aghaidh feadh an eilein, ’s cha robh e faicinn taigh no tùrais an àite sam bith, ìosal no àrd. [Bha dubhadh air a bhonnaibh agus tolladh air a bhrògan; neòil shìthe shèimhe an latha falbh, ’s neòil dhubha ghruamach na h-oidhche tighinn, ’s na h-eòin bheaga bhinne bhuchallach a’ gabhail mu bhun nam preas ’s mu bhàrr nan dos; ’s ma bha, cha bu tàmh ’s cha bu chlos dhàsan e gus am faiceadh no ’n cluinneadh e cù no duine, laogh no leanabh.] Mu dheireadh chunnaic e seana chaisteal an ìochdar an eilein, ’s ghabh e da ionnsaigh. Chunnaic e trì òganaich a’ tighinn gu trom, airsnealach, sgìth chon a’ chaisteil. Labhair e riutha ann am briathra fiosnacha, foisneacha, fìor-ghlic, fìor-eòlais. Labhair iadsan an comain nam briathra ceudna. Thàinig iad ann am briathra seanachais air a chèile; agus cò bha seo ach a thriùir dhearbh chodhaltan. Ghabh iad a-steach an deagh thoil-inntinn air a’ mhòr-bhaile.

[TD 159]

Thog iad ceòl ’s leag iad bròn,
Bha deochanna mìne misgeach,
’S deochanna garga gachannach,
Beathanna saora socharach,
Eadar e fhèin ’s a chodhaltan;
Ceòl eadar fhìdhlean leis an caidleadh fir ghointe ’s mnatha-siùbhla;
Searganaich a’ sìor-ghabhail le faram a’ chiùil sin,
A bha sìorachd gu sìor-bhinn an oidhche sin,
[’S na dorsan gan sìor-dhùnadh air eagal ’s gun teicheadh an ceòl.]

Chaidh iad a laighe. Anns a’ mhadainn an làrna-mhàireach dh’èirich e ann an deagh thoil-inntinn ’s ghabh e biadh. Dè chual e ach gliogarsaich arm, agus daoine dol ’nan èideadh. Cò bha seo ach a chodhaltan! “Càite bheil sibh a’ dol?” ars esan riutha. “Tha sinn o chionn latha ’s bliadhna anns an eilean seo, ars iadsan, “a’ cumail cogaidh ri Mac Dorcha Mac Doilleir, ’s ciad sluaigh aige, agus a h-uile h-aon a mharbhas sinn an diugh bidh e beò am màireach. Tha gheasan oirnn nach fhaod sinn seo fhàgail gu bràth gus am marbh sinn iad.” “Thèid mise leibh an diugh; is fheàirrde sibh mi,” ars esan. “Tha gheasan oirnn,” ars iadsan, “nach fhaod duine dhol leinn mur tèid e ann leis fhèin.” “Fanadh sibhse staigh an diugh, agus thèid mise ann leam fhèin,” ars esan. Thog e air falbh agus dh’amais e air sluagh Mhic Dorcha Mhic Doilleir, agus cha d’fhàg e ceann air colainn aca. Dh’amais e air Mac Dorcha Mac Doilleir fhèin, ’s thuirt Mac Dorcha Mac Doilleir ris, “An tu seo, a Ghaisgich na Sgèithe Deirge?” “Is mi,” ars Gaisgeach na Sgèithe Deirge. “Ma tà,” arsa Mac Dorcha Mac Doilleir, “chan fhada sheasas tu dhòmhsa.” An caraibh a chèile ghabh iad, ’s bha iad a’ cruaidh-leadairt a chèile gus an robh beul an ath-dhath ’s an anmoich ann. [Dheanadh iad creagan den bhogan agus bogan den chreagan; na clachan beaga dol an ìochdar ’s na clachan mòra teachd an uachdar; an t-àite bu lugha rachadh iad fodha, rachadh iad fodha chon a’ ghlùine, ’s an t-àite bu mhotha rachadh iad fodha, rachadh iad fodha chon an sgròbain.] Mu dheireadh thug Gaisgeach na Sgèithe Deirge an togail bheag, shùnndach, shoilleir ud air Mac Dorcha Mac Doilleir, ’s chuir e

[TD 160]

fòidhe e, ’s thilg e dheth an ceann. Bha an seo Mac Dorcha Mac Doilleir marbh, ’s a thrì mic dheug, ’s còmhrag ceud air làimh gach fir diubh. Bha esan an seo air a mhilleadh ’s air a reubadh cho mòr ’s nach b’urrainn e an àrach fhàgail, ’s cha d’rinn e ach e fhèin a leigeadh ’na laighe measg nam marbh fad an latha. Bha tràigh mhòr fodha gu h-ìosal, agus dè chual e ach an fhairge tighinn ’na caora teine teinteach — ’na nathair bheumannaich — ’na tarbh truid. Dh’amhairc e uaithe agus dè chunnaic e tighinn air tìr air meadhan na tràghad ach cailleach mhòr fhiaclach nach facas riamh a leithid. Bha an fhiacaill a b’fhaide ’na bata ’na dòrn, agus an tè bu ghiorra ’na dealg ’na h-uchd. Ghabh i nìos gus an àraich, ’s bha dithis eadar i agus esan. Chuir i a meur ’nam beul ’s thug i beò iad, agus dh’èirich iad suas slàn mar a b’fheàrr a bha iad riamh. Ràinig i esan, ’s chuir i a meur ’na bheul, agus sgath e dhith on alt i. Bhuail i buille de bhàrr a coise air, agus thilg i thar seachd iomairean e. “A bheadagain,” ars ise, “is tu am fear mu dheireadh a dh’ath-bheothaicheas mi san àraich.” Chrom a’ chailleach air fear eile, agus bha esan an taobh shuas dith. Cha robh fhios aige ciamar a chuireadh e às don chaillich. Smaointich e air an t-sleagh gheàrr a bh’ aig a mac a thilgeadh oirre, ’s nan tuiteadh an ceann dith gum bu mhaith. Thilg e an t-sleagh ’s chuir e an ceann den chaillich.

Bha e an seo ’na shìneadh air an àraich; fuil is fèithean is feòil air an dochann, ach gu robh cnàmhan slàn aige. Dè mhothaich e ach cruitire-ciùil feadh na h-àraich. “Dè tha thu ag iarraidh?” ars esan ris a’ chruitire. “Tha mi cinnteach gu bheil thu sgìth,” ars an cruitire; “thig a-nìos, ’s cuir do cheann air an tulmsaig seo, ’s dean cadal.” Chaidh e suas agus laigh e. Tharraing e srann a’ leigeadh air gu robh e ’na chadal. Air a bhonn a bha e gu brisg, ealamh èasgaidh. “Tha thu bruadar,” ars an cruitire ris. “Tha,” ars esan. “Dè chunnaic thu?” ars an cruitire. “Cruitire-ciùil,” ars esan, “a’ tarraing seana chlaidhimh mheirgich an los an ceann thoirt diom.” Rug e an seo air a’ chruitire-chiùil, ’s chuir e eanachainn ’na cuibeanan teine trìd cùl a chinn. Bha e an seo fo gheasa nach marbhadh e cruitire-ciùil gu bràth ach le chruit fhèin.

Chual e an seo caoineadh feadh na h-àraich. “Cò siod?” ars esan. “Tha an seo do thriùir dhearbh chodhaltan gad iarraidh o àite gu h-àite an diugh,” ars iadsan. “Tha mise am shìneadh an

[TD 161]

seo,” ars esan, “agus fuil is fèithean is cnàmhan air an dochann.” “Nam biodh againn an stòpan-ìocshlaint a th’ aig a’ chaillich mhòir, màthair Mhic Dorcha Mhic Doilleir, cha b’fhada bhiomaid gad leigheas,” ars iadsan. “Tha i fhèin marbh shuas an sin,” ars esan, “agus chan eil nì aice nach fhaod sibh fhaotainn.” “Tha sinne às a geasan gu bràth,” ars iadsan. Thug iad a-nuas an stòpan-ìocshlaint, agus nigh is dh’fhailc iad e leis an rud a bh’anns an stòp. Dh’èirich e an sin suas cho slàn fallain ’s a bha e riamh. Chaidh e dhachaigh leo, agus chuir iad an oidhche seachad ann an deagh thoil-inntinn. Chaidh iad a-mach an làrna-mhàireach ann an deagh thoil-inntinn a dh’iomain. Chaidh esan ris an triùir, ’s chuireadh e leth-bhàir sìos agus leth-bhàir suas a-steach orra. Mhothaich iad do Mhacaibh Mòr Mhacaibh an Domhain a’ tighinn don bhaile. B’e seo an dearbh chodhalta cuideachd. Chaidh iad a-mach far an robh e, agus thuirt iad ris, “Fhir mo ghaoil, seachainn sinne ’s am baile an diugh.” “Dè as coireach?” ars esan. “Tha Gaisgeach na Sgèithe Deirge staigh, agus is tusa tha e ’g iarraidh,” ars iadsan. “Falbhadh sibhse dhachaigh, agus abraibh ris falbh agus teicheadh, air neo gun toir mise an ceann deth,” arsa Macaibh Mòr Mhacaibh an Domhain. Ged a bha seo uaigneach, mhothaich Gaisgeach na Sgèithe Deirge dha, agus chaidh e mach air an taobh eile den taigh, agus bhuail e beum-sgèithe agus fàd-còmhraig. Ghabh an gaisgeach mòr a-mach às a dhèidh. Thòisich iad air a chèile:

Cha robh cleas a dheantadh le sgithich no le sgothaich,
No le dìsnein ghillean feall,
No le òrgan nam manach,
Nach deanadh na gaisgich:
Mar a bha cleas a’ chleiteam, cleas an òigeam,
Ubhal a’ chleasaiche ga thilgeadh ’s ga cheapadh
An uchdannaibh a chèile,
Gu dèisinneach, dasannach,
Fuilteach, cneadhach, creuchdanta.

[TD 162]

Toil-inntinn, toil-eadraiginn!
Chuireadh iad trì dìtheannan dearga teine den armaibh;
A’ cailceadh, den sgiathan, fal’ agus feòla
Den cneas agus den caomh-cholainn,
’S iad a’ cruaidh-leadairt a chèile.

“Nach amaideach thusa, Ghaisgich na Sgèithe Deirge, nuair tha thu cumail gleachd no cruaidh-chòmhraig riumsa,” arsa Macaibh Mòr Mhacaibh an Domhain. “Ciamar sin?” arsa Gaisgeach na Sgèithe Deirge. “Tha, nach eil gaisgeach anns an domhan mhòr a mharbhas mise gus am buailear mi os cionn teach mo thriubhais,” arsa Macaibh Mòr. “A bhuaidh bheannachd sin duit ga innseadh dhòmhsa! Nan innseadh tu sin domh o chionn fada, is fhada on sgrìob mi an ceann diot,” arsa Gaisgeach na Sgèithe Deirge. “Tha sin barrachd agus as urrainn thu dheanamh. Tha trì fiaclan an rìgh an am phòca, agus feuch an tusa bheir às iad,” arsa Macaibh Mòr. Nuair a chuala Gaisgeach na Sgèithe Deirge càit an robh bàs Mhacaibh Mhòir, bha dà bhuille aige air a thoirt seachad mun bhuille, dà shàthadh mun t-sàthadh, dà fhriochdadh mun fhriochdadh, ’s bha ’n treas aon anns an talamh, gus an do chladhaich e toll. Leum e an sin an comhair a chùil. Leum an gaisgeach mòr da ionnsaigh, ’s cha tug e an aire don toll, agus chaidh e sìos ann gu teach an triubhais. Ràinig esan air an seo agus thilg e dheth an ceann. Chuir e làmh ’na phòca, ’s fhuair e trì fiaclan an rìgh ann, ’s thug e leis iad, agus ràinig e an caisteal.

Bha chodhaltan a’ gleusadh chlàr is chruit, agus fios aca gu robh iad a-nis saor o gheasa dhraoidh ’s o ghuin daoidh. “Fàilt ort, a Ghaisgich na Sgèithe Deirge,” ars iadsan, “bhiomaid gad chùl-chàineadh nam biodh tu na b’fhaide gun tighinn.” “Cùl-chainnt na h-ionndrainn, cha chùl-chainnt idir i,” ars esan; “ach eadar dhà sgeul ’s eadar dhà bheul a’ chlobha, tha gnothach beag agam thall an Eirinn, agus bhithinn fada nur comain, nan deanadh sibh saod domh air an eilean fhàgail.”] “Chan eil saod againn,” ars iadsan, “air am fàg thu e; ach fan leinn fhèin gu bràth, ’s cha bhi dìth bìdh no dibhe ort.” “Cha bhi chùis mar sin; ach mur dean sibh saod air mo leigeadh air falbh, [is e bhios ann gum feum mi cleas nan ròn a dheanamh,” ars esan.] “Tha curachan a bh’ aig do mhuime ’s aig t’oide an seo, agus cuiridh

[TD 163]

sinn leat i gus an tèid thu air tìr an Eirinn. [Chan iarr i seòl no stiùir ach rùn do chridhe fhèin, agus bidh siubhal-sìdhe aice eadhon ri sìde nan seachd sian.] An taobh a chuireas tu h-aghaidh falbhaidh i leat, agus tillidh i air a h-ais a rithist leatha fhèin [mar thilleas an fhaoileann do chladach a h-eòlais.] Agus tha ’n seo trì chalmain ’s cumaidh iad àirdeachd riut air an rathad,” arsa chodhaltan ris. [Dh’fhàg Gaisgeach na Sgèithe Deirge an seo beannachd na caoime ’s na caime aig a chodhaltan agus chuir iadsan uisg an easain air a dhos-san los nach èireadh beud no dochair dha a latha no dh’oidhche, agus bhòidich is bhriathraich iad ’nan ceathrar nach leigeadh iad cach-a-chèile air dì-chuimhn gu bràth.] Chuir esan an sin an curachan a-mach, ’s shuidh e innte, ’s cha d’rinn e stad no fois gus an deachaidh e air tìr an Eirinn. Thionndaidh e h-aghaidh a-mach, ’s ma bha i luath tighinn, bha i na bu luaithe tilleadh. Leig e air falbh na trì chalmain a’ fàgail na h-eathaire. Bha duilichinn air gun do leig e air falbh iad leis cho bòidheach ’s a bha ’n ceòl a bha aca.

[Bha an oidhche ann a-nis agus ghabh esan lorg na lacha on chuan ’s rinn e calg-dhìreach air solas beag biorach a chunnaic e eadar beinne is machair. Gheàrr e an fhead chaol chruinn chruaidh a bh’aig Caoilte, agus cò thàinig a-mach ’na choinnimh ach Gruagach nan Cumha. “Fàilt ort, a Ghaisgich na Sgèithe Deirge,” ars esan, “dh’aithnichinn do cheann air cladach agus t’fhead ri fèath nan eun fionn — ach càite bheil laogh mo chridhe, Ailleagan nam Ban?” Dh’innis Gaisgeach na Sgèithe Deirge dha gach nì mar a thachair, agus bhòidich iad le chèile an seasamh nam bonn, nach itheadh iad biadh, nach òladh iad deoch, nach èisdeadh iad ceòl, gus an ruigeadh iad Rìgh na h-Eireann agus an rèiticheadh iad cùisean ’na làthair. “Bha mi fhèin fo gheasa roimhe seo,” arsa Gruagach nan Cumha, “nach rachainn thar cuan dh’fhios mo nighinn, ach shiùbhlainn a-nis còig còigeadh na h-Eireann cas-ruisgte ri sneachd ’s ri gaillinn, agus cha mhaoidhinn oirre gu bràth e ach mi ga faotainn an deireadh sgeòil.” Thog iad orra le chèile, agus ma bha an t-astar buan bu bhuaine na sin ceòlagraich Ghruagaich nan Cumha agus beòlagraich Ghaisgich na Sgèithe Deirge.]

Bha abhainn mhòr eadar iad agus taigh an rìgh. Nuair a ràinig iad an abhainn, chunnaic iad duine liath tighinn ’na dheann, agus e glaodhaich, “A dhaoin’-uaisle, fanaibh thall, gus an toir

[TD 164]

mise nall air mo mhuin sibh, mum fliuch sibh sibh fhèin.” “A dhuine bhochd, is cosmhail gur h-ann ad phortair air an abhainn a tha thu,” arsa Gaisgeach na Sgèithe Deirge. “’S ann,” ars an seann duine liath. “Agus dè chuir ann thu? ars iadsan. “Innsidh mi sin duibh,” ars an seann duine liath. “Bhuail gaisgeach mòr dòrn air rìgh Eireann, ’s chuir e trì fiaclan às, agus dh’fhalbh a dhà mhac a thoirt a-mach dìoghlaidh. Dh’fhalbh balachan òg amaideach a bu mhac dhòmhsa leotha, agus nuair a chaidh iadsan air thapadh chaidh esan air mhì-thapadh. Bu shuarach an dìoghaltas leo mise chur am phortair air an abhainn air a shon.” “A dhuine bhochd,” ars esan, “chan athais sin. Mum fàg mis’ am baile bidh thusa gu maith.” Rug e air ’s thog e leis e, agus chuir e ’na shuidhe anns a’ chathair a bha ri gualainn an rìgh e. “Chan eil annad ach duine mì-mhodhail a thàinig don bhaile. Chuir thu am bodach sin ’na shuidhe ri gualainn m’athar, ’s chan fhaigh thu leat e,” arsa Ridire Chùirn, ’s e ’g èirigh agus a’ breith air. “Air mo làimh-sa, ’s air mo dhà làimh a shaoradh, gum bu cho maith dhuit breith air Cnoc Leothaid agus breith ormsa,” arsa Gaisgeach na Sgèithe Deirge ris, ’s e ga leagadh ris an talamh. Chuir e ceangal nan trì chaoil air gu daor agus gu docair. Bhuail e buille de bhàrr a choise air, ’s thilg e thar nan seachd sparrannan a b’àirde bh’anns a’ chùirt e, fo shileadh nan lòchran ’s fo chasan nan con mòr. Rinn e leithid eile air Ridire Chlaidhimh, agus rinn an Ionmhainn gàire. “Marbhaisg ort fhèin,” ars an rìgh rithe, “tha thu o chionn bliadhna air chomh-biadh, air chomh-deoch rium, ’s chan fhaca mi gean no gàire agad ga dheanamh gus a bheil mo mhic air am maslachadh,” “O rìgh,” ars ise, “tha fios mo riasain agam fhèin.”

“Dè, a rìgh, an sgreadail ’s an sgreuchail a tha mi cluinntinn on thàinig mi don bhaile, cha d’fhuair mi fhaighneachd gus an seo,” arsa Gaisgeach na Sgèithe Deirge. “Tha, trì fiaclan eich aig mo mhic gan sparradh am cheann o chionn bliadhna le òrd, gus a bheil mo cheann air dol roimhe chèile le bristeadh cridhe ’s le cràdh ’s le dòrainn,” ars an rìgh. “Dè bheireadh tusa do dhuine chuireadh ann ad cheann t’ fhiaclan fhèin gun neimh gun dòrainn?” ars esan. “Leth mo stàit fhad ’s a bhithinn beò, ’s mo stàit air fad nuair a dh’fhalbhainn,” ars an rìgh. [“Is motha an ceannach t’èiginn,” arsa Gaisgeach na Sgèithe Deirge, agus e breith air pìos loma-làn den fhìon, ’s a’ cur nan trì fiaclan innte.

[TD 165]

Cha bu luaithe rinn na chaidh gach nì trulainn; leum an rìgh bhàrr na cathrach; dh’atharraich Ridire Chùirn is Ridire Chlaidhimh na trì dathan; thàinig sac is gàire air Ailleagan nam Ban. “A rìgh na h-Eireann”, arsa Gaisgeach na Sgèithe Deirge, “nach òl thu deoch-slàinte nan saoidh agus deoch-nàire nan daoidh?”] Dh’òl an rìgh an deoch, ’s chaidh fhiaclan fhèin ’na cheann gu làidir daingeann, a cheart cho maith ’s a bha iad riamh, ’s a h-uile tè ’na h-àite fhèin. “Aha!” ars an rìgh, “tha mis’ aig socair. Is tusa rinn an tapadh, ’s cha b’e mo chuid mhac-sa.” “Is e,” ars an Ionmhainn, “a b’urrainn an tapadh a dheanamh, ’s cha b’e do chuid mhac leibideach-sa, a bhiodh ’nan sìneadh an siùrra feamann nuair a bhiodh esan a’ dol air ghaisge.” “Chan ith mi biadh ’s chan òl mi deoch,” ars an rìgh, “gus am faic mi mo dhà mhac gan losgadh am màireach. Cuiridh mi feadhainn a dh’iarraidh cuallan glas-daraich airson an losgadh.”

Anns a’ mhadainn an làrna-mhàireach cò bu mhuiche bha air a ghlùn aig leabaidh an rìgh ach Gaisgeach na Sgèithe Deirge. “Eirich às an sin, a Ghaisgich; dè ’n aon nì bhiodh tu ag iarraidh nach faigheadh tu!” ars an rìgh. “Is e an rud a tha mi ag iarraidh, do dhà mhac a leigeadh air falbh; chan urrainn mi bhith an aon àite am faic mi gam milleadh iad,” ars esan; “b’fheàrr bearradh eòin is amadain a dheanamh orra, agus an leigeadh air falbh.” Thoilich an rìgh siud a dheanamh. Rinneadh bearradh eòin is amadain orra. Chuireadh a-mach às an àit iad, ’s coin is geòcaich baile-mhòir às an dèidh. Phòs agus chòrd an Ionmhainn agus Gaisgeach na Sgèithe Deirge. Rinneadh banais a mhair latha ’s bliadhna, agus bha an latha mu dheireadh dith cho maith ris a’ chiad latha.

[TD 166]

<eng>
Glossary

<gai>achd<eng> in phr. <gai>iochd air n-achd,<eng> 7, 34, nevertheless, for all that
<gai>àilgheas,<eng> n.m., 2, wilfulness
<gai>ailis<eng> n.f. and vb.n., 13, 32, 41, disgrace, reproach
<gai>àin,<eng> n.f., 2, 8, in phr. <gai>àin an là,<eng> broad daylight
<gai>aineol,<eng> n.m., 34, in phr. <gai>air a h-aineol,<eng> on unfamiliar ground
<gai>ainn,<eng> n., 150, possibly synonymous with <gai>aog,<eng> ‘death’, in phr. <gai>aoig is ainn,<eng> though note in Celtic Review, III, 355, suggests pl. form of <gai>fann,<eng> ‘weak’.
<gai>air,<eng> prep., 151, in comparison with. <gai>mar reul air na rionnagan,<eng> like a planet in comparison with the stars
<gai>àirdeachd,<eng> n.f., 20, 34. <gai>deanamh àirdeachd gu,<eng> making headway towards. <gai>àirdeachd an rathaid,<eng> elevation, steepness of the roadway; difficulty
<gai>airean,<eng> n.m., 156, ploughman
<gai>airmseachd,<eng> n.f., 78, quickness in repartee, var. of <gai>eirmseachd
allaban,<eng> n.m., 4, 26, 33, wandering, fatigue of journeying
<gai>allamharachd,<eng> n.f., 36, foreignness, hostility
<gai>alltha,<eng> adj., 26, pl. of <gai>allaidh,<eng> wild, untamed
<gai>amhasg,<eng> n.m., 35, 52, barbarian
<gai>an-uair,<eng> n.f., 32, bad weather
<gai>annlan,<eng> n.m., 45, sustenance
<gai>atach,<eng> n.m., 26, prayer
<gai>atharnach,<eng> n.f., 5, second crop, harvest
<gai>bac,<eng> n.f., 10, rowlock of a boat
<gai>bacaideach,<eng> adj., 156, studded, bossed
<gai>bachallach,<eng> adj., 44, melodious, warbling
<gai>bagarrach,<eng> adj., 80, threatening
<gai>baidealach,<eng> adj., 153, tapering, lofty
<gai>baindidh,<eng> adj., 39, womanly, modest
<gai>bàinidh,<eng> n.f., 25, rage, frenzy
<gai>balgam,<eng> n.m., 117, mouthful
<gai>banarach,<eng> n.f., 138, milkmaid
<gai>baobach,<eng> n.f., 143, misfortune, calamity
<gai>baobh,<eng> n.f., 40, rascally female
<gai>bàs a’ chinn-adhairt,<eng> 3, 6, a natural death [lit. a pillow death]

[TD 167]

<gai>beadagan,<eng> n.m., 160, upstart
<gai>beairteachadh,<eng> vb.n., 54, assembling, preparing
<gai>bean-ghlùin,<eng> n.f., 24, midwife
<gai>beannachadh,<eng> vb.n., 38, a’ beannachadh d’a chèile,<eng> exchanging greetings
<gai>bearradh,<eng> n.m., 165. <gai>bearradh eòin is amadain,<eng> orig. <gai>bearradh geòin is amadain,<eng> fool’s tonsure, clipping in mockery. See Angus Matheson, ‘Some Words from Gaelic Folktales’, Éigse VIII, 255
<gai>beic,<eng> n.f., 45, 72, curtsey
<gai>beòlagraich,<eng> n.f., 163, converse
<gai>beul,<eng> n.m., 54, <gai>beul ri,<eng> almost
<gai>beul-bochd,<eng> 75, pleading of poverty
<gai>beul-bòidheach,<eng> 75, flattery
<gai>beul-mòr,<eng> 75, boastful talk
<gai>beumannach,<eng> adj., 160, striking, wounding
<gai>beum-sgèithe,<eng> n.m., 32, the issuing of a challenge [lit. striking of a shield]
<gai>beum-slèibh,<eng> n.m., 44, mountain torrent, landslide
<gai>biorgadh,<eng> vb.n., 31, piercing
<gai>blaith-sheampuill,<eng> 124, 125, 126. This obscure expression appears, in the context, to mean a causeway, or some such structure, formed by the drowned bodies in the loch
<gai>blaom,<eng> vb., 39, blink
<gai>blaomadh,<eng> n.m., 157, a surprised blinking or opening of the eyes
<gai>blasag,<eng> n.f., 36, a taste
<gai>bloighdeag,<eng> n.f., 44, fragment
<gai>boisleag,<eng> n.f., 25, palmful
<gai>boiteag,<eng> n.f., 38, worm
<gai>bonn-a-h-ochd,<eng> n.m., 69, a coin of very small value
<gai>bòrd-uisge,<eng> n.m., 19, keelboard of a boat
<gai>braid,<eng> n.f., 39, theft
<gai>braidseal,<eng> n.m., 40, a large fire
<gai>braisead,<eng> n.f., 56, <gai>dol am braisead,<eng> becoming more ardent
<gai>bràthadh,<eng> vb.n., 23, milling with a quern
<gai>bràthraich,<eng> vb.n., 25, be a brother to
<gai>breacladh,<eng> vb.n., 3, fishing for trout
<gai>brèid,<eng> n.m., 11, <gai>gun bhrèid aodaich rithe,<eng> carrying no sail

[TD 168]

<gai>breodail,<eng> adj., 152, <gai>gu breodail,<eng> smartly, vigorously
<gai>bricean,<eng> n.m., 29, small trout
<gai>brodadh,<eng> vb.n., 137. <gai>brodadh an teine,<eng> poking the fire
<gai>bruadar na dunaidh,<eng> 145, a dream of disaster
<gai>bruthaiste,<eng> n.f., 67, brose
<gai>bucaideach,<eng> adj., 156, studded
<gai>buchallach,<eng> adj., 44, nestling
<gai>buinneag,<eng> n.f., 42, 43, <gai>a bhuinneag,<eng> familiar term of address to a female
<gai>cagaran,<eng> n.m., 30, term of endearment used of a child. <gai>mo chagaran gràidh,<eng> my beloved little darling
<gai>cagarsaich,<eng> n.f., 7, 34, whispering
<gai>caim,<eng> n.f., 163, guarding, encirclement. <gai>beannachd na caoime’s na caime,<eng> the blessing of protection and guarding
<gai>caimich,<eng> vb., 25, protect, encompass
<gai>cairbhinn,<eng> n.f., 144, carrion
<gai>càirean,<eng> n.m., 137, gum of the mouth
<gai>calanas,<eng> n.f., 68, wool-working
<gai>calpa,<eng> n.m., 2, nail used in boat-building
<gai>canntail,<eng> n.f., 23, 27, chanting
<gai>canntaireachd,<eng> vb.n., 22, singing merrily
<gai>caob,<eng> n.m., 36, piece, portion
<gai>caoim,<eng> n.f., 163, shelter, protection. See J. L. Campbell (ed.), Gaelic Words and Expressions from South Uist and Eriskay, 2nd edn. 1972, 258. Cf. caim supra
<gai>caoin,<eng> n.f., 36, 39, 47, surface, exterior aspect
<gai>car,<eng> n.m., 30, twist. <gai>a-rèir a’ chuir a bhiodh anns an adhairc<eng> depending on the circumstances
<gai>car-mu-chnoc,<eng> 71, an evasive dodge
<gai>carrach,<eng> adj., 126, scabby, mangy
<gai>cathan,<eng> n.m., 6, barnacle goose
<gai>ceall,<eng> n.m., 23, 33, monastic cell
<gai>ceannsgalach,<eng> adj., 8, domineering
<gai>cearrachas-làidir,<eng> n.m., 21, 111, tyranny
<gai>ceatharn,<eng> n.f., 23, troop
<gai>ceatharnas,<eng> n.m., 30, <gai>air cheatharnas,<eng> on a freebooting expedition
<gai>ceòban,<eng> n.m., 34, <gai>ceòban uisge,<eng> smirr of rain
<gai>ceòlagraich,<eng> n.f., 163, crooning

[TD 169]

<gai>cinneadalachd,<eng> n.f., 52, sense of pride in one’s own race
<gai>claisneach,<eng> n.m., 136, <gai>air claisneach a dhroma,<eng> flat on his back
<gai>clàradh,<eng> vb.n., 13, <gai>is duilich a chlàradh air na mnathaibh<eng> it is hard to convince the women of it
<gai>cleas a’ chleitim,<eng> 161, prob, a corruption of <gai>cleas a’ chleitin,<eng> javelin feat. See W.J. Watson (ed.), Rosg Gàidhlig, 2nd edn. 1929, 214
<gai>cleas an òigeam,<eng> 161, perhaps ‘ogham feat’. See Watson, loc. cit.
<gai>clì,<eng> n.f., 28, vigour
<gai>clibeach,<eng> adj., 16, clumsy, ungainly
<gai>clis,<eng> adj., 113, brisk
<gai>clisgeadh,<eng> n.m., 154, <gai>a chlisgeadh,<eng> in a trice
<gai>clò,<eng> n.m., 21, <gai>clò a’ bhàis,<eng> the slumber of death
<gai>cnapadach,<eng> adj., 8, humpy, uneven
<gai>cneadhach,<eng> adj., 161, wound-inflicting
<gai>cneasda,<eng> adj., 15, humane, decent, seemly
<gai>cneasdachd,<eng> n.f., 15, seemliness
<gai>cniadachadh,<eng> vb.n., 6, caressing
<gai>cnuasachd,<eng> vb.n., 47, pondering
<gai>cobhar,<eng> n.m., 13, foam
<gai>coille,<eng> n.f., 26, <gai>fo choill,<eng> outlawed
<gai>coite,<eng> n.f., 26, boat
<gai>comaidh,<eng> n.f., 38, the sharing of food. <gai>aithne gun chomaidh,<eng> acquaintance at a distance, secondhand knowledge
<gai>comain,<eng> n.f., 38, 143, obligation. <gai>cha bu chomain domh,<eng> it would ill become me. <gai>an comain nam briathran ceudna,<eng> in like manner
<gai>comraich,<eng> n.f., 22, sanctuary, haven
<gai>corpan-crèadha,<eng> n.m., 31, clay effigy used in casting spells
<gai>corran,<eng> n.m., 28, sickle
<gai>cosnach,<eng> n.m., 122, labourer
<gai>crannag,<eng> n.f., 154, crow’s nest (in a ship’s mast)
<gai>craos,<eng> n.m., 117, gullet
<gai>cridheag,<eng> n.f., 29, affectionate term for a girl
<gai>crioman,<eng> n.m., 84, 129, small piece
<gai>critheann,<eng> n.m., 9, aspen
<gai>crochaire,<eng> n.m., 39, hangman, villain

[TD 170]

<gai>cromadh,<eng> n.m., 143, unit of measurement, corresponding to the distance between the tips of the fingers and the knuckles
<gai>cruaidh-leadradh,<eng> vb.n., 144, violently pounding
<gai>crùisgean,<eng> n.m., 31, oil lamp
<gai>cuailean,<eng> n.m., 29, tress of hair
<gai>cuaran,<eng> n.m., 155, fold, rumple
<gai>cuibean,<eng> n.m., 160, spark
<gai>cuibheas,<eng> n.m., 150, sufficiency
<gai>cuibhiseach,<eng> adj., 41, <gai>cuibhiseach maith,<eng> tolerably good
<gai>cuid,<eng> n.f., <gai>cuid na h-oidhche,<eng> 58, a night’s hospitality
<gai>cuigealadh,<eng> vb.n., 23, 31, working with the distaff
<gai>cuimsich,<eng> vb., 40, aim
<gai>cuir,<eng> vb., 30, <gai>a’cur an Rubha Mhòir,<eng> rounding the Rubha Mòr
<gai>cùlachas,<eng> n.m., 22, <gai>cùlachas gaoithe,<eng> a position sheltered from the wind
<gai>culaidh,<eng> n.f., 29, clothing
<gai>cùl-taice,<eng> n.m., 57, prop, support
<gai>cuman,<eng> n.m., 28, milking pail
<gai>cunnart-mullaich,<eng> n.m., 52, paramount danger
<gai>dachaigh-càin,<eng> n.f., 156, a quiet home
<gai>dalachrann airein,<eng> 156, a ploughman’s second plough. See Watson, op. cit., 212
<gai>dall,<eng> vb., <gai>dhall iad orra,<eng> 114, they hotly pursued them. <gai>faodaidh tu … dalladh oirre,<eng> 48, you may belabour her
<gai>dallaran,<eng> n.m., 5, blinded or deluded person
<gai>dealan,<eng> n.m., 39, gleam, spark
<gai>dearbh-shamhailt,<eng> n.f., 31, symbol, representation
<gai>dearc-luachrach,<eng> n.f., 131, lizard
<gai>deireadh,<eng> n.m., <gai>mu dheireadh ’s mu dhiù,<eng> 8, at long last
<gai>deireasach,<eng> adj., 38, backward
<gai>deisearachd,<eng> n.f., 22, <gai>deisearachd grèine<eng> a southern exposure
<gai>deodhalachd,<eng> n.f., 55, tenderness
<gai>dìle,<eng> n.f., 156, <gai>gu deireadh na dìleann,<eng> to the end of time
<gai>dinneadh,<eng> vb.n., 72, <gai>air an dinneadh,<eng> pressed, crowded
<gai>dìoghail,<eng> vb., 7, <gai>dhìoghail a’ bhàrdachd air anabarr na teangaireachd,<eng> the poetry has suffered from excess of wordiness
<gai>dìol,<eng> n.m., 40, usage, treatment

[TD 171]

<gai>dìsnein,<eng> n.pl., 161, dice
<gai>diù,<eng> see <gai>deireadh<eng>
<gai>donnalaich,<eng> vb.n., 120, howling
<gai>dòrainn,<eng> n.f., 164, pain
<gai>dorran,<eng> n.m., 45, 109, vexation, <gai>bha ise air a dorranachadh,<eng> 123, she was vexed
<gai>dosanaich,<eng> vb., 11, <gai>is mairg a dhosanaicheadh rithe<eng> pity the one who showed her disrespect
<gai>drèin,<eng> n.m., 62, grimace, expression of disgust
<gai>dronnag,<eng> n.f., 136, ridge of the back
<gai>duain,<eng> vb., 25, sing to, lull
<gai>duanadh,<eng> vb.n., 22, addressing in song
<gai>dubh-chall,<eng> 34, <gai>air chall is air dubh-chall<eng> utterly lost
<gai>dubh-chapall,<eng> 152, some form of punishment or indignity. See notes in Celtic Review, III, 356, and J.L. Campbell (ed.), Hebridean Folksongs, Vol. II, 1977, 246
<gai>dubh-fhacal,<eng> n.m., 27, mysterious or enigmatic utterance
<gai>dubh-sàmhach,<eng> adj., 140, absolutely silent
<gai>dubh-sgoilear,<eng> n.m., 18, one possessed of magic arts
<gai>dùdaire,<eng> n.m., 44, trumpeter, herald
<gai>dùiseal,<eng> n.m., 46, slumber
<gai>dùr-liodradh,<eng> vb.n., 144, steadily belabouring
<gai>eag,<eng> n.f., 46, <gai>calg-dhìreach an eagaibh a chèile,<eng> entirely in agreement
<gai>ealtainn,<eng> n.f., 38, birds (coll.)
<gai>earalas,<eng> n.m., <gai>an earalas dad a bhith ceàrr,<eng> 24, for fear that something might be wrong. <gai>dìreach anns an earalas,<eng> 48, just as a precaution. <gai>mus robh luchd na Gàidhlig ’nan earalas,<eng> 58, before Gaelic speakers were alerted
<gai>earra-dhubh,<eng> n.m., 55, wane. <gai>tha an t-earra-dhubh air bruidhinn, is gu sònraichte air sgrìobhadh, na Gàidhlige,<eng> the speaking of Gaelic, and more especially the writing of it, is on the wane
<gai>earradh-iasaid,<eng> n.m., 53, borrowed garb
<gai>eàrr-ite,<eng> n.f., 41, tail feather
<gai>easgannach,<eng> adj., 7, eel-like, supple
<gai>èirig,<eng> n.f., 136, ransom price
<gai>eislinn,<eng> n.f., 26, bier
<gai>euradh,<eng> n.m., 39, refusal

[TD 172]

<gai>failc,<eng> vb., 2, 161, bathe
<gai>fàilidh,<eng> adj., 18, stealthy, quiet
<gai>fàir,<eng> n.f., 33, dawn
<gai>faite-gàire,<eng> n.f., 30, smile
<gai>faitich,<eng> vb., 25, <gai>dh’fhaitich i air falbh mi,<eng> she gestured (smiled?) me on my way
<gai>falach-cuain,<eng> n.m., <gai>chuir an cabhlach seo gu falach-cuain na reubairean,<eng> 37, this fleet caused the plunderers to make themselves scarce on the sea. <gai>a’ dèanamh falach-cuain air,<eng> 158, leaving him marooned
<gai>fàlaire,<eng> n.f., 151, steed, palfrey
<gai>falpanaich,<eng> vb.n., 153, splashing
<gai>faol-mhara,<eng> n.m., 14, sea-wolf
<gai>faosaid,<eng> n.f., 22, 39, confession
<gai>fathann,<eng> n.m., 18, 23, report
<gai>feaman,<eng> n.m., 143, tail or rump (of deer)
<gai>fearas-fo-thuinn,<eng> n.m., 55,? steadfastness
<gai>fearra-long,<eng> n.f., 18, 19, spectre ship
<gai>fidileireachd,<eng> n.f., 56, fiddling, trifling
<gai>fiughaidh,<eng> adj., 153, wooden
<gai>fleasgach,<eng> n.m., 126, young man
<gai>fochaid,<eng> n.f., 27, mockery
<gai>fosgarra,<eng> adj. 45, frank, affable
<gai>friochdadh,<eng> n.m., 162, stab
<gai>frion,<eng> vb., 3, become angry, bristle
<gai>fròg,<eng> n.f., 26, 98, cleft
<gai>fuarraidh,<eng> adj., 59, chill, musty
<gai>fuin,<eng> vb., 28, bake
<gai>fulpanaich,<eng> vb.n., 153, plashing
<gai>gabadh,<eng> n.m., 128, <gai>gun ghuth gun ghabadh,<eng> without saying a word
<gai>gabh mu thàmh,<eng> 119, <gai>ghabh iad mu thàmh,<eng> they went to bed, settled down for the night
<gai>gachannach,<eng> adj., 159, harsh, acerbic
<gai>gaineamhan,<eng> n.m., 41, grain, particle
<gai>galadhad,<eng> 10, <gai>mo ghaladhad,<eng> familiar term of address to a female
<gai>gaoth,<eng> 42, <gai>a thigeadh an gaoith do sgèithe,<eng> who would approach you

[TD 173]

<gai>garbh,<eng> n.m., 57, rough ground
<gai>geòcach,<eng> n.m., 165, glutton, scavenger
<gai>geòp,<eng> n.m., 41, blether
<gai>gille-mirein,<eng> n.m., 54, puppet
<gai>gille-turais,<eng> n.m., 10, envoy, messenger
<gai>giobach,<eng> adj., 76, ragged, unkempt
<gai>gionach,<eng> adj., 13, voracious
<gai>giseag,<eng> n.f., 24, 75, superstitious ceremony or precaution
<gai>glag paiseanaidh,<eng> 154, thuit e nuas ’na ghlag paiseanaidh, he fell down in a dead faint
<gai>glas-ghuib,<eng> n.f., 146, muzzle, gag. <gai>cuiridh sin a’ ghlas-ghuib air a’ chuthag a ta ’na inntinn,<eng> that will silence the cuckoo in his mind
<gai>gliogarsaich,<eng> n.f., 159, clanking, rattling
<gai>gliong,<eng> n.m., 46, sound
<gai>glog geòidh,<eng> 12, the gaggle of a goose
<gai>glog-shùil,<eng> n.f., 39, hollow eye
<gai>glumach,<eng> adj., 9, dark
<gai>glumag,<eng> n.f., 35, deep pool
<gai>glùn,<eng> n.f., 40, generation. <gai>cò thug glùn domh,<eng> 68, who nursed me?
<gai>gogaid,<eng> n.f., 40, silly female
<gai>gogan,<eng> n.m., 47, small wooden bucket
<gai>goic,<eng> n.f., 42, <gai>goic ’na cheann,<eng> his head at an angle
<gai>goileam-oilean,<eng> n.m., 45, rigmarole
<gai>gointe,<eng> p.part., 159, wounded
<gai>goirtean-fogharaidh,<eng> n.m., 28, harvest field
<gai>goistidh,<eng> n.m., 19, companion
<gai>gonadh,<eng> n.m., 27, wounding: <gai>bhiodh gonadh orm gu là mo bhàis,<eng> I should keenly regret it to the day of my death
<gai>gradag,<eng> n.f., 44, instant; <gai>an ceart ghradaig an ama,<eng> this very instant
<gai>gràinne-mullaich,<eng> n.m., 16, the topmost grain, the best; <gai>cò bu ghràinne-mullaich dhiubh,<eng> which of them outmatched the other
<gai>grathann,<eng> n.m., 31, space of time, short while
<gai>grianan,<eng> n.m., 22, a sunny green
<gai>grìs,<eng> n.f., 59, cold shiver
<gai>grìseann,<eng> adj., 46, brindled

[TD 174]

<gai>grùthan,<eng> n.m., 114, liver
<gai>gùgail,<eng> vb.n., 40, calling (of a cuckoo)
<gai>guileag,<eng> vb.n., 12, calling (of a swan); <gai>guileag-bhàis,<eng> n.f., 55 swansong
<gai>guin,<eng> n.m., 162, wound, hurt
<gai>gusgal,<eng> vb.n., 2, 12, 14, calling (of a seal)
<gai>hòro-gheallaidh,<eng> n.f., 28, memorable incident, stir
<gai>ibeag,<eng> n.f., 145, charm
<gai>impis,<eng> 112, <gai>an impis,<eng> almost, as good as
<gai>iochd air n-achd,<eng> 7, 14, 34, 41, for all that, willy-nilly, assuredly
<gai>iola,<eng> n.f., 26, fishing bank
<gai>iomair,<eng> n.m., 52, field
<gai>iomchair,<eng> n.m., 135, accusing, blaming. <gai>cuimhnich nach bi agad ri bhith cur iomchair ormsa,<eng> remember you are not to blame me
<gai>iomluas,<eng> n.m., 39, inconstancy
<gai>iomrall,<eng> n.m., 46, error
<gai>iongradh,<eng> vb.n., 31, festering, causing to fester
<gai>iorghail,<eng> n.f., 53, furore
<gai>ìreachd,<eng> 51, maturity
<gai>iteal,<eng> n.m., 46, attempt
<gai>lacha bheag,<eng> n.f., 6, teal
<gai>lach a’ chinn uaine,<eng> n.f., 6, mallard
<gai>lacha mhòr,<eng> n.f., 6, eider duck
<gai>lachan stiùrach,<eng> n.f., 6, long-tailed duck
<gai>lapanaich,<eng> vb., 34, trudge
<gai>lasag,<eng> n.f., 80, gleam
<gai>lasgaire,<eng> n.m., 23, a stalwart
<gai>lasganaich,<eng> vb.n., 19, laughing, whooping
<gai>lasgarra,<eng> adj., 6, active
<gai>leadairt,<eng> vb.n., 157, tearing, mangling
<gai>lear,<eng> n.m., 153, sea, ocean
<gai>leibid,<eng> n.m., 135, accident, mischance
<gai>leigeil,<eng> vb.n., 138, milking
<gai>lèine,<eng> n.f., 26, shroud
<gai>lèineag,<eng> n.f., 26, baby’s gown
<gai>leirist,<eng> n.m., 42, misfit
<gai>leitir,<eng> n.f., 28, hillside

[TD 175]

<gai>leth-bhàir,<eng> n.f., 161, goal in shinty
<gai>leth-bhreitheach,<eng> adj., 31, biased
<gai>lide,<eng> n.m., 47, syllable, word
<gai>lìobhadh,<eng> vb.n., 155, sharpening, whetting
<gai>liuthail,<eng> vb.n., 25, bathing
<gai>lodan,<eng> n.m., 15, 151, small pool
<gai>lom,<eng> 14, 25, <gai>air luim,<eng> on dry land
<gai>lomhainn,<eng> n.f., 150, leash
<gai>los,<eng> conj., 147, for the purpose of
<gai>lùdag,<eng> n.f., 138, little finger
<gai>luidealach,<eng> n.m., 142, blockhead
<gai>luimein,<eng> n.m., 6, breeze
<gai>màb,<eng> vb., 16, abuse
<gai>màgan,<eng> n.m., 131, toad
<gai>màirnealachd,<eng> n.f. 25, dilatoriness
<gai>maith ris a’ mhaith agus olc ris an olc,<eng> 38, comparing like with like
<gai>manadh,<eng> n.m., 24, omen, prediction
<gai>meamhair,<eng> n.f., 40, <gai>meamhair na fàidheadaireachd,<eng> the faculty, or gift, of prophecy
<gai>mèinneach,<eng> adj., 143, discreet
<gai>mìomhail,<eng> adj., 40, 43, impolite, unmannerly
<gai>miosaich,<eng> vb., 4, become worse
<gai>mire-chatha,<eng> n.f., 23, battle frenzy
<gai>mnatha-siùbhla,<eng> n.pl., 159, women in travail
<gai>mòd,<eng> n.m., 32, court, order of procedure
<gai>moigean,<eng> n.m., 39, plump little fellow
<gai>mosach,<eng> adj., 151, mean, contemptible
<gai>muthairnean,<eng> n.pl., 155, ankles
<gai>nàisinn,<eng> n.f., 14, native stock
<gai>nàistinn,<eng> n.f., 62, caution, circumspection
<gai>norrag,<eng> n.f., 48, nap, forty winks
<gai>oidhche,<eng> n.f., 52, <gai>cuid na h-oidhche, see cuid<eng>
<gai>òglach,<eng> n.m., 156, young warrior
<gai>ortha,<eng> n.f., 24, prayer, spell
<gai>ospagaich,<eng> vb.n., <gai>sighing, anns an ospagaich,<eng> 48, gasping, panting
<gai>pìos,<eng> n.f., 164, goblet
<gai>pràmh,<eng> vb., 25, grieve, become dejected

[TD 176]

<gai>pràmh,<eng> n.m., 145, dejection
<gai>prasgan,<eng> n.m., 23, band
<gai>rachd,<eng> n.f., 80, <gai>thàinig rachd caoinidh air,<eng> he broke down and wept
<gai>raoiceil,<eng> n.f., 19, roaring, bellowing
<gai>rasgach,<eng> adj., 139, grating
<gai>rath,<eng> n.m., 20, prosperity, good fortune
<gai>rathail,<eng> adj., 13, 15, fortunate
<gai>reabhairt nan eun,<eng> 24, the spring-tide of the birds (around the time of St. Patrick’s Day, March 17th)
<gai>reasgach,<eng> adj., 139, harsh
<gai>rèidh,<eng> 57, <gai>air an rèidh,<eng> on level ground
<gai>rèilig,<eng> n.f., 6, 23, burial place
<gai>reubair,<eng> n.m., 37, robber, plunderer
<gai>riaghailteach,<eng> adj., 134, <gai>ann an àm riaghailteach,<eng> in good time
<gai>riasladh,<eng> vb.n., 123, exhausting, damaging
<gai>rioba,<eng> n.m., 151, a hair
<gai>riobag,<eng> n.f., 144, a little hair
<gai>ròic,<eng> n.m., 40, 125, feast
<gai>roid,<eng> n.f., 154, <gai>le roid,<eng> at a run
<gai>roimh-mhithich,<eng> adv., 5, prematurely; adj., 22, <gai>sgeul roimh-mhithich,<eng> prophetic report
<gai>ròineag,<eng> n.f., 143, a single hair; <gai>ri ròineig,<eng> 47, in tow
<gai>ròlaist,<eng> n.m., 48, declamation
<gai>rosad,<eng> n.m., 20, 25, misfortune; <gai>fhuair an rosad-mhara grèim air,<eng> 13, he was overtaken by the doom of the sea
<gai>rosg,<eng> vb., 55, incite, arouse
<gai>rudhadh,<eng> n.m., 58, <gai>nach rachadh anns an dearg rudhadh,<eng> but would blush to the roots of his hair
<gai>sac,<eng> n.m., 165, a choking
<gai>sac eich,<eng> 134, a horse load
<gai>saobh,<eng> vb., 56, turn aside, apostatise. <gai>air an tur shaobhadh,<eng> 21, entirely taken over
<gai>saobhadh,<eng> n.m., 56, deviation
<gai>saod,<eng> n.m., 162, way, means
<gai>saoidh,<eng> n.m., 154, sage
<gai>seachran-gaoil,<eng> 31, <gai>tè air an tàinig seachran-gaoil,<eng> a woman crossed in love
<gai>searganach,<eng> n.m., 159, a withered, ailing person

[TD 177]

<gai>seise,<eng> n.m., 137, the equal, match
<gai>seisear,<eng> n.f., 11, a group of six; <gai>seisear ghillean,<eng> six lads
<gai>seudagach,<eng> adj., 44, jewelled
<gai>seunadh,<eng> vb.n., 19, 25, charming, protecting
<gai>sgag,<eng> vb., 155, warp, crack
<gai>sgàirneach,<eng> n.m., 44, scree
<gai>sgaoth,<eng> n.f., 43, 74, flock, large number
<gai>sgeul-rùin,<eng> n.m., 22, a secret
<gai>sgiolta,<eng> adj., 45, neat, well-turned
<gai>sgiorradh,<eng> n.m., 102, calamity
<gai>sgiorragach,<eng> adj., 26, accidental
<gai>sgithich,<eng> 161, <gai>le sgithich no le sgothaich.<eng> Note in Celtic Review, III, 358, citing a parallel run, suggests this phrase may be a corruption of <gai>le sgiotaiche no le sgotaiche,<eng> and would translate: ‘by gamester or juggler’
<gai>sgleogach,<eng> adj., 45, snivelling, sycophantic
<gai>sgleogaireachd,<eng> n.f., 45, prattle, gabble
<gai>sgonn,<eng> n.m., 126, <gai>sgonn mòr caileig,<eng> a big lump of a girl
<gai>sgothaich,<eng> 146, see <gai>sgithich<eng>
<gai>sgràbach,<eng> adj., 9, 76, rough, shaggy
<gai>sgrath,<eng> n.f., 23, turf
<gai>sgreag,<eng> vb., 31, become dry, shrivelled; <gai>sgreagadh,<eng> vb.n., 56
<gai>sgreataidh,<eng> adj., 40, nasty, appalling
<gai>sgròban,<eng> n.m., 157, throat, gizzard
<gai>sgùirt,<eng> n.f., 130, skirt, lap
<gai>siachadh,<eng> vb.n., 31, spraining
<gai>sianadh,<eng> 81, <gai>chan eil thu sianadh nas fheàrr dheth,<eng> you are not a whit better off
<gai>silteach,<eng> n.f., 25, stream, gush
<gai>sìogaidh,<eng> adj., 2, 150, beguiling, captivating
<gai>sìoman,<eng> n.m., 31, rope of twisted straw or heather
<gai>sitheadh,<eng> n.m., 144, thrust
<gai>siùrra feamann,<eng> 165, seaweed wrack
<gai>slacanta,<eng> n.m., 156, club, cudgel
<gai>slìom,<eng> adj., 39, smooth
<gai>slugan,<eng> n.m., 54, gullet
<gai>smàg,<eng> n.f., 5, paw; <gai>fo ’smàig,<eng> under her power
<gai>smaoisleachadh,<eng> n.m., 157, stirring in sleep
<gai>smuais,<eng> n.f., 31, marrow

[TD 178]

<gai>smùid,<eng> n.m., 41, <gai>smùid aige air port,<eng> spiritedly playing a tune
<gai>snàgach,<eng> adj., 31, reptilian
<gai>snàig,<eng> vb., 58, creep
<gai>snighe,<eng> n.f., 31, rain coming through the roof of a house
<gai>sogan,<eng> n.m., 146, exhilaration caused by drink
<gai>soganach,<eng> adj., 130, merry
<gai>soirbheas,<eng> n.m., 11, 43, a fair wind
<gai>spailp,<eng> vb., 71, <gai>a b’fheàrr a spailpeadh e,<eng> who would cut a finer figure
<gai>sparradh,<eng> vb.n., 58, thrusting
<gai>spiligean,<eng> n.m., 71, small grain, particle
<gai>spùinneadair,<eng> n.m., 44, plunderer
<gai>srannadh,<eng> n.m., 47, word, cheep
<gai>stàirn,<eng> n.f., 3, consternation
<gai>stalla,<eng> n.m., 11, cliff
<gai>stamh,<eng> n.m., 3, sea tangle
<gai>steall,<eng> n.f., pl. <gai>still,<eng> 153, splashes, spouts of water
<gai>stiùireamaich,<eng> n.m., 5, steersman
<gai>sturn-starn,<eng> n., 141, din
<gai>stururaich-stararaich,<eng> n., 141, clatter
<gai>sugairt,<eng> n.m., 44, cheerfulness, glee
<gai>sùgan,<eng> n.m., 3, 31, rope of twisted straw
<gai>sùil bheag,<eng> n.f., 42, a wink
<gai>suirgheach,<eng> n.f., 13, fiancèe
<gai>sùlaire,<eng> n.m., 6, gannet, solan goose
<gai>tabh,<eng> n.m., 37, ocean
<gai>tailceas,<eng> n.m., 150, contempt, disdain
<gai>tairgneachd,<eng> n.m., 157, prophecy, prediction; <gai>dan robh e san tairgneachd,<eng> of whom it was foretold
<gai>tairteil,<eng> adj., 150, vigorous
<gai>taisead,<eng> n.m., 56, <gai>dol an taisead,<eng> becoming weaker
<gai>tanalach,<eng> n.m., 37, shallow water
<gai>tarbh truid,<eng> n.m., 160, bull of battle
<gai>tatadh,<eng> n.m., 4, caressing; <gai>a thatadh an t-sluaigh,<eng> 26, to ingratiate himself with the people
<gai>teach mo thriubhais,<eng> 162,? the covering of my trews
<gai>teadhair,<eng> n.f., 109, tether
<gai>teangair,<eng> n.m., 45, orator, spokesman
<gai>tearmad,<eng> n.m., 39, sanctuary

[TD 179]

<gai>teòdhalachd,<eng> n.f., 55, 56, affection, warmth
<gai>teòthadh,<eng> vb.n., 38, <gai>a’ teòthadh ri m’fhine,<eng> feeling affection for my own kind
<gai>teugmhail,<eng> n.f., 27, peril, danger
<gai>tì, 122, an tì air thusa thogail tigh ùr da,<eng> of a mind that you should build a new house for him
<gai>tighinn,<eng> vb.n., 6, <gai>gun tighinn air sin idir,<eng> leaving that completely aside
<gai>tilg,<eng> vb., 52, shed, discard
<gai>tiomadh,<eng> n.m., 35, 56, 80, a softening
<gai>tobhta,<eng> n.f., 10, rower’s bench in a boat
<gai>togail,<eng> vb.n., 30, <gai>gu robh chuile bò a b’fheàrr na chèile anns a’ bhuaile air a togail,<eng> that all the best cows in the fold had been stolen
<gai>treallaichean,<eng> n.pl., 156, accoutrements
<gai>troileis,<eng> n.f., 38, rubbish
<gai>trom-lighe,<eng> n.f., 156, nightmare
<gai>trulainn,<eng> adj., 165, topsy-turvy
<gai>tuaitheal,<eng> adj., 8, perverse
<gai>tùis,<eng> n.f., 34, incense
<gai>tul-fhìrinn,<eng> n.f., 75, the absolute truth
<gai>tulmsag,<eng> n.f., 160, little knoll
<gai>tunga,<eng> n.f., 11, burial ground
<gai>tùrais,<eng> n.f., 158, tower
<gai>tùrlach,<eng> n.m., 152, fire
<gai>ubag,<eng> n.f., 24, 145, charm
<gai>uidhearachd,<eng> n.f., 17, progression
<gai>uirt,<eng> 150, possible pl. form of <gai>ord<eng> (Lat. ordo; see RIA Dict.), order, sequence, arrangement; used here in musical context. Cf. Celtic Review, III, 355
<gai>ulaidh,<eng> n.f., 13, 26, 52, treasure
<gai>urracha mòra,<eng> n.pl., 10, the nobility, gentry
<gai>urra-sgithinn,<eng> n.f., 156, a mighty(?) knife
<gai>ùtraid,<eng> n.f., 25, path, track

[TD 180-3]

Index to Introduction

[TD 183-6]

Index to Text
