[TD 107]

BAILE NAN GALL
le Ruaraidh MacThómais

Cha mhór a shaoileadh, a’ faicinn baile mór Ghlaschu, gu robh e, o chionn ceithir cheud bliadhna, na bu lugha na tha Steòrnabhagh an diugh. Aig an àm sin cha robh a-mach air cóig mìle duine a’ fuireach anns a’ bhaile. Bha e greis mhath an déidh sin mus dàinig fàs agus bòcadh air. Mu mheadhon na seachdamh linn deug, an linn Alasdair MhicColla, thuirt am bàrd:

Chuala mi ’n dé
Sgeul nach b’ ait leam:
Glaschu bheag
Bhith ’na lasair.

Agus am Bliadhna Theàrlaich, nuair a thadhail feachd a’ Phrionnsa ann, air a rathad air ais á Sasuinn, cha robh ach mu sheachd mìle fichead de shluagh anns a’ bhaile. Ach ’s fheudar gu robh beairteas ann, oir chuir feachd a’ Phrionnsa mar chàin air Glaschu sia mìle còta Gaidhealach a thoirt dhaibh, a thuilleadh air a dhà uiread sin de léintean, sia mìle paidhir bhrògan is stocainnean, agus sia mìle bonaid. Chosg seo dhaibh deich mìle nota, ach ma chosg, fhuair iad air ais e an ceann ceithir bliadhna. Cha robh bàigh aig muinntir Ghlaschu do na Gaidheil aig an àm sin, ach gu fortanach cha do lean an gamhlas sin ro fhada, agus an ceann ceud bliadhna eile bha ceangal gu math dlùth eadar am baile agus a’ Ghaidhealtachd. A nis, agus o chionn ùine mhór, chan eil baile air an t-saoghal as fhaisge air cridhe a’ Ghaidheil na baile Ghlaschu, agus chan eil teagamh nach do dh’fhàg e a sheula fhéin air a’ bhaile agus air a shluagh.

Chan e gur h-urrainn dhuinn aontachadh ris a’ bhàrd Thirisdeach, Iain Mac Illeathain á Baile Mhàrtainn, nuair a tha e ag ràdh:

O ’sann an Glaschu nan stiopall àrda
Tha clann nan Gaidheal a nis gu léir.

Cha robh a’ chùis mar sin nuair a rinn e an t-òran, mu mheadhon na naoidheamh linn deug, agus chan eil fhathast. ’S math nach eil. Ach

[TD 108]

lorg na Gaidheil dachaidh anns a’ bhaile seo, an seo chuir iad gu tric ri ’n cliù fhéin agus ri cliù a’ bhaile, agus cha bu chòir do thaobh seach taobh an càirdeas àicheadh.

Anns a’ chiad leth de’n naoidhimh linn deug, ’sann a’ fàs a bha àireamh an t-sluaigh anns a’ chuid bu mhotha de’n Ghaidhealtachd, agus ann an corra àite, mar a tha Leódhas agus na Hearadh, lean seo gu toiseach na linne againn fhìn. Ach ged a bha àireamh an t-sluaigh a’ fàs, bha àireamh an luchd-imrich a’ fàs cuideachd, oir bha na teaghlaichean mór, agus cha robh beòshlaint ann do na h-uile. Ràinig Muile an àireamh sluaigh a b’àirde ’na h-eachdraidh na bu tràithe na na h-eileanan eile, anns a’ bhliadhna ochd deug ’s aon air fhichead. Bha còrr air deich mìle anam am Muile an uair sin, ged nach eil cus a thuilleadh air dà mhìle an diugh anns an eilean. Aig an àm sin bha soitheach air a robh a <eng>Highlander<gai> a’ siubhal gu cunbhalach eadar Glaschu is Tobarmhoire, agus roimh’n bhliadhna ochd deug is dà fhichead bha ceangal de’n t-seòrsa seo eadar Glaschu agus a’ chuid bu mhotha de chòrsa an iar na Gaidhealtachd.

Bha e mar sin furasda do na Gaidheil dèanamh air Glaschu, agus bha an obair pailt ann aig an àm. Aig toiseach na naoidheamh linn deug b’e àireamh sluagh Ghlaschu trì fichead ’s a seachd deug de mhìltean, agus aig deireadh na linne bha trì chairteil de mhuillion anns a’ bhaile. Cha do rinneadh cunntas a riamh air an àireamh dhiubh sin a bha ’nan Gaidheil, no de shliochd Ghaidheal, ach tha fhios gu robh an àireamh mór. Aig an àm sin bha barrachd air fichead mìle duine air crìochan Ghlaschu aig a robh Gàidhlig, gun luaidh air na mìltean móra de Ghaidheil a bhiodh air an Gàidhlig a chall ri linn bhith ro fhada mu dheas.

Cha teid duine glé fhada an Glaschu, eadhon an diugh fhéin, gun Ghàidhlig a chluinntinn. Tha iomadach coimhthional Gàidhlig anns a’ bhaile, agus an saoghal bràch de chéilidhean ’s de chomuinn. Ann an leabhar an telefon tha còrr air trì fichead duilleag de shloinnidhean a’ toiseachadh le Mac. Chì thu ainmeannan Gàidhlig an sud ’s an seo air tigh-seinnse no air tigh-bidh, agus tha móran de na sràidean air an ainmeachadh air àiteachan Gaidhealach.

Ach ged tha sin mar sin, thainig caochladh gun teagamh air cor agus air inbhe na Gàidhlig anns a’ bhaile, agus tha mi nis airson a thoirt f’ar comhair dealbh no dhà de Ghaidheil Ghlaschu aig an tigh mar gum b’ann, anns na linntean a chaidh seachad. ’Se sop ás gach seid a bhios ann, oir tha an raon seo farsaing.

Bheir sinn sùil an toiseach air Mairi Mhór nan Oran, ’na fallas air

[TD 109]

oidhche na Bliadhn’ Uire, ochd deug trì fichead ’s a sia deug. Sgrìobh i litir Ghàidhlig gu caraid dhi, Iain Mac Illeathain, am Beàrnasdail, anns an Eilean Sgitheanach:

“Iain, a charaid — Tha mi a’ sgrìobhadh so ad ionnsaigh a leigeil fhaicinn duit gu bheil mi slàn, an dòchas nach eil thu fhéin tinn. Nam bithinn cho beairteach ’s a tha mi bochd, bheirinn punnd Sasunnach gum biodh tu far a bheil mise nochd, ann an Talla Mór nan Gaidheal ann an Glaschu; mo dhà mhuilichinn gu m’ ghuaillean, ’s am fallas gam dhalladh a’ fuineadh agus a’ bruich bhonnach dha na gillean-Callainn; ceann-suidhe na fàrdaich ’na shuidhe ann an teas-meadhoin trì fichead caman, gan cur air dòigh, airson an là màireach. Innsidh mi dhuit mu’n chamanachd an uair a bhios i thairis. Bheir i ann ad’ chuimhne làithean ar n-òige, an uair a b’àbhaist do thuath Sgèaboist is Chàraboist a bhith air a’ bhugha-mhór le buideal air gach ceann dhe’n raon, agus pailteas bhonnach agus càise. Tha sinne a’ falbh a màireach gu Pàirc na Bànrigh — trì fichead gille tapaidh Gaidhealach; deich thar fhichead fo’n fhéile, agus deich thar fhichead le briogaisean glùine, le’n cuid camanan air an guaillean, pìobairean rompa agus ás an déidh, agus mi fhìn le each agus càrn làn chliabh bhonnach, mulchag chàise uiread ris a’ ghealaich, agus deur beag dha’n Tòisidheachd a chur spreigidh anns na gillean. Slàn leat air an àm. Is mi do bhana-charaid dhìleas — Mairi, Nighean Iain Bhàin.”

Tha mi ’n dòchas nach do loisg na sgonaichean oirre fhads a bha i ris an litir! Rinn i òran nuair a bha an iomain seachad:

’S iad gillean mo rùin
A thogadh mo shùnnd;
’S i so a’ Bhliadhna Ur thug sòlas duinn.

’S iad gillean mo ghràidh
Tha ’n Glaschu nan sràid,
’s fhada bho àit an eòlais iad.

Aig aon uair deug
A rinn iad an triall,
Le pìob is bu bhriagh an còmhlan iad.

Nuair ràinig na sàir
Gu ionad a’ bhlàir
Gun chuireadh gun dàil an òrdugh iad.

[TD 110]

Bha glaineachan làn
Dha ’n Tòiseachd a b’ fheàrr,
Is aran is càise còmhla ris.

Bha bonnaich gun taing,
Is pailteas dhiubh ann,
’S clann-nighean nan gleann gan còcaireachd.

Chuir na gillean am blàr, ma tha, is thill iad gu Sràid an Dòchais, le pìobaire air an ceann, is tha mi a’ creidsinn nach do leig muinntir Ghlaschu seachad iad gun facal a ràdh riutha.

Fagaidh sinn ann an sin iad, agus bheir sinn sùil a nis air a’ Mhuileach, Iain MacPhaidein. Chì sinn esan ag aithris cridhealas Oidhche Shamhna “taobh thall nan <eng>Shaws<gai>”. Tha e coltach gu robh ùpraid ann, oir mu dheireadh:

Thàinig fear a’ chòta ghuirm
’S nam putan airgid dhe’n robh ’n lainnir,
Gus ar càradh teann fo ghlais
Bho’n ghlac e sinn sa’ mheirle.

Cha robh sgil aig air ar cànain;
’Sann a rinn e gàire magaidh;
’S dh’aontaich sinn a chur sa’ ghlumaig
Chionn nach tuig e Gàidhlig.

A réir inneis fhéin bha MacPhaidein déidheil air an drama:

Innsidh mi san ealaidh dhiubh
A’ ghaoth a dh’fhàg a’ Challainn againn;
Bhuail i dìreach cùl mo chinn
’S mi tighinn a nìos an <eng>Gallowgate<gai>.

Thachair seann luchd-eòlais
A bh’ anns an t-sràid aig Deòrsa rium,
Is chaidh mi còmhla riu air aoidheachd
Chionn ’se daoine còire bh’ annt.

Bha fear dhiubh ’s pige bàn aige,
Is shlaod e fhéin an t-àrcan ás,

[TD 111]

Is dh’òl mi còrr is làn a’ ghloinne —
An Tobar-mhoire thàirngeadh e.

Bha fear eile ’g ìnnseadh dhomh
Gur e chuid fhéin bu bhrìoghmhoire;
Bha searrag chruinn de’n stuth tha còrr
A Bogha-mór an Il’ aige.

Chaidh iad an sin a-null taobh <eng>George Square<gai>, far an tug iad sùil chaogach air na h-ìomhaighean cloiche:

Bha ’m Prionnsa ’s e ri sanntaireachd,
Bha Burns e féin ’s e canntaireachd,
Ach có bha sud gu h-àrd air stob
Ach Walter Scott ’s e dannsadh ris.

Thachair bùth làn ianlaith rium,
Is solus deàlrach briagha ann,
Chaidh mi stigh ’s air cupal tasdan
Bha mi mach is giadh agam.

Ach ’sann a thachair balaich Eireannach riutha ás déidh sin, agus cha b’fhada gus a robh an t-sabaid ann. Nuair a ràinig Iain dhachaidh cha robh feum aig a’ ghiadh air spìonadh. Bha na h-Eireannaich roimh ’n àm seo air fàs glé phailt ann an Glaschu. Mu mheadhon na naoidheamh linn deug tha e air a mheas gu robh an ceathramh earrainn de shluagh Ghlaschu de shliochd nan Eireannach. Cha robh sin ’na iongnadh, oir mu’n àm sin cha robh am faradh eadar Belfast agus Glaschu ach tasdan. Bha iad a’ tighinn a null ’nan sgaothan, agus is dòcha gun tug seo beagan lùghdachaidh air àireamh nan Gaidheal a bha tighinn a Ghlaschu. Thionndaidh na Gaidheil mu thuath gu iasgach an sgadain anns na puirt air taobh sear na duthcha, agus mar sin bha iadsan na b’fhaide gun aghaidh a thoirt air Glaschu.

Ach gu tilleadh mionaid gu ruig nan Eireannach, seo beagan de na tha MacPhaidein ag ràdh mu’n deidhinn ann an Oran Margaidh an t-Salainn:

Na O’Rorks ’s na McGorks ’s iad a’ mort nan O’Branigans;
Bha aig Kelly shillelagh ’s e ’g éirigh air Flannigan;
Michael Mulhoul gun dhall e O’Rafferty,
’S leag iad McCafferty fhéin.

[TD 112]

Cha robh ùpraid Ghlaschu a’ còrdadh cho math sin ris a h-uile duine. Seo agaibh pairt de Oran do Ghlaschu a rinn fear Mac a’ Phearsain:

Ged tha Glaschu cliùiteach
Anns na fasain as ùire fo’n ghréin,
’S iomadh trioblaid is neòghloin
Tha luchd-misg toirt dh’an deòin orra fhéin;
Chan eil bainn’ ann ri fhaotainn,
An deoch as feàrr air an t-saoghal gu léir,
Ach beirm làidir a’ chaochain
A’ cur mhnathan is dhaoin ás an céill.

Dol troimh Mhargadh an t-Salainn,
Far an lìonmhor luchd malairt an éisg,
’S iomadh bodachan peallach
Bhios a’ seinn air gach ealaidh fo’n ghréin,
Cailleach mhór bhuidhe ghrìsfhionn
Figheadh stocaidh is pìob ann ’na beul,
Ag éigheach “Sgadan Loch-Fìne”
’S i air tùchadh le innseadh nam breug.

Ged is àillidh an sealladh,
Mnathan-uaisle a’ bhaile gu léir,
Ag imeachd feasgar na Sàbaid
Air Sraid Earra-Ghaidheal nan seud,
Sìoda còmhdach gu’n sàiltean
’S iad a’ sguabadh na sràid as an déidh,
Le gnùis-bhrat ’s cochuill-làmh orr’
’S gun na fiaclan slàn ann ’nan deud.

Chì mi caile chinn ghuanaich,
Le falt ceannaich a fhuair i an dé,
’S a’ bhonaid thall cùl a cluasan
Mar tha air adharcan luachrach an t-sléibh;
Ged is stuireanach, caol-chasach,
Astarach, aotrom a ceum,
Cha bhiodh a pògan ach searbh leam
’S fiaclan tilgte dhaoin’ marbh ann ’na beul

(Mac na Ceàrdaidh, An t-Oranaiche, dd. 393-4)

[TD 113]

Is bithidh cuimhne aig cuid agaibh air an turas a thug Dòmhnall a Ghlaschu, nuair a dh’fhalbh e ann an cuideachd te dhe na caileagan briagha a thachair ris air an t-sràid, is mar a chaill e am beagan airgid a bh’aige anns an tigh-sheinnse:

Chuirinn impidh gun sòradh
Air gach Dòmhnall sa’ bhaile
Gun e lùbadh le gòraig
A bhiodh bòidheach ’na shealladh;
Ged is milis an còmhradh
Tha ciad fòtus fo’n earradh,
’S math tha fios aig mo phòca
’S far ’n do sgròb iad mo mhala
Gu bheil sin ceart.
(N. MacLeoid, Clarsach an Doire, 91)

Saoilidh mi uaireannan, ann an òrain nan seòladairean, gu bheil an cianalas a tha iad a’ nochdadh ’na chianalas airson Ghlaschu fhéin, chan ann a-mhàin airson tìr nam beann. Nach iomadh seòladair Gaidhealach a thainig air tìr an Glaschu le sporan làn ’s a chaidh air bòrd le pòcaidean falamh. Agus nach iomadh fear dhiubh cuideachd a rinn a dhachaidh anns a’ bhaile. Chan eil uiread de chianalas ’s a shaoileadh duine ann an òrain Gàidhlig Ghlaschu. Tha e soilleir gu robh móran de na bàird sona ann. ’Sann a bha an cianalas air Iain Earchaidh MacAsgaill nuair a dh’fhàg e ‘an te Sgalpach’ air a chùl an Glaschu is a thill e a Bheàrnaraidh na Hearadh:

Nuair theid mi suas ann air chuairt am baile,
’S a chì mi gruagaichean uasal maiseach,
Cha tog a’ ghruaim tha air thuar cur ás dhomh,
’S mi caoidh mo luaidh ’s i fad uam an Glaschu.
(An Ribheid Chiùil, deas. Alick Morrison, 37)

(B’ ann an 1966 a sgrìobhadh seo shuas: chaidh a chraobh-sgaoileadh air an réidio anns a’ bhliadhna sin.)


[TD 114]

[Sanasan]

[TD 115]

SAMHLAICHEAN
le Dòmhnall R. Moireasdan

Solus Manaidh

Tha cuimhn’ agam ’s mi ’nam bhalach a bhi cluinntinn mu mhanaidhean ’s faodaidh aig an àm a bha sin nach robh na h-iomraidhean mu leithid a chuspair, cho làidir neo cho bitheanta ’s a bha sin mar sin anns an linn roimhe sin, mar a tha mi creidsinn nach robh. Ach, co-dhiù, o chionn bhliadhnaichean air ais tha cuimhn’ agam a bhi cluinntinn mu sholus a bha r’a fhaicinn ann an tigh neo timcheall mu’n tigh air taobh-a-sear na Hearadh, far nach robh ach ceithir neo cóig de thighean gu léir is a bha caran sgaipte o chéile. Bhithinn-sa anns an sgoil aig an àm a bha seo, nuair a bhithinn a’ cluinntinn mu’n t-solus a bha seo a bha r’a fhaicinn air an oidhche ann an “Carragraich”, am fianuis Scalpaigh air taobh eile a’ chaolais a tha eadar e ’s tir-mór na Hearadh. Ged nach fhaca mise riamh a leithid a rud air mo shon fhéin bha mi cluinntinn mu’n t-solus seo, solus ann an “Carragraich”, iad dha fhaicinn an Scalpaigh ’s shuas caran o’n àite fhéin, neo pìos air falbh o’n àite. B’e tigh cloiche, le ballachan cloiche is aoil is mullach biorach air a sgliatadh a bh’anns an tigh. Co-dhiù, chan eil duine a’ còmhnaidh anns an tigh a bha seo ’n diugh do bhrìgh gun deachaidh ’n tigh ’na theine ’s gun d’fhuair ’n dithis a bha fuireach ann a-mach ás sàbhailte le ’m beatha. Greis roimh àm éirigh ’s an dithis aca san leabaidh, fear is bean, nuair a dh’fhairich iad gu robh seòmar shìos an tighe neo ’n còrr dhe’n tigh a’ dol ’na theine. Fhuair iad a-mach le chéile troimh ’n uinneig.


Solus eile ann an Scalpaigh

Timcheall mu’n aon àm a déigh 1930 bha mi cluinntinn mu sholus eile a bha daoine ’g ràdh a bha iad a’ faicinn ann an stòr a bh’air a leigeil seachad, mar a bha ’n cala-ciùirigidh air ’n robh e, an stór a bha seo, le seachd neo ochd a dh’uinneagan, ’s treallaich de stuth co-cheangailte ri obair iasgaich fhathasd ’na bhroinn aig an àm ud, ’s e caran uaigneach ri bruthach àrd ’s a aghaidh ris an àird-a-tuath,

[TD 116]

air Leabag-an-Eithir. Tha’n stòr fhathasd ri chéile, ’s daoine a-mach ’s a-steach ann ged nach eil guth ’n diugh gu robh solus riamh ann. Chan eil obraichean mar a bha cutadh sgadain timcheall mu’n stòr a tha seo ’n diugh mar a bha do bhrìgh gu do sguir an obair seo, ach gum bi iasgairean a’ gleidheadh uidheam iasgaich ann. Nise, greis an deighidh ’n obair sgur b’ ann a thòisich daoine a’ faicinn an t-soluis a bha seo, air an oidhche. Chan urrainn dhomh a ràdh mar nach urrainn dhomh a ràdh mu’n t-solus eile a dh’ainmich mi ’n robhas dha fhaicinn a h-uile oidhche, fhad ’s a bha iad r’a fhaicinn.

Thàinig an sin an duine neo ’m fear dhe na daoine leis ’m bu leis an stòr a dh’ fhuireach ann le bhean, ’s chaochail balach beag leo ann . . . .


Taibhsean

Bhithinn a’ cluinntinn uair is uair mu thaibhsean, seadh daoine bhi faicinn tòrraidhean neo a leithidean sin de nithean mus tigeadh an nì neo na nithean fhéin gu bhi dha foillseachadh aig a’ cheann thall mar gun canadh tu.

Tha cuimhn’ agam cuideachd a chluinntinn mu dhuine ann an Scalpaigh a’ dol a-stigh dh’an tigh anns an robh e fuireach (duin’ òg tapaidh ann an inntinn ’s ann am bodhaig) gur gann a fhuair e stigh dh’an tigh leis na bha dhaoine dha chuartachadh, eadar an dà dhorus. Chaidh an rud bh’ ann seachad, cha do mhair an dùmhladas do dhaoine ach greiseag. Ach, ùine a deighidh seo, bha an dearbh dhuine bha seo a’ dol dhachaigh latha, ’s an uair a thàinig e stigh air dorus an tighe ’s gann a b’ urrainn dha faighinn troimh na daoine a bha gabhail fasgadh eadar an dà dhorus san tigh san robh e fuireach, tigh athar, do bhrìgh fir a bha a’ dol gu tòrradh ’s air do fhras tighinn chaidh iad dha’n tigh seo a chur seachad na froise ’s mar sin bha ’n taibhs a chunnaic am fear eile air a cho-lionadh dha an latha-ud.


Tòrradh

Tha eiseimpleir eil’ agam a chuala mi dhe ’n aon t-seòrsa; bha sin mu fhear eile a chunnaic tòrradh a’ dol seachad air, air an rathad mhór oidhche ’s dh’ aithnich e cuid dhe na fir, ’s anns an dearbh àite sin chaidh tòrradh seachad air a rìs, an turas seo gu corporra.


Tuiream

Mu thrì fichead bliadhna air ais bha eithear beag ràmh bh’ aig iasgach na smalaig, feasgar foghair neo deireadh samhraidh le

[TD 117]

ceithrear fhear air bòrd a’ tighinn roimh Chaolas Scalpaigh, troimh ’n a’ chaol ris a’ chladach, cladach Scalpaigh, ’s na fir ag iomradh,’s a nis an t-anmoch air tighinn, an oidhche, cha robh i cho dorcha ’s nach deanadh na fir a-mach dithis bhoireannach ann an aodaichean dubh, taobh ri taobh, a’ gul air a’ chladach ann am bad dhe’n a’ chladach ris an canar, An Tobhan Liath. Co-dhiù, ghabh na fir a bh’ anns an eithear an t-eagal. “Cumaibh roimhe aig iomradh” ars an aon bhodach bh’ air bòrd; b’e daoine òga a bh’ ann an càch. Chùm iad roimhe ’g iomradh; tha mi smaoineachadh gun do thuig am bodach a réir an sgeòil gum b’e manadh neo manaidhean bh’ annta, anns na boireannaich. Grunn bhliadhnaichean a déigh seo, chaidh duin’ òg a bha ’g iasgach anns an dearbh àite a bhàthadh nuair a thuit e a-mach air a’ mhuir an sud. B’ àbhaist neòil a bhi tighinn air ’s bha daoine dhe’n bheachd gun tàinig nial air ’s gun do thuit e mach air a’ mhuir o’n chreig iasgaich. Nuair nach do thill e dhachaigh an oidhche sin fhéin chaidh fir air a thòir ’s fhuaras a chorp anns a’ mhuir aig bonn creige, ’s thugadh an corp dhachaigh far an robh dithis bhoireannaich an aodaichean dubha a’ gul.

[Sanasan]

[TD 123]

CISTEACHAN-LAIGHE
le Eilidh Watt

Is tric a dhùisgeas neoni déidh mhaireannach annainn gu bhi a’ foghlum mu nithean do nach toireamaid an dàrna smuaint ás aonais an neo-ni seo. B’ann mar sin a thachair dhòmhsa.

Thachair, nuair a bha mi aon sia bliadhna a dh’aois, gun robh an teaghlach a’ fuireach faisg air fear aig an robh, mar is tric gu leòr air Ghaidhealtachd, dà cheàird. Bha e ri tuathanachas is ri saorsainneachd. Còmhla ris, ann am bùth an t-saoir, bha fear eile, a chuir an ruaig gu tric orm is mi fo chasan a’ cruinneachadh na sliseagan tana, amlagach, a thuiteadh bho’n locair aige. A’ cuideachadh le spréidh is le obair fearainn bha fear eile anns an robh easbhuidh bheag. Dh’fhaodadh gun robh e aois sam bi eadar sia bliadhna deug is siadeug thar fhichead. Ach is coma. A shamhradh is a gheamhradh bhitheadh e ri obair air choireigin, a mhuilcheanan air an truiseadh, a’ nochdadh gairdeannan caola, fèitheach, is làmhan móra, air an spraidheadh le obair. Bha bil a chep, a bha air a tharraing sìos gu shùilean, air a bhriseadh ’na dhà lùib. Chionns gun robh e faoin bhitheadh na gillean a’ tarraing ás gus an cuireadh e an teicheadh orra le dòirneagan chlach. Air mo shonsa bha truas agam ris, ach bha eagal agam roimhe. An aon àm a b’aithne dhomh e stad de obair b’ann nuair a chitheadh e mi tighinn. Aig an àm bha mi ag ionnsachadh na beurla, is mi air ùr thighinn gu saoghal annasach. Nuair bhithinn mu choinneamh, ged b’e air bith an t-àm a latha a bh’ann, theirinn, “<eng>Good morning, Peter Neillie<gai>”, gu formailteach, is dh’aomainn mo cheann gu seocail, is ghabhainn mo rathad le ceum socair gus sealltainn nach robh eagal orm. Cha fhreagarradh esan mi ach dòcha gun cluinninn e a’ sitearach is ag allagraich le gàireachdaich fad an déidh dhol seachad. Theagamh gun robh e toilichte eòlas a chur air creutair a b’fhaoine na e fhéin.

A dh’aindeoin eagal bha e mar fhiachaibh orm a dhol seachad. Bha e fhéin is a bhùth far am bitheadh iad a’ deanamh nan cisteachan-laighe eadar mi is mo cheann uidh, a’ mhuileann shàbhaidh. Nuair a bha clann dhòigheil eile riaraichte le bhi a’ sguabadh is a’ cur air dòigh

[TD 124]

“taighean beaga” nach robh mise air mo tharraing gu dhol a dh’amharc air a’ mhuileann nuair a’ bha i ag obair. Nach cuireadh gathan na gréine a h-uile dath a tha sa’ bhogha fhrois anns a’ chaoir, is nach b’iomadh guth a bh’aig an eas. Ach bha guthan eile ann ris an d’éisd mi le pailt uiread de thlachd. Bha na guthan seo sgairteil, cothromach, is chluinnte iad os cionn an fhuaim. B’iad guthan an luchd obrach. Bha mise ag ionnsachadh facalan annasach, ùra, oir bha cainnt aca nach robhas a’ cleachdadh aig an taigh. Ghabhadh mo chluas tlachd anns gach fuaim ùr, bhlasainn na facalan air mo theangaidh. Rachainn dhachaidh leotha. Ach an sin bhuin cràdh comhairle dhomh. Na facalan a bu chòire a chluinninn b’e na briathran, “Stad thusa ort. Thig Dòmhnall Dubh is bheir e leis thu, a dhroch nighean. Chì thusa.”

Ach ged stad mi a bhi ag aithris na facalan briagha do dh’fheadhainn aig nach robh ùidh annta, chan eil sin ri ràdh gun do stad mi a bhi a’ gabhail tlachd annta. An déidh a bhi aig a’ mhuileann choisichinn dhachaidh, a’ cur iomadh fonn ás ùr air ròpan de dh’fhacalan. Còmhla ris gach gòraiche eile bha e mar chleachdadh agam a bhi a’ bruidheann rium fhìn.

Ach thainig latha a’ chunntais. Thainig latha an dìoghaltais.

Bha mi air mo rathad chun na muileann, oir chluinninn fuaim na h-aibhne gam tharraing. Ach cha deach mi na b’fhaide na bùth an t-saoir. Aig a dorus bha fear ’na sheasamh air a chòmhdach gu tur ann an aodach dubh. Air an fhear a sheas an siud bha còta teann dubh gu ghlùinean, còta a bha air a phutanachadh gu sgòrnan. A’ falach pìos de aodann bha ad àrd dhubh. Chionns nach fhaca mise gu seo meatag dhubh chotain air làimh fireannaich bha mi gun teagamh agam gun robh làmhan dubh air cuideachd. Ged sheas e ann an riochd Peter Neillie bha fios agam nach b’e Peter Neillie a bha seo. Càite an diugh an robh an cep leis a’ bhil ’na lùban, na làmhan móra dearga, na gàirdeanan rùisgte gu na h-uilnean? Chaidh cuilbheartan is slìgearachd Dhòmhnaill Dhuibh a dhealbh ro thric dhòmhsa airson mi mì-aithne a dheanamh air. Chaidh a mhaoidheadh ro thric orm is nach bitheadh fios agam co ris a bha e a’ feitheamh. Cha do chuir mi fàilte no furan air ann an Gàidhlig no am Beurla, ach, air mo chorra-beaga, gu balbh, chaidh mi dhachaidh gu fasgadh an taighe, a’ dùnadh an doruis ás mo dhéidh.

Cha robh buannachd ann do mo mhàthair cantainn gum b’e chunnaic mi ach Peter Neillie ’na dheise dhubh an tiodhlacaidh, oir dhùisgeadh làmhan dubha mi iomadh oidhche an déidh siud.

[TD 125]

Ach thainig saorsa ann an dòigh gu math neònach. Chunnaic mi carbad mharbh. Chunnaic mi fear air a chòmhdach mar bha Peter Neillie, le sròl dubh air aid. Chunnaic mi na h-eich. Chunnaic mi na h-eich dhubha a’ togail is a’ leagail an cinn fo itean àrda, itean air an ùr cham-lubadh. Chuir an sealladh fo gheasa mi. Ma bha Peter Neillie a’ dol ’na charan le gàireachdaich mo thogair. Airson ùine rachainn-sa, le itean dubha bho earball a’ choilich an ceangal ri clàr m’aodainn, mi a’ leum gu h-uallach, ach aig an aon àm gu stuama, sòlamaichte, mo làmhan sìnte bhuam air gach taobh, oir cha b’e aon each a bh’annam ach paidhear, is mi tarraing bocsa ás mo dhéidh, bocsa a bha an iomais na sàilean a thoirt dhiom. Ach bu choma leam.

Nis ged chunnaic mi troimh uinneig a’ charbaid-mharbh a’ chiste laighe, is ged bha fios agam dé bha ’na broinn cha do dh’aognaich mi bho’n t-sealladh.

Is e seo, tha mi an dùil, smior a’ ghnothaich. Saoilidh mi gur th’ann gus an dìochuimhnich sinne air an do thuit an call, sinne a chreach am bàs, gus an dìochuimhnich sinn ar bròn fads a tha sinn gu foirmeil fo shùil an t-saoghail. Mar seo tha sinn a’ toirt sealladh foirmeil, stàtail, do dhaoine is a’ leantainn dèanadas a bha gnàthaichte bho shean. Ach a bheil? Saoilidh mi gur e a tha sinn a’ leantainn ach fasan an latha, no deanamh a réir an lagha. Ach atharraichidh fasan, atharraichidh an lagh.

Feadh an t-saoghail gu léir tha e mar cheist air a’ bheò ciamar gheibh e cuidhte de’n mharbh. Tha cuid de mhuinntir an t-saoghail a’ losgadh nan cuirp; cuid a’ cur nan cuirp ’nan crochadh ann an seòrsa de chreathaill ann an craobhan sònraichte; cuid gan cur ann an uamhan tioram; cuid gan adhlac anns an talamh. Tha dòighean eile ann is mì-thaitniche.

Tha aon rud an còmhnuidh a’ cur ioghnadh orm. Is math leis gach treubh am marbh a chòmhdach ann an aodach de sheòrsa air choireigin, mum fàg e e. Ged b’e dus e, a’ tilleadh gu dus, chan aithne dhomh gum bheil treubh air thalamh leis nach math an corp a chumail bho’n ùir.

Mar a thuirt mi tha fasan is lagh ri’n leantainn. Cinnteach cuideachd gum bheil saobh-chràbhadh ann. Bha daoine am beachd gun tilleadh am marbh ma bha a chàirdean is a luchd dàimh ga chumail bho fhois le’n caoidh. Is ann ás a’ bheachd sin — tha mi an dùil — a dh’éirich an cleachda daoine, air an còmhdach ann an dubh, mar a bha Peter Neillie, nuair a chuir e an t-eagal orm, bhi ris a’ chaoidh an àite chàirdean. Am bitheantas b’e daoine fìor bhochd a bha ris a’ chaoidh

[TD 126]

oir bu choma ged thilleadh an spiorad an-fhoiseil a chur dragh orrasan. Is e mo bheachd gum b’ann bho na h-Iùdhaich a thog sinn an cleachdadh.

Nuair a bha na h-Iùdhaich ri caoidh bha e air àithnt dhaibh an aodach a reubadh. Ach b’e daoine gleusda a bh’annta is, gus an lagh a riarachadh, dh’éirich an cleachdadh muilcheanan an aodaich a bhi air a dheanamh le dà fhàitheam. Dh’fhaodhte an dàrna fàitheam a shracadh gun mhór chall. Cha robh an reubadh ach ’na reubadh samhlachail, mar a bha a’ chaoidh is an tuireadh. Tha sinne an diugh eòlach gu leòr air ministear na h-eaglaise a bhi, anns a’ chiad àite, a bhi a’ tadhal air taigh a’ bhròin is a bhi a rithist aig bruaich na h-uaighe. Bha àm eile dha sin. Anns an t-siathamh is an seachdamh linn deug bha leithid a dh’oillt aig an t-sluagh bho nì air bith a bhuineadh ris an Eaglais Phàpanach is gun robh ministearan air am bacadh bho facal a ràdh ás leth a’ mhairbh.

Dé chuir an t-atharrachadh? Chuir achd pàrlamaid. Mu dheireadh an ochdamh linn deug is toiseach na h-ath linn, bha an rìoghachd a’ fiachainn ri barrachd adhartas a thoirt air a bhi deanamh lìon-aodach.

Chionns gum feumadh a h-uile neach géill do’n achd seo bha an lagh ag àithn gum bitheadh gach corp air a shuaineadh ann an lìon-aodach is e air an fhuar-leabaidh. Cha robh e cho soirbh do na bochdan géill a thoirt do’n lagh is chaidh a chur mar fhiachaibh air ministear a’ pharaisde tadhall is faicinn le shùilean gun robh an lagh riaraichte. Mar sin chaidh cleachdadh còir a chur air bonn. Ged bha atharrachadh ciùil aig pàrlamaid ann an 1805 an uair a bha i air son taic a thoirt do luchd malairt na clòimhe anns an aon dòigh. Ach cha do ghabh daoine ris. Anns an dol seachad b’ann mu’n àm seo a bha e mar fhiachaibh air bean òg stocainnean geala, clòimhe, fhigheadh, gus am bitheadh iad air a coimh-leapach air an fhuar-leabaidh. Ged bu chaomhaineachail iad an uair-ud bha na stocainnean a’ dol leis do’n ùir.

Far an robhas ri figheadh lìon — mar a bhathas ann am Fìobh — an uair a bha fear no té air aithnicheadh mar fhear ceàirde, b’e suita-tiodhlacaidh a’ chiad bhad a dheanadh am figheadair. Gu tric bha na siutan seo glé àluinn ach cha robh an siuta seo a’ dol leis do’n ùir, ni motha a bha am brat-mhairbh gorm a bhathas a’ cur am feum aig tiodhlacadh nam fìor bhochdan. Bha am brata seo air a ghleidheadh gu bhi deiseil air an ath chorp. Dh’fhaodadh e bhi nach robh a’ chiste i fhéin, ge b’e cho saor is a bhitheadh i air a fàgail gus grodadh. Bha i

[TD 127]

air a dèanamh air leithid a dhòigh is gum faodte a mullach is na cliathaichean a thogail dhi gun dragh a chur air a’ chorp.

Chionns nach àill le daoine am marbh a chur do’n ùir air leithid a dhòigh is gum buin an ùir ri chraiceann tha an corp air a chòmhdach ann an ais-léine. Am bitheantas tha i air a ceangal air cùl na h-amhaich. Bha reuson airson seo oir is fhusa an ceangal a bhi air an sgòrnan. Ach atharraichidh fasan. Thathas ag ràdh rium gur e léine de “<eng>Paisley pattern<gai>”, buidhe is còrcair, am fasan a tha gabhail bàrr-urram air gach fasan. Tha i a’ dùnadh air a’ bhrollach.

Bha sean chleachadh gasda eile ann. Gheibh rìghrean bàs, ged bha mise fada de’n bheachd nach robh iad mar dhaoine cumanta. Bhithinn ri sgrùdadh dhealbhan. Nis, nuair a bha rìgh ag eug bhathas a’ deanamh samhladh dheth ann an céir. Bha an samhladh air a chòmhdach ann an aodach rìoghail, bha e air a chur ’na shuidhe air cathair, is air a ghiùlan troimh na sràidean.

Ach cha robh a choltas mar choltas duine cumanta. Bha dà phaidhir làmh air. Bha dà làmh ri ùrnaigh, làmh sa’ chlaidheamh, is làmh air an t-slait-rìoghail. Am b’ioghnadh mise a bhi am beachd nach robh iad mar dhaoine eile? 

Is cistichean laighe? Uair eile. Dòcha.

[Sanas]

[TD 139]

STUAMACHD ANN AN SAOTHAIR NAM BARD
le Seòras MacThómais, nach maireann

(’Se aiste tha seo a chaidh a sgrìobhadh mar phàirt de obair a’ chlas Ghàidhlig an Oilthigh Ghlaschu, air 3.11.1910.)

Anns gach linn bha e mar chliù aig na bàird anns a’ Ghàidhealtachd, mar anns gach dùthaich eile, gun robh iad tòireil air an dram. Chan eil teagamh nach robh am beachd so mearachdach ann an cuid, ach chan urrainn sinn a ràdh nach robh na bàird fhéin a’ tabhairt cothrom do dhaoinibh na smuaintean so a ghabhail orra. Bha feadhainn de na bàird féin a bha ullamh air so a chunntas mar urram do chliù nam fear a chaidh rompa. Tha Uilleam Ros anns na briathraibh so a’ moladh na dibhe:

Tha cho liugha buaidh air fàs ort,
’S gu là-luain nach faod mi’n àireamh
Ach ’s e sgaoil do chliù ’s gach àite
Na bàird a bhi’n geall ort.

Feudaidh e bhi gun robh a’ chùis mar so, agus cha chuireadh e mór iongnadh oirnn ged a bhitheadh. Far am bheil càil na bàrdachd, tha mar an ceudna gu tric mì-riarachadh leis na nithean a thatar a’ sealbhachadh. Tha mar gum b’eadh teasach sgrùdaidh a’ fàs anns a’ chuideachd. Leis an an-fhois so ’na spiorad, tha am bàrd air a thàladh air falbh o na sligheanan coitcheann. Cha tabhair iad sin riarachadh gu leòr do gach buaidh agus comas farsuingeachd a tha ’na inntinn. Tha ìotadh do-shàsuichte ’na chridhe a tha an còmhnaidh air tòir seallaidhean ùra, suidhichean ùra agus faireachdainnean ùra. Ann an sireadh a mach sòlasan do bhuadhan inntinn mar so is tric a dh’amaisear air slighe thuisleach. Tha na lethidean sin de bhuadhan a’ gairm air son arain, agus gu tric ann ar n-aineolas bheir sinn clach dhoibh.

[TD 140]

Is ann mar so a thachair do mhóran de na Bàird Ghaidhealach ann an cùis na stuamachd. Chan e gun robh iad féin air leth mì-stuama ’nan cleachdannan. Cha robh iad idir air thoiseach air a’ mhór chuid de ’n t-sluagh anns an dòigh so; ach cha do dh’fhiach iad neart an rann gu a bhi cur ’na h-aghaidh. ’Sann a bha iad gu sgairteil le àrd iolach agus le treun ghlòir a’ tarraing air ceann eile na taoda; a’ moladh gach buaidh a tha iad a’ faicinn air “Mac na Bracha”; agus ga àrdachadh leis gach uile chomas a tha ’nam bàrdachd.

Tha Mac Mhaighstir Alasdair ann an aon àite a’ moladh a’ bhotuil anns na briathran so:

Sgaoilidh e ’ghruaim far a mhùigein:
Ni e fiùghantach fear cruaidh:
Ni e cruadalach fear gealtach,
Gus an teid e feachd na ’n ruaig
Ni e cainnteach am fear tosdach
Ni e brosgulach fear dùr;
Ni e suirigheach am fear nàrach
’S fàgaidh e dàn am fear diùid.

Tha Donnchadh Bàn mar an ceudna toileach air buadhan àrda a chur ás leth an uisge-bheatha. “Cuiridh” ars esan,

Cuiridh e sunnd air muinntir eireachdail
Timcheall a’ bhùird, ’s cuid eile dhiubh danns’:
Thogamaid fonn neo-throm a’s ceileirin
’S freagarrach sheinneas sinn deireadh gach rann.

Tha sinn a’ faicinn an so nach ann air son an òil a tha iad cho aoibhinn. Ged a tha an t-òl a’ deanamh tàlaidh orra, ’sann a tha am mór thlachd anns a’ chuideachd a tha maille riutha. Tha na Gaidheil gu nàdurrach toigheach air cuideachd, agus air seinn is air briathran loinneil. An uair a gheibhte beagan “de’n dibh bhrìdhear, neartmhor, bhlasda ’s mìlse na mil bheach gu pòit” is ann a thòisicheadh gach fear a’ blàthachadh r’a chompanach: thòisicheadh na seanachais agus gheuraicheadh aignidhean gach neach. Anns a’ cho-labhairt so ’sann a bha tlachd nam bàrd, agus cha b’ann san òl. Le geòirid nam briathran; le binneas nan òran gan seinn; le àrd-inntinneachd na cuideachd gu h-iomlan, bha iadsan a’ faighinn riarachaidh anabarrach taitneach do’n mhodh aignidh san robh iad. Aig na h-amannaibh ud chluinnteadh na seanchasan bu bhòidhche mu na suinn a dh’fhalbh,

[TD 141]

agus mu na feachdan treun a chum an ainmean air chuimhne gach ginealaich agus àil a thainig ’nan déigh, agus sin uile anns gach dòigh a b’ fheàrr a dh’fhoillsicheadh gach taobh de’n bhrìogh.

An sin dh’éireadh gach cùram agus gach bròn mar cheò bhàrr aghaidh nan sliabh. Rachadh air cùl gach mùig agus smuain throm, agus bhitheadh sòlas dhoibhsan air aghaidh a’ chruinne-chè. Chan eil e furasd a bhi cruaidh air Alasdair Mac Mhaighstir Alasdair an uair a tha e a’ cur an céill am fonn anns am bitheadh e féin air uairean.

Tàirrnidh e mulad gu aiteas:
Tiunndaidh e airsneul gu fonn
. . . . . . . . . . .
Thigeadh meanma, ’s falbhadh airsneul
Air chairtealan uainn do’n Ròimh:
Seinneam òrain cheòlmhor ghasda
Shunndach bhras nach lapaich glòir.

’Sann air an aobhar so a bha Mac-an-t-Saoir a’ moladh a’ Bhranndai:

’S feàirrde sinn an toiseach e,
Gu brosnachadh ar cainnte,
Ged bhiodh gach uile deoch againn
’Se ’s docha leinn am branndai.

Tha Uilleam Ros, mar an ceudna ag aideachadh gur anns na cuideachdan a bha a rùn fhéin:

Bu tu caraid an fhir-fhocail,
Bheireadh fuasgladh dha gu tapaidh,
Ged nach òl e dhiot ach cairteal
’S blasmhoirid a chainnt e.

Ged a tha na nithean sin mar sin chan urrainn sinn uaill a dheanamh ás an teagasg a tha ar bàird a’ cur an céill mu’n mhisg. Bu mhór an éifeachd a bhitheadh ann an sgil nam bàrd air an taobh eile; agus tha e ’na thoileachas dhuinn fhaicinn gu bheil cuid aca a’ togail an guth ’na h-aghaidh. Tha Iain MacCodruim gu tuigseach a’ foillseachadh a mach gach cron a tha teachd an lorg mì-stuamachd. Do nàmhaid an uisge-bheatha tha e tabhairt an fhocail mu dheireadh ’na òran mu’n chùis so. Tha e ’g ràdh:

[TD 142]

Tha mhisg dona ’na nàdur,
Lom làn mórchuis is àrdain:
Lom làn bòsd agus spàraig
Anns gach càs air an tig.
Tha i uamharra fiadhaich
Tha i murtaidh ’na h-iarbhail
Tha i dustach droch-nialach
Làn de fhiabhras ’s de fhriodh.
. . . . . . . . . . .
Tha i tuar-shreupach foilleil,
Iomad uair an droch oilean,
’S gun do dh’fhuasgladh fa-dheireadh
Ach ’s i bu choireach a’ mhisg.

Tha móran eile de na bàird a’ seasamh air son stuamachd. Tha iad a’ faicinn gu bheil iomadh cron a’ sruthadh o na cuideachdan diamhain anns am bheil deoch làidir air a mì-ghnàhachadh. Tha i a’ milleadh stòrais, neairt agus cliù gach neach a tha strì rithe. Ach a bhàrr air sin uile tha i a’ goid inntinn a luchd-leanmhuinn; tha iad a’ faighinn fois chealgach ann an tàladh na daoraich: tha i a’ lagachadh comas dhaoine a bhi a’ cur an aghaidh buaraidhean, agus gan tabhairt gu bhi ’nan tràillean do’n anamiannan feòlmhor. Tha i a’ cuideachadh na collain gu bhi a’ riaghladh an reusain, agus na buadhan-inntinn sin a bhuilicheadh oirnn, agus anns am bheil againn ìomhaidh a Bhith sin a chruthaich sinn. Tha na smuaintean so air an cur an céill le cuid de ar bàird nach eil an saothair ann an “Sàr Obair nam Bàrd”.

Ach feumaidh sinn cuimhneachadh an uair a bhitheas sinn a’ tabhairt breith air na bàird a tha a’ cliùthachadh struidhealachd nach robh na Gàidheil mar shluagh cleachdta ri bhi mì-ghnàthachadh deoch làidir. Aig cuirmean bhitheadh pailteas aca, ach cha robh iad air an tabhairt suas do bhi ga deothail gach latha. Cha robh mar sin urad de chall ann gu robhas ga moladh ann am bàrdachd. Cha robh tighean-òsd — fasgaidhean nan cuideachdan diamhain — ach tearc

(Shaoilinn gur h-ann mu’n bhliadhna 1907 no 1908 a thogadh an dealbh seo de’n chlas Ghàidhlig an Oilthigh Ghlaschu. Tha Seòras MacEanruig anns a’ mheadhon; ’si mo mhàthair as fhaide gu deas ann, agus Nandag NicLeòid ri taobh. — R. MacT., Fear-deas.)

[TD 143]

[Dealbh]


[TD 144]

anns an dùthaich, agus mar sin cha robh cuideachdan-òil cho mór na cho gràineil ’s gun dùisgeadh iad smaointean agus rùintean nam bàrd ’nan aghaidh.

Gheibh sinn sinn féin gu tric ann an suidheachadh Bhalaaim ann a bhi leughadh cuid de òrain na misge. Tha sinn an aghaidh nam beus, ach fàilnichidh ar teanga a’ dol a mhallachadh na bàrdachd. Eisd ri Mac Mhaighstir Alasdair:

O fair a ghaoil channaich do phòg,
Leig clannadh d’a t’anail fo ’m’ shròin
Gur cùbhraidh leam fannal do bheòil
No tùis agus mire na h-Eòrp.
O, aisig a ghlaine do phòg!
Cuir spéirid nar teangaidh gu ceòl
An ioc-shlàinte bheannaichte chòir,
A leasaicheas cnàmhan a’s feòil.

Is bòidheach sin! Tha an sin ìomhaigh agus smior na bàrdachd.

[Sanas]

[TD 158]

NAIDHEACHDAN AOTROM AS AN AIRDE TUATH
bho Huisdean Baran

1. Sioscot <eng>Mahogany<gai>

Bha seann bhodach siud aon uair ann an Srath-fharagaig a bhiodh a’ còmhradh is ri stòraidhean is e glé dhéidheil air a bhith air thoiseach. Thainig luchd-chéilidh a-stigh aon oidhch’. Bha gach aon ag innis a stòraidh fhéin is thainig a’ bhruidhinn air an fhiodh sin ris an can iad “<eng>mahogany<gai>” is gach aon dhiubh ga mholadh airson a mhaitheas. Bha am bodach airson fhacal fhaighinn a-stigh is thuirt e gu robh e math. Thuirt a bhean ris ann an sanais “’Sann air fiodh a tha iad a’ bruidhinn.” Ach on bha ’m bodach bodhar cha chual’ e is thuirt e “Biodh i ’na fhiodh na iarainn, bha sioscot agam-sa dheth.”


2

Bha duine an Gleann Urchadainn ’s bu mhór am fearg a bh’ air dar a mhothaich e crodh a nàbuidh a’ dol troimh ’m bàrr. Phùnnd e iad agus thuirt e nach robh iad a’ faighinn ás gun suim airgead a phàigheadh. Anns a’ bhruidhinn a bh’ ann mhaoidh an nàbuidh leis a ghunn’ e. An sin dh’ eubh e “Bheitidh, Bheitidh, leig a-mach an crodh, tha m’ anam air sgeir.”


3

San sean aimsir b’àbhaist do na siùbhlaichean a bhith cruinneachadh gréim mine an sud ’s an seo is nuair a bhiodh pòca làn ac’

[TD 159]

creiceadh iad a’ mhine mar biadh dha na cearcan. Bha duine an Sgire Mhuire airson rathad Inbhirnis a ghabhail dar a chunnaic e a bhean a’ faighinn pòca a bha aig bodach uamhaidh salach. San fheasgair, ’s e tarraing dlùth air an taigh dé chual’ a’ bhean aig ach “A Mhàiri, tha fuath aig m’ anam da mhin a’ bhodaich.”


4

Chaidh Ali, bràthair Domhnul Ruadh nan cuirp do ’m Blàr Dhubh leis a’ bheothach. Dh’aithnich e dròbhar a bha ainmeil is thuirt e “<eng>Here<gai> dròbhar, <eng>come and buy<gai> gamhainn: Màiri mo phiuthar <eng>is a good<gai> ceann a’ ghamhainn — briolamus, brolamus, plaoisg batàt’ is a h-uile mosgul.”


5

Bha mu deich croitearan Bràigh na h-Airde an deigh Muilinn Bheal’dhruim fhàgail agus a dìreadh an rathad (An Coireas) eadar sin agus a’ Bhogsolamh. Chaill a’ cheud cairt cuibhle a chaidh a-mhàn a’ sìor dol nas luaithe. Dar a chaidh an cuibhle seachad air a’ chairt mu dheireadh cha d’ thuirt am fear a bha sin, Peutanach, ach “Is math a dh’fhaodadh dhuit fuireach is bi bruidhinn ruinn.”


6

Bha Iain sa’ Chnoc ’na shuidhe aon là taobh an rathad eadar sin ’s a’ Mhanachainn. Bha dithis a’ gabhail an rathad is argumaid a’ dol eatorra. Ged nach fhac iad Iain chual’ e a h-uile facal. Bha fear de ’n dithis a’ cur ás leth am fear eile gu robh e, aon uair, aig an obair mhosach ud, a’ togail nan corp agus am fear eile ag ràdh nach robh. “An urrainn dhuit sin a dhearbhadh,” ars es’. “’S urrainn gu dearbh,” ars am fear eile, “Crom thus’ a-mhàn is bheir mi ’n luath á do mhàsan leis an t-snàthaid mhór.”

(’Sann aig Iain Dòmhnallach ás a’ Chnoc Bhàn — a bha uair air ceann Roinn na Gàidhlig an Oilthigh Obar-Dheadhain — a chuala mi na trì naidheachdan mu dheireadh.)

[Sanas]

[TD 165]

DAORADH AN FHEARAINN
le Eilidh Watt

B’ann le bhi a’ gealladh Dha cumhachd air uile rìoghachdan an domhain a rinn an Diabhul ionnsaigh air Crìosd a bhriabadh. B’iomadh duine a chaidh a thoirt a thaobh leis an dearbh ghealladh seo, oir, chionns gur th’ann ás an talamh a thig ar teachd-an-tìr thathas a’ cur luach air fearann, is bha bho’n chiad eachdraidh.

Is cuimhne leam mar thubhairt m’athair rium, is mi air bad de Ghleanndail abairt ceàrr. “Chan e lethbheinn idir a th’ann, ach an Lephin. Leth-pheighinn. B’e seo àite air an robh màl de leth a’ pheighinn air a thogail uaireigin.”

“Dé an talamh,” arsa mi fhìn, “a gheibheadh fear sam bi air leth a’ pheighinn?”

“Theagamh,” ars esan gu tioram, “gum faigheadh e dhà uiread is a gheibheadh am fear aig an robh Feòrlig. Thoir thusa an aire gun robh ceithir feòrlinn ann am peighinn.”

Nis, bha mise glé eòlach air an dà àite, Lephin agus Feòrlig, is bha e do-thuigseach ciamar a bha màl cho suarach air leithid a bhailtean. Gus an t-àm ud cha robh fios agam gun robh dàimh aig na facalan ri ainmean buinn airgid, is gu ás-creideach, lean mi orm. “Is an e feòrlinn an aon luach ri fàirdean, ma tha?”

“An aon suim,” dh’aontaich e leam. “Dh’fhaodadh gum bitheadh aon cheithir acairean airson leth-pheighinn. Ach theagamh gun robh eadardhealachaidh dòigh a rèir fiùghantachd an uachdrain is agartas an tuathanaich. Ach chan fhios’am.”

Cheasnaich mi e ged nach robh e a’ toirt ach a bharail. A rèir a bharail cha bu mhath le uachdaran riamh a bhi ri toirt talamh “saor a grunnd”. Aig an aon àm, nuair a bha uachdaran airson ath-dhìoladh a dheanamh airson gnìomh gasda, dh’fhaodadh gun toireadh e pìos talaimh ion ’s an asgaidh. Ach riamh dh’fheumadh ceangal beag a bhi ann, ge be cho neònach, a bhi aig an uachdaran ris an fhearann air eagal gum fàsadh fear-gabhail-an-fhearainn uabharach, is nach cumte fo chìs e ás aonais eagal gun toirte bhuaidhe taigh is talamh.

[TD 166]

Bho chionn fada bha airgead-làimhe na bu ghainne na tha e ’n diugh, is bha seann airgead air a thomhas air sligean. B’fhiach unnsa de mhèin airgid mu fhichead peighinn. Ann an Leódhas, mar sin, dòcha gun do dh’iarr an t-Aba ùnnsa airgid air son an àite ris an abrar an diugh Unganaba. Cha robh an t-ùnnsa, no an tomhas, air a chleachdadh cho tric is a bha buinn airgid, is gu h-àraidh a’ marg is am peighinn. Chìtear na h-ainmean fhathast ann an Glaschu, “<eng>Merkland<gai>” is “<eng>Pennilee<gai>”. Anns an Eilean-dubh gheibhear Druim-na-marg. Anns an dà àite sin bha daoine is talamh beartach seach anns an Eilean Sgitheanach. Ach fiù’s anns an Eilean bha cuid a’ pàidheadh peighinn slàn mar a chìtear le Peinafìlear is Peinmór. Dòcha gun robh daoine na bu bheartaiche mar bu dlùithe iad air baile mór (Portruigh!) Chan eil sin an còmhnuidh a’ leantainn ma tha cuimhne againn air na <eng>Fivepennylands<gai>, Borbh agus Nis.

Agus am facal “baile” e fhéin? An do thog sinn e bho na Frangaich? Ann a Frangais tha’m facal a’ ciallachadh àite a tha air a dheagh dhìon, ged is dòcha nach e sin a thig nar n-inntinn an diugh nuair a chluinneas sinn iomradh air “<eng>Old Bailey<gai>” ann an Lunnainn, ged be àite air a dhìon a bh’ann air tùs.

Seach daoine is aithne dhomh, bheirinn bàrr-urram do mhuinntir Tairbeairt na Hearadh: ach ri’n sàil bhitheadh na manaich. Gus an latha an diugh tha an talamh a bha na manaich ag àiteach, torach seach talamh eile ris nach do ghabhar leithid a shaothair. Mar sin, ghabh mi iongantas mór nuair a chunnaic mi, is mi a sgrùdadh map de Dunfàrlainn, map a bha a’ dealbh an t-seann bhaile is a chuid talaimh, bad a bha air ainmeachadh, “<eng>Clootie’s Croft<gai>”. Chan e mhàin gun robh e an teas meadhoin a’ bhaile, ach bha e dlùth ri fearann na h-Abaid far am bitheadh na manaich a’ saothrachadh gu dìcheallach. Bha am pìos talaimh seo banbh troimh na linntean.

Le m’fhios, chan eil an t-ainm seo ri fhaotainn anns a’ Ghaidhealtachd ged gheibhear e air Ghalltachd is àitean eile dòcha mar “<eng>Halyman’s Rig<gai>”, no “<eng>The Gi’en Rig<gai>”, no mar “<eng>Devil’s Croft<gai>”. Dòcha gum faod iad a bhi air an eadartheangachadh mar Ferann Dhòmhnail Dhuibh, no Croit Moisean.

Nis ged b’e cho daor, gann, is a bha fearann, bha an seo aon cheithir acairean de thalamh math air fhàgail fàs, banbh, gun chridhe aig neach spaid no cas chrom a chur air, ged bu ghoirt bochdainn an t-sluaigh. Aig an àm-ad bhathas am beachd gum fóghnadh ochd acairean do neach gus e fhéin is a theaghlach a chumail gun ghainne. Mar sin chionns gum bheil an t-ainm ri fhaicinn gu bitheanta air

[TD 167]

taobh an ear Alba air fad is eudar gun robh call mór air feadh na rìoghachd, gun ghuth air mì-speis air teagasg na h-Eaglaise. Ach is e mo bheachd fhìn gum b’e seann chreidimhean nan Lochlainnich a chuir an cleachda air bonn air taobh an ear is gun do sgap e. Ann an 1623 rinn an Eaglais ùrnaigh ri Pàrlamaid gus cead a thoirt dhi gus an talamh seo a ghabhail os làimh airson math na dùtchcha. Dhiùlt Pàrlamaid an cead.

Is eudar gun robh eagal buaidh an Diabhuil air a dhol an lughad, no bha an éigin na bu mhiosa an déidh iomadh foghar truagh, oir, beag air bheag, ghabh daoine fearail na pìosan seo dhaibh péin.

Chionns nach robh eòlas agam air na beachdan a ghin is a dh’àraich an cleachda anns a’ chiad àite chuir mi a’ cheist air Gall aig am bheil foghlum. Dòcha gun do chuir mi a’ cheist car speacanta oir thuirt mi ris nach b’aithne dhomh gun robh an cleachda a’ dol anns a’ Ghaidhealtachd. Dh’àrdaich esan mealshuil dhorcha rium is choimhid e sìos faid a shròine orm mun duirt e, “Carson a bhitheadh? Nach ann leis i uile?”

[Sanas]

[TD 168]

NA HIORTAICH
le Uilleam Lawson

Tha móran leabhraichean ann mu dheidhinn Hiort — mu’n eilean fhéin, mu dhòigh-beatha nan eileanach agus mu na beathaichean is na h-eòin — ach, a-measg na tha sin a rannsachadh is a sgoileireachd, ’se glé bheag a chaidh a sgrìobhadh riamh mu na daoine fhéin — có ás an tàinig iad, có na daoine dham buineadh iad agus mar sin air adhart.

Agus seo ged a tha barrachd teisteanas againn, ann an sgrìobhadh, airson eachdraidh na daoine ann an Hiort na tha againn airson a’ chuid mhór de’n Ghaidhealtachd: tòrr a bharrachd na tha againn son a’ chòrr de na h-Eileanan-a-Muigh. Tha Cunntaisean Breith, Bàis is Pòsaidh againn o 1855 agus tha Leabhar-cunntais Sgìre againn o 1830 (ged nach eil e iomlan). Air chùl sin tha cunntaisean a’ luchd-siubhail againn: bhiodh luchd-turais a’ tadhail air Hiort o àm glé thràth an eachdraidh an eilein agus gu fortanach dh’fhàg cuid aca cunntaisean gu math mionaideach air na chunnaic ’s na chuala iad.

Tha mi creidsinn gur e Dòmhnall Rothach ann an 1549 a’ chiad fhear a tha toirt cunntais air Hiort. Ach, a bharrachd air gur ann do MhacLeòid na Hearadh a bhuineadh an t-eilean agus gu robh e anabarrach math airson fiarachd chaorach, chan eil móran aige ri ràdh mu dheidhinn.

Tha Màrtainn Màrtainn ann an Turas-cuain gu Hiort annan 1697 a’ toirt cunntais móran nas mionaidiche air an eilean agus ag innse dhuinn rud no dhà a tha gu math inntinneach.

“Tha mu 180 duine air an eilean an dràsda,” tha Màrtainn ag innse “Nuair nach eil an Stiùbhart aig baile, ’se am Maor a tha os an cinn, fear ‘<eng>Donald Mack-Gill-Colm<gai>’.” ’Sann de Chlann Mhic Leòid Phabaidh na Hearadh — Clann Alasdair Ruaidh — a bha chuid mhór de na Stiùbhartan a bha air Hiort: ’sann dhan teaghlach seo a bhuineadh Màiri Nighean Alasdair Ruaidh, a’ bhana-bhàrd ainmeil. Tha e doirbh a dheanamh a-mach có am maor a bha seo air a bheil Màrtainn a’ bruidhinn. ’Se Mac Ghille Chaluim a bhios ann an

[TD 169]

“<eng>Mack-Gill-Colm<gai>”, a réir choltais — ach chan eil fhios an e ainm teaghlaich a th’ann no dìreach sloinneadh an duine — i.e. gum b’e Calum a bh’air athair — agus chan eil dòigh air obrachadh a-mach le cinnt.

’Se an aon fhear de mhuinntir an eilein a tha Màrtainn a’ sònrachadh a-mach Ruairidh Mór — “<eng>Roderick the Imposter<gai>” — a bha air a thoirt a chreidsinn air na Hiortaich eile gum biodh e a’ bruidhinn ri Eòin Baistidh is gu robh e airidh mar sin air inbhe shònraichte ’nam measg.

Tha e bruidhinn cuideachd air fear “<eng>Muldonich or Lewis<gai>” ach a bharrachd air gu robh e fhein agus Ruairidh anns na h-oghaichean chan èil e ag innse a’ chòrr mu dheidhinn agus tha e do-dhèante a dheanamh a-mach có e oir chan eil an t-ainm “<eng>Lewis<gai>” a’ togail ceann tuilleadh a-measg theaghlaichean an eilein. Chaidh aig Màrtainn agus Stiùbhart MhicLeòid air smachd Ruairidh Mhóir a bhristeadh agus thill na Hiortaich chun an t-seòrsa Crìosdalachd caran meang-bhlàth a bha iad air a bhith leantainn roimhe seo.

Ged tha Màrtainn ag innse móran dhuinn mu dhòigh-beatha an eilein chan eil e ag innse an t-uabhas mu na daoine fhéin — ach tha rud no dhà aige a tha feumail is inntinneach.

“’Sann ás na h-eileanan mun cuairt — Leódhas, Na Hearadh, Uibhist agus an t-Eilean Sgiathanach — a thainig muinntir Hiort. Tha an dà chuid na fir agus na mnathan gu math dèante. Tha iad coltach anns an rathad seo ri muinntir nan eilean agus tìr-mór na Gàidhealtachd. Chan eil an ginealach seo cho làidir no a’ faighinn saoghal cho fada ris a’ ghinealach rompa. A dh’aindeoin sin, thathas a’ meas gu bheil aon Hiortach cho làidir ri dithis de mhuinntir Na Hearadh no na h-eileanan eile mun cuairt.”

An uair sin tha e ràdh rud caran annasach: “Chan eil móran feusaig idir orra agus chan eil i tòiseachdainn a’ fàs gu mu aois 30 no 35: chan eil orra, mar is trice, ach beagan ròineag os cinn am beòil agus air gob an smeigid.”

’S dòcha gu saoilear nach e rud uabhasach cudthromach a tha seo ach ’se dìreach a’ phuing seo a thug ormsa tòiseachdainn air smaoineach mu shloinntireachd na Hiortach oir chan eil duine a chunnaic an dealbh àbhaisteach de’n “Phàrlamaid Hiortach” aig nach bi cuimhne gu bheil a h-uile aghaidh air a còmhdach le feusagan mollach. Ciamar a tha seo a’ tighinn a réir an dealbh a tha Màrtainn a’ toirt dhuinn? Cha bhiodh e coltach gun atharraicheadh gnè nan daoine cho mór seo an taobh a-staigh de 200 bliadhna.

[TD 170]

Tha freagairt na ceiste seo againn, saoilidh mi, ann an Eachdraidh Hiort a sgrìobh am Morair MacAmhlaidh an deidh dha tadhal air an eilean ann an 1763. Tha e ag innse dhuinn gu bheil an àireamh air a dhol sìos o’n 180 a bha ann ri linn Mhàrtainn gu 88 agus gur e a bu choireach ris an seo “tinneas gabhaltach” a sguab air falbh a’ chuid mhór de mhuinntir an eilein mu 34 bliadhna roimhe seo. ’Se a’ bhreac a bha seo: bha fear a mhuinntir Hiort air bàsachadh leatha anns Na Hearadh agus bhathar air a’ chuid aodaich a thoirt air ais a Hiort.

“A-mach á 21 teaghlach,” tha MacAmhlaidh a’ ràdh, “cha robh beò ach ceathrar inbheach agus bha 26 dìlleachdan air fhàgail an urra riutha. Bha triùir de na fir air a bhith glaiste le droch shìde air eilean Bhoraraidh fad na mìosan a bha a’ bhreac aca air Hiort fhéin: nuair a fhuair iad dhachaigh cha robh beò rompa ach aon duine agus a’ chlann, ach gu fortanach, bha an galair air a dhol bàs.”

Bhiodh teaghlaichean aig cuid de na shàbhail o’n tinneas seo, tha mi creidsinn, ach — on a chaidh an àireamh suas o’n 30 duine bh’ann os deidh na brice gu 88 mu dheich bliadhna fichead os deidh sin — tha a h-uile coltas gun tainig daoine ás àitichean eile a dh’fhuireach a Hiort mun àm seo. A réir choltais, ’se an fhuil ùr seo as coireach ri feusagan tiugha na Hiortach as na linntean os deidh seo.

Tha MacAmhlaidh a’ toirt dhuinn a’ chiad fhiosrachadh earbsach a tha againn air sloinneadh na Hiortach. “’Se Mac Ille Mhoire agus Mac Ille Riabhaich an cinneadh aig an fheadhainn a bhuineas do’n t-seann stoc Hiortach. A rèir choltais, ’sann á Leòdhas a thainig Clann Ille Mhoire far a bheil an t-ainm sin cumanta fhathast. ’Sann do Uibhist a Deas a bhuineas Clann Ille Riabhaich: tha iad a’ deanamh uaill mhór ás a’ chàirdeas a tha aca do Chaiptean Clann Raghnaill, leis a bheil Uibhist a Deas.” Tha an t-ainm “Mac Ille Mhoire” cumanta an dà chuid ann an Leódhus agus Na Hearadh. Bha daoine de’n bheachd aon uair gur e ainm Leódhasach a bha ann agus gun do sgaoil e ás a sin do Na Hearadh ach tha rannsachadh a tha mi air a bhi dèanamh o chionn bhliadhnaichean air sealltainn gu robh Moireasdanaich air cuid de na h-eileanan beaga bhar cladach Na Hearadh gu math tràth an eachdraidh aig nach eil buinteanas sam bith ri Clann Ille Mhoire Leódhais. Tha an rannsachadh seo cuideachd a’ sealltainn gur ann ás Na Hearadh a bu dòcha Clann Ille Mhoire Hiort a bhi, gu h-àraid bhon is ann do Chlann Ic Leòid Na Hearadh a bhuineadh Hiort.

Tha MacAmhlaidh cuideachd a’ bruidhinn air sliochd Ruairidh Mhóir. “Chan eil air fhàgail air an eilean ach dithis de a shliochd agus

[TD 171]

tha gràin mhór aig a h-uile duine orra. ’Se té dhiubh, fìor dhroch bhoireannach, an té mu dheireadh an seo a tha leigeil oirre gu bheil an dà shealladh aice. Tha an creutair seo a cheart cho carach, sanntach agus mì-mhoralta ri a seanair.” A réir choltais, cha robh teaghlach aig na boireannaich seo idir (’s dòcha gu robh sin cho math).

Thadhail an t-Urramach Eoin Dòmhnallach na Tòisidheachd a Hiort ann an 1822. Anns a’ chunntais a dh’fhàg e air an eilean, tha e ag innse gu robh 111 duine ann aig an àm seo is tha e toirt dhuinn na h-ainmean aca air fad agus an aois aig cuid aca: ged a tha cuid de na h-ainmean duilich an deanamh a-mach agus nach eil cuid de na h-aoisean uabhasach earbsach, tha an Dòmhnallach a’ toirt dhuinn a’ chiad bhunait earbsach air son obrachadh a-mach na teaghlaichean a bha air an eilean.

Tha e ag ainmeachadh bhantraichean air a’ chinneadh a bha aca roimh ’m pòsadh agus chan eil e soilleir có an teaghlach d’am buineadh cuid de na tha aig deireadh a’ liosta, ach, a dh’aindeoin nan duilgheadasan sin, tha e soilleir gu leòr o chunntais an Dòmhnallaich gu robh fichead teaghlach air an eilean aig an àm agus gur e seo na cinnidhean a bha aca: Dòmhnallach — aig sia dhiubh, Mac Fhionghuin — a dhà, Mac Cruimein — aon, Mac Cuinn — a dhà, Mac Gilliosa — cóig, Feargustanach — aon, Mac Ghille Mhoire — a dhà, Mac Leòid — aon.

Bidh e coltach gur e na Moireasdanaich sliochd a’ “Chlann Ille Mhoire” aig MacAmhlaidh agus gum buineadh cuid co-dhiù de na sia teaghlaichean Dòmhnallach seo do’n “Chlann Ille Riabhaich” a tha e ag ainmeachadh — gum buin a’ chuid mhór de na seachd teaghlaichean sin, a réisd, do shliochd an fheadhainn a bha ann roimh 1739. A réir choltais, ’sann os deidh sin a thainig na teaghlaichean eile ann.

’Se cheist có ás an tàinig iad. Ann a bhith freagairt na ceiste sin, bidh e feumail a chumail air chuimhne gur ann do Mhac Leòid na Hearadh a bhuineadh Hiort, gur ann an Dunbheagain san Eilean Sgiathanach a bha prìomh dhachaigh Mhic Leòid, agus gur Stiùbhart na Hearadh an ceangal a bha eadar Hiort agus an saoghal-a-muigh ’s gur ann aig fir-tac Phabaidh, eilean eadar na Hearadh agus Uibhist a Tuath, a bha an dreuchd seo fad ùine mhór.

Tha daoine eòlach air Clann Mhic Cruimein mar na pìobairean ainmeil a bha am Boraraig san Eilean Sgiathanach ach ’sann á Scarasta air taobh-an-iar na Hearadh a thainig iad o thùs: ’se MacLeòid Dhunbheagain a thug a Bhoraraig iad airson sgoil


[TD 172]

[Sanas]

[TD 173]

pìobaireachd a chur air chois. Tha a h-uile coltas gur ann ás a’ cheàrnaidh seo de na Hearadh a dh’fhalbh Clann Mhic Cruimein Hiort cuideachd. Tha cuid de na h-òrain aig Oighrig Nic Cruimein, a’ bhana-bhàrd Hiortach, ri’m faighinn ann an <eng>Carmina Gadelica<gai> aig Alasdair Mac Ghille Mhìcheil: ’s iad na h-aon òrain Hiortach a tha air sgeul an diugh.

’Se an t-seann ainm Gaidhealach MacCuithinn a bhitheas anns an ainm “<eng>MacQueen<gai>” aig Eòin Dòmhnallach: tha an t-ainm-sa ri fhaighinn anns an Eilean Sgiathanach, anns Na Hearadh agus an Uibhist a Tuath. A réir beul-aithris, ’sann do’n Eilean Sgiathanach a bhuineadh Clann Mhic Cuinn o thùs agus sgaoil iad a-mach ás a sin gu ceàrnaidhean eile de oighreachd Dhunbheagain agus na h-eileanan mun cuairt; tha teaghlach d’an ainm seo ann an Uibhist a Tuath aig a bheil buinteanas, a réir an cunntas fhéin, ri Clann Mhic Cuinn Hiort agus, mar sin, tha mi de’n bheachd gur ann ás Uibhist a thainig an teaghlach seo a Hiort.

Tha an cinneadh, MacFhionghuin, cumanta anns Na Hearadh agus san Eilean Sgiathanach ach bhon a tha an t-ainm Lachlainn cumanta ann an Hiort agus san Eilean Sgiathanach agus nach eil anns Na Hearadh, ’sann ás An Eilean Sgiathanach a bu dòcha an teaghlach Hiortach a bhi air a thighinn.

Tha an t-ainm MacGilllosa nas dorra: gheibhear an t-ainm anns Na Hearadh ach tha e coltach gur ann ás an Eilean Sgiathanach a thainig an t-ainm do Na Hearadh agus mar sin ’s neònach mur ann ás a sin a thainig e a Hiort cuideachd.

Tha beul-aithris ag innse dhuinn gur e a’ chiad Fheargustanach a thog dachaigh a Hiort meat a’ bhàta a thug na daoine ann: a reir na naidheachd, ghabh e gaol air té de’n a’ chlann-nighean agus dh’fhuirich e air an eilean còmhla rithe is phòs iad. Gheibhear naidheachdan coltach ris an té seo an iomadh àite, ach, bhon is ann do Phabaidh agus Beàrnaraigh a bhuineadh Feargustanaich na Hearadh agus gur ann ás a sin a bu dòcha am bàta a bhith air seòladh leis na h-eilthirich, tha a h-uile coltas gu bheil i fìor dhan turas seo. Tha e coltach cuideachd gur e a’ chiad Fheargustanach seo an aon fhear a Hiort a b’urrainn leughadh agus sgrìobhadh agus gur ann air sàillibh seo a dhleas an teaghlach seo an inbhe a bha aca os cinn a’ chòrr de na h-eileanaich — inbhe a ghléidh iad gus na dh’fhàg na Hiortaich mu dheireadh an t-eilean ann an 1930.

(r’a leantainn)

[TD 185]

An Sgeilp Leabhraichean

Calum I. MacGhillEathain,
<eng>The Highlands<gai>
(Club Leabhar. 1975. Pàipear £2.10. Cruaidh £4.20)
Neil M. Gunn.
<eng>Morning Tide
(Souvenir Press.<gai> 1975. Pàipear £1.00. Cruaidh £3.00)
Neil M. Gunn,
<eng>The Green Isle of the Great Deep
(Souvenir Press.<gai> 1975. Pàipear £1.00. Cruaidh £3.00)

Chan eil aobhar móran a ràdh mu na trì leabhraichean seo, a tha air an ath-chlo-bhualadh a nis, ach dìreach fàilte chridheil a chur orra. Bu mhór am beud nach robh na leabhraichean air fad a sgrìobh Neil Gunn ri ’m faotainn, agus bu chòir gum biodh fìor fhàilte rompa air a’ Ghaidhealtachd, oir ’sann ás a sin a tha iad ag éirigh, agus tha Gunn a’ dol cho dlùth air smior na cùise glé thric ’s a tha duine sam bith a sgrìobh mu’n Ghaidhealtachd. Chan eil teagamh agam nach robh e air a dhol na b’fhaisge buileach nan robh barrachd Gàidhlig air a bhi aige, ach bha tuigse anabarrach aige, agus gràdh.

Bha tuigse agus gràdh agus smior na Gàidhlig aig Calum Iain MacGhillEathain, agus ’se seo leabhar cho math ’s cho inntinneach ’s a chaidh riamh a sgrìobhadh mu’n Ghaidhealtachd. Thainig e mach an toiseach an 1959, ach as bith dé a b’aobhar dha, cha do chùm na foillsichearan, Batsford, ann an clò e, mar a chùm iad iomadh leabhar aotram siorapach eile. Tha sinn an comain Club Leabhar airson a chur an clò a nis. Cuide ri obair Chaluim tha trì marbhrannan, a thainig am follais an toiseach an Gairm, agus cunntas air beatha is obair Chaluim le Seán O Súilleabháin, a bha ’na dhlùth charaid dha an Eirinn. Is geal is fhiach seo a leughadh. Bheir seo, agus an leabhar gu h-iomlan, nar cuimhne a rithist duine caomh, treibhdhireach, àbhachdach, gleusda a rinn saothair mhór mhór ás leth nan Gaidheal ’s ás leth na Gàidhlig.

R. McT.


[TD 186]

[Sanas]

[TD 187]

<eng>For Sydney Goodsir Smith 
(M. Macdonald. Loanhead. 1975. £3.00)<gai>

Chan eil teagamh nach do chuir Alba bàrr dhith de bhàird anns an linn a th’againn a bha anabarrach, mura robh e barraichte cuideachd. Ach ’s iongantach gu robh duine dhiubh cho annasach ri <eng>Sydney Goodsir Smith<gai>. Chan eil mi a’ ciallachadh le sin gur h-e am bàrd a b’iongantaiche a thainig oirnn — chan eil mi smaoineachadh gu bheil duine ann tha tighinn faisg mhìle do dh’ Uisdean MacDhiarmaid. Ach rinn e bàrdachd iongantach, gu h-àraid <eng>Under the Eildon Tree<gai> (1948), sgrìobh e rosg cho àbhachdach ’s a th’againn sa’ Bheurla Ghallda, bha e a’ cur thairis le eirmseachd ’s le deagh-ghean, sgrìobh e dealbhan-cluiche (leithid <eng>The Wallace<gai>), agus iomadh leabhar agus leabhran, bha deagh liut aige air peantadh, agus dheanadh e gàire nach fhalbhadh ás do chuimhne ann an cabhaig.

B’ann dìreach a’ bhliadhna a thainig <eng>Under the Eildon Tree<gai> o’n chlò a choinnich mi ris an toiseach. De a cho-bhàird co-dhiù, chan aithne dhomh duine a chuir sìos air anns an ùine sin.

Anns an leabhar seo tha grunn de na càirdean aige a’ tighinn cruinn, agus cha do rinn iad dàil, gus cuimhneachan a chur ri chéile dha, agus gu h-àraid gu boillsgeadh a thoirt dhuinn air a’ ghnè spioraid a bh’ann, mus fhàs a’ chuimhne fann. ’Se an fheadhainn as fhaisge ’s as dàine tha dol air an tòir sin as motha tha deanamh dhe’n t-sitheann. Tha Norman MacCaig a’ cur móran ann am beagan fhaclan:

<eng>“He was, as all who met him know, a man of unlimited generosity of mind — I never heard him say a malicious word about anybody — of a wild, boisterous, fantastic humour, which made him, though he never seemed to notice it, the welcome centre of any company he was in, whether they were dons or down-and-outs: for he walked through class distinctions of any kind as if they weren’t there. He could be an outrageously comical clown. But he was, much more, a thinking and suffering man.”<gai>

Tha Robert Garioch (Beerioch mar a bh’ aig Sydney air) math cuideachd, ’s e a’ cuimhneachadh dhuinn fealla-dhà a chainnt is a ghnè, agus Denis Peploe, a bha eòlach air fad a bheatha an Albainn cha mhór (oir b’ann an <eng>New Zealand<gai> a rugadh Sydney).

Tha grunn de luchd-sgrìobhaidh eile anns an leabhar, agus rudan inntinneach aca ri ràdh, agus tha beagan de’n bhàrdachd aig Sydney ann, is iomradh air na leabhraichean a sgrìobh e. Agus gach dìleas gu deireadh: ’se Gaidheal, Calum MacDhòmhnaill, agus fìor sheann charaid dha, a chuir an leabhar an clò.

R. MacThómais


[TD 188]

[Sanas]

[TD 189]

Lisa Storey (Ban-deas). Bha Siod ann Reimhid. Sgeulachdan o Bheul-aithris. (Club Leabhar. 1975. 90 sg.)
Fionnlagh MacLeòid. Sioba (Club Leabhar. 1975. 45 sg.)
Fionnlagh MacLeòid. Tòthan (Club Leabhar. 1975. 45 sg.)

Is gann gum b’urrainn dà sheòrsa leabhair cho eadar-dhealaichte a thighinn thugainn còmhla ’s a tha anns a’ phasgan seo. Tha dhà de’n aon sheòrsa ann le Fionnlagh MacLeòid, agus fear de’n t-seòrsa eile le Lisa Storey, agus ged a thigeadh breitheanas orm, feumaidh mi ceann-teagaisg a thoirt asda.

Anns a’ chiad àite, ’se leabhraichean cloinne a th’annta air fad. Co-dhiù, ’se sin tha fo-near dhaibh. Anns an dà leabhar Sioba agus Tothan, chan eil ach dealbh air gach dàrnacha duilleig, agus is dòcha dà fhacal, no trì, no cóig, no ’s dòcha ochd, air an duilleig ma choinneamh an deilbh. Chì thu Tòthan, each gu math sùbailte, a’ seasamh air a cheann, agus tha thu a’ leughadh gun do choinnich e ri “Rudan man . . . coin”, air aon duilleig, “. . . agus cait” air an ath té, “. . . agus uisge” an ath thrup, ’s mar sin air adhart. ’Se cearc a th’ann a Sioba, agus ’s ioma rud a chì a’ chearc bhogach bhàn nach do shaoil a seanmhair. Anns an leabhar eile, tha naoi sgeulachdan bho bhial-aithris, is abair aithris. Tha bleith anabarrach air na teangannan seo, leithid:

Chaidh Cìgein agus Cùigein latha a’ bhuain an arain ùir. “Buain fhéin e,” arsa Cìgein. “Buain fhéin e,” arsa Cùigein. “Buaineamaid le chéile,” ars Cìgein. “Mar sin fhéin e,” arsa Cùigein.

Dh’fhalbh iad ’s bhuain iad e. “Ceangail fhéin e,” arsa Cìgein. “Ceangail fhéin e,” arsa Cùigein. “Ceanglamaid le chéile,” arsa Cìgein. “Mar sin fhéin e,” arsa Cùigein.

Chan eil sin ach toiseach tòisich, ach is dòcha gun tuig fear-leughaidh leth-fhacal.

Anns an dara h-àite, ’se leabhraichean sgoile tha seo. Ach tha caochladh sheòrsachan sgoile ann: sgoil-dhubh, sgoil a’ chruadail 7c. Feumaidh nach ann dha’n aon sgoil a tha iad uile.

Anns an trìtheamh àite, tha an saoghal air atharrachadh gu mór bho bha siod ann reimhid.

Anns an àite mu dheireadh, tha na deilbh ann an Sioba ’s ann an Tothan air an stéidheachadh air obair Criosabel NicLeòid aois deich, agus ’se rud inntinneach a th’ann an inntinn an leanaibh.

Agus anns a’ cho-dhunadh, far a bheil beatha agus bàs air an cur nar tairgse, bu mhath gun deanadh sinn roghainn air beatha.

R. McT
