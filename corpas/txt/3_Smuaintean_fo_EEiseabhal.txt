[C 1]

<eng>
Smuaintean fo Éiseabhal

THOUGHTS UNDER EISEAVAL

Dòmhnall Aonghais Bhàin (Donald MacDonald)

EDITED AND TRANSLATED by Ronald Black

[C 2]

[Beurla]

[C 3]

Smuaintean fo Éiseabhal

THOUGHTS UNDER EISEAVAL

Dòmhnall Aonghais Bhàin (Donald MacDonald)

Birlinn

[DA 1]

<gai>
Smuaintean fo Éiseabhal

[DA 2]

[Mapa]

NA HEARADH
BEÀRNARAIGH
UIBHIST A-TUATH
Loch nam Madadh
Càirinis
Àird nan Srùban
RÒNAIGH
GRIOMASAIDH
BEINNE BHADHLA
UBHIST A-DEAS
Tràigh na Cròice
Loch a’ Mhuilinn
Cill Donnain
Loch Aoineart
Cnoc Hàllainn
Dalabrog
Taobh Deas Loch Baghasdail
ÉISEABHAL
ÉIRISGEIGH
BARRAIGH
Bàgh a’ Chaisteil

[DA 3]

<eng>
Smuaintean fo Éiseabhal

Thoughts under Easaval

le Dòmhnall Aonghais Bhàin (Donald MacDonald)

edited by Ronald Black

Birlinn

[DA 4]

[Beurla]

[DA 5]

Clàr-Innse / Contents

Mapa: Uibhist agus Barraigh							ii
Roimh-Ràdha (Aonghas Pàdraig Caimbeul)					vii
Mapa: Ceann a-Deas Uibhist a-Deas						x
Introduction (Ronald Black)							xi
Am Bàrd (Ailig O Hianlaidh)							xxii
The Poet (Henry Marsh)							xxv

Na Dàin: Poems with English Translation

Am Bàrd: The Poet								2
An Rocaid: The Rocket							4
An t-Eun Fuadain: The Stray Bird						8
Cha Mhór tha ri Aireamh: Not Many are Left				8
Caochladh: Change								10
Cha Till an Òige: Youth will not Return					14
Bagh Hartabhagh: Hartavagh Bay						16
Còmhradh an Eilthirich ris an Stuaidh: Conversation between an Emigrant and a Wave									18
Cumha: Lament								22
Dealbh Camilla: Camilla’s Picture						24
Don Bhean Phòsta Jacqueline Marsh: Mrs Jacqueline Marsh		26
Do Mhàiri NicillEathain, Griomsaigh: To Mary Maclean, Grimsay		26
Fàilt’ an t-Sagairt Òig: The Young Priest’s Welcome				28
Don Té Rinn Tighinn gam Fheòraich Dhachaigh: In Praise of the Lady who Came Home to See Me								30
Eich Éirisgeigh: The Eriskay Ponies						32
Éiseabhal: Easaval								34
Eilean Uibhist: The Isle of Uist						36
Éiseabhal Stùcach: Craggy Easaval						38
Tìr nan Raon: The Land of the Fields						40
Mìosan na Bliadhna: The Months of the Year					44
Mo Reul Iùil: My Guiding Star						54
Òran Step: The Step Song							58
Triall na h-Ùine: The Passage of Time					64
Sgeulachdan nan Taighean-Céilidh: The Tales of the Ceilidh-Houses	68
Taigh Tasgaidh Chill Donnain: The Kildonan Museum			72
Seann Taigh-Solais Chalbhaigh: The Old Lighthouse of Calvay		74

Notes to the Poems 								78

[DA 6]

Na Dàin: Poems without English Translation

A’ Ghàidhlig									80
A’ Ghaoth an-Iar tha Séideadh thar na Mara					80
Am Faoilteach 1984								82
An Sgurra Beag								83
Cluaintean Éiseabhail								84
An t-Seann Chaora								85
Angela										86
Ar Crìoch									87
Chì Mi Bhuam								87
Chan eil Sinn gun Sùgradh							89
Creag na Cuthaig								90
Creag nan Sealbhag								91
Fuaim an t-Sàile								92
Maighdeann Ghrinn Loch Cheàrsanais					93
Loch Cheàrsanais								94
Mairead Chaimbeul								95
Cuairt a dh’Eilean na h-Òige							96
Màiri										97
Na Solais Ùra									98
Mar a dh’Fhiosraich Mi Thu							99
Mo Dhùrachd Thu Thilleadh							100
Ròs na Mórchuis								101
Taobh Deas Loch Baghasdail							102
Orasaigh									103
Sgòrr an Fhéidh								105
Siubhal Chluaintean								106
Glaic Ruairidh									107
Sgrìobhaidh Mi le Dùrachd mu Rùn na Té Òig Seo				109
Cuairt Dhòmhnaill Iain feadh nan Gleann					110
Ina											111
Taigh Sgoile Glaic Ruairidh							112

Clàr nan Dàn Eile: List of Other Poems					114

[DA 7-9]

<gai>
Roimh-Ràdha

Aonghas Pàdraig Caimbeul

[Not included due to copyright]

[DA 10]

[Mapa]

Loch Baghasdail
Cill Pheadair
LAG AN t-SÀILE
Baghasdal
Taobh Deas Loch Baghasdail
CALBHAIGH
Ceàrsanais
Factaraidh
ORASAIGH
An Leth Meadhanach
Taigh Dhòmhnaill Aonghais Bhàin
CREAG NAN SEALBHAG
AN SGURRA BEAG
GLAIC RUAIRIDH
Taigh Sgoile Glaic Ruairidh
Gearraidh na Mònadh
CREAG NA CUTHAIG
LOCH CHEÀRSANAIS
BÀGH MARULAIG
MEALL AN IASGAICH
Smeircleit
ÉISEABHAL
MARABHAL
LOCH MARULAIG
BAGH HARTABHAGH
Cille Bhrìghde an-Iar
Cille Bhrìghde an-Ear
GLEANN DAIL
SGÒRR AN FHÉIDH
RUBHA NA h-ÒRDAIG
Poll a’ Charra
Taobh a’ Chaolais
An Lùdag
RÒINEABHAL
ÉIRISGEIGH

[DA 11–21]

<eng>
Introduction

Ronald Black
[Beurla]

[DA 22]

<gai>
Am Bàrd

Ailig O Hianlaidh

Bha mi san éisteachd an latha a chaidh bàs Dhòmhnaill Aonghais Bhàin eubhach ann an eaglais Ghearraidh na Mònadh. Sa mhionaid a thàinig an naidheachd á beul an t-sagairt sgaoil osna thùrsach aonaghuthach á measg na bha làthair. Chan ann tric a chuala mi a leithid a’ tachairt riamh ach bha e ’na chomharra air a’ mheas a bh’ aig muinntir Uibhist a-Deas air Dòmhnall, an dà chuid mar dhuine agus mar bhàrd.

Cha robh mi fhéin ach gu math òg an uair a chuir mi eòlas air Dòmhnall an toiseach. Bha e ag obair còmhla ri m’ athair aig an t-seann fhactaraidh feamainn am Baghasdal agus tha cuimhn’ agam aon fheasgar a bhith muigh a’ siubhal chaorach air Beinn Éiseabhail an uair a thadhail sinn air an taigh aige. Fada mus tigeadh an taigh tughaidh beag grinn am follais, chitheadh tu an toit bhon t-simileir ag éirigh os cionn nan cnoc, agus a’ coimhead air ais an-diugh chan urrainn dhomh gun a bhith smaointinn ach gun robh an toit sin mar shamhla air bàrdachd Dhòmhnaill fhéin – a’ cumail fios ris an t-saoghal mhór a-muigh mu shaoghal eile a tha cha mhór air a dhol á sealladh agus mun eilean agus na daoine air an robh uiread de ghràdh aige fhéin.

Cha robh taigh tughaidh ’na annas sam bith dhòmhsa aig an àm oir chuir mi seachad a’ chiad sia bliadhna dhe m’ bheatha fhéin a’ fuireach ann am fear dhiubh agus chun an latha an-diugh tha mi cumail a-mach nach robh mi riamh ann an taighean a bha cho cofhartail riutha. Cha robh taigh Dhòmhnaill air a chaochladh – seann teine Modern Mistress le braidseal math mònadh, an coire a’ goil ’na mhullach agus beingidh ris an uinneig an-ear far am faigheadh tu éisteachd ris na faclan socair siùbhlach a thigeadh bho Dhòmhnall fhéin aig ceann an teine. Mhothaich mi a’ chiad thrup sin gun robh an t-uabhas de chanastairean tì aige os cionn an teine agus an uair a dh’fhaighnichear dha car son a bha na h-uidhir dhiubh ann thuirt e nach b’ urrainn dha bhith uair sam bith ás aonais na tì! S neònach mur e tiodhlagan a bh’ unnta bho chàirdean a bhiodh a’ tadhal air agus is neònach cuideachd mura robh an eachdraidh inntinneach fhéin aig gach fear dhiubh.

Ach gheibheadh tu barrachd is tì aig Dòmhnall bochd agus riamh bhon uair sin bhiodh e faighneachd ciamar a bha dol dhomh agus ag iarraidh orm a’ Ghaidhlig a chumail suas, aig àm an uair a bha cuid a thidsearan gam chomhairleachadh cùl a chur rithe. Chithinn e aig an eaglais Di-Dòmhnaich agus bhiodh an còmhnaidh ceistean aige a thaobh na bàird a bha mi leughadh, gu sònraichte as déidh dhomh dhol dhan Oilthigh. Cha

[DA 23]

d’fhuair e fhéin, coltach ri móran dhe ghinealach, cothrom air foghlam àrd ìre ann, ach ’na dhòigh fhéin bha e cheart cho fiosrach mu na bàird mhóra leithid Wordsworth is Byron ’s a bha duine ris an do choinnich mi riamh ann an oilthigh.

Bha meas mór aige cuideachd air an obair aig Donnchadh Bàn Mac an t-Saoir, gu sònraichte na dàin a bha déiligeadh ri nàdar. Sin far an robh an ùidh aig Dòmhnall fhéin, a’ cur an céill bòidhchead na sgìre agus a’ dèanamh luaidh air na daoine a bha mun cuairt air. Mar sin dhòmhsa co-dhiù chan e bàrd baile a bh’ ann an Dòmhnall idir mar a chanas cuid ach bàrd nàdair. Chithear sin sa mhórchuid dhen obair aige ach gu sònraichte ann an dàin leithid ‘Eilean Uibhist’ agus ‘Mìosan na Bliadhna’ far a bheil an dàimh eadar am bàrd agus a chuspair fuaighte ri chéile cho làidir ’s a ghabhas.

Chan eil sin ag ràdh nach robh taobhannan eile air Dòmhnall ge-tà. An-dràst ’s a-rithist chuireadh e iongnadh ort an uair a nochdadh dàn leithid ‘An Rocaid’, a chaidh a sgrìobhadh air son clann, neo ‘Dealbh Camilla’, a chòrd cho mór ri Prionnsa na Cuimrigh ’s gun do chuir e litir gu Dòmhnall ga mholadh air son a chuid saothair! Ach sann san dùthaich mu chuairt air an robh an ùidh as motha aige agus tha fiosam gur e sin na dàin a thug an toileachadh as motha dha.

As déidh ceumnachadh chuir mi seachad grunnd fheasgraichean còmhla ri Dòmhnall ’s mi lorg fhaclan air son faclair ùr Gàidhlig a bha Oilthigh Ghlaschu a’ dèanamh. Aig an àm tha cuimhn’ agam a bhith ag innse dha gun robh mi fhéin air a bhith riasladh le bloighean rannan a chur ri chéile agus ged nach robh iad faisg cho coileanta neo cho briathrach ris an obair aige fhéin, cha dhìochuimhnich mi gu bràth na faclan còir agus an deagh chomhairle a thug e orm – “Cum ort a’ sgrìobhadh agus na biodh leisg sam bith ort do chuid obair a chur an clò.”

Nise do dhaoine a bha eòlach air Dòmhnall s dòcha gu bheil e doirbh a chreidsinn gun canadh e leithid oir a dh’ainneoin ’s gun robh e sgrìobhadh a’ mhórchuid dhe bheatha, cha robh dad a mhiann aige a chuid obrach fhoillseachadh agus gu dearbh tha e coltach gun do loisg e gu leòr dhe na dàin a rinn e an toiseach agus is mór am beud sin cuideachd. Coltach ri móran eile a dh’fheuch ri bàrdachd a sgrìobhadh cha robh e smaointinn gun robh dad a dh’fheum anns na bha e dèanamh agus ann an dòigh bha an suidheachadh aigesan nas duilghe buileach a chionns gun deach a thogail ann an àite a bha taomadh le daoine a bha ’nan sàr bhàird.

S cinnteach nach eil baile eile an Uibhist neo an eilean sam bith coltach ri Taobh a-Deas Loch Baghasdail a thaobh na thàinig ás de bhàird, agus b’e ’n rud a b’ annasaiche buileach gur ann dhan aon teaghlach a bhuineadh iad. Bha Seonaidh mac Dhòmhnaill ’ic Iain Bhàin agus a bhràthair Iain ann agus gu h-iongantach bha ceathrar dhe na mic aig Iain ’nam bàird cuideachd – Seumas, an duine aig Curstaidh, piuthar Dhòmhnaill; a bhràithrean Aonghas Iain agus Iain, am fear a rinn an

[DA 24]

t-òran ‘Soraidh Leat a Dhòmhnaill Ruairidh’ an uair a bha e falbh a-null a New Zealand; agus os an cionn sin uile bha Ruairidh, neo an ‘Ròidseag’ mar a b’ fheàrr a dh’aithnichear e, am fear a rinn an t-òran ainmeil ‘A Pheigi a Ghràidh’.

Chan iarradh bàrd òg a chiùird ionnsachadh bho dhaoine na b’ fheàrr na iad sin, ach bha an t-slat tomhais a chuir iad romhpa duilich a toirt a-mach cuideachd. Bha deagh fhios aig Dòmhnall air a-sin agus bha e coimhead suas gu mór ris an ‘Ròidseag’ gu sònraichte. Ach mu dheireadh fhuair e seachad air na duilgheadasan sin, agus tha sinn uile toilichte gun d’fhuair.

Gu h-annasach an uair a bha mi aig an taigh bho chionn ghoirid chaidh mi seachad air taigh Dhòmhnaill agus bha clann a pheathar ga fhalamhachadh. Bhuail e orm gur mór am beud mura téid an taigh sin a ghléidheadh ’s a thionndadh ’na àite far an gabhadh cuimhne a chumail, chan ann a-mhàin air obair Dhòmhnaill ach cuideachd air na bàird eile a dh’ainmich mi ’s a thàinig á Taobh a-Deas Loch Baghasdail agus nach d’fhuair riamh a’ chliù air an robh iad airidh. Chan eil mi cinnteach co-dhiùbh a bhiodh sin ciallach neo cuibheasach, ach se tàmailt a bhiodh ann mura biodh an taigh beag grinn ud fhathast ri fhaicinn sna bliadhnaichean a tha romhainn.

Ach s math an rud gu bheil na dàin aig Dòmhnall a-nis ri’m faighinn san leabhar sa agus tha mi moiteil ga-rìreabh gun deach iarraidh orm mo smuaintean fhéin mu Dhòmhnall a chur ’na thoiseach. Bidh cuimhn’ agamsa air Dòmhnall mar fhear a chuir bòidhchead Ceann a-Deas Uibhist an céill le briathran snasail snog, ach os cionn sin bidh cuimhn ’am air mar dhuine gun smal a dh’fheuchadh ris an rud a b’ fheàrr fhaicinn sa h-uile duine. Fiùs an uair a bha e smaointinn air deireadh a làithean b’e an t-eilean ’s na daoine bu mhotha a bh’ air aire, agus bhiodh e iomchaidh seo a thoirt gu ceann leis na faclan aige fhéin san rann mu dheireadh de ‘Eilean Uibhist’.

Nuair thig an cadal buan ’s nach cuir mi feum air cluasaig
’S a chàirear leis an t-sluagh mi san fhuar-leabaidh dhùint’,
A’ ghainmheach bhith mun cuairt dhomh ’s am muran gorm mu m’ uachdar
’S an duslach anns ’n do ghluais mi gam chuartach’ as ùr,
Mhiannaichinn bhith ’n càradh measg eòlach agus chàirdean
(’S gur pailt iad ann a Hàllann a’ cnàmh anns an ùir)
Ann an eilean gorm mo shinnsear, mu’n d’rinn mi seo a sgrìobhadh
A théid a sheinn gu cinnteach le binn-bheul a’ chiùil.

[DA 25–29]

<eng>
The Poet

Henry Marsh
[Beurla]

[TD 1]

[Blank]

[TD 2]

<gai>
Am Bàrd

Fàilt’ ort fhéin, a charaid bhàird,
Siud dhuit mo làmh gam dheòin —
Bu tric a thog thu m’ inntinn àrd
Le tàlantan do bheòil;
Nuair bhithinn ’m ònar, ’s mi fo ghruaim,
’S mo bhuadhan gun chus treòir,
Cha b’ fhada mulad teicheadh bhuam
Am measg nan Sguaban Eòrn’.

Is iomadh eachdraidh rinn thu inns’
’S a sgrìobh thu dhuinn le deòin
Le ealantachd a thug dhuit buaidh
Is duais aig iomadh Mòd;
Cha d’ dh’fhàg thu ’n easbhaidh tìr nam beann,
Thug thu dhi fuinn is ceòl,
Thug thu an crùn a-nall bharr chuain —
Is sgrìobh thu Sguaban Eòrn’.

Dh’inn’s thu dhuinn mu ànradh cruaidh
Do chuairt anns an Roinn Eòrp’
Fo bhinn an lasair, is an luaidh,
Is iomadh cruas den t-seòrs’,
Am prìosan cogaidh glaiste suas
Cho fad’ bho d’ dhual is d’ eòl,
Cho fad’ bho eilean beag a’ chuain
’S cho fad’ bho bhruaich na Cròic’.

Sgrìobh thu ann am briathran blàth
Mu mhaise ’s gràdh nan òigh,
Mhol thu Mòrag dhonn nan dual
Is buadhan Maighread Òig;
Le eireachdas is loinn o d’ pheann,
Le còmhradh, cainnt is ceòl
Thog thu suas air stìopall àrd
Taigh a’ bhàird nach beò.

[TD 3]

[Beurla]

[TD 4]

Guma fad’ thu fallain buan
An eilean uaine d’ òig’,
Ag àiteach fuinn, a’ cur, ’s a’ buain,
’S a’ ceangal sguaban eòrn’,
A’ sgrìobhadh bàrdachd agus duain
Bha dualach dhuit o d’ òig,
’S gu h-inntinneach a’ gabhail cuairt
Mu bhruaichean Tràigh na Cròic’.


An Rocaid

’Na mo shuidhe ann an cùil chumhaing
aig mullach rocaid,
dithis chompanach còmhla rium
ag éisteachd, cunntais —
deich, naoi, h-ochd —
mo chridhe plapadaich ag éisteachd —
seachd, sia, cóig —
m’ inntinn, a shiùbhlas nas luaithe na solas,
air a’ ghealaich romham;
mi fàgail an t-saoghail, ’s mi ’n dùil ri tilleadh —
ceithir, trì, dhà, aon —
lasadh:
dhealaich mi ris an talamh,
cumhachd a thugadh às an t-saoghal
gam thogail bhon t-saoghal.

Cruth m’ aodainn ag atharrachadh,
an saoghal ga mo tharraing air n-ais thuige,
ach thug cumhachd beag ann an acfhainn
buaidh air cumhachd mór a bha sgaoilte;
dhealaich mi gu tur ris an talamh,
tha mi siubhal luath agus a’ fàs beagan nas òige.

Tha mi a’ cadal agus a’ dùsgadh,
ithidh mi biadh agus chan eil cuideam annam,
seòlaidh mi ’na mo sheòmar
mar fhaoileag air sgéith,

[TD 5]

[Beurla]

[TD 6]

tha mi a’ cuartachadh na gealaich
’s air mo tharraing ga h-ionnsaigh;
chì mi taobh dhith nach fhaca mi riamh.

Fàgaidh sinn companach ga cuartachadh,
tha mi fhìn agus fear eile dol sìos;
laigh sinn mar iolaire
agus se sin a thubhairt sinn:
“Tha sinn ann a-seo, dithis bheò
ann am fàsach mór marbh.”
Tha sinn a’ bocadaich mun cuairt
eadar bhith coiseachd ’s a bhith seòladh,
tha ’n saoghal mar ghealaich mhóir liath
ag éirigh suas,
sealladh nach tuig inntinn
ach am fear a bh’ ann
’s a chunnaic.

Anail na beatha air mo dhruim
’s chì mi liath i air astar,
cluinnidh sibh agus chì sibh mi
le innleachd dhaoine
’s mi ag éirigh tro speuran na gealaich.
Tha an triùir againn còmhla gu dòigheil a-rithist,
a’ feuchainn dhachaigh
’s a’ dol tron chachaileith chumhaing;
tha sinn innte, cha chluinn sinn dad
agus cha chluinn duine sinne,
teas mór thar tomhais a’ leaghadh
taobh a-muigh ar taigh-còmhnaidh,
ach tha e nis air fuarachadh sa chuan.

Tha sinn air tilleadh air n-ais,
tha sinn gu math,
ach cha bhi sinn tuilleadh mar a bha sinn.

[TD 7]

[Beurla]

[TD 8]

An t-Eun Fuadain

Chan i seo an dùthaich dha’n dùthchas dhut bhith tàmh:
Chuir stoirm is gailleann faoiltich thu air faondradh thar an t-sàil;
Dh’fhàg thu cridhe brùit’ againn thu dhol a-null cho tràth
A dh’ainneoin ar cuid cungaisich, cha d’ chum sinn thu bhon bhàs.

Tha itean bòidheach ciatach ort cho dubh ri fiamh na teàrr
Is broilleach mar an sneachda bhios ’na stac air feadh nan càrn;
Tha spògan beaga rìomhach ort cho mìn ri canach blàir
Is dhearbh iad dha mo shùilean gum bu dùthchas dhut bhith snàmh.

Rinn mi uaigh bhòidheach dhut bho fhòirneart air do dhìon
Is rinn mi ùrnaigh shoisgealach, oir toil leam ceòl nan ian;
Nuair thig an latha sònraichte chaidh òrdachadh le Dia,
Bidh thusa snàmh gu sòlasach air bòc-thuinn a’ Chuain Siar.


Cha Mhór tha ri Àireamh

Cha mhór tha ri àireamh dhe m’ luchd eòlais san àite,
Tha iad shìos ann an t-Hàllann a’ cnàmh fo na fòid;
Cha chluinn iad a’ ghàirich aig tuinn Lag an t-Sàile
’S chan fhaic iad na crà-gheòidh a’ snàmh anns an òb.

Sa mhadainn cha dùisg iad le aiteas no sùgradh
Fo ghlasan nach mùth ann an duirche nam bòrd;
Cha treabh iad a’ bhuaile, chan àitich ’s cha bhuain iad —
Thàinig deireadh an cuairt ann an cluaintean nam beò.

Cha téid iad gu sàile ri lìonadh no tràghadh,
Cha chuir iad gu bràch crann bàt’ ann am bròig,
Cha cheangail ’s chan fhuasgail iad ròpa na cruaidh-shnaidhm,
Chan iomair chun an fhuaraidh ’s cha chruadhaich a seòl.

Bu chridheil am mànran nuair bhiodh iad mun cheàrdaich
A’ deasbad mu chàirdeas ’s mu ghnàthachd an òig’,
Bhiodh Niall Mhurchaidh a’ fàsgadh na builg gu làidir —
S iomadh coltair ’s crann-arain chaidh a thàthadh le mheòir.

[TD 9]

[Beurla]

[TD 10]

Sa gheamhradh gum b’ éibhinn bhith triall don taigh-chéilidh
Far an cluinneamaid sgeul ris an éisteadh gach seòrs’ —
Bhiodh snìomh agus càrdadh, bhiodh lìn ann ri’n càradh
’S bhiodh ìm agus càis’ air a chàrnadh air bòrd.

Se bodaich bhiodh sunndach a’ froiseadh ’s a’ sùisteadh,
Cha bhiodh gruaim air an gnùis, bha iad sùrdalach, beò;
Cha leigeadh iad mùigeachd bhith riaghladh an cùrsa
’S bhiodh balgam sa chùil ac’ de shùgh blast’ an eòrn’.

Bu tric a’ gluasad a-mach feadh nan cruaidh-chnoc
Far am biodh iad a’ ruamhar gu buannachd an lòin —
A’ bristeadh, ’s a’ taomadh, is feamainn ga sgaoileadh,
Cha robh cobhair ri fhaotainn ach saothair nan dòrn.

Dh’fhalbh iad ’s cha till iad gu bràch do na glinn seo,
Ann an suaimhneas na sìth tha iad sìnte fon fhòd;
Ged nach d’ mheal iad cus saorsa ’nan cuairt anns an t-saoghal
Cha bhi cìsean cho daor dol troimh chaolais na Glòir.


Caochladh

Tha m’ inntinn trom, gun sunnd, gun fhonn,
Cha bhrosnaich pong ceòl mi,
Le ceuman mall a’ ruith mo réis
Gu oirthir chéin nach eòl dhomh.

Rinn m’ earrach ùr-bhlàth ruith gu cheann
Is thriall mo shamhradh òr-bhuidh’;
Tha deireadh m’ fhoghair tighinn gu luath
’S tha geamhradh fuar ’nam sheòmar.

Chan fhaic mi dìtheanan air bruaich,
Chan fhaic mi snuadh nan ròsan;
Cha léir dhomh nis ach aogais fhuar
Far ’m faicinn uair a’ bhòidhchead.

[TD 11]

[Beurla]

[TD 12]

Tha dorchadas a’ tarraing dlùth
Bhon dh’imrich mùirn na h-òige,
Tha srann a’ cheàrdubhain ’nam chluais
Cur smaoin na truaigh’ ’nam dhòchas.

Tha gleann an àigh far ’n d’fhàs mi suas
Fo luachair is fo chòinnich —
Tha caochladh air tighinn air a shnuadh
Bhon dh’fhalbh an sluagh a b’ eòl dhomh.

Bidh guileag eala bhàin air cuan,
Bidh guth na cuaich’ san Ògmhios,
Ach bidh na cagailtean cho fuar
Ri sneachd on tuath a’ còpadh.

Bidh buairidhean is beachdan faoin’
Gar toirt a thaobh le seòltachd,
A’ gealltainn lùchairtean an seud,
’S gach duais air mheud an òr-mheinn.

Ged s beag de thuigse tha ’nam cheann
Gun inn’s an gleann gu leòr dhomh,
’S gun dèan e thaisbean dhomh gu luath
Gum faigh an uaigh a còirean.

Tha eachdraidh anns na taighean fàs
’S beachd-smaointeachadh ri fheòrach
Gu eadar-theangachadh mo sgeul
Ma théid a leughadh dòigheil.

Chan eil e ’n comas chlann nan daoin’
An t-aog a chur air fògradh;
Ged fhuair sinn cead ar toil gu saor
Tha crìoch ar saoghail òrdaicht’

[TD 13]

[Beurla]

[TD 14]

Cha Till an Òige

Tillidh, tillidh am muir-làn
Tacan beag as déidh muir-tràigh:
Lìonar leis air ais na bàigh,
Ach gu bràch cha till an òig’.
Tillidh, tillidh am muir-làn.

Tillidh earrach grianach blàth,
Théid an sìol a chur san ùir,
Ceòl na cubhaig’ feadh nan stùc
Mar as dùthchas san t-seann nòs.
Tillidh, tillidh am muir-làn.

Tillidh samhradh ruinn le sunnd
’S bidh na machraichean fo bhàrr —
Coirce ’s eòrna mar as àill
’S gucag a’ bhuntàt’ as bòidhch’.
Tillidh, tillidh am muir-làn.

Tillidh foghar ruinn mun cuairt,
Bidh luchd fearainn trang a’ buain,
Fear na speal’ le buille chruaidh
Toirt nan dias a-nuas ’nan dlòth.
Tillidh, tillidh am muir-làn.

Tillidh geamhradh mar as dual
Le chuid sneachda ’s gaoth a-tuath,
Na h-eich bhàn’ air bhàrr a’ chuain
Tighinn le nuallan chun a’ chòrs.
Tillidh, tillidh am muir-làn.

Eachdraidh sgrìobhadair bho chian,
Tha e dearbht’ gu bheil i fìor —
Leis a-sin bidh sinne triall
Tarsainn crìochan gleann nan deòir.
Tillidh, tillidh am muir-làn.

[TD 15]

[Beurla]

[TD 16]

Bhon as coigrich sinn air chuairt
Tha sinn cinnteach ás ar duais:
Léine anairt ’s bòrdan cruaidh
’S dol air uachdar sin bidh ’m fòd.
Tillidh, tillidh am muir-làn.

Gheibh sinn sàmhchair anns an uaigh,
Sìochaint sìth na dachaigh bhuain
Gus an séid an trombaid shuas
Air son ar gluasad chun a’ mhòid.
Tillidh, tillidh am muir-làn.

Tillidh, tillidh am muir-làn
Tacan beag as déidh muir-tràigh:
Lìonar leis air ais na bàigh,
Ach gu bràch cha till an òig’.
Tillidh, tillidh am muir-làn.


Bàgh Hartabhagh

Ma bheir tachartas gu bràth
Thu don àit’ seo air chuairt,
Chì thu seallaidhean le d’ shùil
A bheir ùrachd dha d’ smuain.

Chì thu monaidhean fo fhraoch
Fàs ’na chraobhagan uain’
’S chì thu blianagan as bòidhch’
Air an òradh le snuadh.

Chì thu tobraichean tha fàs
Agus làraichean fuar
A’ toirt breithneachadh nach gann
Air an àm chaidh air ruaig.

Chì thu cuimhneachain gu leòr
’S gheibh thu eòlas as ùr —
Bidh na h-eachdraidhean gu léir
Tighinn cho réidh gu do shùil.

[TD 17]

[Beurla]

[TD 18]

Chì thu buailtean a’ chruidh-laoigh
Air gach taobh anns a’ ghleann
A’ toirt taisbean le’n cuid sgeul
Air na treun-fhir a bh’ ann.

Chì thu cairidhean sa bhàgh,
Saothair làmhan bha cruaidh,
Seòltachd gu glacadh éisg
Dearbhadh ainbheirt an t-sluaigh.

Chì thu calmain agus naoisg,
Cearcan-fraoich agus geòidh,
Gearradh-breac a’ snàmh nan tonn
’S dreathan-donn feadh nan còs.

Chì thu iolaire nan spòg
’S fiamh an òir dhith san speur —
Sann an uaigneas bhios a tàmh
Shuas air àird Sgòrr an Fhéidh.

Maise nàdair air gach taobh,
Sìth is caoineas mun cuairt,
Sàmhchair àrsaidh gun fhiamh —
Raghadh iarratais sluaigh.


Còmhradh an Eilthirich ris an Stuaidh

Ma ruigeas tu Eilean Uibhist
Air do thuras troimhn a’ chuan,
Buailidh tu air cladach m’ òige
Far am b’ eòlach bha mi uair.

Nuair a ruigeas tu an tràigh ann
Bidh ghaineamh bhàn ri oir na tìr’;
Chì thu làrach mo dhà shàil ann
Mur do dh’fhàilig iad ri tìm.

[TD 19]

[Beurla]

[TD 20]

Nuair a bha mi òg ’nam shealgair
Bu tric mi falbh air feadh nam bàgh;
S pailt mo lorg air feadh nan garbhlach
Far an dèan na calmain tàmh.

Ma bhuaileas tu aig Lag an t-Sàile
Gum bi sàmhchair ort mun cuairt;
Sann an sìochaint sìth Chnoc Hàllainn
Tha mo chàirdean-sa ’nan suain.

Tha mo chàirdean ’s mo luchd-eòlais
Fo na fòidean ann a’ cnàmh;
Sann ’nam measg bu mhiann mo chòmhnaidh
Nuair nì mi còmhdhail ris a’ bhàs.

An t-eilean grianach rinn mi fhàgail,
Thoir mìle fàilte dha le spéis;
Is ann a dh’iarrainn a bhith tàmhachd
Seach aon àite tha fon a’ ghréin.

Ged a thug mi ris mo chùlaibh
Bidh mo dhùrachd ann gu bràch,
’S bidh mo bheannachdan ga ionnsaigh
Air an dùblachadh le bàidh.

Chì thu Éiseabhal nan stùcan
Le cuid chùiltean agus chàrn;
S tric a dealbh a’ tighinn ’nam inntinn
Bhon a dh’imrich mi thar sàl.

Chì thu ’n tìr a dh’àraich òg mi
Sgèimhichte le cleòc as àill —
Seagal, coirce agus eòrna
’S gucag bhòidheach a’ bhuntàt’.

S iomadh smuain a bhios gam dhealgadh
’S mi fad air falbh bho eilean m’ òig’,
Fad bho eilean gorm mo dhùthchais
Far an lùiginn a bhith beò.

[TD 21]

[Beurla]

[TD 22]

Thoir mo shoraidh do gach nàbaidh
Rinn mi fhàgail as mo dhéidh —
Gheibh iad ann an cop an t-sàile
Aithris bhlàth bhon dùthaich chéin.


Cumha

Nuair chaislich gaoth a’ Chéitein bàrr nam flùran
Bha aoibh is gaol is sùgradh ann an còmhradh,
Bha briathran geallaidh caomhalachd ri’n éisteachd
’S bha uaimeachd eadar eud is mullach dòchais.

Thig oiteag bhlàth thar bhàrr nan tonnan uaine
A’ dùsgadh smuaintean ’s a toirt bruadar bèo dhuinn,
A’ dearbhadh dhuinn cho aithghearr ’s a tha ’n ùine
Bhon bha Faoilteach dùr toirt fùcadh treòir oirnn.

Thug an Céitean dhuinn air ais na flùran
’S thug e bhuainn an t-ùr-blàth ’s robh ’bhòidhche;
Aig ceithir deug a bhliadhachan de dh’ùine
Gur duilich leam an ùir a bhith gad chòmhdach.

S duilich leam do chuailean dualach rìomhach
A bhith ann an ionad anns nach cuir a’ chìr air dòigh e;
Nì mi dealbh na h-àilleachd anns an ùir dhiot
Ged nach faca mi le m’ shùilean anns an fheòil thu.

Dh’fhàg thu as do dhéidh an saoghal gruamach
Nach robh aoigheil riut no suairc nuair bha thu bèo ann;
Ghabh thu t’ aiseag chun a’ chala shàbhailt’
Far ’m bi thu ann an càirdeas feachd na glòrach.

Bidh crònan tonnan iargail Lag an t-Sàile
A’ brosnachadh nan tàlaidh is nan ceòl-bhinn;
Bidh rùin phàirtichte do chàirdean mun an uain’-chnoc
’S bidh cuimhneachain bhios buan far ’n deach an òige.

[TD 23]

[Beurla]

[TD 24]

Is iomadh madainn Chéitein a nì ùislinn
Is gaoth a’ caisleadh fhlùran a bhios òrail
Air uachdar an t-seòmair chadail anns nach dùisg sinn
Nuair chuireas làmhan chàich na bùird gar còmhdach.


Dealbh Camilla

Chunnaic mi do dhealbh mar òr-sheud
Am pàipear Posta Di-Dòmhnaich
Mar reul iùil do dh’fhear an t-seòlaidh
Bhios air bhòidse fad’ bho thìr.

Chunnaic mise dealbh na h-àilleachd,
Rìbhinn ghrinn a’ chuailein fhàinnich,
Marcachd steud air achadh fàschoill —
Ìomhaigh fhàilteach agus sìth.

Aodann aoibhnis choibhneil chàirdeil,
Dreach do ghnùis mar ubhal an gàrradh;
Deud cho geal ri sneachd air àrd-bheinn
’S cathadh-làir air ùrlar glinn.

Tha do shùilean ann am bòidhche
Mar an dealt air bhàrr nan neòinean;
Calpa cuimir is troigh chòmhnard —
Cha do sheas am bròig cho grinn.

Ged a mharcaich thu na leòidean
’S air raointean farsaing tha d’ mhion-eòlais,
Cha do smaointich thu ’nad òige
D’ ainm bhith ’m meòmhair anns na glinn.

Cha do dh’aisling thu air cluasaig
’S cha do bhrist e steach ’nad smuaintean
Gum biodh do dhealbh ann cho luachmhor
Am measg ghleanntan uain’ an fhraoich.

[TD 25]

[Beurla]

[TD 26]

Don Bhean Phòsta Jacqueline Marsh

Mar éirigh gréin’ air madainn bhòidheach samhraidh
Tha gaol gun chaochladh a’ deàlradh ann ad’ ghnùis;
Mar ghealach làn air oidhche reòdhta geamhraidh
Tha loinn a’ boillsgeadh coibhnis ’nad dhà shùil.

Mar laigheas driùchd air duilleach grinn an neòinein
Mun seinn a’ chòisridh cheòlmhor anns an àird’,
Bidh aoibh is sonas far am bi do chòmhnaidh
’S bidh carthannachd mar chòmhdach dhut gu bràch.

Cho abaich ris na diasan anns an t-Sultuin
Tha dreach nan ròsan ruiteach tha ’nad ghruaidh;
Tha t’ anail measgaichte le mil nam flùran
Fo bhlàth le duilleach ùr air feadh nan cluain.

Cho ealanta ri salmadair nan sgiathan
A sheinneas dhuinn cho ciatach anns a’ Mhàigh,
Cho dealbhach ri Bhénus anns an iarmailt
Tha rìbhinn ghrinn na tìoralachd ’s na bàidh.


Do Mhàiri NicillEathain, Griomsaigh

Fàilt’, a ghruagach dhonn mo ghaoil,
Si d’ aoibh a thog mo cheòl
’S a chuireadh sunnd ’nam chom le gaol
’S a dh’aotromaich mo bhròn;
Ged bhithinn ìosal iomadh uair
Mar as dualach do mo sheòrs’,
Nì fiamh do ghàire blàths do m’ chrìdh
’S do bhrìodal m’ fhàgail òg.

An dealbh a nì mi dhiot an-dràst’
Mar eala snàmh san òb,
Mar shneachd air mullach nam beann àrd
’S e deàrrsadh madainn reòdht’,

[TD 27]

[Beurla]

[TD 28]

Mar long fo shiùil a-muigh sa chuan
’S a’ ghaoth cho cruaidh gu còrs’,
’S i stiùireadh cùrsa nall gu luath
Gu Uibhist uain’ an eòrn’.

Mar ghathan gréin’ san àird’ an-iar
Tha ìomhaigh chiùin na h-òigh’,
Tha blàths is càirdeas, agus rian,
Tha Crìostalachd ’nad fheòil;
Tha àilleachd a’ snàmh ’nad ghnùis —
Gach seòrsa flùir as bòidhch’,
Tha ròsan ’s ùbhlan ’na do ghruaidh
’S céir-bheach mun cuairt do bheòil.

Cridhe coibhneil agus blàth
Cur fàilt’ air aois is òig’,
Bidh beannachd dhaoine leat gu bràth
Gach là fhads bhios tu beò;
Gur fhad o chuireadh ort an crùn
Gu mùirneach aig a’ Mhòd
’S a fhuair thu ’n t-urram bhith ’nad Bhàrd
Le tàlantan do bheòil!

Nuair thig ciaradh air mo là
Is gath a’ bhàis ’nam fheòil,
A’ dol don t-sìorraidheachd gu bràth
’S a’ laigh’ a’ cnàmh fon fhòd,
Mhiannaichinn gum bithinn dlùth
Don mhaighdinn rùnaich chòir
Ris an robh mi réidh o thùs —
’S cha bhrist an ùir an còrd.


Fàilt’ an t-Sagairt Òig

Mìle failt’ oirbh a Chrìostaidh ’s beannachd Dhia bhith ’nur comhair:
Guma fada sibh ’nur buachaill a’ cumail sluaigh ann an dòchas;
Beannachd Dhé agus dhaoine bhith dhuibh daonnan mar lòchran —
’S naomh Peadair ’nur càirdeas a h-uile là fhads as beò sibh.

[TD 29]

[Beurla]

[TD 30]

Don Té Rinn Tighinn gam Fheòraich Dhachaigh

Don Mhnaoi Phòsta Catrìona Laing, Uibhist a-Tuath, ceannard seirbheis cobhair na dachaigh

Bhon tha peann agam ’nam mheòirean,
Sgrìobhaidh mi leis sìos mun t-sòlas
Rinn mi ris an rìbhinn bhòidhich
A thàinig gam fheòraich dhachaigh.

Tha i laghach agus bàidheil,
Air a h-aodann fiamh a’ ghàire;
Tha h-anail mar ghaoth a’ ghàrraidh
Far am fàs na blàthan fallain.

Tha i coingeis Beur’ no Gàidhlig,
Tha i comasach sna dhà dhiubh;
Bhuilich freastal oirre tàlann
A thug àrd i ann an aithne.

Tha i tapaidh agus sunndach,
Deas ’na pearsa ’s ’na giùlan;
A dà ghruaidh air dhreach nan ùbhlan
Bhios air cunntair bùth a’ cheannaich’.

Tha i leam mar reul san iarmailt
An àm don fheasgar a bhith ciaradh,
An uair tha ghrian a’ cromadh sìos
’S an cuan an-iar a’ dol ga falach.

Tha a brìodal leam cho ceòlmhor
Ri pìob-mhàl’ fo raghadh mheòirean;
Tha a crìdh cho làn de chòiread —
Cha dèan mèinn an òir a cheannach.

Tha de thaitneas ’na briathran
Na chuireadh mì-ghean air dìochuimhn’,
Tha deud cho geal ri sneachd’ air sliabh
’S e measgaichte le trian clach-mheallain.

[TD 31]

[Beurla]

[TD 32]

Falt dubh dualach ann an òrdagh
’S e cho snuadhmhor agus bòidheach:
Chan eil teagamh nach do chòrd sinn,
Chuir i sòlas mun a’ chagailt.

Sgaoil ar conaltradh gu làidir:
Bhruidhinn sinn mu iomadh àite
Eadar sgòrr-bheanntan Chinn t-Sàile
Chun a’ chàirn a th’ air Beinn Bhragaidh.

Nuair a dh’fhalbh i bha mi tùrsach,
Tha mi daonnan ann ga h-ionndrainn:
Tha h-ìomhaigh leam a-cheart cho rùnach
Ris na flùran air a’ mhachair.

Bidh mo bheannachd ga còmhdhail
Anns an àit’ sam bheil i còmhnaidh —
Cadal suaimhneach socair stòlda
’S dùsgadh beòthail anns a’ mhadainn.


Eich Éirisgeigh

Bha iad riamh an Éirisgeigh ’s gum b’ fheumail iad don t-sluagh,
Bha iad troimh na linntean ann sna tìmean chaidh air ruaig;
Thàirneadh iad a’ mhòine gu fògairt chur air fuachd
Is làimhsicheadh an òigridh iad ’s bha iomadh spòrs ’nan cuairt.

Gu toirt todhar far na tràghad bha iad làidir agus treun,
Bheireadh iad gun spàirn an àirde paidhir chléibh;
Dhìreadh iad na h-uain’-chnuic cho uallach ris na féidh —
Cha chuireadh teas no fuachd orra, b’e an dualchas bhith treun.

Guma fad’ air ghluasad iad an eilean uain’ na h-òig’
A-muigh air feadh nam buailtean ’s a’ cuartachadh mun chrò;
Tha pailteas dhen bhiadh ac’ ann ’s iad riaraichte gu leòr
’S bidh freastal a’ cur dìon orra bho shìontan no ghaoth reòdht’.

[TD 33]

[Beurla]

[TD 34]

Éiseabhal

A’ dìreadh suas ri Éiseabhal gum falbh gach éislean bhuam
Is tillidh gach caomh-ghàirdeachas o m’ òige dh’fhàs rium suas;
Seargaidh mulad ’s crìonaidh e a-mach o chrìoch mo smuain —
Toil-inntinn nì dhomh ùrachadh air feadh do stùc is bhruach.

Gad fhaicinn anns an tràth-mhadainn, gur h-àlainn do chuid stùc,
Na h-eòin a’ seinn gu bàlanta le tàlant na cruit-chiùil;
Na blianagan as bòidhche air an còmhdach leis gach flùr —
Am brù-chorcan ’s am buaghallan ’s am bualan ort mar chrùn.

Gum faic sinn eunlaith shònraichte am measg do chòisir-chiùil:
Tha ’n uiseag is an smeòrach ann, tha lon-dubh seinn le sunnd;
Tha crìonag-bhuidhe bhàidheil ann is fiamh as àill’ bho gnùis,
Tha curracag bhreac nan sléibhtean ann is éigh aic’ os do chionn.

Bidh greadanaich san òg-mhadainn gu tric aig eòin nan speur,
Bidh grinneachadh is ceòl aca nuair sheòlas iad air sgéith;
Bidh grunndachadh san fhonn aca air feadh gach tom is geug
Gu meiltreach air a loinnreachadh le loinneas a chuid fhéin.

Gur pailt a gheibhear lòghmhaireachd ’nad bhòidhchead is ’nad shnuadh,
Fàsaidh fraoch Chlann Dòmhnaill air do chòmhnardan mun cuairt;
Tha ’n t-sòbhrag bhuidhe shìobhalta gu bràth nach dìobair snuadh
A’ fàs is dreach an òir oirre am measg do chòs is chluan.

Chì mi bhuam Loch Cheàrsanais a’ deàrrsadh anns a’ ghréin,
Glaic Ruairidh agus Màrabhal ’s na torran àlainn réidh
Gu glaiceach, feurach, flùranach a’ tairgsinn cliù nach géill —
Gach aon dhiubh toirt dhomh fùiteachadh do chliù a chur air ghleus.

Nach iomadh naidheachd mhìn-bheulach a dh’innseadh tu gun bhréig
Nam b’ urrainn dhuit am mìneachadh gu sìobhalt’ ann an sgeul;
Ach chruthaich Dia ’nad bhalbhan thu, ’nad ùrlainn bhalbh gun bheul —
Mar sin cha d’inn’s thu tuairisgeal air neach a ghluais fon ghréin.

[TD 35]

[Beurla]

[TD 36]

Eilean Uibhist

Gur moch rinn mi dùsgadh san ùr-mhadainn cheòthair,
Bheir ceilearadh nan smeòrach dhomh ceòlraidh as ùr:
Bidh fonn air gach creutair ag éirigh le sòlas
An eilean gorm an eòrn’ thug dhomh beòthadh bho thùs;
Uibhist ghorm nan stùcan ’s nam machraichean flùrach,
Nam beanntanan rùnach air an crùnadh le fraoch,
Tìr àraich a’ chluarain bhios gu bràth dhuinn ’na shuaithneas —
Gach àit’ anns an gluais sinn bidh e fuaight’ ruinn le gaol.

An t-eilean uain’ bàidheil ’s e cuartaicht’ le sàile,
Bidh nuallan an làin anns na bàigh air gach taobh:
Tha ’n Cuan an-Iar mun cuairt air le gairge an uabhais,
Toirt bàirlinn tha cruaidh dhuinn nuair ghluaiseas a’ ghaoth;
Toirt beairteas gu ’chòrsa, toirt feamainn do na cròicean,
Toirt pailteas de bheòshlaint is stòras is maoin —
Tha eunlaith a’ tàmh ann, tha biadh do’n cuid àil ann,
Tha ’n t-seamrag as àille a’ fàs air na raoin.

Gur h-inntinneach gluasad a-mach feadh nam buailtean,
A’ coiseachd feadh na luachrach ’s dol cuairt feadh an fhraoich,
A’ dìreadh nan stùcan bheir inntinn is sunnd dhomh
’S gun dìobair gach cùram th’ air cùlaibh mo smaoin;
Toirt beachd air gach àilleachd a th’ air maise nàdair
A chruthaicheadh on àirde le làmh Rìgh nan Dùl —
Tha pailteas gach seòrsa an Uibhist ghorm an eòrna
A’ fuadachadh bròin bhuam ’nam òige ’s ’nam aois.

Gur taitneach le m’ inntinn m’a bhòidhchead bhith sgrìobhadh:
Tha dhealbh dhomh cho rìomhach ’s a chìtear le sùil,
Ged s fhad’ on bha d’ àilleachd air fhilleadh am bàrdachd
Aig seanchaidhean ’s luchd dhàn a tha cnàmh anns an ùir;
Am beagan th’ air fhàgail a’ leughadh maise nàdair
’S a dh’fhiosraich mar thà e ’s mar bhà e o thùs,
Gur toil leinn bhith ’g innse mu eilean ar sinnsear
’Na laighe sa Chuan Sgìth ’s do na linntean cha d’ mhùth.

[TD 36a-d]

[Dealbhan]
[Beurla]

[TD 37]

[Beurla]

[TD 38]

Nuair thig an cadal buan ’s nach cuir mi feum air cluasaig
’S a chàirear leis an t-sluagh mi san fhuar-leabaidh dhùint’,
A’ ghainmheach bhith mun cuairt dhomh ’s am muran gorm mu m’ uachdar
’S an duslach anns ’n do ghluais mi gam chuartach’ as ùr,
Mhiannaichinn bhith ’n càradh measg eòlach agus chàirdean
(’S gur pailt iad ann a Hàllann a’ cnàmh anns an ùir)
Ann an eilean gorm mo shinnsear, mun d’rinn mi seo a sgrìobhadh
A théid a sheinn gu cinnteach le binn-bheul a’ chiùil.


Éiseabhal Stùcach

Éiseabhal stùcach nan ùr-bhlàth ’s nan cluan
’S nan aibhnichean siùbhlach ’s an cùrsa gu cuan,
Nan gorm-ghlaicean flùrach tha ùrail ’nan snuadh —
’S tha ’n t-sòbhrag ’s an cluaran a’ fàs ann.

Bho s dual dha mo nàdar bhith tàthadh nan duan
’S a’ sgrìobhadh na Gàidhlig gun àrdan gun uaill,
Gun sgaoil mi mo thàlant an-dràst’ ort mun cuairt
’S gun inn’s mi don t-sluagh mu d’ chuid bhòidhchid.

Glinn air an còmhdach le còinneach ’s le fraoch,
An t-sòbhrag ’s an neòinean ag òradh nan raon,
A’ chaora le h-òg-uain faighinn lòn air gach taobh
’S an smeòrach gu saor ri cuid ceòlraidh.

Sléibhtean bheir sòlas is sòighneas don t-sùil
Ri’m faicinn ’nan glòir anns an òg-mhadainn chiùin;
Nuair sgaoileas an ceò gheibh sinn eòlas as ùr
Air àilleachd gach flùir feadh na mòintich.

Mu bhruaichean do chaochain tha caoin-bhiolair uain’,
Tha lìon nam ban sìth ann as rìomhaiche snuadh;
Tha sealbhag nam fiadh ann, ’s an fhìor bharrag ruadh,
’S tha roid mar as dualach a’ fàs ann.

[TD 39]

[Beurla]

[TD 40]

Nuair dheàrrsas a’ ghrian ort gur ciatach do ghnùis:
Gach glaic agus blianag cho fìor-ghlan fo dhriùchd,
Do chnuic is do réidhlein ’nan éideadh gun smùr —
’S tha fiamh far do chrùin mar an t-òmar.

Ged shéideadh an dùdlachd gu h-ùdlaidh bhon iar
Sa gheamhradh le buaireas a’ ruagadh nan sìon,
Bidh sìochaint is sàmhchair ’nad fhàs-sgorran ciar’
A’ tàladh na h-eunlaith tha beò annt’.

Bidh ’n sneachd’ anns an fhaoilteach ag aomadh mu d’ bhàrr,
Bidh ’n t-sobhrag mu d’ alltain am Bealltainn na Màigh’ —
Bidh cuairtean na bliadhna gad riaghladh gu bràth
Ged as crìon anns an làr do luchd-eòlais.


Tìr nan Raon

Tìr nan raon ’s nan glaicean uain’,
Tìr nam bruach ’s nam bealach
Far ’m bi na tuinn a’ tighinn gu tràigh
’S far ’n dèan na crà-gheòidh fantainn.

A dh’ainneoin sneachda ’s gaillinn fuair
Tha geamhradh gruamach seachad
’S tha earrach, ùrachd sunnd na h-òig’,
Air tighinn le deòin gu’r cladach.

Nuair thig a’ Bhealltainn oirnn mun cuairt
Bidh guth na cuaich’ sna gleannan
A’ tighinn air sgéith á tìrean céin’
’S gun dèan i sgeul dhuinn aithris.

Bheir toit an fhraoich air ais ar n-òig’
Is iomadh spòrs bha tlachdmhor,
A’ dèanamh falaisg feadh nam beann,
A’ fuadach greann is airtneal.

[TD 41]

[Beurla]

[TD 42]

Nuair a thig an t-Sultuin àigh
Gur àlainn bhios na seallaidh,
Bidh fraoch nam beann ’na uile ghlòir
Le iomadh seòrsa dhathan.

Bidh uaine ’s purpur ’m measg a-chéil’,
A’ seudachadh ’nam maise
Mar bhogha-frois sa mhadainn thràth
A thig tro sgàil nam frasan.

Bidh smeòrach ghlas air cnuic a’ seinn,
Tha aoibhneas ’na cuid caithreim;
Bidh seillean srianach triall le srann
Bho fhlùr gu plannd ’na dheannaibh.

Bidh fear na speal’ air achadh buain,
Is sruth bho ghruaidh de dh’fhallas,
Bidh ceangladair gu trang ’na dhéidh
Cur sguab gu réidh sna bannan.

Bidh fear le sùist a’ froiseadh dhias
’S an sìol gun téid a’ bharraich;
Is ás a-sin chun an damh-sùirn
’S bhon t-sùirn chun an àth-bhracha.

Ma thig an t-saothair thoirt gu crìoch
Bidh iomadh nì ri tachairt —
Bidh am muileann is a’ bhrà
Gu làidir cur nan car dhiubh.

Nuair théid a h-uile rud air dòigh
Bidh iomadh seòrs’ am pailteas —
Biadh is aran air a’ bhòrd
Is deur de stòr na bracha.

[TD 43]

[Beurla]

[TD 44]

Mìosan na Bliadhna


AM FAOILTEACH

Stoirm is gailleann ’s deilge shìontan,
Frasan sneachda ’s càblaid fhiadhaich,
Reodh-ghaoth snaidheadh feadh nan crìochan,
Aimsir ùdlaidh;
Aingealtachd air fiamh nan speuran,
Splèachdach neòil air aodann gréine,
Connspaid iargailleach ag eirigh
Air na dùilean;
Mìos an fhaoiltich rinn a dhranndail,
Toirt gu chrìch an ràidhe geamhraidh,
Géilleachdainn do thìm ’na deann-ruith
Triall a chùrsa.


AN GEARRAN

Aiteamh agus tuiltean dìle
Dòrtadh oirnn a-nuas gun dìobradh,
Aibhnichean a’ ruith ’nan still
Gu iomadh sàile;
Monmhair fhann aig tuinn nan cuantan
Sluaisreadh ris na creagan cruaidh-chas
Far ’n do shaothraich iad gun bhuannachd
Troimh na linntean;
Truaghantachd a’ lorg gach creutair,
Deò na beath’ air thuar an tréigsinn —
Teachd-an-tìr cho gann dha’m feuman
Anns an sguabaig.


AM MÀRT

Mìos an-iochdar, greannach, ascaoin,
Trògbhoil gamhlais teann dha daonnan —
Tàsanachd gun truas ri daoine
No ri creutair;

[TD 45]

[Beurla]

[TD 46]

Miadhalachd na sàmhchair sìochaint
Cha robh fasgadh dhaibh m’a chrìochan
’Na chuid sheòmar;
Séideadh balg le garbhachd tuasaid
Cur an céill nan euchdan truaillidh
Dearbhadh g’eil an claidheamh cruadhach
Teann ’na chrògan,
Toirt am follais dhuinn le daors’
Gur mìos a’ Mhàirt e.


A’ GHIBLIN

Caochladh tìde ’s sìneadh soillse,
Soinneantachd is sìth an aoibhnis,
Tilgeadh òglaidheachd neo-choibhneil
Tharna uthard;
Monmhair bhinn aig uillt nam beanntan
Ruith gu réidh troimh àilean greannmhor
Caisleadh morghain agus gainmheach
Thar nam mulan;
A’ churracag bhreac thug bàrr le bòidhche
Air gach eun thug plaosg gu beothaich
No gu eirte
Neadachadh air feadh an fheòir
’S tighinn beò le dìcheall.


AM MÀIGH

Mìos an aoibhnis is an oirchis
Air bheil ainm na maighdinn shònraichte
Air bheil bunaitean mo dhòchais
Air an stéidheadh;
Ionaltradh aig buar is caoirich
Criomadh feòir measg bhòidhche raointean
Agus réidhlean;
Laoigh is uain a’ falbh ’nan deann-ruith
A’ cluich cho saor am braon an t-samhraidh,
A’ bhanachag le ceuman uallach
Dol a bhleoghainn a’ chruidh ghuaillfhinn
Chun na h-àirigh.

[TD 47]

[Beurla]

[TD 48]

AN T-ÒGMHIOS

Grian na glòir-réim anns na speuran,
Dòrtadh oirnn a blàths gu’r feuman —
Ìocshlaint do a h-uile creutair
A tha gluasad;
Speachantachd air tighinn san eunlaith
Cumail nàimhdean far a crìochan
Gus an àl a thoirt gu tèarainte
Gu eirte;
Clann ag atharrais guth na cuaiche
Le cruit-chiùil air feadh nam bruachan
Toirt a ceòlraidh nall thar chuan
Gu treòrach inntinn;
Seillean ruadh a’ saothair sunndach
Deoghal mil á uchd nam flùran —
Bruailleanachd a’ dol air dìochuimhn’
Ann am blàths an Ògmhios chiataich
Thug dhuinn sùgradh.


AN T-IUCHAR

Feur gu àilgheas cruidh is chaorach
Fàs air achaidhean is caolshrath,
Am buachaille gun uaill no gaoid
Ag iomain tàine;
Gucag-bhàitht’ nam bileag uaine
Fàs am measg na cuilc cho snuadhmhor —
Sann le dànadas a bhuainear
I bho frìth-bhac;
Uiseagan gu h-àrd sna speuran
Le’n cuid luinneagan gan gleusadh,
Meadhrachais am measg a-chéile
Cho sgèimh uallach;
Toradh buaile pailt ri fhaotainn,
Cuachan làn de bhainne daonnan
Gu ar càileachd;
Maise nàdair loinneil fhlùrach
Air a measgadh ann an ùr-fhàs
A’ cur sealladh thar na dùthcha

[TD 49]

[Beurla]

[TD 50]

A tha bòidheach,
Dealt a’ priobadh oirnn cho caoin
Am measg nan ròsan.


AN LÙNASTAL

Abaichead a’ tighinn san arbhar,
Diasan eòrn’ a’ fàs gu tairbhe
Fear na tuatha;
A h-uile creutair a tha gluasad
A’ fàilteachadh na gartmhoir’ suairce
A chaidh a bhuileachadh an lànmhoir’ —
Taitneadh tiodhlaic diadhachd ghràsmhoir;
Speuran soilleir gun fiamh orr’
Saor bho pheileasaich nan sìontan,
Làithean sona, sìtheil, soirmeil
Saor bho aingealtachd is foireigneadh:
Fonn is aoibhneas feadh nan cluaintean,
Sunnd is gean ’nar leum ’s ’nar gluasad.


AN T-SULTUINE

Meadhoin foghair drip na buana
Tional bàrr tha abaich cnuasmhor,
Deisealachd air son nan cruachan
Air a geàrd bho ghéire tuath-ghaoith’:
Iodhlannan a’ sealltainn saoibhir
Le pailteas co-roinn chruidh laoigh is ghamhnan;
Frionas bheag sa ghaoith on eara-dheas
Ag aithris caochladh tighinn san aimsir —
Neòil a’ falach bhuainn na reultan,
Gealach sealgair anns na speuran
Dearbhadh gu bheil spòrs taigh-céilidh
Teannadh dlùth dhuinn.


AN DÀMHAIR

Seargadh a’ tighinn anns na blàthan,
Gach lus is flùr a’ call an àilleachd,
An dath purpaidh bòidheach greannmhor

[TD 51]

[Beurla]

[TD 52]

A dh’fhàg cho loinneil fraoch nam beanntan
A-nis a’ call a dhreach bha snuadhmhor
Ann an osag na gaoith’ tuatha;
Cuid dhen aimsir ciatach tìorail
’S cuid dhith coirbt’ a’ maoidheadh dìoghail —
Feasgar foghair triall ’na ghluasad
Mar ruidhleadh clach ri beinn nan uain’-ghleann.


AN T-SAMHAIN

Srann clach-mheallain tighinn bhon iarmailt’,
Sneachda ’s clàmhainn ’s aimsir fhiadhaich,
Buirbeachd na gaoith’ an iar-thuath
Séideadh làidir;
Tuinn na mara teachd gu còrsa
A’ dol ’nan still air feadh nan cròicean;
Sad na fairge sealltainn strìtheil
’S air am bàrran marcachd-shìne,
An cuan air a mhaistreadh measg a-chéile —
’S a dh’ainneoin a’ bhirlinn a bhith làidir
Tha crann-siùil a’ lùbadh ri ùmhlachd sàraich’.


AN DÙBHLACHD

A dh’ainneoin dranndail ’s fead na docair
Tighinn bhon eara-dheas coirbte dòbhaidh,
Tha Dùbhlachd ùdlaidh a’ toirt àbhachd
Is sunnd is gean air gnùis nam pàistean,
An cridheachan air mhir le sòlas
A’ feitheamh bodach mór na còiread
A’ tighinn troimhn t-similear gu falachaidh —
’S air a h-aon cha dèan e dearmad;
Sluagh a’ cruinneachadh ann an càirdeas
A’ toirt moladh dhan Dia as àirde
A thug maitheanas is saorsainn
Is sìth is sèimhe do shluagh an t-saoghail.

[TD 53]

[Beurla]

[TD 54]

Mo Reul Iùil

Dheàrrsaich solas aoibhnis dhomh,
’S b’e soillse mo reul iùil:
Mar shoilleireachd nan coinnlean
A’ boillsgeadh air na bùird;
Shiab air falbh an duibhre
’S chaidh brat na h-oidhch’ air chùl
’S bha cuireadh cùirteil blàth-chridheach
Gam fhàilteachadh as ùr.

Dh’fhalbh na sgòthan aognaidh ud
Is thàinig gaol ’nan àit’,
Dh’éirich grian na h-aoighealachd
Is caoine na mìos Màigh;
Bha madainn bhlàth na caomhalachd
A’ sgaoileadh gathan tlàiths
’S bha ceileireachd is ceòlraidh
A’ cur beòthalachd ’nam phàirt.

Mar ghaoth thar bhàrr nam flùran
Fo dhriùchd na madainn chéit’:
Tha t’ anail bhlàth ’na cùbhraidheachd
Mar ùbhlan air a’ gheug;
Tha t’ ìomhaigh chàirdeil ùrlaimh
Mar chrùn fo mhùirneachd sheud —
’S mar shneachd’ air iomall stùcan
Tha ùrarachd do dheud.

Tha cuailean dualach rìomhach ort
Mar dhìtheanan an òir
A’ dol ’na stuadhan dì-snaidhm
’S a’ chìr ga cur an dlòth;
Ga phleatadh ann an snuadhachadh
’S ga shuaineadh anns a’ chòrn —
’S gur bòidheach mu do ghualainn e,
Cur loinn is uaisl’ ’nad chòir.

[TD 55]

[Beurla]

[TD 56]

Gur bòidhche leam do ghluasad
Na raointean uain’ fo bhlàth
Nuair as àille bhios na cluaintean
Le neòinean snuadhmhor bàn;
Tha teòchridheachd fuaighte riut,
’S tu le fuil na h-uaisle làn,
Tha ’n sunnd a tha gad chuartachadh
Mar cheòl na cuaich’ sa Mhàigh.

Tha do phearsa ’na bheusalachd
Mar éirigh gréin’ air stùc
Air madainn bhòidheach chéiteineach
’S an dealt cur geis feadh fhlùr;
Tha do chòmhradh réidh-labhairt
Mar ghleusadh teud a’ chiùil
Gu togail suas ar n-inntinnean
Is mì-ghean chur air chùl.

Gur eireachdail’ air ùrlar thu
Na gàrradh-fhlùr fo bhlàth,
Cho dreachmhor ris an ùrchoill’
Fo ungadh driùchd bho ’n àird;
Mar bhogha-frois’ san iarmailt
Le dathan ciatach àigh
’S gach ceann dheth ann am fìon-lios
Gu riarachadh ar càil.

S binne leam do chòmhradh
Na roghainn còisir chiùil,
No fann-ghaoth madainn Chéitein
Le séideag réiteachd rùin;
Tha thu mar fhuaran fìor-ghlan
Tha pailt gu ìotas bùirn
A shil bho bhàrr na h-iarmailt
Gu ìoc-lus anns a’ ghrunnd.

Tha do mhuineal glé-gheal
Mar dhéideag air an tràigh,
Mar shneachd’ air mullach Éiseabhail
An géiread a’ mhìos Mhàirt;

[TD 57]

[Beurla]

[TD 58]

Mar eala bhàn nan cuantan
Air bhàrr nan stuadh a’ snàmh,
No ceò air iomall Bheinn Chruachain —
Taobh tuath de dh’Earra-Ghàidheal.

Nuair chì mi ’m measg a’ chòmhlain thu
Bidh thu mar ròs fo bhlàth,
Cho aoigheil agus còmhraiteach
’S cho bòidheach ann ad’ ghnàths;
Mo dhùrachd-sa an còmhnaidh dhut
Gach sòlas bhith ’nad phàirt —
’S nam faighinn mar a dh’òrdaichinn,
Gum bi thu beò gu bràch.

An Uibhist ghorm an eòrna
’Nad òige rinn thu fàs
Far ’m bi na tonnan crònanach
A’ connspaid air an tràigh —
Far bheil fraoch Chlann Dòmhnaill
A’ còmhdach nam beann àrd’
’S far ’n dèan an calman còmhnaidh
Mar as deòin leis, anns na càirn.


Òran Step

(Sgeama Cruthachadh Obrach)

Ged a tha mi fàs aosta
’S craiceann m’ aodainn air ciaradh
’S an geamhradh greannach le dhùire
A’ teannadh dlùth ri mo chrìochan,
Tha mi ’m-bliadhna cho spòrsail
Ri gille-òg ann am fìor-ghaol —
Ged bhiodh fàinneachan òir
Air mo mheòirean ’nan ceudan,
’S mi nis aig Step.

[TD 59]

[Beurla]

[TD 60]

Ged tha mi fo mhùigeachd
A-muigh air chùlaibh na mòintich
Gun daoine tighinn dlùth dhomh
A nì rium sùgradh no còmhradh,
Tha eunlaith nan speuran
Air an éideadh cho bòidheach
’S iad gach là rium ag éigheach:
“Siud thu, eudail a Dhòmhnaill —
Tha thu aig Step.”

Thig an t-airgead dhomh feumail:
Gheibh mi léin’ agus còta,
Théid mi ’nam éideadh
Mar na reultan le leòmachd;
Gheibh mi botal deoch làidir
A nì slànach’ dha m’ dhòchas
’S a chuireas sradag ’nam thàlann
Air chor ’s gun càin mi gu’m brògan
Muinntir Step.

Cha b’e càineadh a dh’fheumainn:
Tha iad reusanta ’s uasal,
Thug iad furtachd dha m’ éiginn
Nuair nach dèanainn feum anns a’ chruaidh-ghleac;
Nuair thig MacAsgaill Di-Haoine
Tillidh aoibh, ’s teichidh gruaman —
Sann a dh’fhàsas mi aotrom
A-muigh air aodann nan cruadhlach
Aig obair Step.

Sann a thilleas an òige
Agus dòighealachd ùr thugam,
’S théid mi cuairt sìos gu m’ eòlas
Mu chòrs Àird nan Srùban;
Nuair théid a’ cheist a chur dòigheil
Bidh freagairt shònraicht’ gam ionnsaigh
’S nì mi Raonaid a phòsadh —
Ged bhiodh m’ òg-bhean fo dhiombadh
Aig muinntir Step.

[TD 61]

[Beurla]

[TD 62]

Nì sinn dachaigh an Rònaigh
Far ’n gin eòrna ’s buntàta:
Bidh iasg dhe gach seòrsa
A’ snàmh mu chòrsa nam bàgh ann;
Ged a shéideadh an tuath-ghaoth
Gheibh sinn uamha bhios sàbhailt’ —
Fads bhios m’ òg-bhean ri m’ ghualainn
Cha bhi gruaimean gu bràch orm
’S mi aig Step.


FREAGAIRT RAONAID

Cha b’e seann daoine riaslach
Bu mhiann leam air chluasaig
Ach òganach ciatach
A chumadh rian air mo bhuaidhean,
’S a thigeadh dhachaigh Di-Haoine
An déidh a shaothair a bhuannachd
’S a chuireadh ceud not air a’ bhòrd dhomh —
’S chan e ròcais na truaighe
A tha aig Step!

Tha sgall ort gu d’ chùlaibh
’S chan eil thu flùrach bho d’ bhialaibh,
Tha dearbhadh ’nad ghnùis
Nach d’ chuir thu ùidh anns an t-siabann;
’S mas e cùl Eilein Rònaigh
Àite còmhnaidh do mhiann-sa,
Se mo ghuidhe ’s mo dhòchas
Gun dèan na ròin ann do stialladh
’S mar sin leat.


AN CO-DHÙNADH

Fàsaidh feur air na raointean,
Fàsaidh fraoch air a’ mhòintich,
Tillidh Bealltainn is faoilteach
Gu Uibhist ghaolach Chlann Dhòmhnaill,

[TD 63]

[Beurla]

[TD 64]

Bidh lìonadh is tràghadh
Mar as gnàth anns na h-òban
Agus sinne ann an sàmhchair,
Air ar càramh fo fhòidean
’S gun chuimhn’ air Step.


Triall na h-Ùine

Nuair thriallas bhuainn na bliadhnaichean
Thig iargain oirnn is gruaim,
Bidh imcheist air ar n-inntinnean
Is iomachruth air ar snuadh;
Bidh dòigh is beachdan ùr’ againn,
’S ar cùrs’ air tighinn mun cuairt
Na rubhaichean thug riasladh dhuinn
’S chum sìos sinn air ar cuairt.

Cha tàinig e don t-saoghal seo
’S cha tig a h-aon gu bràth —
Cho goirid ’s gum bi ’n ùin’ aige
Ma chì a shùil an là —
Nach fiosraich trioblaid thalmhaidheach
Measg soirbheachaidh is bàidh,
Cho aithghearr ’s gum bi chuairt againn
Tha duais dhuinn anns a’ bhàs.

Ma gheibh sinn àireamh bhliadhnaichean
Mun iarrar sinn a-null,
Bidh iomaluaisg agus deacaireachd
Is dearmail tighinn dhuinn dlùth;
Bidh meirg a’ tighinn le màirnealachd
’S théid mànranachd air chùl —
Ar n-inntinn fàsaidh riaghailteach,
Is riaspach gun chus sunnd.

Air ais gur tric a’ sealltainn sinn
Mun gheall a fhuair sinn òg
(A chosg ar n-ùin’ a’ geòbraich)
Gun gheamhradh ri tighinn òirnn:

[TD 65]

[Beurla]

[TD 66]

Bha buailtean gorma ’s raointean
Ann am faoineasan na h-òig’
Gun smaoin air gaoth an eara-dheas
Far na fairge dol thighinn òirnn.

Na caistealan gun d’dhìrich iad
Le stìopaill do na speur’
Gun stéidhe-bhuinn ro chinnteach
Mar a dh’innseas dhuinn an sgeul!
An-diugh chan fhaic mi sgeul orra,
Sann thuit iad sìos gu léir —
Ged b’ iol-cheàrnach ’n cuid sheòmraichean
Si chòinneach nach do thréig.

Nuair chì mi madainn bhòidheach
Bheir i m’ òig’ thugam as ùr
’S mi cuimhneachadh nan sòlasan
’S cho bòidheach ’s a bha gach flùr;
Ach thàinig tuiltean geamhraidh
A chuir loinn nan crann fo smùr
’S cha léir dhomh nis ach sìorraidheachd
Is crìonadh anns an ùir.

An Uibhist ghorm nan stùcan
Far ’m bu dùthchasach an ceòl
A dh’fhosgail mi mo shùilean —
Toiseach dùdlachd madainn m’ òig’;
’S ged dh’fhàiltich sneachd’ a’ gheamhraidh mi
Aig doras gleann nan deòir,
Bha slàn-lusan is cluarain ann
Nach mill gaoth tuath no reòdh.

Soraidh leat, a leughadair,
’S na ruith leat fhéin don chùil —
Cha teich thu air an t-sìorraidheachd,
Si ’chrìoch agad co-dhiù;
Gheibh am bàs a chòirichean
(Tha ’n t-òrdagh aig’ on chrùn)
Nuair dh’àithneas Rìgh na Glòrach
A tha còmhnaidh os ar cionn.

[TD 67]

[Beurla]

[TD 68]

Sgeulachdan nan Taighean-Céilidh

Ged a shéideadh faoilteach oirnn
Is faobhar nan gaoth tuath,
Ged bhiodh an sneachd’ a’ taosgadh
’S ’na stac ri taobh nam bruach,
Ged reothadh i mar stàilinn
Gu mullach àrd nan cruach,
Cha chumadh siud bhon chéilidh sinn
Far ’n cluinnte sgeul is duan.

Ged shileadh i gu dìorrasach
Le frasan fiadhaich fuar’
’S clach-mheallain tighinn bhon iarmailt
Ga siabadh oirnn mun cuairt,
Cha chumadh tuil no dìle sinn
’S cha bhiodh oirnn sgìths no gruaim
’S na h-eachdraidhean gan innse dhuinn
Le seanchaidh sìtheil suairc.

Bhiodh sloinneadh air ar sinnsearachd
Ga mhìneachadh ’s ga luaidh,
Bhiodh deasbad air an iasgach ann,
’S gach deacair bha ’na ruaig;
Bhiodh tubaistean is bàthadh,
Is gàbhaidhean a’ chuain,
’S bhiodh ionndrainn air na càirdean ann
Thug tuinn an t-sàile bhuainn.

Bhiodh Cogadh Mór a’ Cheusair
Le chuid chreuchdan is mì-stàth,
A dh’fhàg na ceudan mìle
Ann an ìobradh fuar a’ bhàis;
’Na sheanchas dh’fhàgadh leòinte sinn,
’S bu tric thug deòir ’nar pàirt
A’ cuimhneachadh a’ chòmhlain sin
A thréig an deò sna blàir.

[TD 69]

[Beurla]

[TD 70]

Chluinnte sgeul bhiodh sònraichte
Aig seòladair a’ chuain,
A-muigh air bhàrr nam bòc-thonnan
Ri aimsir reòdhta ’s fhuar,
A’ dìreadh do na h-àrd-chroinn
’S a’ teàrnadh asta nuas
’S an iùbhrach dol gu dùbhlan
Ann an dùrantachd nan stuadh.

Bhiodh birlinnean MhicDhòmhnaill
Le’n cuid sheòl a’ dol gu sàil,
A’ fàgail bun Loch Aoineart
Le soills’ na madainn thràth,
A’ seòladh tro Chaol Ìle
Ri aimsir iargalt’ gràic
Gu fasgadh Carraig Fhearghais,
Mar chaidh ainmeachas san dàn.

A-muigh air bhàrr Cuan Éirinn
’S muir ag éirigh do na neòil,
Bhiodh Mac Nìll cur bhréid rith’
Gu reubadh nan tonn mòr’;
Cha chumadh aimsir Ruairidh
An àm ceangal cruaidh nan ròp —
Bu Tartar anns a’ chruadal e
An àm cur suas nan seòl.

Bhiodh bòcain agus sìthich
A’ tuineadh cinnteach feadh nam bruach —
Bha iomadh sgeul ri inns’ orra
San tìm a chaidh air ruaig;
Bhiodh iad tric ri fàth-feith
’S ’nan aincheist don an t-sluagh,
A’ cur geas air pàistean
’S a’ cur mhàthraichean fo ghruaim.

Chluinnte sgeul mun àirigh
Is mun mhànran is an ceòl
A bha cho tric a’ tàrmachadh
Am measg nan àlach òg’;

[TD 71]

[Beurla]

[TD 72]

Bhiodh tàin ann air am buachailleachd
A-muigh feadh chluaintean feòir —
Bha saorsa ’s sìth neo-bhuaireasach
A’ cuartachadh nan crò.

Dh’fhalbh na taighean càirdeil ud,
’S ’nan àit’ tha gnàthach’ ùr
’S tha mhuinntir bha gam pàirteachadh
An-diugh a’ cnàmh san ùir;
Tha dòighean eil’ air tàrmachadh
’S tha ’n abhcaideachd air chùl,
’S tha fàrdaichean an t-sòlais ud
’S an còmhlaichean ’s iad dùint’.


Taigh Tasgaidh Chill Donnain

Mìle fàilt’ air an aitribh ’s air gach neach a chuir suas i,
Bidh i againn mar dhìleab bhios prìseil is luachmhor:
Chì sinn dealbhan ar càirdean a tha cnàmh anns na h-uaighean,
Chì sinn saothair an làmhan dearbhadh ànraidh is cruaidh-chàis.

Chì sinn innean na ceàrdaich far ’n d’rinneadh tàthadh ’s faobhar,
Chì sinn geamhlag a’ chlachair ’s òrd bàrraidh an t-saoir ann;
Chì sinn làmh-cheàird a’ ghreusaich’ (’s gur brèagha ’chuid shaothrach)
Agus meuran an tàilleir a’ cur na snàthaid troimhn aodach.

Tha iomadh cuimhneachan àraid san àit’ seo fo’r còmhair
A’ toirt eachdraidh ar sinnsear anns na tìmean air fògairt:
Tha ’n crann treabhaidh ’s a’ chliath ann, an criathar ’s an t-sùiste,
’S tha acfhainn nan steud ann, bann-bràghad agus cruipean.

Tha ’chuidheall-shnìomha ’s an càrd ann, agus brà-bhleith an eòrna,
Tha ’n spaid ’s an gràp’ ann, ’s tha ràcan an fheòir ann;
Tha casan an fhéidh ann rinn ioma ceum feadh na mòintich
’S gunna dùbailt’ an t-sealgair bu tric shealbhaich a bheòshlaint’.

[TD 73]

[Beurla]

[TD 74]

Seann Taigh-Solais Chalbhaigh

Mìle beannachd dhut, a charaid,
Tighinn gu carraig air nach eòl thu,
’S ma tha amaideas ’nad ghiùlain
Cuiridh ùine sin air fògair;
Ma nì thu seasamh ann ceud bliadhna
Nì thu liathadh mar as còir dhut,
Is nochdaidh tonnan a’ Chuain Sgìth dhut
Nach ann gun strì gheibh thu do bheòshlaint.

Ged a tha thu òg is làidir
’S mòran chàirdean air do chùlaibh,
S iomadh oidhche ’s là thig éiginn
Nuair bhios séideadh air na dùilean,
Nuair a chopas tuinn na mara
Tighinn ’nan steallan geala tùillich —
Cuimhnichidh tu orm an uair sin
’S air gach cruas a bha ’nam dhùnach.

S iomadh oidhche ghruamach geamhraidh
Thug mi gealltainn agus dòchas
Do mharaiche nan tonnan uaine
Bhiodh air bhàrr a’ chuain a’ seòladh;
An uair a shéideadh i bhon iar-dheas
Le frasan dìorrais air bheag tròcair,
S tric a rinn mo sholas iùil dhaibh
’S e toirt an cùrsaireachd gu òrdagh.

Na dìochuimhnich a’ ghruagach
Air a bheil an cuailean òrbhuidh’:
S tric a smaointean is a bruadar
Air na tonnan uaine cròiceach;
S tric bhios iomchoir’ ’na gluasad
Nuair thig séideadh cruaidh bho Aeòlas —
Se dh’fhàg ’na h-aonar anns an uair i
Gun tug i luaidh do dh’fhear an t-seòlaidh.

[TD 75]

[Beurla]

[TD 76]

B’ eòlach mi air luchd an iasgaich,
Bha iad riamh an-seo ’nam nàbachd:
B’ eòlach mi air Raghnall mac Iagain
’S am bàta brèagh’ aige, Naomh Pàdraig;
Nuair nochdadh i far Rubh’ na h-Òrdaig
Si bha bòidheach air an t-sàile —
Chan fhaca mi re mo shaoghail
Dol tro chaolas té cho àlainn.

Bha mi eòlach air na daoin’ ud,
Bhiodh iad daonnan tighinn ’nam chàirdeas:
S duilich leam a bhith smaointinn
Nach fhaic a h-aon aca mi fàgail;
Rinn am feasgar aca ciaradh,
Chaidh an grian-san sìos air fàire —
Tha iad ann an suain nan sìorraidh
Is tuinn a’ Chuain an-Iar gan tàladh.

Chunnaic mi tric a’ falbh iad,
Gillean calma, smiorail, làidir,
Maighdeannan is mnathan òg’
A’ dol air fògradh thar an t-sàile;
S mi bhiodh muladach gan ionndrainn
Agus tùrsach gun do dh’fhàg iad —
’S bha mi ann a-seo nuair thill iad
Ged, mo chreach, nach d’thill ach pàirt dhiubh.

Nam biodh m’ eachdraidh air a h-innse
Ann am mìneachadh clò-bhualaidh,
Bhiodh luchd aithris agus sgrìobhaidh
Ann an iomartais a buannachd:
Tha mi ùine mhór san t-saoghal
’S chan ann aotrom bhios mo chnuasachd —
Tha mo chomasan cho àraid,
Dh’ionnsaich farpaisean a’ chuain mi.

Chunnaic mi ri ruith nam bliadhna
Iomadh iorghaill agus còmhrag,
Dh’fhiosraich mi dà Chog’ an t-Saoghail
’S anns gach aon dhiubh ghabh mi cò-phàirt;

[TD 77]

[Beurla]

[TD 78]

Chaidh mo dhleasnais a dhearbhadh,
Cha robh cearbaiche ’nam dhòighean —
Chan eil ailisean ri’m fàgail
No ri’n càrnadh aig mo chòmhlaidh.

Mìle beannachd le gach caraid
Bha cho daingeann air mo chùlaibh,
Gu h-àraid Lachlainn Mór MacCoinnich,
Fear cho sgoinneil ’s tha san dùthaich:
Bha e math dhomh ’n réis nam bliadhna
Ann an tèarainteachd is cùram —
Guma fada fallain slàn e
Tighinn don àite seo gad ionnsaigh.

Ach a-nis bhon thàinig caochladh
Nì mi saod air a bhith gluasad,
Fhuair mi airgead na h-aoise
’S tha mo shaors’ air a buannachd;
Théid mi cuairt am measg nan còmhlan
’S fàiltichidh mi le deòin is suairc’ iad —
’S cha lorg iad aineolas ’nam chòmhradh
Ged a ruiginn bòrd nan uaislean!

[TD 79]

[Beurla]

[TD 80]

A’ Ghàidhlig

Cànain thaitneach inntinneach a dh’ionnsaich mi ’nam òig’
’S a-chaoidh gu bràch nach dìobair mi gu’n sìnear mi fon fhòd:
Ged tha mo Bheurla dì-neartach, ’s gun mhòran brìgh no treòir,
Cha dèan a gainne dìteadh dhomh ’nam chuairt an tìr nam beò.

Tha Ghàidhlig neartmhor ùmailteach is math an cùirt an t-sluaigh,
Tha i fonnmhor meadrachais gu mùigeachd chur air ruaig;
Tha puing a ciùil cho brìoghmhor ’s cho sìtheil tighinn gu d’ chluais
Gun tàlaidh i an trom-inntinneach gu sàmhchair tìr na suain.

An uair a thig an deacaireachd ’s an riasladh mar as dual
Thig furtachd gu ar crìochan le seanchas diadhaidh suairc;
Tha còmhradh ciùin sa Ghàidhlig don ànrach sa chàs-chruaidh
Mar sholas iùil don t-seòladair air bòc-thonnan a’ chuain.

Bha am fiosaiche ag ràdha gun robh Ghàidhlig aig na h-eòin,
Gun robh ’n lon-dubh ri bàrdachd ’s a’ filleadh dhàn an clò,
’S ’nar beachdaireachd gheurchuiseach ri còisir eun sna neòil
Gun cluinn sinn fuinn na Gàidhlig ’nan cuid àbhachdais is ceòl!

Chan iongnadh leam a’ Ghàidhlig a bhith tàrmachadh ’nam smuain
A liuthad oidhche a dh’éist mi ris na sgeulachdan ’s na duain
Aig bodaich chalma liath-cheannach ’s gur crìon tha iad san uaigh —
Fois is sìth na sìorraidh dhaibh, is sàmhchair ciat’ bith-bhuan.


A’ Ghaoth an-Iar tha Séideadh thar na Mara

A’ ghaoth an-iar tha séideadh thar na mara
A-nall bho dhùthaich bheairteach Tìr nan Craobh,
An inn’s thu sgeul dhuinn mun mhuinntir a chaidh thairis
’S a thriall air astar fada troimh na caoil?

An do dh’ionndrainn iad an càirdean is an dachaigh,
Na glinn agus na machraichean ’s na raoin,
Na cluaintean san do ghluais iad òg le caithream
Gun smaointean ac’ air earras no air maoin?

[TD 81]

Na cnuic agus na gnobain uaine chorrach
Far ’m bòidheach dh’fhàsas raineach air gach taobh,
Far ’m faic sinn cluaran-deilgneach air a’ mhonadh
’S far an tàmh le sonas a’ chearc-fhraoich?

Far ’n cluinn sinn ceòl na cuthaig anns a’ chéitean
Nuair thilleas i gu Éiseabhal nan stùc:
Gheibh i mìle fàilt’ bho shean is òg ann
’S i beòthachadh ar dòchas dhuinn as ùr.

Bu tric a dh’éist an cluas ri gàir na mara
Nuair bhristeadh tonnan geala feadh na tiùrr —
Na tuinn sin rinn an giùlain fad’ bho’n eòlas
Nuair sheòl iad orr’ ’nam fògarraich a-null.

Bha dìsle ann an tathaich an taigh-chéilidh
Far an cluinneadh iad na sgeulachdan ’s na duain,
Far na dh’fhiosraich iad an coibhneas anns a’ chòmhradh
Mu chagailtean an t-sòlais mar bu dual.

Far ’n cluinneadh iad na h-eachdraidhean gan innse,
Gach facal air a mhìneachadh dha’n cluais —
Shloinneadh iad an càirdeas is an sinnsear,
A’ meòmhrachadh air tìmean fad’ air ruaig.

Sheòl iad fada bhuainn air tuinn an t-sàile
’S dh’fhàg iad tìr a’ chrà-gheòidh as an déidh
Far ’n éisteadh iad ri ceòlraidh ghrinn na Gàidhlig
Ri taobh a’ ghealbhain bhlàith ’nan dachaigh fhéin.

Far ’n cluinneadh iad an smeòrach anns a’ mhadainn
’S an uiseag aotrom ealanta toirt sunnd,
Guileag eala bhàin a’ snàmh air locha
Is earrach eil’ air teachd gu tìr an fhraoich.

[TD 82]

Am Faoilteach 1984

Dh’fhalbh an geamhradh neo-aoigheil,
Dh’fhalbh am faoilteach ’s an dùbhlachd,
Dh’fhalbh aimsir na dochair
A thug iomadh leòn air an dùthaich;
Thàinig sìth agus sìochaint
Mar thoirbheart tiodhlaic an ungaidh
A chuireas bruansgath nan sìontan
Le am farpais fhiadhaich air chùlaibh.

Thàinig sìth agus saorsainn
’S thill aoibh agus sòlas,
Shearg connspaid na truaighe
Nuair dh’fhalbh am fuachd ’s a’ ghaoth-reòdhta;
Thàinig teachdair’ an t-sùgraidh
A chuireas sunnd sean is òg oirnn,
’S théid air dìochuimhn’ gach bruaillean
’S bidh ’n cadal luasgain nas stòlda.

Thig bàidh agus coibhneas
’S thig aoibhneas gu’r n-ionnsaigh,
Thig deàlradh na gréine
Thar sléibhtean is stùcan;
Bidh ealtainn na h-iarmailt
A’ seinn le ciatachd a’ chiùil dhuinn,
A’ toirt moladh don Àrdrigh
A thug iad sàbhailt’ troimh dhùbhlan.

Bidh cuimhn’ air an fhaoilteach
’S air a’ ghaoid rinn e fhàgail
Fads bhios fairge nam brùchd-thonn
Tighinn gu tiùrra na tràghad;
Bidh eachdraidh na deuchainn
Ann am briathran ’na athailt
Mu thoiseach na bliadhn’ ud
A leum thar crìochan na h-àbhaist.

[TD 83]

An Sgurra Beag

Air cliathach Éiseabhail chorraich far bheil fraoch agus borran ri fàsachd,
Far ’m bi chuach anns a’ Chéitean le fonn na féin-thoil cur fàilt’ oirnn,
Tha Sgurra Beag nan creag chiar-chas air stéidh iarnaidh nach fàilnich
’S ged a shéideadh na sìontan cha toir iad iargain no tàir dhut.

Tha thu ann troimh na linntean ’s chum thu ’n t-sìth ’s an t-sàmhchair —
Cha chluinn mi iomradh san tìr air thu bhith strì ri do nàbaidh;
Ged rachadh coigreach neo-dhligheachais thar do chrìche le dànachd,
Sann le deagh ghean is dìlse a théid da-rìreadh an fhàilt’ air.

Ged tha thu carraigeach duaichnidh ’s coltas gruamach air t’ aodann,
Tha thu seasmhach gun truailleachd agus stuama gun aomadh;
Chan eil lag-bheirt ri luaidh ort ré do chuairt anns an t-saoghal,
’S ma tha dubhach ’nad ghruaidhean tha gaol is uaisle ’nad smaointean.

Tha fraoch badanach bòidheach mu do chòsagan àrsaidh
Tha ’na shuaicheantas sònraicht’ aig Clann Dòmhnaill nam blàth-chridh’:
Freumh dìleas is fosgarrach sliochd oirbheirt na dànadais —
’S bidh an ainm ann am beòthalachd fhads bhios cròic air na gàir-thonnan.

Anns a’ mhadainn bidh ’n eunlaith le fuinn bhriagha cur fàilt’ ort,
A’ toirt moladh dhan Trianaid a thug dìon fo do sgàil dhaibh,
A chum iad sàbhailt’ bhon dìorras is aimsir fhiadhaich no ascaoin
’S a rinn an aiseag le mìorbhail troimh dhoineann ìargaill no gàbhadh.

Gheibh iad fasgadh is aoigheachd am measg fraoidhnidh na bòidhche
’S nì iad cadal gu saor a dh’ainneoin gaoirich na dòbhaidh:
Iad ’nan suain anns an tèarainteachd am measg do chiar-chreagan ròcach —
Roghainn dachaigh an sgiathair a théid fo dhìon anns a’ ghlomhais.

Chì mi seallaidh tha ciatach ’s a nì leudachd dha m’ eòlas,
Chì mi tabh nan tonn iargaill far ’n dèan an t-iasgair a bheòshlaint;
Chì mi Chuiltheann tha ianach ’s bùird mhìorbhail MhicLeòid bhuat
S chì mi loingeas chrann àrda air muir ghàbhaidh a’ seòladh.

[TD 84]

Ged as coimheach bhios t’ aogas an àm faoilteach a’ bhuairidh
Thig an samhradh le chaoine a’ cur aoibh air do ghruaidhean;
Bidh do chòmhdach cho rìomhach ri còta sìod’ na ban-dubhairiche
’S ann an deasbad na dìreachais cha bhi mi ’n nòs ri luaidh ort.


Cluaintean Éiseabhail

Gur bòidheach cluaintean Éiseabhail nuair thig an céitean òirnn,
Nuair thig a’ chuthag dhubh-ghorm le loinn is sunnd is ceòl;
Air dìochuimhn’ théid an dùbhlachd is aimsir dhuibhre reòdht’,
’S bidh grian nan speur gar fàilteachadh le neart is càil is treòir.

Ged nach fàs na craobhan ort tha pailteas fraoich mu d’ bhruaich,
Chì sinn lusan maothalach gach taobh a théid sinn cuairt:
Bidh ’n t-sòbhrag òrbhuidh rìomhach ’na mìltean feadh nan cluan
’S bidh canach geal nan sléibhtean ’nan éideadh dhut gun uaill.

Air feasgair chiùin san t-samhradh bidh fann-ghuth tighinn gu m’ chluais
Aig monmhair cheòlmhor aibhnichean a’ triall ’nan deann gu cuan;
Bidh seillean ruadh is srann aige a’ deoghal phlannt nam bruach,
A’ càrnadh stòr a’ gheamhraidh nuair thig teannach’ na gaoith tuath.

Bidh iomadh seòrsa flùran bho d’ bhonn gu d’ chrùn a’ fàs,
Bidh neòineinean is dìtheanan a’ cinntinn mu do bhlàir;
Bidh frìth-raineach is luachair a’ cuartachadh do shàil
’S bidh cluaran uaine frìth-bhacach ’na dhìleab dhut gu bràch.

Tha cluaintean fasgach feurach ort ’s thu fialaidh ann mu’m pàirt,
Tha sgòrran seasgair tèarainte aig eunlaith air son tàmh;
Gheibh iad cadal aoibhneach troimhn oidhche fo a sgàil,
Toirt taingealais nuair dhùisgeas iad le cur an ciùil an àird.

Is iomadh eun nì tàmhadh le càirdeas feadh do bhruaich —
Bidh smeòrach ghlas san òg-mhadainn a’ seinn a ceòl ’s a duan,
Bidh ’n uiseag anns na speuran cho réidh ag éirigh suas,
Cur mìle fàilt’ air Éiseabhal nan glaic ’s nan réidhlean uain’.

[TD 85]

An t-Seann Chaora

Sann am Muile nam fuar-bheann
A dh’àraicheadh suas thu ’nad òig’ —
Eilean àlainn nan cluaintean
’S nan cas-bheanntan uaine fo cheò
Far bheil creachadh an fhuadaich
Ann an eachdraidh bhios buan ann an clò
Fhads bhios gairge nan stuadhan
A’ bristeadh le nuallan mu ’chòrs.

Bhon bha gluasad ’nad nàdar
Dh’fhàg thu gorm-eilean t’ àraich air chùl
’S ghabh thu d’ aiseag gu sàbhailt’,
Tro Chaol Mhuile ann am bàta na smùid;
Sann air Uibhist nan crà-ghèadh
A rinn thu gu dàna do chùrs’,
’S cha do dh’iarr thu gus fhàgail
Gu’n deach do thiodhlacadh sàmhach ’na ùir.

Fhuair thu bliadhnaichean saoghail
Nach eil tric air a shaoradh dha d’ sheòrs’:
Dh’fhàg siud eòlas aig daoin’ ort
A dh’fhiosraich ’nad aois thu ’s ’nad òig’;
Bha chlann bheag ort cho déidheil,
Se bhith ’nad chuideachd a b’ aoibhneas dha’n dòigh —
Bha togail inntinn cho dlùth dhaibh,
’S bha d’ asgaillean lùthmhor dha d’ fheòil.

Dh’fhàg thu cuimhneachain éibhinn
A bhios am pàirteachas déine mo smuain,
Thug thu deas-ghnàth dha m’ inntinn
A chuir gnùis-bhrat na mùigeachd air ruaig;
Tha gach nàbaidh gad ionndrainn,
Cha robh naimhdeas no diombadh ’nad chuairt,
’S gum bu lìonmhor na flùran
Bhios ’nan àilleachd a’ brùchdadh mu d’ uaigh.

[TD 86]

Angela

Tha rìbhinn bhòidheach air tighinn as ùr oirnn:
Thug i sunnd agus sùgradh dhòmhsa
Mar ghathan gréine air uchd nan speuran
A’ fuadach éislein air sgéith an fhògairt.

Ged s àghmhor dìtheinean Beinn Parnassus
Bidh ainm an àilleachd gu bràch ri còmhradh:
A-cheart cho rìomhach tha blàth do shnuaidh-sa —
Tha h-uile buaidh ort as dual do dh’òg-bhean.

Chan eil flùr a nì fàs san t-samhradh
A nì samhladh dhut ann am bòidhchead
Mar shòbhrag mhìn-bhuidh’ ri taobh an alltain
’S grian na Bealltainn le geall ga h-òradh.

Mar dhreach an lon duibh am measg nan cléiteag
Tha d’ fhalt cho réidh ann an cumadh òrdail;
Tha blàths an t-samhraidh a’ snàmh ’nad ghruaidhean
’S tha mhil ga suaineadh an snuadh do bhòidhche.

Mar reul a’ deàrrsadh air bhàrr na h-iarmailt
Nuair nì a’ ghrian a dhol sìos fo sgòthan;
Mar dhealt a’ boillsgeadh cho ciatach rùnach
Sa mhadainn ùir am measg fhlùr is ròsan.

Do dheud cho geal ri sneachd san dùbhlachd
An glaic is stùc ann am meadhan mòintich,
Mar fhaoilinn bhàn bhios air bhàrr an t-srùthlaidh
Am mealadh sùgraidh air crùn nam bòc-thonn.

Guma slàn a bhitheas tu san dùthaich
Gu cridheil sunndach an Gleann na Ceòlraidh —
Do chadal suaineach air cluasaig chaoin-ghil
’S do dhùsgadh saodmhor le gaol is sòlas.

[TD 87]

Ar Crìoch

Se ’n cladh ’s an uaigh an dachaigh bhuan,
Crìoch ar cuairt air thalamh —
Sa ghainmhich fhuair, paisgte suas
Measg bhòrdan cruaidhe ’s anairt.

Cha chluinn sinn onfhadh aig a’ ghaoith
A’ cuimhleadh feadh a’ mhachair,
Cha chluinn sinn monmhair thonn air tràigh
Bhon dh’fhalbh gu bràch ar caithris.

Socair sàmhach anns an ùir
Tha dùthchasach dha’r cnàimhean,
Cha dèan an eunlaith le’n cruit-chiùil
Ar dùsgadh anns a’ mhadainn.

A chuid chaidh seachran air uaigh
Tha doimhn’ a’ chuain a’ falach —
Cha bhi iad leithreachais air càch
Nuair théid na sgàilean seachad.


Chì Mi Bhuam

Chì mi bhuam, chì mi bhuam,
Chì mi bhuam ann na seallaidh —
Chì mi monaidhean fo fhraoch,
Chì mi aonaich is bealaich.

’Na mo shuidh’ air mullach stùc
Anns an ùr-mhadainn earraich
Chì mi seallaidh ann mun cuairt
A bheir suairceas gu m’ aire.

Chì mi Hiort a-muigh san iar,
Dachaigh eunlaith na mara,
Cath ri tonnan glas’ a’ chuain
Nuair thig luasgan sa ghaillinn.

[TD 88]

Chì mi Éirisgeigh nam flùr,
Chì mi null Eilean Bharraigh;
Chì mi Chuiltheann ’s Bùird MhicLeòid —
S tric na sgòthan gam falach.

Chì mi beanntan creagach Rùm,
’S air a chùl Eilean Chanaigh;
Chì mi Tiriodh ghorm nan cluan —
Tìr bu dual do luchd-ealain.

Chì mi mainnireach chruidh-laoigh
Air gach taobh anns a’ mhonadh,
Cuimhneachain na tìm a bhà —
Measgadh càs agus sonais.

Chì mi aibhnichean ’nan still
Triall troimh ghlinn chun a’ chladaich,
Chì mi eunlaith air an sgéith
Cur air ghleus an cuid caithreim.

Chì mi guilbnich agus naoisg,
Cearcan fraoich agus lachainn,
’S air gach bealach chì mi chuach
Tighinn thar chuantan gu’r n-amharc.

Chì mi churracag bhreac le sunnd
Cur na smùid dhith san adhar,
Teachdaire nan roghainn sgeul
G’eil ’nar déidh fuachd is gailleann.

Chì mi long a’ dol troimh chaoil
Cath ri gaoir-gheal na mara,
Gillean sunndach innt’ air bòrd
Dol thar bhòids’ air an aineol.

Chì mi rìbhinn an fhuilt òir —
S tric a bòidhchead air m’ aire
’S i cho snuadhmhor ris an ròs
Bhios fo òg-dhriùchd na madainn.

[TD 89]

Chan eil Sinn gun Sùgradh

Chan eil sinn gun sùgradh sa cheàrn seo dhen dùthaich,
Bidh m’ inntinn-sa dlùthadh gu sunndach gu ceòl
’S gun innis mi san duan dhuibh mu bhòidhche nan cluaintean
’S nan cas-ghleanntan uain’ an do ghluais mi ’nam òig’.

Tha Éiseabhal stùcach le fraoch air a crùnadh
Toirt seallaidh dha m’ shùil a bheir rùintean ’nam chòir;
Le aibhnichean luathais a’ triall chun nan cuantan
’S nan garbh-thonnan uain’ bhios a’ sluaisreadh mun chòrs’.

Tha eunlaith nan speuran a’ seinn air an sgéith ann
Le aiteas gun bheud ann an réidheachd ’s an ceòl,
Ag itealaich sgèimheil cho bòidheach san iarmailt
’S a’ caithream gu’m miann am measg riolainn is neòil.

Tha lochannan fìoruisg’ aig bonn nam beann sìon-bhuailt’,
Gur pailt lachainn riabhach ag iadhadh mun òb;
Tha am breac ann ri iasgach, gum faigh thu gu d’ mhiann e —
’S gur taitneach am biadh e ’s e riaraicht’ air bòrd.

Nuair thig àm h-Éill Pàdraig is aimsir na h-àilleachd
Bidh dìtheanan àghmhor a’ fàs feadh an fheòir;
Bidh ’n t-sòbhrag ’s an cluaran ag òradh nan cluaintean
’S bidh ceileir na cuaich’ mar as dual san t-seann nòs.

Ged a tha mi fàs aosta ’s mo bheachdan air caochladh
Cha leig mi le baobhachd bhith ’g aomadh ’nam chòir,
Bidh subhachas daonnan ag iadhadh mo smaointean
’S bidh réimis gun daors’ cumail faondradh air bròn.

An uair ghlacas am bàs mi aig deireadh mo làithean
Le carthannachd chàich théid mo chàramh fon fhòd
Ann an ìochdar Chnoc Hàllainn am fianais na tràigh-ghil
Far an caidil mi ’n sàmhchair am measg nàbaidhean m’ òig’.

[TD 90]

Creag na Cuthaig

Ge b’e có dhìreas ri aodann
Glaic an Daimh nan cruaidh-lusan,
Chì e sealladh dhen dùr-charraig ghròbaich
A sheas ris na dùilean,
’S don ghaillinn cha d’ùmhail —
’S cha d’ chuir drannadh na dùbhlachd ort fògairt.

Cha d’ chuir òglaidh’ na tuath-ghaoith
Ana-ghoireas ’nad ghruaidhean
Ged a shéideadh i cruaidh ann an deòthais;
Tha thu teann air do stéidhe
’S don onagaid cha ghéill thu
Ged as tric bhios i geur-lean’ le dòileas.

Tha thu daingeann air d’ ùrlar
Le greim teann air a’ ghrunndail
’S chan eil lapaich’ na lughdaich’ ’nad dhòrnan:
Tha thu foghainteach làidir
’S cha chuir aimsir glas-làmh ort
A dh’ainneoin seicleadh as ascaoin aig Aeòlus.

S iomadh geamhradh is faoilteach
Le’n cuid lann-ghathadh faobhrach
A thug ionnsaigh le gaorradh mu do sheòmair,
A’ maoimeadh do stialladh
Is cur ás dhuit le’n dìorras,
Le anastachd fhiadhaich gun tròcair.

An uair a dh’fhalbhas an dùbhlan
’S aimsir aingidh na h-ùpraid
Bidh uallachas ùr mu do sheòmair,
Thig gathannan gréin’ ort
Thar mullaich nan sléibhtean
’S bidh thu sgéithte le éideadh bhios glòrmhor.

[TD 91]

Bheir an t-earrach dhuit ùire
Le cleòca dhe fhlùran
A chuireas dreach agus mùirneachd na h-òig’ ort;
Bidh do thrusgan cho àillidh
Le dathan uain’ agus sgàrlaid,
Bheir thu buaidh am measg chàich ann an òirdheirc’.

Bidh an t-sòbhrag chiùin mhàlda
Le aoibh a’ cur fàilt’ ort,
Bidh an cluaran a’ fàs ann le cholgan;
Bidh dìtheanan briagha
Nan cuairteanan iadhshlait
’Nam brat-ùrlar air bhialaibh do chomhair.

Bidh eunlaith na h-àirde
Le ceòl a’ cur fàilt’ ort
Anns a’ mhoch-mhadainn thràth ’s anns a’ ghlòmainn,
Bidh crònan a’ chaochain
Air a thuras troimhn chaol-ghleann
Mar channtaireachd chaomhach na ceòlraidh.


Creag nan Sealbhag

’Na suidhe balbh neo-léirsinneach fo Éiseabhal nan stùc
Tha charraig ghruamach gheur-bhacach fo éideadh allaidh cùmt’,
’S ge b’e có bhaist ’nad leanabas thu gun d’ dhearbh e géire sùl’
Nuair thug e Creag nan Sealbhag ort — an t-ainm a dhearbh do chliù.

An uair thig bòidhchead samhraidh ort gun tilg thu ’ghreann ud bhuat,
Is nochdaidh tu gun d’ phlanntaich thu air ais gu Bealltainn nuadh:
Beathaichidh an ùr-mhadainn gach flùr tha ort mun cuairt
Is sgeadaichidh an t-sealbhag thu le trusgan dealbhach uain’.

Cha spìocair thu ’nad sheòmraichean, tha cùirteas pailt ’nad phàirt,
Bidh cuirmean dhe gach seòrsa aig na h-eòin tha ort a’ tàmh;
Bidh uiseagan is smeòraichean ri ceòl sa mhadainn thràth —
’S ’nam measg bidh guth na cuaiche tighinn air chuairt oirnn thar an t-sàil.

[TD 92]

Tha fraoidhneas àlainn dhìtheinean air bàrr do chinn mar shròl,
Fàsaidh fail-chuach rìomhach ort is raineach rìoghail òg;
Bidh dris a’ sreap ri d’ chliathaichean gu smeur-phreasach le stòr
’S gur tric le inntinn shuaimhneach rinn mi ’m buain an làithean m’ òig’.

Ged shéideadh gaoth na h-iarmailt gu dìorrasach on tuath
Cha ghiùlain thu còt’-ìochdair air son do dhìon on fhuachd;
Dh’fhàg cumhachd nàdair tèaraint’ thu o shìontanan gun truas
’S ma dh’fhàg siud ann am fiachan thu gun phàigh thu riadh mar dhuais.

Tha ionaltradh aig caoraich ’s crodh-laoigh a thig fo d’ sgàth,
Do choibhneas cha tig caochladh air cho fads bhios fraoch mu d’ bhàrr;
’S cho fads bhios ceò na h-iarmailt ag iadhadh ort mochthràth
Bidh salmadair nan sgiathan mu d’ sgoran ciar’ a’ tàmh.

Ged a thriall na nàbaidhean bha tàmhachd ort mun cuairt
(Thug deireadh réis gu sàmhchair iad fo ùspairn sàradh cruaidh),
Bu tric a rinn iad sùgradh gu sùrdalach mu d’ bhruaich
’S tha thusa ’n-siud mar dh’fhàg iad thu fo sgàil nan toman uain’.


Fuaim an t-Sàile

Chan eil ceòl a thig gu m’ chluasan
As binne leam na fuaim an t-sàile,
Crònan iorghailleach an t-srùthlaidh
’S e ri diùbhrais air an tràigh ann.

Guth nan eilthireach ri chluinntinn
Anns na tuinn tighinn chun na tràghad,
Dùrachdan gan cur le dìlse
Chun na tìr’ a rinn iad fhàgail.

Anns na briathran gheibh sinn mùrcais,
Gheibh sinn tùirse anns an fhàilte;
Gheibh sinn mulad anns an dùrachd —
Ionndrainn a tha dlùth do nàdar.

[TD 93]

Ionndrainn air na cnuic ’s na cluaintean
A tha dualach do gach nàistinn —
Far ’m bi freumhaichean ar dùthchais
Sann as dlùithe bhios ar càirdeas.

Far bheil freumhaichean an sinnsear
Far an deach sa chill an càramh,
Far ’n do chuireadh a’ chiad ùir orr’
’S far an dùisg iad air là àraid.

Far ’m bu tric iad air an glùintean
Dèanamh ùrnaigh uile-ghràsmhor,
Far ’n do dh’ionnsaich iad gach ùmhlachd
Thug troimh iomadh cùis iad sàbhailt’.

Far an cual’ iad iomadh sgeula
San taigh-chéilidh ann an nàbachd —
Comhairlean an t-seann duin’ shìobhalt’
Air am mìneachadh gu bàidheil.

Bhon se annrath agus cruaidh-chàs
Chuir gu gluasad iad thar sàile,
S tric air ais a’ tighinn an smuaintean
Far bheil sìth nam buadh is àiteas.


Maighdeann Ghrinn Loch Cheàrsanais

Si maighdeann ghrinn Loch Cheàrsanais a dhùisg an-dràst’ mo cheòl
’S gun sgrìobh mi anns a’ Ghàidhlig mu h-àilleachd is a bòidhch’:
Gu sunndach loinneil rìomhach i ’s i sìobhalta gun phròis
Mar ghathan blàth’ gréine madainn chéitein a’ tighinn òirnn.

Tha cridhealas an t-samhraidh ’nad ìomhaigh choibhneil chòir,
Mar dhealt air bhàrr nam flùran tha bilean rùin do cheòil;
Mar rionnag anns an iarmailt air oidhche bhriagha reòdht’
Tha deàrrsadh do shùilean a’ toirt ar sùgradh beò.

[TD 94]

Gur binne leam do chòmhradh na crònan uillt nam beann,
Cho fonnmhor ri smeòrach tha cur ceòlraidh feadh nan gleann;
Do dheud mar shneachd san fhaoilteach ’s mar fhaoileag air bhàrr thonn
’S mar chanach ùr air mòintich nuair tha ’n t-Ògmhios a’ tighinn teann.

Mar bhogha-frois san Lùnastail tighinn dlùth ri àm na buan’
Tha do chuailean rìomhach ’s na cìrean dol ’na dhuail;
Tha aoibh is dreach tha sònraichte a’ còmhdachadh do shnuaidh —
Gun dealbhaich mi ’nad bhòidhchead thu ri ròsan anns na cluain.


Loch Cheàrsanais

Gur lòghmhor ort dearcadh fo leargainn nam fuar-bheann
’S an ceò tighinn a-nuas ort bho ghuaillean na h-àird’;
B’e roghainn fear sùl-bheachd bhith dlùth dha do bhruaichean —
B’e tiompanachd luachmhor dh’a chluasan bhith ’d phàirt.

Nuair a dh’éireas a’ ghrian anns a’ chiat’ -mhadainn bhòidhich,
Cur sgàile na glòir ann an òr-bheirt a cuairt,
Cha cheil i do roinn ort, tha thu ’n oighreachd a còirean —
Mar a dhearbhas a’ choirill aig na h-eòin mu do bhruaich.

Tha coimhcheangal cho làidir aig nàdar ri d’ ghuaimeas
Fo fhàsgadh nam fuar-bheann is uaigneas nan gleann;
Gheibh eunlaith caomh-chàirdeas am fraoch-sgriachain do bhruachan:
Bho chunnart an turgain gheibh iad suaimhneas nach gann.

Bheir an lacha gu ìre le dìcheall a h-àlach,
Bidh an fhaoileag a’ snàmh ort ri blàths agus fuachd;
Bidh chearc-uisg’ tighinn far faicill gu trabhaich d’ oirthire
’S gur tric corra-ghritheach le slìob-cheum mu d’ bhruaich.

’N àm don ghealaich bhith ’g éirigh air réiteachd a cuairtean
’S i deàrrsadh a-nuas ort le buaidhean an àigh,
Bidh sàmhchair is sìochaint mu chrìochan Glaic Ruairidh
Far ’n do dh’fhiosraich mo chluasan-sa fuaim a’ chiùil àird.

[TD 95]

Bidh cuimhneachain taitnis ann an taisgeadh mo smuaintean
Mu d’ òban tha cuartaichte le fuar-bheanntan àrd’ —
Far ’n do ghrunnaich mi casruisgt’ air beag airsteal no gruaman
B’ fhada guilm na truaigh’ anns an uair bho mo dhàil.


Mairead Chaimbeul

Nach fortanach fear chì le shùil
An tlachd tha ’n gnùis na h-ainnir
Tha tàmh an Uibhist ghorm nan stùc —
Tìr àghmhor ùire meala.

An t-eilean bòidheach muigh san iar
Far ’m miann leinn a bhith fantainn,
Far ’n cluinn sinn crònan a’ Chuain Shiair
Tighinn iargaltach gu cladach.

Tha a cuailean dualach, dùthchas bòidhch’,
Cur roinn na glòir’ ’na pearsa;
Tha sìth tha deilbheadh bunait gràis
A’ snàmh ’na dà shùil thlachdmhoir.

Bidh Sligh’ Chloinn Uisn’ air oidhche reòdht’
A’ dòrtadh dòchais pailt dhomh
’S a’ dealbhadh ìomhaigh na mnà òig’
Troimh dhuibhre neòil an airsneil.

Tha thu mar shoillseadh coinneil òir
Cur loinn air bòrd a’ chaisteil,
A’ lìonadh aitreabh mhór nan seud
Le form air ghleusadh aiteis.

Se còmhradh ciùin o d’ ghrinn ròs-bheul
A stiùireadh creuchdan fad bhuam
Mar shéist a’ chiùil tha siùbhlach réidh —
S tu iùl Deò-Ghréin’ ’na taisbean.

[TD 96]

Tha sunnd ’nad shaltairt air a’ bhlàr
’S bidh fonn air sràid ’nad chascheum;
Tha furan taisgte riut o d’ thùs
Mar ghàrradh fhlùr ùr-dhathte.


Cuairt a dh’Eilean na h-Òige

Ged a ghlac an aois mi
’S gach gaoid a tha ’na treòir,
’Nam measg gun tàinig caochlaidhean
Thug faochadh dha mo sheòrs’:
Chan fheumainn ràimh no taoman
No gaoth a bhith ’nam sheòl
Gus m’ aiseag thar a’ chaolais
Gu eilean grinn na h-òig’.

Thug carbad chun na Lùdaig sinn
’S le sunnd chaidh sinn air bòrd
An eathair làidir lùthmhoir
Tha fo stiùireadh a’ ghill’ òig’;
Nuair thug e chun an fhuaraidh i
’S a ghluais i mach bhon chòrs’
Bha ’n ataireachd fo gualainn
Dha mo chluasan-sa mar cheòl.

Ràinig sinne Éirisgeigh
Air feasgar réidh gun sgòth
’S gu h-aithghearr chaidh ar gàirdeachadh
Air càirdean sean is òg;
Ged bha mòran chuireadh fonn orm
’Nan cadal trom fon fhòd,
Le bàidh gun deach an cuimhneachadh
Nuair fhuair sinn cruinn mun bhòrd.

Tha seanfhacal ag innse dhuinn —
Is fìrinneach an sgeòil —
“Na cnuic cha dèan iad gluasad,
Ach coinnichidh sluagh sinn beò.”

[TD 97]

S tric bhios e ’na bhuannachd dhuinn
Ar dualchas bhith mar as còir,
Is suim thoirt dha na subhailcean
Tha fuaight’ rinn bho ar n-òig’.

Chaith sinn oidhche chiatach ann
Is bha gach sìon air dòigh:
Bha pailteas deoch is biadh againn
Is sgeulachdan gu leòr;
Bha dannsaireachd is pìobaireachd
Is rìbhinnean bu bhòidhch’ —
’S nach sona thu, Dhòmhnaill Ruairidh,
Bhon a bhuannaich thu bhean òg!


Màiri

Gun sgrìobh mi a’ Ghàidhlig bhios bàidheil is fallain
Mu bhòidhche na cailin as mais’ ann an snuadh —
Chan fhiosrach leam aon té san t-saoghal air thalamh
A dhùisgeadh fear ealain cho ealamh gu duan.

Taobh a’ Chaolais rinn d’ àrach gu tràth ’na do leanabh,
Thug oiteag na mara dhut fallaineachd bhuan;
Chuireadh gàirich nan tonn thu gu trom ’na do chadal
’S do dhùsgadh sa mhadainn cho fallain gun ghruaim.

Tha eachdraidh mun chaolas a dh’fhaodainn dhuibh aithris
Mun t-saoghal chaidh seachad is gàbhaidhean cuain
Nuair bhiodh Ruairidh mac Nìll a’ cur still á cuan Bharraigh
’S a bhirlinn a’ gearradh chìrean geala nan stuadh.

Ach tillidh mi ’n-dràst’ a chur fàilt’ air a’ chailin,
Na gorm shùilean meallaidh ’s na mala gun ghruaim,
Na bilean as blàitheadh a tharraing a-steach anail
Bhon tig còmhradh is caithream a tha taitneach do m’ chluais.

[TD 98]

Troigh chòmhnard air ùrlar gu sunndach le faram,
Do chalpannan geala chuireadh sradag ’nam bhuaidh;
Nas àille na flùr tha ùr-dhreach na h-ainnir,
’S tha caomh-ròs na madainn a’ lasadh ’na gruaidh.

Tha h-ìomhaigh cho caoin-gheal ri faoileag na mara
A th’ air faondrachd gach latha fo chathadh nan stuadh,
Mar ghrian dol don iar ’s i triall ás ar sealladh
Sa chuan siar dol ga falach air ais air a cuairt.

Mo bheannachd gad ionnsaigh ’s falbh thugad dùbailt’
Gu dùthaich nan dùbhghall a-null thar a’ chuain
Bho dhùthaich na Gàidhlig far an òg fhuair thu d’ àrach —
Far ’m bu tric ’na cheòl tàlaidh dhut gàirich a’ chuain.


Na Solais Ùra

Ged tha geamhradh gruamach aognaidh
Eadar dùbhlachd agus faoilteach,
Tillidh earrach grinn le aoigheachd
’S cha bhi cuimhn’ air gaoir na gaillinn.

Ged nach eil an gleann cho beòthail
’S a bha e ann an làithean m’ òige,
Tha sradag ùr air tighinn ’nar dòchas
Gum bi ceòlraidh againn fhathast.

Thàinig Solais ùr’ ’nam fhianais
Le’n cuid boillsgidh a tha briagha:
Chì mi bhuam iad anns a’ chiaradh
’S chì mi ciatach iad sa mhadainn.

Chì mi soillseach iad a’ deàrrsadh
Mar reul-dhruidh a’ tairgsinn fàilte,
Mar am fuaran anns an fhàsach
Don fhear phàiteach fad’ bho chala.

[TD 99]

Chan fhiosrach leam nì cho sunndach
No cho taitneach dha ar sùilean
Na bhith faicinn toit a’ smùideadh
Is solais ùra tighinn don bhaile.

Bidh Ceit Màiri agus Flòraidh
Cur nan cùirteanan an òrdagh:
Iad am-bliadhna dol air fògradh —
Dol a chòmhnaidh dhan pholl chreadhaidh.

Thàinig Angela le ar dùrachd
’S thàinig Moira ann bho dhùthchas:
Thug iad soilleireachd as ùr dhuinn —
Thug iad sunnd dhuinn agus aighear.


Mar a dh’Fhiosraich Mi Thu

Mar a dh’fhiosraich mi thu sann dh’inn’s mi do chliù do chàch,
Se ’n gàire ’nad shùil teudan mo chiùil an àird.
Có nach ìobradh a smaoin do mhaise ’s do dh’aoibh cho àrd?
’S leugh mise ’nad ghnùis nì nach dealaich gu’m mùch mo là.

Se mac-meanmna mo smuain le mànranachd aotrom réidh
Chuir mo long tron a’ chaol le siùil gheal’ agus gaoth ’na déidh;
Marbh-shruth bhith fo sròin gu marbhanta còmhnard sèimh —
A nì m’ aiseag le sunnd gu m’ acarsaid rùnach fhéin.

A’ ghaoth tha triall thar a’ chuain, thoir beannachdan bhuam a-null
Is aiseag mo sgeul le sealbh is deagh-ghean ’na cùl,
Air a liubhair le bàidh is guidhe cho blàth is rùn —
Lìonmhorachd ròs agus liosan nas bòidhche na ubhal.

Gach sòlas bhith snàmh mar eala air bhàrr nan stuadh,
Gach snas agus séist mar eunlaith nan speur gun ghruaim,
Mar shòbhrag nan allt bheir an t-earrach a-nall air chuairt —
No maighdeann na Tròidh a chur luingis air sheòl gu cuan.

[TD 100]

Tha ’n t-acair sa ghrunnd air a’ ghrinneal gu dlùth ’s cha ghluais,
Chan eil feum air na siùil, tha iad paisgte dlùth gu cruaidh;
Thig gu deireadh gach cùis, tha chuibhle le sunnd dol mun cuairt
’S chì mise gu m’ dheòin — mar a chunnaic — an ròs ’nad ghruaidh.


Mo Dhùrachd Thu Thilleadh

Mo dhùrachd thu thilleadh,
Mo dhùrachd thu thilleadh,
Mo dhùrachd thu thilleadh
A-nall thar an t-sàil
Gu Uibhist nam fuaran
’S nan àrd-bheanntan gruamach —
An t-eilean beag uaine
Tha cuartaicht’ le sàl.

An t-eilean beag bòidheach
A dh’àraich ’nad òig’ thu
Far an cluinneadh tu còisir
Is crònan an làin
Is ceilearadh ceòlmhor
Na h-uiseig ’s na smeòraich
A’ cumail gach bròn bhuat
’S cur sòlas ’nad phàirt.

Gu bheil sinn gad ionndrainn
On dh’fhàg thu an dùthaich
’S a sheòl thu, a rùin, bhuainn
A-null thar an t-sàil:
Gach beannachd gad ionnsaigh
’S tu thilleadh gu sunndach
Gu Uibhist nan stùcan —
Òg dhùthaich do ghràidh.

B’e samhladh don ròs thu
Á gàrradh nan neòinean,
B’e ’n driùchd far an fheòir thu
San òg-mhadainn Mhàigh;

[TD 101]

B’e ’m fuaran ri òl thu
Measg chluaintean na mòintich,
S tu ’n rìbhinn as bòidhche
Chuir bròg air a sàil.

Bhon fhuair mi ort eòlas
’Nad mhàldaig bhig bhòidhich
Bha sìth agus sòlas
’Nad òg-shùilean blàth;
Se deàrrsadh na gréine
San ùr-mhadainn chéitein
An dealbh nì mi fhéin dhiot,
Òr-sheud nam bas bhàn.


Ròs na Mórchuis

Gur tu mo chéitean ’s mo ghrian ag éirigh,
Gur tu mo reul anns na speuran àrda;
Gur tu chairt-iùil leis an dèanainn cùrsa —
S tu ailm mo stiùir ’s is tu siùil mo bhàta.

S tu ’m flùr as bòidhche am measg nan ròsan,
S tu ’m fuaran glòrmhor a dh’òlainn pàiteach;
S tu reul na h-oidhche a’ deàrrsadh boillsgeach —
S tu fhéin an daoimean chuir loinn air m’ fhàinne.

S tu as gealach ’s grian dhomh an speur na h-iarmailt,
S tu ghaoth an-iar dhomh gu ciatach slàinteil;
S tu madainn bhòidheach ’s an dealt air neòinein
No feasgar glòrmhor ’s na h-eòin cur fàilt’ oirnn.

Mo bheatha s tù, seadh mo bhiadh is m’ aodach,
Mo bheachd, mo smaointinn, gach taobh an tàmh mi;
Mo chadal suaineach thu air mo chluasaig —
Mo chombaist buan thu tro chuairt mo làithean.

[TD 102]

A-cheart cho bòidheach ri Eilidh Thròidh thu
A chuir gu seòladh luing-mhór nan àrd-chrann;
Mar shneachd’ nan cruachan tha cneas na gruagaich
No eal’ nan stuadhan nuair b’ uaisle shnàmh i.

Mar long a’ seòladh, siùil ùr ga còmhdach,
Mar eilid bhòidheach measg ceò nan àrd-bheann;
Mar shòbhraig samhraidh air bruaich an alltain
No smeòrach ghreannmhor sa ghleann cur fàilt’ oirnn.

Nuair thig an geamhradh le stoirm is anntlachd
Bidh gruaim is greann air gach gleann is fàsach;
Se ’n deàrrsadh sunndach a tha ’nad shùilean
A chuireadh dùdlachd gun diù fo m’ shàilean.

Mo bheannachd buan leat gach taobh an gluais thu,
A rìbhinn uasal nam buadhan sònraicht’,
’S ged s fhada bhuam thu bidh thu ’nam bhruadair —
’S gur tric mo smuaintean dol cuairt a Leòdhas.


Taobh Deas Loch Baghasdail

Taobh Deas Loch Baghasdail nan stùc
’S nan glaicean flùrach bòidheach,
Am fasgadh Éiseabhal nan gleann,
’S nan easan cam ’s nam frògan,
Far an cluinn thu gaoir nan allt
A’ ruith ’nan deann tron mhòintich
’S far an cluinn thu gaoir nan eun
Mun éirich grian na glòir ann.

Far an cluinn thu gàir a’ chuain
A’ slapraich cruaidh san òban
’S onfhadh gaoithe feadh nan cluan
Is seillean ruadh a’ crònan;
Far am faic thu lach a’ snàmh,
I fhéin ’s a h-àl ga steòrnadh,
Far ’m faic thu canach feadh nan stùc
Cur brat geal ùr air mòintich.

[TD 103]

Chì thu bàtaichean air cuan
’S fir thapaidh chruaidh gan seòladh,
Nach gabh geilt o stoirm on tuath
Le gailleann chruaidh gun tròcair;
Ged a dh’atadh muir ’na glinn
Is marcachd-sìn’ mar chòp-eas’,
Gu ruig iad leatha cala slàn
Á stàirneil a’ chuain chròicich.

’N àm éirigh grian sa mhadainn thràth
Bidh dealt air bhàrr nan neòinean:
Gach nì cho nàdarra mun cuairt
Le lusan snuadhmhor orbhuidh;
An ceò a’ còmhdach bàrr nam beann
Is ùrlar gleann na mòintich
Is ceilearadh aig eòin nan speur,
A’ cur air ghleus an ceòlraidh.

Gur inntinneach bhith ann a’ tàmh
Fo bhonn is sgàil nan ceò-bheann:
Ged shéideadh i le stoirm on iar
Tha fasgadh ’s dìon gu leòr ann;
Chan eil éis air neach a th’ ann,
Tha annlan de gach seòrs’ ann,
Tha sìth is sonas feadh nam bruach —
’S gur mór an luach seach òr e.


Orasaigh

Air iomall fiadhaich de cheann an iardheas
A dh’Uibhist ghrianach mu’n iadh an sàile
Tha ’n t-eilean ianach nan creagan ciar-chas
An nàbachd crìoch ri Cuan Siar nan gàir-thonn.

Ged bhios Neiptiun a’ maoimeadh daonnan,
Cha d’ chuir e gaoid ’na do chaol-dhruim làidir —
Sheas thu suas ri gach fairge bhaoghail
A bhrist ri d’ aodann le faochainn thàireil.

[TD 104]

Nam biodh na daoine a threabh gach taobh dhiot
’S a dh’fhiosraich gaoid ann an saothair beòshlaint
Fad oidhche geamhraidh mun chagailt céilidh
Gur mì a dh’éisteadh ri sgeul an còmhraidh.

Tha lorg an t-sealgair gu pailt ri cunntadh
Measg chreagan ùdlaidh aig tiùrr do chòrsa —
Is iomadh diùnlaoch le ghunna dùbailt’
A choisich sunndach a-null an dòirlinn.

Nan d’fhuair thu tàlann gu bruidhinn Gàidhlig
Bhiodh eachdraidh chàirdeil le bàidh ’nad chòmhradh;
Gur pailt an t-Hàllann tha ùir is cnàmhan
Nam fuireann làidir bha snàmh mu d’ òban.

Tha tràigh de ghainmhich air dhath an airgid
Is bàigh tha ainmeil le dealbhach’ bòidhche;
Do mhullach cruthail air chumadh dùn-lios
Fo chuibhrig fhlùran ’s an driùchd gan òradh.

An àm an t-samhraidh bidh crònan tìoma
Aig toiseach lìonaidh a’ tighinn gu d’ chòrsa,
’S an àm a’ gheamhraidh aig toiseach tràghaidh
Bidh nuallain làstail aig gairge bhòc-thonn.

Ri stoirm an fhaoiltich bidh ’n fhairg’ ’na taom-bhoil
A’ gleacadh faobhair ri d’ aodann gròbach;
A dh’olc na dh’éiginn cha d’rinn thu géilleadh,
’S cha d’ ghluais do stéidh ri séideadh Aeòlus.

Tha ealtainn sgèimheach mu d’ sgorran iom-sgoilt’,
Thu dhaibh ’nad dhìon-àit’ bho shìontan fògairt;
Bidh ròn gu h-uallach air bhàrr nan stuadh-ghlas —
Tha ’n tìr ’s an cuan ann an dual a bheò-bhith.

Bheir àm h-Éill Pàdraig dhut trusgan àraidh,
Bidh brat de bhlàthan ’nan àill gad chòmhdach
Bidh ceòl na cuaiche ga mheasg ri suaimhneachd,
Is thig luchd cuairt thar a’ chuain gad fheòrachd.

[TD 105]

Sgòrr an Fhéidh

Ri aodainn bhuirbe nan sìontan agus fiadhaichead a’ chuain,
Ri séideadh greannach iorgailleach bhon ear ’s bhon iar is tuath
Tha stéidh do bhuinn ’na eilich mar chàrnaich iarainn chruaidh —
’S cha dèan an stoirm le dhìorras do dhìocail san droch uair.

Chan eil thu ann ad’ ònrachdan ’s cha laigh ort bròn no gruaim,
Bidh fairge Rubh’ na h-Òrdaig a’ còmhradh riut gach uair;
’S ged s tric a bhios i còmhstri riut ’s a’ gròbadh air do ghruaidh,
Tha companais bho’r n-òig’ agaibh le deòin a chum sibh suas.

Tha naidheachdan gu leòr agad nam b’ deòin leat bhith gan inns’:
Is iomadh neach chuir eòlas ort tha ’n-diugh fon fhòd sa chill
A dhìreadh suas ri d’ chliathaichean ’s nach cromadh sìos le sgìths —
Se tapachd thug bhon iargain iad ’s gum b’ dèanadach teachd an tìr.

Ged as gruamach aognaidh thu san fhaoilteach ghreannach fhuar,
Bheir an samhradh caochladh ort is aoigheachd air do shnuadh —
Fàsaidh cluaran frioghach ort is frith-raineach nam bruach
’S bidh mac-tall’ air madainn chéitein freagairt sgèimheil ceòl na cuaich’.

Ged as fad’ bhon dh’fhalbh an òige bhuat cha d’ laigh ort bròn no smùr,
Chum thu inntinn bheothachail ’s cha tig na deòir bho d’ shùil;
Chum thu beachd is mheòmhraich thu gu sònraicht’ air gach iùil —
’S cha mhiannaich thu bhith stòrasach no càrnadh òir air chùl.

Nuair thig dorchadas na h-oidhche ort chan oilltich thu tro fhuath,
Chan fheum thu solas coinnle gu bhith boillsgeadh ort mun cuairt;
Cha chuireadh gaisreadh shaighdearan bho d’ oighreachd thu air ruaig —
Gur daingeann air do stéidhean thu de dh’eilich chàrnaich chruaidh.

Tha seallaidhean tha sònraichte ri aimsir shoininn chiùin
Ri am faicinn bho do ghròbain tha sòlasach don t-sùil:
Chithear long a’ seòladh le fear eòlach aig an stiùir —
Am maraidheachd nan cròic-thonnan ’na òige chuir e ùidh.

[TD 106]

Is iomadh fleasgach umhail is maighdeann chiùin nam beus
Dh’fhàg cladaichean an dùthchais dol a-null gu tìrean céin’
A chrath an làmh le dùrachd ’s iad ag amharc dlùth ’nan déidh —
’S na deòir ’nan sruth le’n sùilean a’ cur cùl ri Sgòrr an Fhéidh.


Siubhal Chluaintean

Tha iomadh suaimhneas am measg nan cluan seo
Nuair théid thu cuairt feadh nan uain’-chnoc bòidheach:
Gach lus cho ùrail fo dhriùchd an t-samhraidh
’S gun chuimhn’ air geamhradh no àm na reòdht-ghaoith’.

Gach nì cho àghmhor le sìth is sàmhchair
Measg ghlinn is àilean is shrathan còmhnard;
Am fraoch ’na loinn ann an soills’ na gréine
Cur sunnd ’nad cheum siubhal sléibh nan ceò-bheann.

Bidh crònan caochain le ealaidh caoinis
Mar thàladh gaoil bilean caomh na h-òlachd
A’ stiùireadh d’ inntinn gu tìr na réite
’S a’ cur ’nad dhéidh tuailis eud an-dòchais.

Tha fóghnadh rìomhaidh am measg nam frìth seo
Le roghainn dhìthean tha cinntinn òrail;
Tha ’n cluaran-deilgneach ’na shuaithneas prìseil
’S an t-sòbhrag ghrinn taobh an uillt cho glòrmhor.

Ged nach eil àros no daoine tàmh ann
Bha uair bha càirdeas is bàidh sna ceò-ghlinn,
Bhiodh fuaim a’ chàrd’ anns a h-uile fàrdaich
’S bhiodh saothair bhrà bleith nan grànlach eòrna.

Bhiodh càradh lìon ann le eòlas iasgair
’S bhiodh cuidheall-shnìomha gu dian ri crònan;
Bhiodh buillean làidir gan toirt air spàl ann
’S bhiodh mnathan làmhchair a’ luadh nan clòithean.

[TD 107]

Biodh aoibh is bàidh air an aodainn chàirdeil
Measg sìochaint sàmhchair am bràigh nam mòinteach,
’S ged dhìobair foghlam dhiubh tiodhlaic chungaidh
Bu deàrrsant’ cliùmhor bha iùil an eòlais.

Bha ’m beatha làitheil a’ triall neo-eudach
Bho mhochthrath éirigh gu réis na glòmainn;
Cha robh beairteas no stòr ’nan ùidh-san —
Ach dhùin an sùilean an dùil ri sòlas.

’N am éirigh gréine thar slios nan cruadhlach
Cur gathan snuadhmhor mun cuairt na mòintich
Cur sgàil na h-oidhche ’na dheann air chùlaibh
’S a’ toirt madainn ùr dhuinn le sùgradh dòchais.

Ged duaichnidh eugnaidh a dhreach san fhaoilteach
Bheir samhradh caochladh le chaomh-chruth òrail
Bidh eòin na h-àirde cur mìle fàilt’ air
Le roinn is dàin ann am blàths na ceòlraidh.


Glaic Ruairidh

O fàilt’, a ghlaic as dreachmhor snuadh
Far ’n d’ ghluais mi ’n làithean m’ òig’,
Far ’n robh mi leum air feadh nam bruach
Gun ghruaman no gun bhròn;
Am measg an fhraoich air aodann bheann
Is ghleann mu’n iath an ceò,
Far ’n cluinnear monmhair bhinn nan allt
Cur steall air feadh nam fròg.

O, siud na làithean a bha saor
’S a bhios ’nam smaoin ri m’ bheò
An uair bha m’ inntinn réidh gun daors’
Mar naosg air feadh an fheòir;

[TD 108]

Mus do dh’fhiosraich mi gach gaoid
Bhios daonnan a’ tighinn òirnn
’S mus tàinig coimhicheas an t-saoghail
Le thuiltean gaoir ’nam chòir.

Gur sgapt’ an-diugh air feadh gach taoibh
An comann aoigheil còir
A b’ àbhaist bhith cluich air feadh an fhraoich
Cho aotrom ris na h-eòin —
Tha cuid ’nan suain san dachaigh bhuain
Fo ghlasan fuar nam bòrd
Nach till air ais gu bràch air chuairt
Do ghleannan uain’ nan còs.

An uair thig mìos na Bealltainn Màigh
Gur àghmhor bhios gach flùr
Air feadh nan glaic a’ teachd ri fàs
Gar gàirdeachas le sunnd;
Bidh lusan maoth air feadh nan cluan
Cho òrail snuadh fo dhriùchd,
Is còisridh ghrinn nam measgadh teud
A’ gleusadh a cruit-chiùil.

Bidh biolair uain’ as bòidhche snuadh
A’ fàs mun cuairt nan lòn,
Bidh dail-chuach eireachd, seud nam bruach,
’Na shuaithneas measg an fheòir;
Gach lus bheir beòshlàint dha do smaoin
Air feadh gach taoibh ’nan glòir —
An t-sòbhrag ’s frith-raineach nan cluan,
’S ’nam measg bidh ’n cluaran òir.

Gur tric a théid mi mach air chuairt
’S a bheir mi ruaig mun chrò —
Bidh na cnuic ’s na tomain uain’
Ag ath-nuadhachadh dhomh m’ òig’
’S a’ toirt air ais nan làithean saor’
’S na faoineasan gun ghò
Is cleachdaidhean an òg-ghnàiths fhaoin
A dh’fhalbh mar sgaoileas ceò.

[TD 109]

Sgrìobhaidh Mi le Dùrachd mu Rùn na Té Òig Seo

Sgrìobhaidh mi le dùrachd mu rùn na té òig seo,
Chan fhaca mi san dùthaich am flùr as bòidhche,
Sgrìobhaidh mi le dùrachd mu rùn na té òig seo.

An Uibhist ghorm nan àrd-bheanntan
A thogadh suas an t-àilleagan —
Rìbhinn ghrinn nam blàth-shùilean a thug an àird mo chòmhradh.

Eilean gorm nan àrd-bheanntan,
Bidh daonnan fuinn na Gàidhlig ann
Cho fads bhios tuinn an t-sàile tighinn le gàir-gheal chun a’ chòrsa.

Sgrìobhaidh mi san uair seo dhuibh
Mu ’bòidhchead ’s a snuadhmhoire —
Tha falt dubh clannach dualach sìos mu guaillinnean ga còmhdach.

Tha fiamh a gàir’ cho inntinneach
Ri còisir-chiùil nam frìthean
Nuair thig an samhradh dìtheanach air ais gu Tìr an Eòrna.

Gur gile leam an deud aice
Na sneachd’ air mullach Éiseabhail
Nuair thig am faoilteach beucach le chuid ghéirid rinn a chòmhraig.

Tha aoighealachd ga cuartachadh
’S i càirdeil bàidheil uallachais —
Tha dearbhadh ann a gluasad gu bheil buaidhean aic’ tha sònraicht’.

Tha mil nam flùr a’ tàrmachadh
’Na h-ìomhaigh aoigheil bhlàth-chridheach —
Cho rìomhach ann ri màldaig a chuir m’a sàiltean brògan.

Tha h-anail air a cùbhrachadh
Le measgachadh de chungaidhean:
Cha cheannaich òr am bùthan iad — bho dhùthchas thig an seòrsa.

[TD 110]

Mo dhùrachd théid an-dràst’ ’uic’,
Mo dhòchas gura làidir e
Gun dèan am freastal fàbhar rium a-màireach bhith ’na còmhair.


Cuairt Dhòmhnaill Iain feadh nan Gleann

Thug mi chuairt feadh nan cluaintean bòidheach,
Na glinn ’s na h-uain’-chnuic tha smuadhmhor còmhdaicht’,
A-mach Glaic Ruairidh ’s mu chuairt na Sròine
Gu Meall nam Bùthan ’s a-null na h-òban.

Na Creagan Gorm’ agus Meall an Iasgaich
Nan sealladh àghmhor fo bhlàthan briagha:
Sgòrr an Fhéidh ann fo reubadh shìontan
’S e giùlain cleòca de cheò na h-iarmailt’.

Tha Rubh’ na h-Òrdaig ’na charraig ùdlaidh
A’ cumail còmhstri ri dòrnadh dhùilean:
Na creagan cruaidh’ aig a’ chuan ga sgùradh
Le doineann throm tighinn á com nam brùchd-thonn.

Ged s corrach cas Glaic an Daimh ri dìreadh,
Tha sealladh àghmhor bho bhàrr a cìrein;
Bidh fonn neo-bhruaillein a’ gluasad d’ inntinn
A’ cluinntinn uainneart is buaireas strìtheil.

Tha monmhair aibhne a’ ruith troimh Gharbh-Shlios
Mar cheòlraidh dhrùidhteach is ciùineachd seanchais,
Mar dhoimhne aoibhneachd air aodann leanabain
’S mar dhriùchd a’ crùnadh nam flùr san anmoch.

Tha Gleann Gorm agus Glaic a’ Chìobair
Mar bha iad riamh bho chian nan linntean
Gu fàsgadh tèaraint’ ri sìontan millteach —
’S bidh chaora bhàn faighinn sgàil bhon dìl’ ann.

[TD 111]

Tha Rubh’ a’ Mhoil far am pailt an eunlaith
Cur mìle fàilt’ ort le bàidh is ciatachd;
Bidh ’n fhaoileag bhàn tric a’ snàmh gun fhiamhlachd,
A’ sireadh beòshlaint m’a chòrs’ ag iasgach.

Far mo chuairt feadh nam bruach gun thill mi
Gu cadal suaineach air cluasaig mhìn-gheal;
Rinn mi dùsgadh le sunnd ’s toil-inntinn
’S fhuair mi peann ’s mar a bh’ ann gun sgrìobh mi.


Ina

Gur e mis’ a th’ air mo dhòigh —
Ghabh Rìgh na Glòrach truas rium
An uair a fhuair mi Rìbhinn Bhàn
A chumas blàth bhon fhuachd mi.

Anns a’ mhadainn nì i tea
’S gun sgrìob i mach an luath dhomh,
Glanaidh i dhomh pìob an stòbh —
Gach sìon air dòigh mun gluais mi.

Deasaichidh i biadh air bòrd,
Brot is feòil mar as dualach;
Aig deireadh seachdain gheibh sinn iasg,
Is botal fìon air uairean.

Tha gach cùis a’ tighinn ri m’ chàil,
Rinn cuibhl’ an fhàbhair gluasad —
Pension agus scratch card
Is ribhinn bhàn air cluasaig.

Mìle marbhphaisg air bhith faoin,
Tha iomadh gaoid ’na ghluasad;
Na chuir mi shìol an làithean m’ òig’
Bhiodh coirce ’s eòrn’ gam buain leam.

[TD 112]

Taigh Sgoile Glaic Ruairidh

Gluais, a chlàrsach, ’s dèan dùsgadh
(S ro fhad’ tha thu san dùiseal)
’S cuir teudan a’ chiùil ann an òrdagh
’S cuir air sgéithe an duan seo
’S mi dol a-mach ’na mo smuaintean
Am measg fraoch geugagach snuadhmhor na mòintich.

Mo mhac-mheanmna air gluasad
A-mach gu iomall Glaic Ruairidh
Far an tric robh mi cluaineas ’nam òige
Feadh nan cas-thoman uaine
Air an còmhdach le luachair
Far bheil fìoruisg’ an fhuarain a’ còpadh.

Far bheil nuallan nan steud-shruth
A’ tighinn a-nuas troimh na féithean
Air an ruamhar aig reubadh nan còp-eas,
Air an stialladh ’nam pìosan
Aig tuiltean ’s aig dìle
A’ dol air ais ann an tìm gu àm Nòah.

Bidh na tuiltean ’nam fiadhaiche
A’ tighinn a-nuas le na cliathaichean
Aig bearraidhean riabhach nan ceò-bheann,
A’ tionndadh ’s a’ fiaradh
Troimh chuislean is bhlianagan
Gus an ruig iad bial Bàgh Marulaig.

Sann fo iomall nam fuar-bheann
Is fasgadh na tuath-ghaoith’
A bha taigh-sgoile Glaic Ruairidh ’na òrdagh
Air làrach bheag uaine
Le fraoch air a chuartachadh
Far am fàsadh an cluaran bu bhòidhche.

[TD 113]

Siud an òigridh bha fonnmhor
A’ ruith ’s a’ leum feadh nan tom ud,
A’ grunnachadh troimh pholl is troimh chòinnich,
A-muigh air aodann nam fìreach
Ged bhiodh a’ ghailleann ’s an dìl’ ann —
Cha robh iomradh san tìm ud air brògan.

Cha robh ar n-éideadh ro phrìseil,
Cha do dh’fhiosraich sinn sìoda,
Cha robh seudan an rìomhaidh gar còmhdach —
Cha d’fhuair sinn mar dhìleab
Ach cruaidh-chàs na h-ìsle
A chum fodha san dìg sinn gu’r srònan.

Ged bu luideach a bhà sinn
Ann an aimsir an ànraidh
Chuir eu-treòir nan càs sinn air fògairt —
Chaidh cuid dhinn gu sàile
Gu ruigheachd ionadan àraid
Air drochaidean àrd’ luingis seòlaidh.

Ann an doimhneachd mo smuaintean
’S ann am breislich mo bhruadair
Bidh mo chéilidh a’ gluasad an còmhnaidh
A-mach gu iomall nan cruadhlach
Gu seunachd Glaic Ruairidh
Far bheil cuimhneachain bhuan dhomh air m’ òige.

[TD 114]

Dàin Eile<eng> / Other Poems

Of the following 79 other poems by Dòmhnall Aonghais Bhàin, some are referred to in the Introduction; most appeared in The Stornoway Gazette or Am Pàipear, while other sources are specified below. In each case the title is given followed by the first line.<gai>

‘A Rìbhinn Bhòidheach Shìobhalta’: A rìbhinn bhòidheach shìobhalta.
‘A’ Bheinn’: Nan robh thu briathrach le teanga thìoma.
‘A’ Mhaighdeann Chriadhadh’: Sann madainn Di-Dòmhnaich a chunnaic mi ’n ògbhean. An Tuil p. 512.
‘A-Muigh air Iomall nan Cuantan’: A-muigh air iomall nan cuantan.
‘A-Muigh san Iar’: A-muigh san iar am meadhoin cuain.
‘Air Bruaich an Uillt’: Nuair sheasas mi air bruaich an uillt.
‘Air Chuairt an Cille Bhrìghde’: Bhon a thug mi ’n sgrìob seo a chluaintean Chille Bhrìghde.
‘An Iolaire’: Shuas gu h-àrd san iarmailt.
‘An Rìbhinn Bhòidheach’: Nas àille na flùr tha fo dhriùchd anns an Ògmhios.
‘An t-Allt’: Le monmhair bhinn.
‘An t-Eilean Àghmhor Bòidheach’: Gun sgrìobh mi sìos a-nis an dàn.
‘An t-Sòbhrag’: A shòbhrag dhreach-bhuidh’ grinn nam bruach.
‘An Té Bhàn’: Ged tha m’ òige fada null.
<eng>‘Away in the West’: Away in the West in the turbulent ocean.<gai>
‘Bana-Charaid’: Se eilean Uibhist nan stùcan far an dlùth fas an eòrna.
‘Bean na Buana’: S cridheil sunndach i ’na gluasad.
‘Beanntan mo Dhùthcha’: Gur bòidheach is greannmhor.
‘Bha Uair a Dhèanainn Sùgradh’: Bha uair a dhèanainn sùgradh.
‘Bhon a dh’Imrich an Geamhradh’: Bhon a dh’imrich an geamhradh.
‘Bhon dh’Fhalbh Uainn an Dùbhlachd’: Bhon dh’fhalbh uainn an Dùbhlachd is aimsir na dùire.
‘Caileag Òg’: Cha d’ dheàrrs a’ ghrian san tràth-mhadainn nas blàthmhoir’ na do bhòidhch’.
‘Caochladh Tìde’: Nuair a dh’fhalbhas am faoilteach le chuid faobhair is fuachd.
‘Catrìona’: Ri taobh a’ chuain chaidh d’ àrach suas. Gairm 119 p. 240; <eng>Voice of the Bard p. 9.<gai>
‘Chì Mi Thu’: Chì mi thu mar long air sàl.
‘Cho Grinn ’s a Tharraing Anail’: Gun glac mi peann gu teann ’nam làimh.
‘Cluaintean mo Ghaoil’: A chluaintean mo ghaoil gura caomh leam ur bruachan.
‘Cumha don Rìbhinn’: Ged a dh’fhàg sinn san ùir thu ann an dubhadh a’ bhàis.
‘Daphne’: A rìbhinn bhòidheach a’ chùil dhuinn. Gairm 119 p. 241.
‘Dealbh Essie Stiùbhairt’: An leabhar-eachdraidh an luchd-cuairte. Gairm 183 p. 277.
‘Don Uiseig’: Fàilt’ a spiorad aoibhneis.
‘Dreach an Fhraoich’: Gur briagha dreachmhor dath an fhraoich.
‘Dùrachd’: Gach àm dhen bhliadhna mo mhìle dùrachd.
‘Ealasaid’: Gur bòidhche leam na flùr thu.
‘Eilean Àghmhor nam Buadh’: Eilean àghmhor nam buadh ’na laigh’ anns a’ chuan.
‘Eilean Beag Uibhist’: Se eilean beag Uibhist ’na laigh’ anns a’ chuan.
‘Eilean nan Crà-Ghèadh’: Se eilean nan crà-ghèadh. Gairm 184 p. 324.
‘Eilein Uibhist Ghorm nan Cluaintean’: Eilein Uibhist ghorm nan cluaintean.
‘Fàilt’ air an Earrach’: Fàilt’ air an earrach tighinn gu fearann ar dùthchais.

[TD 115]

‘Fàilt’ air an Rìbhinn’: Fàilt’ air an rìbhinn thainig mìltean thar chuan.
‘Fàilt’ Ort a-Nall thar an Aisig’: Fàilt’ ort a-nall thar an aisig.
‘Fàilte Angela’: Fàilte ort fhéin, a rìbhinn òg.
‘Fàilte Ann Marie gu Taobh a-Deas Loch Bhaghasdail’: Sgrìobhaidh mi mun rìbhinn seo tha tàmh an Tìr an Eòrn’. <eng>Four verses have been published as<gai> ‘Màiri Anna Chaimbeul’: Fàilt’ ort fhéin a Ribhinn òg, gur bòidheach rinn thu fàs.
‘Fàilte Hannah’: Mìle fàilt’ ort a’ tighinn thar sàile.
‘Fàilte Linda’: Mìle fàilte don rìbhinn bhòidhich.
‘Fàilte Moira’: A rìbhinn òg rinn tighinn a-nall.
‘Feasgar Samhraidh’: Feasgar samhraidh geal ciatach’. Gairm 151 p. 208.
‘Fraoch a’ Bhadain’: Fraoch a’ bhadain uaine tha ’n tìr mo luaidh a’ fàs. Gairm 118 p. 173, <eng>The Scotsman<gai> 27 August 1983.
‘Ged a Gheibhinn Gach Stòr’: Ged a gheibhinn gach stòr agus taisealadh maoin.
‘Ged Shéideadh a’ Ghailleann san Fhaoilteach’: Ged shéideadh a’ ghailleann san fhaoilteach.
‘Gleann na Ceòlraidh ’nam Òige ’s ’nam Aois’: Sann an gleann na ceòlraidh.
‘Griomsaigh’: O eilean àghmhor an taic an t-sàile. Gairm 120 p. 376.
‘Gur Àghmhor a’ Chruinneag’ Gur àghmhor a’ chruinneag.
<eng>‘Haunts of my Childhood’: Haunts of my childhood distinguished in story.<gai>
‘Madainn Samhraidh’: S bòidheach madainn samhraidh ann an gleann nan ròs.
‘Maighdeann Bhòidheach Chàirinis’: Si maighdeann bhòidheach Chàirinis.
‘Maighdeann Loch a’ Mhuilinn’: Nam biodh mo long fo h-éideadh. <eng>Voice of the Bard p. 21.<gai>
‘Maighdeann nan Òr-Chleachda’: Mar as mò théid de dh’ùine ri cunntais do réis.
‘Maighdeann Òg’: Ged rugadh anns a’ gheamhradh mi ri aimsir aingealt’ fhuar.
‘Màiri an Fhuilt Dhualaich’: Gun sgrìobh mi fhìn an dàn seo dhuibh.
‘Marbhrann do Choinneach Mac a’ Choisiche á Dalabrog’: Nuair bha dùil againn ri sùgradh ’s a’ bhliadhna ùr a’ dol thighinn oirnn.
‘Mìle Beannachd aig a’ Chaileig’: Mìle beannachd aig a’ chaileig.
‘Mìle Fàilt’ agus Buaidh Dhut’: Mìle fàilt’ agus buaidh dhut.
‘Mo Mhac-Meanma ’s mo Pheann air Chuairt’: Glacaidh mi ’nam mheòirean thu le sòlas agus uaill.
‘Moladh Mnathan-Eiridinn Ospadal an Rathaig Mhóir, Inbhir Nis’: Bhon fhuair mi léirsinn is fradharc ùr. Gairm 171 p. 208, An Tuil p. 510.
‘Na Glaicean Uaine’: Na glaicean uaine fo fhraoch is luachair.
‘Ri Iomall na Fairge’: Ri iomall na fairge far bheil garbhaich a’ chuain.
‘Rìbhinn an t-Sùgraidh’: Ribhinn an t-sùgraidh ’s na gnùis chridheil bhlàith.
‘Rìbhinn Dhonn nan Dual’: A dh’ainneoin fuachd nan dùilinn.
‘Rìbhinn Òg a’ Chùil Bhuidhe’: A rìbhinn òg a’ chùil bhuidhe, mìle fàilt’ ort a dh’Uibhist nan stùc.
‘S Bòidhche t’ Ìomhaigh na Ghrian ag Éirigh’: S bòidhche t’ ìomhaigh na ghrian ag éirigh.
<eng>‘She Sat Down Beside Me’: She sat down beside me.<gai>
‘Si Òg-Mhadainn Shamhraidh an Samhla dha d’ Bhòidhche’: Si òg-mhadainn shamhraidh an samhla dha d’ bhòidhche.
‘Sìth’: Sìth an aoibhnis tha loinn ’na h-òrdagh.
<eng>‘The Rose of Canniesburn Hospital’: Far away o’er the sea where the pine trees does grow.
‘Though the Winter is Raging upon Us’: Though the winter is raging upon us.<gai>
‘Tighinn an t-Samhraidh’: Tha ’n samhradh grinn air tighinn mun cuairt.
‘Uibhist nan Stùcan’: Uibhist nan stùcan a-muigh anns an iar.
‘Uibhist’: Eilean àlainn nan stùcan. Gairm 120 p. 374.
‘Ùrachadh’: Tha ’n aimsir ghreannach reòthta a’ toirt òirnne sgleò na truaigh’.

[TD 116]

[Blank]
