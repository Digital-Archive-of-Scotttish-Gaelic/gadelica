[C 1]

An Aghaidh Choimheach
Iain Moireach

[C 2]

Deilbh còmhdaich le Donnchadh MacAsgaill

[C 3]

Gairm
An Aghaidh Choimheach
Iain Moireach

[DA 1]

AN AGHAIDH CHOIMHEACH

CLO-BHUALAIDHEAN GAIRM—Leabhar 33

[DA 2]

[Blank]

[DA 3]

AN AGHAIDH CHOIMHEACH

Sgeulachdan

Iain Moireach

GAIRM
Glaschu
1973

[DA 4]

Air fhoillseachadh an 1973 le
GAIRM
29 Sràid Waterloo, Glaschu C.2
Clò-bhuailte le
Learmonth Printers Ltd.
9 Sràid an Rìgh
Struighlea

SBN	901771 36 8 (cruaidh)
      901771 37 6 (pàipear)

Thug an Comunn Leabhraichean Gàidhlig cuideachadh do’n luchd foillseachaidh gus an leabhar seo a chur an clò

© 1973 Iain Moireach

[DA 5]

CLAR-INNSIDH

An Aghaidh Choimheach					1
Am Pàrtaidh							21
An Gamhainn							31
Briseadh na Cloiche						39
Ignig Dannsair							45
An Dà Latha							53
Seòras								68
Mòine Dhòmhnaill Agus Ordag ’an Bhàin			81
A’ Chaora Chondail						93
Feòil a’ Gheamhraidh						103
Oidhche Shathurna						108
Gormadh an Fheòir						115

[DA 6]

[Blank]

[TD 1]

An Aghaidh Choimheach

Dh’aithnich Doilidh a bhràthair a’ cromadh ás a’ phléana … có nach aithnicheadh Canéidianach air a thrusgan? … agus ghabh e a-null ’na choinneamh. Bha inntinn agus a chuimhne a’ ruith roimhe, a’ cur sgleò air a léirsinn fhad’s a choisich e thuige.

A’ cheud rud a mhothaich e, cho aosda is a bha Aonghas Iain.

Rug iad air làimh air a chéile agus dh’ainmich iad a chéile anns an fhuachd. Bha gaoth neimheil bho’n Bhàgh a’ sguabadh thairis air an réidhlean fhosgailte, a’ slacadaich còta soilleir Aonghais Iain agus briogais Shàboinn Dhoilidh mu ’n casan. Sheall iad gu h-èasgaidh ri chéile. Fad tiotadh, dìreach, gach bràthair le boillsgeadh a’ coimhead troimh shùilean an fhir eile, agus an uairsin dithis bhodach ag amharc sùilean a chéile.

Bha dùil aig Aonghas Iain gun taomadh faireachdainn air choireigin a-steach air—rudeigin a bhiodh a cheart cho làidir ris a’ chianalas—nuair a chuireadh e a chasan a rithist air talamh Leodhais. Nach robh còrr agus dà fhichead bliadhna bho dh’fhalbh e ás? Ach cha do dh’fhairich e dad, ged a dh’fheuch e e fhéin a dhùsgadh. Thubhairt e ris fhéin an toiseach gum b’e an sgìos a bu choireach, ach thuig e a nise nach b’e, gur e seòrsa de mhiann bàis a thug ann e, gun robh seòrsa de bhreitheanas roimhe. Agus Doilidh Beag cho rag, crìon, le droch dheud agus dreach na h-aimsir air a ghnùis chaoil.

Thubhairt e ri Doilidh gun robh e sgìth.

“Tha mi sgìth—glé sgìth,” ars esan, a theanga ri strucadh troimh chànain far am b’àbhaist dhi bhi dannsa.

Leag Doilidh sùil mhìogach air.

[TD 2]

“Tha. ’S fhada bho dh’fhàg thu ’n taigh.”

Ghabh iad taxi bho’n dróm a-steach am baile. Chrom iad ás aig an Royal, agus choisich iad sìos gu bàrr a’ chidhe gun dad a chòmhradh eatorra. Bha Aonghas Iain le ìongnadh a’ toirt fainear mar a dh’atharraich an t-àite. Cha b’e nach do dh’atharraich Trail, B.C., cuideachd, le caran an t-saoghail. Ach cha robh dùil aige ris a leithid an sud—dh’fhairich e mar Rip Van Winkle. Smaoinich e ciamar a dh’ìnnseadh e seo do Dhoilidh ach cha b’urrainn dha.

Cha robh Doilidh idir air a dhòigh a’ màgail air a’ chidhe ’na dheise-Shàboinn agus bha sin follaiseach ’na aodann.

“Thugainn dhan a’ Royal.’’ thubhairt e mu dheireadh.

“Royal? … Oh, sure. Théid gu dearbh.”

Bha e ri deanamh dragh do Dhoilidh nach déidheadh aige air càil a radh ri bhràthair. Ach có air a bhruidhneadh e ris? Dé fios a bh’aig Aonghas Iain mu chaoraich no mu chrodh no mu nì sam bith eile air an t-saoghal? Dh’fhaighnich e dha an ceann ùine ciamar a dh’fhàg e an teaghlach, thall.

Thug Aonghas Iain balgam ás a ghloine, agus dh’innis e dha. Bha Don pòsd ann an Ottawa, obair mhath aige ann an oifisean an Riaghaltais, agus Alex ag obair aig Boeing ann an Seattle, agus Claire pòsd aig fear á Vancouver is dithis chloinne aca.

“’Se Gus a th’air am mac aice,” ars esan le gàire mhoiteil.

“Gus,” arsa Doilidh. “Glé mhath. Glé mhath.”

Cha robh fios aige carson a bha Gus glé mhath.

Thug Aonghas Iain wallet ás a phòcaid, làn phàipearan agus notaichean. Tharraing e pasgan dhealbhan ás.

[TD 3]

Shìn e air a’ bhòrd iad, agus thog e a rithist iad, aon an déidh aon, a’ bruidhinn.

“Sin Don a nis … agus Mary—Mairi … mi fhìn is Sue is Don … seo Gus, balach da-rìreabh! … Mairi is Gus is Claire is—o, sin Bill, Bill an duine aig Claire. Gus a rithist, tha e coltach rium … Alex, Claire, Don is mi-fhìn aig a’ Bhliadhn’ Uir an uiridh … an taigh agam fhìn, not a bad place, eh? … Will McLean á Gearrloch agus Sue … duine math, Will … cùl an taighe … Sue a rithist. Chan fhaca tusa Sue a riamh … bha i brèagha, Sue …”

Boireannach eireachdail a bh’anns an dealbh, ceart gu leòir. Sue. Agus aodainn eile nach fhac agus nach fhaiceadh esan. Ainm aig Aonghas Iain dhaibh uile, ainmeannan coimheach neònach. Thug e sùil orra air fad, a dh’aindeoin sin, is e ag aomadh a chinn ri bhràthair. Ach cha robh annta ach leusan, pìosan faileasach pàipeir air bòrd anns an Royal, aghaidhean nach robh ’na shaoghal-san.

Thog Aonghas Iain na dealbhan agus chàraich e air ais ’na phòcaid iad.

Nuair a ràinig iad dhachaidh, bha Anna am piuthar a’ feitheamh an sin, anns an dorus, is i a’ fàsgadh làmhan le fadachd agus iomagain. Chuir i a gàirdeanan mu amhaich Aonghais Iain, phòg i e, agus thug i ceum an comhair a cùil, a làmhan fhathast air gualainnean a bràthar. Bha deòir ’na sùilean.

“Gun dìth thu fhéin … Gun dìth thu fhéin …”

Shuath i na deòir le a h-aparan.

Bha Doilidh is a cheann air fiaradh ’ga coimhead.

“Steach leibh. Trobhad a-steach,” ars ise.

Shuidh Aonghas Iain aig an uinneig, agus sheall e

[TD 4]

mun cuairt. Latha bristealach geamhraidh, shaoileadh duine gun robh am fuachd a’ geurachadh oirean an t-saoghail. Bha na beanntan dubhghorm mar a bha iad ’na chuimhne, bha an loch cho làn, an cladach. Cha robh an t-eilean air atharrachadh; bha an t-eilean bithbhuan. Ach nas fhaisge, fa chomhair, chitheadh e mullaich-sglèat, uinneagan móra agus iodhlainnean beaga. Bha seann chairt-chopaig air beulaibh an t-seann taighe, cliathaich a dhìth oirre, cinn nan tromaichean fodha anns an talamh. Na h-eich air a dhol á fasan agus na cairtean ’gan tiodhlaigeadh fhéin air an ceann-dìreach. Agus a dhachaidh fhéin gun mhullach, air tuiteam ’na broinn. Feur garbh odhar a’ fàs air a h-uile nì a bha uaireigin am meadhon a shaoghail. A-mach ás an làraich ud a dh’fhalbh esan do’n Chogadh; am measg an tiùrr chlachan ud a chàraich e uime a dheise, an oidhche a thog e air a Chanada, o chionn fhada mhór an t-saoghail …


Feasgar geamhraidh ann an 1916, bha an teaghlach gu léir mun bhòrd: Domhnall Mór, Belag a bhean, Iain, Alasdair, Sine, Anna, Aonghas Iain, Ciorstaidh agus Doilidh Beag. Bha Iain agus Alasdair air fòrlagh. Thurchair dhaibh a thighinn dhachaidh air an aon oidhche, agus abair oidhche ann an taigh Dhomhnaill Mhóir. Alasdair ás a’ Néibhi agus Iain ás na Canéidianich, Princess Pat’s, dithis bhalach cho grinn ’s a dh’fhalbh á Leodhas a riamh. Am measg aoibhneis agus onaghail, bha an teaghlach a’ gabhail an naidheachd, còmhladh. Belag, nam faigheadh i leisgeul sam bith, a’ cur a làimh air gualainn no air glùin fear seach fear de “na strainnsearan,” mar a bh’aic orra.

[TD 5]

An fheadhainn òga gun ghuth air cadal ri feuchainn orra na bonaidean agus a’ coimhead nan trusgan. Cha robh dìth fuaim no ceol-gàire.

Aig an àm ud, bha Aonghas Iain beagan is sia-bliadhna-deug. Bha e ri faighneachd de bhràithrean an robh medals aca, is e ’ga fhaicinn fhéin le féileadh uaine a’ cluiche na pìoba ’s a chas air a’ pharapet ’s na Gearmailtich a’ losgadh air ’s esan air a leòn gu dona ach a’ cumail a’ dol a dh’aindeoin cunnairt ’s na Sìophortaich a’ gabhail misneachd ’s ag éirigh ag éigheachd Cuidich an Righ ’s a’ deanamh sgrios eagalach air an nàmhaid agus an Righ a’ càradh V.C. air a bhroilleach-san ’s e tilleadh a Leodhas le cas ghoirt ’s a pòsadh te bhrèagha ’s a crochadh a V.C. air a’ bhalla ri taobh a’ chaileandair agus bhiodh e ag ìnnse dha mhic mar a choisinn e e. Fadachd air gus am biodh e an aois falbh do’n Fhraing.

Cha robh a chridhe aig Iain no Alasdair a dh’ìnnseadh dha na bha roimhe an sin.

Fadachd cogaidh no sìth cha robh air Doilidh Beag an oidhche ud. Balach sèimh, cho sèimh ’na ghnè is gun deach earrainn mhór de òige seachad gun fhios da. Dh’fhàg sin ’na bhodach gruamach e o chionn fhada, a’ cnàmh ann an aithreachas.

B’e sud an turas mu dheireadh a riamh a bha an teaghlach cruinn. Sia mìosan an déidh dha dhol air ais bho fhòrlagh, chaidh Iain a chall. Mar a fhuair iomadach pàrant eile, fhuair Domhnall agus Belag fios agus chaidh Belag gu caoineadh, an uairsin agus a rithist nuair a ràinig pasgan beag de threallaichean a bh’aig Iain agus dhà no trì medals ann an céis aodaich dhubh. Deireadh-sgeòil Iain, a dh’fhalbh cho fearail

[TD 6]

sunndach á Montreal do’n chogadh, latha is Canada gu léir a’ sméideadh ris fhéin agus ri chomhaoisean òga.


Leig Aonghas Iain osann trom ás. Dad ach air ruighinn Leodhas agus mar-thà am bàs mar neul ’na inntinn. An Canada, ged a chaochail Sue, ged a bha doilgheasan air corra stad a chur ’na cheum, cha robh e a riamh buailteach ri osnaich. Ach cha déidheadh aige air a smuaintean a thogail gu nithean eile. Bha aige a nise, an déidh dha aghaidh a chur air an fheadhainn a bha fhathast beò de a dhaoine, ri coinneachadh agus ri rèite a dheanamh ris na mairbh. Naoinear ann an 1916, triùir an diugh, seann mhaighdeann, seann fhleasgach agus seann bhantrach. Có shaoileadh gun sìoladh iad ás cho luath? Ach mhaireadh an sloinneadh ann an Canada, seach gun robh Don pòsd. Ainm Dhomhnaill Mhóir ann an Ottawa … agus nam pòsadh Alex … ainm a bhràthar Alasdair air-san, Alasdair nach do thill nas motha ás a’ chogadh.


Alasdair Dhomhnaill Mhóir ’na shuain chadail ann an rùm beag shìos am broinn na luing-chogaidh. Seòldairean sgìth ’nan cadal mun cuairt air. Gu h-obann, iarunn ’ga reubadh ’s ’ga stialladh, daoine a’ sgreuchail, feòil, sàl a’ taomadh a-steach innte. Saoghal bun-os-cionn. A’ faighinn a chasan fodha. Dean air an àradh. Daoine a’ gabhail dha chéile, a’ mionnan agus a’ gal. Gaidheal eile air a chùlaibh, a’ brunndail, “A Dhia gléidh mi, à Dhia gléidh mi.” Làmhan air an àradh, uile neart ’ga shlaodadh fhéin suas. Guth ag éigheachd—Alasdair! Alasdair! Am fear eile a’ deanamh crònan àmhghaireach ’ga thilgeil

[TD 7]

fhéin ris an àradh, a’ feachainn ri sreap. An dà ghàirdean dheth aig na h-uilinnean. Suail. An duine á sealladh, fodha. Suas leis. Muir, dubh agus dearg agus geal, am bàs a’ sluaisreadh mu shliasaidean is e a’ dìreadh. Sprèadhadh eile.


Latha dha robh iad, shaoil leotha nach dìochuimhnicheadh iad gu bràth Iain no Alasdair, ach cha robh ìomhaigh fear seach fear dhiubh aca an diugh. Gillean grinn, dìreach, a bha an diugh dhaibh mar cheumannan sa’ ghainmhich.


Agus an uairsin, an dleasdanas-cuimhneachaidh mu dheireadh, bha e an dòchas, gus am biodh na fiachan pàidhte … e fhéin ri falbh a Chanada.

Chitheadh e cho soilleir ’na chuimhne na thachair. Athair aig ceann na beinge, Domhnall Mór, a’ sgrùdadh lasraichean an teine, a’ faicinn balaich a dh’fhalbh ’s nach do thill. ’S a nise Aonghas Iain, a thug a bheatha ás a’ Fhraing, esan a nochd a’ falbh a Chanada. Bha fios aig Domhnall Mór ciod e a bha an dealachadh seo ri ciallachadh. Bha Belag ’ga cumail fhéin cho dripeil is a b’urrainn dhi, a’ faighneachd na dhìoch’naich e sud no sud eile? Robh na stocainnean gorm aige? agus fad na h-ùine ri sealltainn ’s ri sealltainn ris, mar gum biodh eagal oirre gun déidheadh ròinnean dheth ás a cuimhne gu sìorruidh. Càch ’nan tosd, a’ faicinn nì mór mar eachdraidh ri tachairt.

Nuair a dh’fhalbh e an uair ud—an dàrna turas a riamh a dh’fhalbh e, cha tug e an aire do neach ach a phàrantan … Belag ri gal ’ga choimhead, agus Domhnall Mór sàmhach, a’ tionndadh a chùlaibh agus

[TD 8]

a’ gabhail seann cheum trom airtneulach a-steach an staran.

Ghabh e cus ri òl ann an Steornabhagh, agus dhùisg e le ceann goirt is Canada roimhe.


“Chan eil móran am follais dheth an diugh,” ars Anna.

“Chan eil,” fhreagair Aonghas Iain, “Chan eil gu dearbha. An seann dachaidh—old home …”

Sheall e rithe le fiamh a’ ghàire.

“Bheil cuimhne agad an latha a’ … sreap? … mi fhìn ’s tu fhéin air druim am bó?”

“Na bà,” ars ise. “Druim na bà. Tha …”

Rinn i snodha gàire ris le a beul.

Cha robh cuimhne aice air dad dha leithid. Dh’aithnich Aonghas Iain air na sùilean aice. Dh’aithnich e, le uamhas, gun robh Anna air son trod ris, air son rudeigin éigheachd ris, gun robh farmad aice ris. Chunnaic e gun robh i aosda, caol.

“… Tha gu dearbha, cuimhn’ againn air a h-uile càil. Cuimhne, fios agus faireachdainn, air—a h-uile-cail, Aonghais Iain. Iomadach rud …”

Dh’éirich Anna agus choisich i air a socair a-mach do’n chidsin, crith ’na beul. Dé fios a bh’aige-san? Bodach saoibhir á taobh eile an t-saoghail? Fad bhliadhnachan nam bliadhnachan, ise gu moiteil ag ìnnse dha coimhearsnaich gun robh Aonghas Iain aca-san a’ faighinn air adhart gu math thall thairis—i ’ga fhaicinn ’na h-inntinn a’ faighinn air adhart. Agus mar a chaidh na ràidhean ’s na bliadhnachan seachad, cho doirbh is a bha e dhi a bhi a’ bruidhinn air, daoine a’ faighneachd nuair a sgaoileadh a’ choinneamh cuin a

[TD 9]

bha dùil ris dhachaidh air chuairt? robh fada o nach d’fhuair iad bhuaithe? Daoine eile a’ tilleadh bho àm gu àm …

Ach cha do thill esan. Agus nuair a thàinig e mu dheireadh thall, ann am meadhon a’ gheamhraidh, dé bh’ann dheth ach seann duine reamhar?

’S a’ cur dheth mu dheidhinn the old home … Home a dh’fhàg esan cho luath is a fhuair e an cothrom. Cha robh gaisnean dheth ann nuair a chaochail athair, no a mhàthair, no Sine, no Ciorstaidh bhochd. No nas mocha aig iomadach àm eile a bha feum aca air cobhair, cha do nochd e fhéin no sgillinn ruadh de chuid airgid.

Tà, nuair a chaochail a bhean fhéin, nuair a dh’fhàg na h-iseanan aige an nead, abair thusa gun do rinn e air Leodhas an uairsin …

Facal cha tubhairt e mun dachaidh a bh’aca an diugh, ged a bha e ’na shuidhe gu comhfhurtail ’na broinn … Na chuir ise ás a corp bho chionn seachduinn a’ sgùradh ’s a’ nigheadaireachd ’s a’ sgioblachadh … An aon fhonn aig gach seann chroidsear a thilleadh, ma b’fhìor a’ caoidh na dh’fhalbh. Tà, feuch riut, an déidheadh iad a dh’fhuireach dhan taigh-dhubh, no an diùltadh iad suidhe ann an càr? Agus chum iad clior ’s an àite gus na chuir daoine eile ás de na seann nithean, a’ cur na h-oighreachd ann an òrdugh le strì agus fallus, ’gam marbhadh fhéin …


A’ cheud latha no dhà, b’ann ri ruith air na comhaoisean agus na càirdean a bha an triùir ’nan còmhradh. Bha a’ mhór-chuid dhiubh anns a’ chladh.

Thogadh Aonghas Iain ainm, mar a thigeadh ìomhaigh chuideigin gu a chuimhne.

[TD 10]

“Ciamar a tha Alasdair an Dùdo?”

Agus chrathadh Doilidh a cheann.

“Bhàsaich Alasdair bochd bho chionn fhada.”

“Ni’teen-fifty-six, bliadhna an t-sneachda mhóir,” chanadh Anna, ag osnaich agus ag iarraidh gu bruidhinn mu chinn-crìoch.

Mu dheireadh, sguir Aonghas Iain a dh’fhaighneachd.

Thadhail e a stigh air an fheadhainn a bha fhathast air an caomhnadh, gach uair le million ceisd air bàrr a theanga a’ dol a-steach chun an taighe. Ach nuair a chitheadh e an duine, cho créicealach fàilingeach an tac an teine, cha bhiodh móran aige ri radh ris, agus b’ann air aimsir agus cridheachan lag a chuireadh e seachad an fhionnairidh. Chuir e ìongnadh air cho briste is a bha an sluagh ’nan slàinte. Bha e taingeil gun robh e fhéin air Canada a thoirt air—bha e air a bhi san uaigh gu seo. ’Se gnothach eagalach a bh’ann, ach bha e na b’fhaisge ’na aigne ris na beanntan ’s ri coigrich ann an Canada na bha e ri dhaoine fhéin. Fiù’s Doilidh agus Anna. An dithis aca cho dùinte, an taing a chéile agus neò-ar-thaing a chéile mar dà chlach mhuil air cladach. Dh’fheumadh e faighinn a-steach orra, oir cha bhiodh cothrom aige tuilleadh.

Thòisich Aonghas Iain a’ conaltradh mu chor an t-saoghail, feuch an lorgadh iad ceangal sam bith ach fuil thana agus cuimhneachain eatorra.

“Bu chòir,” theireadh e, “bu chòir dha Nixon am bom a thuiteam air na VC’s. Menace dearg. Balaich òga ri bàsachadh thall sud, for what? Am bom, short and sweet, stadadh sin iad.”

Bha fios aige gun robh easbhuidhean a Ghaidhlig a’ cur dreach nas corraiche air a bheachdan na bh’orra

[TD 11]

anns a’ Bheurla. Ciamar eile a bhruidhneadh e, gu-ta? Ma bha a Ghaidhlig-san air meirgeadh le dìth cleachdaidh, cha robh am Beurla-san a riamh air a thighinn gu inbhe.

Shealladh Anna ris. Cha robh fios aice có air a bhiodh e a-mach, ach fhreagradh i gu truasail nach e sin, balaich òga ri bàsachadh ’s gun fhios air domhain carson, agus shuathadh i a baisean air a glùinean.

Bheireadh Doilidh greis a’ coimhead gu dùr ris an teine. A h-uile latha, bhiodh e a’ leughadh a’ phàipeir, agus ag éisdeachd ris na naidheachdan. Ged nach déidheadh e glé dhàn an aghaidh teachdaireachd na h-eaglais, dh’éisdeadh e ri naidheachdan an latha air an t-Sàboinn fhéin. Bha fios aige dé bha dol, ’sann aige a bha. Ach cha bhruidhneadh esan air “Nixon” cho toibheumach ri sud. Dé fios a bh’aige-san dé bu chòir dha ceannairean a bhi a’ deanamh?

“O, tha na seòid sin eòlach air an gnothaichean fhéin,” chanadh e, gu faiceallach. “Co-dhiùbh, chan eil fhios againn. Cha toir duine a char á President Nixon, ’s iongantach. Nach e fear-lagh a th’ann dheth?”

Chailleadh Aonghas Iain fhoighidinn leis. Gu bras, chanadh e, “For God’s-sakes, man, ’s cinnteach gu bheil thu a’ faicinn …” Ghabhadh e roimhe, aithreachas air gun dh’fhosgail e a bheul bho thùs, agus sin ’ga dheanamh nas fiadhaiche.

Fhreagradh Doilidh gum b’ann aig Aonghas Iain fhéin a b’fheàrr fios, is e a’ caitheamh a chairteil thall am measg na Yanks.

Dh’fheuch Doilidh corra uair ri rudan ìnnse mu a bheatha fhéin. Cha robh e fearasd, dé a thaghadh neach á raoin fharsaing leth-cheud bliadhna? An

[TD 12]

ìnnseadh e mar a bha cùisean anns na twenties nuair a bha esan ’na threun neart? Am b’urrainn dha? An ìnnseadh e mu threobhadh, mu chur, mu bhuain—bhuaineadh esan leis an speal ’na latha suas ri leth-cheud adag arbhair, agus cheangaileadh e iad mas déidheadh a’ ghrian fodha. An deanadh e dealbh dha air bàs athar? Air an dàrna ginealach a dh’fhalbh air oidhche foghair nuair a bha iad abaich air son an leagail anns a’ Fhraing? An tuigeadh am fear sprogail sultmhor ud co-ris a bha e coltach a bhi ciùrrte le siataig is tu a dh’aindeoin sin a’ cothachadh ri geamhrachadh bheathaichean, ri sgealbadh bhuntàta air latha rag Earraich? O cha tuigeadh a chaoidh, nas motha na thuigeadh esan mu chruadalan agus àmhghairean a thàinig air a’ chuid a chaidh a-null dhan Choille, na gillean òga le ’m bonaidean móra a sheòl air falbh, gu saoghal ùr.


Aon latha fuar grianach, chaidh an dithis aca cuairt mu chrìochan na leota. Ràinig iad a-steach sruthan far am b’àbhaist dhaibh a bhi ag iasgach as t-samhradh is iad ’nam proidsich bheaga. Abair iasgach! Bha an dithis a’ gàireachdainn, a’ cuimhneachadh air na geòileabain a bhiodh iad a’ sealg am measg nan clachan agus an t-eagal a bhiodh orra roimh easgannan.

“Cuimhn’ aghad, ’ais-Iain,” arsa Doilidh, “an latha a ghlac sinn easgann ’s a gheàrr sinn i ’na sia pìosan? Agus thàinig Coinneach Ruadh, agus thubhairt esan gun déidheadh gach bloigh ’na easgann ann an ceann fichead mionaid?”

Bha Aonghas Iain ri lachanaich. Bha cuimhne glé

[TD 13]

mhath aige mar a shuidh iad fad fìnn shuaineach an latha a’ coimhead ris na bloighean easgainn, a’ feitheamh, agus cho tàmailteach is a bha iad nach deach na pìosan ’nan sia easgannan, no ’nan aon.

Choisich iad an taobh ud agus an taobh-sa, a’ cuimhneachadh dé b’àbhaist a bhi ’ga chur anns gach làrach feannaig, càit am biodh canach bàn, deocagan, deanndagan …

Mu dheireadh, chuir iad car mun iodhlainn agus ràinig iad dorus an t-seann taighe.

“Eil cuimhn’ agad nuair a sgrìobh mise AJML 1915 ann an clach ri taobh an doruis?”

Dealbh taitneach. Aonghas Iain le sprod iaruinn agus oileag, latha sam bith a bhiodh dòrtadh ann is nach fhaight’ a-mach a chluich. Thug e fad ràidh a’ sgeilbeadh litrichean anns an leac—leac ri taobh an doruis, mu cheithir troighean an àirde bho’n talamh.

Chanadh a mhàthair anns an dol-seachad dhi, “O bheil thusa fo mo chasan a sin a rithist! Dìomhanas. Faigh sibh cail-idir nas fheàrr na sin ri dheanamh?”

Ach cha do shaoil Aonghas Iain no Doilidh Beag gum b’e dìomhanas a bh’ann. Bhiodh iad a’ bruidhinn air, ann an sud, far an robh iad ’nan seasamh an dràsda. Bhiodh ainm Aonghais Iain an sud gu bràth. Bhiodh luchd-tadhail ann an 2015 a’ stad agus a’ leughadh, agus a’ smaoineachadh air Aonghas Iain nuair a shuidheadh iad a stigh aig an teine.

Agus bha iadsan an sud an diugh, agus cha lorgadh iad a’ chlach. Cha robh ceithir troighean de bhalla an éis. Chrom an dithis agus laimhsich iad leac an sud ’s an seo.

Sheall Aonghas Iain ri Doilidh. Bha Doilidh a’

[TD 14]

coimhead ris na clachan a bha letheach-fodha anns an talamh. Chuir e a làmh air gualainn Dhoilidh.

<eng>“That’s the way of it.<gai> AJML 1915. An taigh a bha gu bhi ann co-dhiùbh, ge bith dé thigeadh as a’ rathad. ’S beag a bha dhùil againn, Doilidh old son, eh?”

“’S beag gu deibhinne. Ach sin mar a tha saoghal,” arsa Doilidh, a’ sealltainn gu caomh ris na seann sùilean liathghorm, agus ris na làmhan boga geala a rinn an obair an uair ud.

Sheas iad far an robh iad, làmh Aonghais Iain fhathast air gualainn Dhoilidh, gach fear a nise a’ tighinn air a shocair fhéin sìos troimh na bliadhnachan. Nuair a thog Aonghas Iain a làmh, choisich iad gu slaodach chun an taighe ùir, a’ bruidhinn air cho cunnartach is a bha na clachan leis an reodhadh.


Aon oidhche Bliadhn’ Uire, nuair a bha Doilidh mu leth-cheud bliadhna a dh’aois, bha blàthachadh math daoraich air is e ’na shuidhe le grunnan eile ag òl leann. Bha leann air làr a’ bhothain anns an robh iad, agus trì casgaichean fiodha ann an oisean ás an d’fhuair iad an carthannas. Sheinn iad amhran no dhà, bhruidhinn iad air caoraich, agus tharraing iad á Seumas Ruadh mu dheidhinn rùd a bh’aige, cho bochd ’s a bha e. Bha iad glé dhòigheil.

Thàinig triùir ghillean òga a-steach is iad fhéin le deàrrsadh na deoch ’nan aodainn. Thòisich iad ri seinn, duan Beurla mu dheidhinn cowboys. Thubhairt Murchadh Uilleim riutha falbh leis na h-amhrain sin, mur a seinneadh iad Gaidhlig thoireadh iad na sitigean orra. Ach ’sann a thòisich na laoich air fonn agus facail eile, luinneag dhrabasda Bheurla. Cha tubhairt

[TD 15]

Murchadh Uilleim riutha falbh no sgur, agus ged a thubhairt e rubbage na croich! dh’éisd e fhéin agus càch gu fuirealach ris na briathran. Nuair a chunnaic na gillean gun ghabh na fleasgaich am biathadh, stad iad gu h-obann an teis mheadhon rainn, agus thòisich iad ri fanaid orra. Rinn iad tòrr càineadh.

Bha corraich air Doilidh Beag, ged nach robh e cinnteach carson, agus chaidh an dubhan a tharraing gu làidir ann-san.

Thubhairt iad rudan grànda ris mu dheidhinn bhoireannaich. Nach robh e còmhla ri té a riamh anns a’ chorc no ris a’ bhòrd-shlios no an àite eile ach ’na chuid aislingean salach. Gum bu chòir dha dhol ann am monastery.

Dh’éirich Doilidh agus dh’iarr e orra a dhol a-mach a shabaisd. Aosd is gu robh e a bharrachd orra, bha e cinnteach gun cuireadh e tuainealaich ’nan cinn. Bleigeardan an latha an diugh, air an togail air ice cream is Beurla.

Bha na gillean toilichte gu leòir. Mach leotha a’ seanais ’nam measg fhéin. Lean a h-uile duine a-mach iad, oir bha ràidh de sheanachas air a gealltainn.

Thilg Doilidh a sheacaid, chuir e smugaid ’na bhaisean agus thog e a dhà dhòrn.

Anns an ath thiotadh, nochd nighean á àiteigin agus thug i ás leis an t-seacaid.

Dh’éigh Doilidh as a déidh. Bha airgead agus leth-bhotull ’na sheacaid. Stad ise. Cha robh guth aige air sabaisd tuilleadh. Bha na gillean ri lachanaich, càch a’ priobadh air a chéile.

“Till leis an t-seacaid sin, am bioch!”

“Trobhad agus faigh i!”

[TD 16]

Ruith e, glan ás a chiall. Nam faigheadh esan gréim oirre, an starrag—

“’N aire ort fhéin!” dh’éigh fear òg. “Boireannach cunnartach a th’agad a’ sin!”

Nuair a bhuannaich e faisg oirre, thug i a casan leatha a rithist, le Doilidh ’na dheann air a sàil suas troimh’n bhaile. Bha anail Dhoilidh ’na uchd, leann a’ glugail ’na bhroinn. Thionndaidh ise a-mach, far an rothaid, a-mach gu leas bheag le gàradh cloiche. Leum i an gàradh.

Shreap Doilidh an gàradh agus thuit e air an taobh eile. Bha i ’na seasamh ri a thaobh. Chitheadh e na casan aice suas chun na glùinean. Dh’éirich e, agus rug e air an aodach aice. Cha do ghluais i.

“Na reub mo chuid aodaich,” thubhairt i, gu socair.

Dh’fheuch e ri rudeigin a radh ach bha inntinn bun-os-cionn agus cha ghabhadh tuigs’ air na briathran a thàinig a-mach.

Nighean Mhic ’An Thormoid, caileag ainmeil anns an sgìre, ’ga choimhead le gàire ann an solus na gealaich. A sheacaid aice air a cùlaibh.

Rug e air ghualainn oirre, leth-dhùil aige làrach nan cóig fhàgail air a gruaidh. Ach dh’fhidir e cho cruinn agus cho bog is a bha a gualainn agus stad e. Sheall e rithe, ri a h-aodann, ri a broilleach …

“Tha thu puffed out, a bheil?” ars ise.

Bha na liopan aice faileasach, is iad beagan o chéile.

Cha robh càch air an leantainn idir. Cha robh anns an t-saoghal ach e fhéin, agus ise, agus a mhiann.

Tharraing e thuige i, agus leig ise sin leis. Sheall i suas ris. Chrom esan a cheann ann am bruadar agus dh’fheuch e ri a pògadh.

[TD 17]

Leum i air falbh uaithe.

“Teich, a thrusdair. Sud do sheacaid.”

Agus leum i an gàradh, a’ gàireachdainn.


Agus a nise, bha Doilidh agus Aonghas Iain ’nan suidhe aig a’ bhòrd, greis an déidh am biadh, ag éisdeachd Anna am piuthar a muigh anns a’ chidsin is i a’ nighe nan soithichean.

Feasgar na Bliadhn’ Uire. An triùir ’nan tosd, a’ cuimhneachadh, a’ smaoineachadh agus a’ feitheamh. ’Se sin an seòrsa feasgar a th’ann do sheann daoine.

Bhrist air an t-sàmhchair gu h-obann. Dh’fhosgail an dorus-a-muigh agus thaom gròiligean bhalach a-steach, a’ strucadh nan cas agus a’ brunndail

“… an t-aran gun an t-ìm
Ithidh sinn an t-ìm gun an t-aran …”

Dusan aca, le aodach piullagach agus aghaidhean-coimheach orra. Pacaidean Corn Flakes agus bucais-bhròg air an gearradh sìos, feusagan clòimhe, sùilean iargalta, beòil reòidhte chumhang fhosgailte. Carson nach dùnadh iad dorus as an déidh? Gràisg na mallachd, ag iarraidh airgid ’s cha b’e aran no ìm.

Ach bha Aonghas Iain toilichte am faicinn.

“Stad, a bhalachaibh. Stad,” ars esan.

Stad na balaich. Thionndaidh na h-aghaidhean ris.

“Nise, canaidh sibh a rithist e, just one more time, dha seann bhodach, nach can?”

Ghnog na h-aghaidhean. ’S math a bha fios aig na balaich càit an robh sìneadh math.

“Fuirich an dràsd’,” ars Anna, a’ tighinn a-steach ás a’ chidsin, a’ suathadh a làmhan ’na h-aparan. “Gus a faic mise có th’againn.”

[TD 18]

Thog i a làmhan gu a ceann agus dh’éigh i, mar a rinn i gach Calluinn ris an sgiobadh bhorb neochiontach ud.

“O, mo chreubhag-s’, abair balaich eagalach!”

Agus bha siotaraich air cùl na feusagan, na balaich a’ putadh air a chéile.

Ghabh Anna a-null thuca, feuch an dearcadh i air fear a dh’aithnicheadh i. A’ coimhead a-steach troimh thollan nan sùl, a’ sireadh suaip agus coltais. Gach balach a’ coimhead troimh na sùilean aice fhéin.

“Chan eil mise a’ cur srad annaibh—fuirich—O, sùilean gorm muinntir a’ Ghlinne! Seonaidh, nach e? O ’s tu gu dearbha, a bhraidean, cha leig thu fhéin a leas! Agus mo chreach-sa thàinig, có am bodach uamhasach a tha seo? Seall an fheusag—obh! obh! An tu fhéin a rinn an aghaidh-choimheach, cha chreid mi gur tu, nach e d’athair a rinn e, a ghràidh.”

“Cha b’e, ma-tha,” fhreagair am balach.

“Murdo ’An Chaluim! ‘Cha b’e ma-tha,’ ars esan! O dh’aithnicheadh sinne do chòmhradh an àite sam bith. Còmhradh d’athar, o ’se!”

“Có an cashier? Có tha gabhail an airgid?” Doilidh ri fàs sgìth, draught neimheil mu chasan, mì-shealbh orra.

Dh’aithnicheadh Anna còmhradh ’An Chaluim … Iain Chalum Dhomhnaill, aig banais Shine Chaimbeil, bho chionn fhada. Gille fichead bliadhna agus ise deugachan bhliadhnachan nas sine na e. Bu tric a smaoinich i air na thachair … corra uair, nuair a bhiodh Doilidh a’ gabhail an Leabhair, thurchaireadh e air caibideil a dh’fhàgadh gu truagh i, oir bha dòchas aice nach biodh a h-anam caillte … cha robh a peacannan ach beag—ach an aon ud—agus bha earr-

[TD 19]

ainnean anns an Fhìrinn a bha eagalach trom air a leithid. Dh’aithnicheadh ise guth Iain Chaluim, agus faileas a ghuth aig Murdo beag, a mhac a b’òige, cuideachd …

“Nis,” ars Aonghas Iain, “nuair a chanas mi trì.”

Shuidh Anna.

“Aon … dhà … trì!’’

“Ir a bhannan ir a bhó
Cur a-mach na bannagan
Ithith sinn an t-aran gun an t-ìm
Ithidh sinn an t-ìm gun an t-aran
Ithidh sinn a’ chàis leatha fhéin
Carson a réisd a bhiodh sinn falamh
Chan eil am broinn na fàrdaich
Nach gabh sinne an dràsda bloigh dheth
Ach aon nì tha sinn ag àicheadh
Niùlagan bhuntàta carrach
Chan eil iad farasd an giùlain
Chan eil iad sunndach no fallain
Chumadh iad seachd tràth gun éiridh
An neach as treuna tha sa’ bhaile.

A bhean-an-taigh éirich suas
Geàrr cul càbaig ’s na geàrr bàrr d’òrdaig
Ach mar a toir thu rud dhan na balaich
Théid do dhubhadh as a’ bhaile
’S théid do dhathadh as an teine
Mach gu Latha Brìde.”

Thubhairt iad “Brìde” gu math àrd, a’ tuigsinn gun robh iad a’ bagairt ged nach robh fios aca có a bh’ann am “Brìde” no có air a bha an duan a-mach.

[TD 20]

Bha Aonghas Iain a’ crathadh a chinn, a’ gàireachdainn. Air cùl nan aghaidhean-coimheach, bha na h-aodainn bheaga ruiteach a’ cur a-mach ràisean teangaidh ris. Cabhaig air na seòid chun na cuirme. Ach b’ann air na h-aghaidhean-coimheach a bha aire Aonghais Iain.

“Seo, a bhalachaibh,” ars esan, sprùilleach airgid ’na làimh, sìnte a-mach ri fear an sporain. “’S iongantach gu faigh sibh an còrr bhuamsa, so make the most of it.”

Ghabh am balach an t-airgead, agus am beagan àbhaisteach a thug Doilidh Dhomhnaill Mhóir dhaibh. Cha b’ann a h-uile bhliadhna a bhiodh bodach á Canada anns a’ bhaile air Oidhche nam Bannag.

Bha Doilidh a’ smaoineachadh air a bhràthair, ged a bha a shùilean air na balaich. Cha b’urrainn dha gabhail ris gum b’e sud a bhràthair, gum biodh iad a’ mire agus a’ ruith agus a’ cadal còmhladh uaireigin—a’ Yank ud a bha tabhach airgead gun chiall dha na balaich?

“Siùthaidibh, ma-tha,” ars Anna. “Siùthaidibh.”

Theann na balaich a-steach ri chéile a rithist, chaidh na bloighean ’nan easgann as ùr, agus thionndaidh iad chun an doruis.

Bha iad dìreach mar bhalaich-bheaga sam bith bho ’n cùlaibh. Cinn bheaga le falt làidir, calpannan làna fallain, cnàmhan anns an robh smior na h-òige.

Bha na h-aghaidhean-coimheach ri triall. Cha robh feum aig na balaich air aghaidh-choimheach ann.

“Mo bheannachd aig an taigh a th’ann
“Eadar daoine ’s crodh is clann
Pailteas bìdh is pailteas aodaich
Is slàinte daonnan gu robh ann …”

[TD 21]

Am Pàrtaidh

Chuala e torman guth athar air cùl a chuimhne. Fhad’s a bha e ’ga chluinntinn, thòisich e ag obair le a chuimhne eile—cuimhne a chaidh a dheilbh anns an sgoil—agus a’ lorg le shùilean sealladh sam bith a chuireadh seachad a cheann mionaid no dhà …

<eng>“… Vibrates in the memory
Odours when sweet violets sicken
Live within the sense they quicken.”<gai>

Keats? No Shelley? Cha robh fios aige. Dé ’n deifir cho fada ’s a chumadh e a chuimhne eile sìos, mar gun cuireadh duine reacord air gus nach cluinneadh e an réidio.

“Có air a tha thu smaoineachadh?” dh’fhaighnich an nighean.

“Amhran,” ars esan, is rinn e snodha gàire rithe.

“Amhran? ’N e fear a th’air an dràsd?”

Bha reacord air, seinneadair Albannach a’ gabhail seann duan, is giotàr ’ga ruagadh. Reacord ùr a h-uile cóig mionaidean, air son am pàrtaidh a chumail a’ dol.

“Chan e. Amhran Gaidhlig.”

“O.”

Bu tric a chuala e an O a bha sud. Sud am fuaim modhail a dheanadh an Gall ris a’ Ghaidheal fhad’s a bha e ag radh ris fhéin, “O an dólas, dé chuir an luib a’ Ghaidheil mi? Iad fhéin ’s an Clearances is Long Mhór nan Eilthireach a’ tighinn sìos ás na beanntan le

[TD 22]

màileidean làn dóruinn ’s ’gan reic air pinnt no dhà gach seachduinn. ’S an cuid Gaidhlig.” Ach cha b’e Gall a bha ’m Mairi-Anna idir—dìreach nach robh a cuimhne a’ cur dragh oirre.

Rinn e gàire.

“Carson a tha thu a’ gàireachdainn?” dh’fhaighnich i.

Bha fiaclan làidir geala ann, is craiceann glan, òg. Ach cha robh e fearasd a thuigsinn.

“Tha, air son g’eil fhios ’am dé tha thu a’ smaoineachadh. Tha thu a’ smaoineachadh gur h-e Pakistani a th’annam—Nach eil?”

“Mise? Chan eil. Dé tha toirt ort—?”

“Seall có thàinig a-steach. Murchadh.”

Bha a nis ochdnar Ghaidheil aig a’ phàrtaidh ’s iad a’ seasamh a-mach am measg chàich mar chraobhan am measg feòir no botuill stuth-cruaidh am measg chanaichean leann. Cha robh fios aige an déidheadh e a bhruidhinn ri Murchadh, is Mairi-Anna fhàgail. Bha Mairi-Anna glé bhrèagha agus, seach gun robh fios aige gun robh seòrsa de bhlàths aice ris-san, bu chaomh leis i. Ach bha i cho Gallda—no cho Gaidhealach—no rudeigin—cho aon-fhillte—nach b’urrainn dha gun a bhi mì-mhodhail rithe, feuchainn ri a bristeadh ’s a h-ath-ionnsachadh. Dh’fhàg ise an t-eilean aig cóig-deug. Cha do dh’fhàg esan gus a robh e gu bhi naoi-deug. Sin an t-eadar-dhealachadh a bh’ann; sin a dh’fhàg esan cho teagmhach, Gall-Ghaidhealach, ’na choigreach anns a h-uile h-àite ach air an trèana no air a’ bhàta.

Na h-uairean a b’aoibhniche a chuir e seachad ’na bheatha, ’sann air bàtaichean is trèanaichean. Cha robh deifir an ann a’ falbh no a’ tilleadh. Cha robh dragh air luchd-siubhail.

[TD 23]

“Bheil fhios agad dé bu chaomh leam?” dh’fhaighnich e.

“Dé?”

“A bhi a’ seòladh suas is sìos an International Date Line fad mo bheatha.”

Dh’aithnich e gun robh e air a’ sàrachadh.

“Och, Ailein, carson a bhios tu bruidhinn mar sin? Carson a bhios tu—nach bi thu—well, ’se th’ann ach pàrtaidh.”

Bha i air a moilghean a tharraing ri chéile. Sùilean móra dorcha, iomagaineach. Reacord ùr, ceòl neònach. Carson nach biodh e, mar a bha na leth-fhacail aice ag iarraidh, mar chàch? Neo carson nach cuireadh e a leth-cheann air a h-amhaich gheal.

“Ai, pàrtaidh. Cuimhn’ agad am pàrtaidh uaireigin—aig an taigh? Cuimhn’ agad—”

Bha e anns an ribe. Cho amaideach, “aig an taigh.” Guth Mhairi-Anna ’na chluasan, ach bodach a’ bruidhinn ris ’na cheann, socair, cinnteach as a chreideamh, a’ feuchainn a chuideachadh, is esan ag argamaid, a làmhan air chrith, an déidh a’ phàrtaidh ud …

Thigeadh gàire gu Mairi-Anna glé fhearasd. Pàrtaidh o chionn sia bliadhna, nuair a bha ise seachd-deug is i aig an taigh aig àm na Nollaige. Cha robh Ailean air an sgoil fhàgail, gille ochd-bliadhn’-deug nach robh ag òl no a’ smocaigeadh, math air football, math san sgoil, àrd agus soilleir. Chaidh am pàrtaidh air adhart a’ toirt leis leud na h-oidhche, agus mar a b’fhaide a lean e, ’sann bu trice a chaidh sùilean an dithis an glaic a chéile. Mu dheireadh, gun fhios daibh, cha mhór, bha iad a’ coiseachd gu a dachaidh-se agus a’ pògadh a chéile aig ceann an taighe …

[TD 24]

Sheall i ris. ’S mór an t-atharrachadh a thàinig air bho latha sin. Cha robh e ag òl ach beagan, no a’ smocaigeadh, ach bu shuarach leis football an diugh. Bha e eireachdail, ach sgìth ’na dhreach, na sùilean aige duilich an leughadh, ged a bha fiamh a’ ghàire air is e ag éisdeachd rithe ag ìnnse a seanachais.

Duine caol grinn a bha ’na athair, geal sa’ cheann. Mu choinneamh aig a’ bhòrd, a’ bruidhinn …

“Well, a bhalaich, tha thu fhéin aosda gu leòir air son fios a bhi agad dé tha ceart agus dé nach eil …

“Mas e rud fallain agus math a th’ann, Ailein, carson a dh’fheumas sibh fuireach ris an dorchadas? …

“Bha mise tòrr na bu shine a na tha thusa mas do sguir mi a dh’òl agus de ghòraich eile. Bha gu dearbha, ’s tha a h-uile boinneag deoch-làidir ’s a h-uile boinneag fallus-dannsa sin a’ tuiteam air mo spiorad an diugh mar shradagan ás an teine shìorruidh …”

Athair ’ga choimhead le truas agus iomnaidh. Esan air chrith, air bhoil—nan tigeadh cogadh am màireach, dòigh air choireigin air am faigheadh e air bruidhinn ri athair mar dhuine ri duine …

Bha Mairi-Anna aig deireadh a sgeòil, a sùilean làn mire.

“… agus thug thu ás le searragan móra a-null cùl a’ bhaile. ’Na do dheise-cheart!”

“Cha tug na. ’Sann a tha thu a’ smaoineachadh air carabhaidh air choireigin a bh’agad. Cha bu mhise bh’ann.”

“’S tu, nach tu fhéin a chuimhnich air?”

“Tiud, a Mhairi-Anna, chan eil mo chuimhne-sa ach cearbach. Ach air bàrdachd. Bheil thu air son bàrdachd

[TD 25]

a chluinntinn? Tha mise mar juke-box air son bàrdachd—”

Dh’fhidir e gu robh neart neimheil ’na ghuth, ach bha a mhac-meanmna ri danns.

“Sreath phutannan ’na mo cheann, air am fuaigheal ri sreathan bàrdachd. Put air aon dhiubh, rolaigidh mo shùilean is thig dà rann ás mo bheul. Seo dhut a nise. Siuthad, put air aon!”

Bha e cho beò ri allt, a’ lachanaich. Dh’fhairich i gaol dha is eagal roimhe, còmhladh. Cha robh fios aice dé dheanadh i. Có air a bha e a’ fanaid?

“Thalla, amadain!” ars ise, le gàire neo-chinnteach.

“Agus chan e sin a mhàin, fhearaibh agus a mhnathan uasal is ìosal, ach nì mi bàrdachd. Eisd seo—fuirich dà dhiog—

<eng>Can death be sleep, when life is but a dream
And scenes of bliss pass as a phantom by?<gai>

agus sa’ Ghaidhlig, cuideachd:

Cha tréig mi chaoidh mo dhùrachd dhut,
O’n ’s tric a bha mi sùgradh riut,
’S a’ choill’ an seinn na smùdanan
Gu binn an tùs a’ Mhàighe …

Dé do bheachd air a’ sin?”

“Cha bu tusa a rinn iad.”

“’S mi, mo mhionnan, an dràsda.”

Bha i gus a chreidsinn. Mairi-Anna ’s i cho laghach, esan a’ crathadh confetti de bhreugan air a ceann.

“Cha bu mhi.”

“Ailein, carson a bhios tu—?”

“Keats.”

“Dé an deifir dhuinne có rinn e?”

[TD 26]

“Agus Uilleam Ros.”

Cha b’urrainn dha sealltainn rithe. Thionndaidh e a cheann is dhearc e air Murchadh.

“Mhurchaidh! Mhurchaidh!! Trobhad dà dhiog.”

Thàinig Murchadh a-nall eadar an fheadhainn a bha a’ danns, cana leann ’na dhòrn. Reothart ’na shùilean. Deich air fhichead, agus eòlach air pàrtaidhean. Chrom Murchadh is chuir e a ghàirdean mu amhaich Mhairi-Anna.

“Hull-ó, miadail!”

Chuir e aodann sìos ri a falt, is shlaod e oirre le a ghàirdean.

“’S fhada bho’n dà latha sin. Dé?”

Rinn e gàire mhór fhlagach ri Ailean, agus leig e ás i. Thug e stalag ás a’ chana. Chuir Mairi-Anna a làmh suas ri a falt is shuath i a gualainn. Làmh gheal, mhìn.

“Gabh amhran, a Mhurchaidh.”

“Och, pu. Nach eil reacord ann?”

“Cuir dheth na reacords. Fuirich. Chan e. Gabh amhran dhomh fhìn—’s dha Mairi-Anna. Suidh a seo ri mo thaobh.”

“Ri do thaobh-sa? ’S fhada mhór a chithinn thu!”

Shuidh e air a’ làr ri taobh Mhairi-Anna. Rinn ise gàire mhodhail ris is rinn i i fhéin cho beag ’s a b’urrainn dhi.

“Dé fear a tha thu ’g iarraidh?” arsa Murchadh.

“Fear sam bith.”

’S e bha e ag iarraidh cuis-mhagaidh, fear a shàbhaileadh Mairi-Anna.

“Fear sam bith? Ceart ma-tha. Fuirich.”

Thòisich Murchadh a’ brunndail ris fhéin, agus mu dheireadh ghlac e òran air choireigin air an tràigh.

[TD 27]

Sgioblaich e a sgamhanan is dhùin e a shùilean is thug e sgrìob troimh rann no dhà.

Sheall Ailean ri Mairi-Anna. Sin do Ghaidheal aon-fhillte cinnteach Gaidhealach dhut a nis. An Gaidheal air uilinn. A’ nuallaich, fada fada a muigh aig muir. Bailcean daoraich air gach taobh dheth, a dhachaidh mar bhotull uaine a’ tulgadh fad ás.

“Och tha sud gu leòir an dràsd,” arsa Murchadh, ri stad. “Fóghnaidh na dh’fhóghnas.”

“Eisd, siuthad a dhuine, cum a’ dol e. Siuthad.”

Thionndaidh Murchadh ri Mairi-Anna.

“Cum a’ dol,” thubhairt ise.

Thòisich Murchadh air òran eile. A Mhairi na biodh cùram ort a rùin ged gheibhinns bàs. Chruinnich na Gaidheil eile bha stigh mar na faoileagan, is sheas iad mu choinneamh an t-seinneadair. Bha an t-òran a’ dol trompa mar leann geur, agus thigeadh iad a-steach ann ’nan còisir, còmhladh, a’ crathadh an cinn, agus a’ cur làmhan air a chéile, nuair a ruigeadh Murchadh sreath a chòrdadh riutha.

Cha do sheinn Ailean.

Ciamar is urrainn taghadh a dheanamh, bha e ag radh ris fhéin. Nuair nach urrainn dhut gabhail ris a h-uile-cail, ciamar air domhain—Seo mo dhaoine, tha an aona smeuradh oirnn, bruidhinnidh mi riutha. Ach ’se daoine eile tha ag èaladh ’nam fhuil. B’fheàrr leam—nam b’urrainn dhomh m’eanchainn a chur air bhog mar a rinn Murchadh, no a cruadhachadh san àth mar a rinn m’athair … Deàrrsadh amhrain air cuan leann, deàrrsadh soisgeil air creig loisgte—Mise gun sholus.

Bha an Eala Bhàn aig fois.

[TD 28]

“Siuthad, a Mhurchaidh. Well. Siuthad a Dhomhnaill, gabh ‘Ceann Loch an Dùin.’ Ai. Siuthad.”

Nuair a thòisich Domhnall, a’ braonadh le misg is a ghuth cho sgùrrach briste ri a dhùthaich, ’se cho math ’s a bha e a chuir Ailean gu a chasan.

“Thugainn a dhanns.”

“Dé?” Eagal air Mairi-Anna gun deanadh i dìmeas.

“Thugainn. Seo a’ choill an seinn na smùdanan.”

Dh’éirich i agus thug e gu meadhon an ùrlair i. Ghluais iad air an socair an toiseach ri caithream a’ chiùil. Esan ’ga sgrùdadh.

“Tha craiceann brèagha ort.”

“Bheil?”

Bha ìomhaighean sàmhach a’ gluasad eadar cùl a shùil agus a léirsinn.

“Na sùilean agad. Tha iad dubh.”

“Dé chì thusa annt’?” Sùgradh ’na guth.

Carson a dh’fheumadh e a bhi a’ cluiche gheamannan?

“’S ioma rud sin.”

Thàinig athair sìos uair seachduinn bho’n taigh agus choinnich esan bho’n trèana e. Bha athair air uamhasachadh aig a’ bhaile mhór. Mar sheòrsa de bhalach beag. Agus ghabh esan air fhéin inbhe treòiriche, inbhe nach robh nàdurrach dha. A’ bruidhinn cruaidh ri fear an taxi, a’ sealltainn dha athair far an deach duine a mhort an uiridh, gus an tuigeadh am bodach cho glic ’s a bha esan ’na shaoghal fhéin. Aon latha, thug e athair gu biadh ann an restaurant mór. Lean athair a-steach e agus shuidh iad. Thog esan am menu, ’s rinn athair mar an ceudna. Nuair a thàinig an sgalag phròiseil le peann is pàipear, ’se Beurla a bhruidhinn esan ri athair. Beurla. ’S cha robh fios

[TD 29]

aig a’ bhodach dé a ghabhadh e, agus sheall e ri mhac air son cobhair. Rinn esan gàire ris an sgalaig, gàire a bha ag radh, <eng>terrible, these folk up from the country,<gai> agus chuidich e an uairsin athair …

“Tha thu a’ faicinn rudeigin neònach ’na mo shùilean, an dréin a th’ort!”

“O? Chan eil. Dé mu dheidhinn danns is breabail?”

Thòisich iad a’ deanamh mar a bha na cupail eile a bh’air an ùrlar, ri toinneamh ’s ri leum, troigh no dhà bho chéile.

“Bheil iad a’ seinn fhathast?”

“Tha. Carson a thubhairt thu gur tu a rinn a’ bhàrdachd ud?”

“Spòrs.”

Nuair a thàinig am biadh, bha athair air son altachadh a dheanamh, ach cha do leig esan leis. Bha crith ann an làmh athar ’s e a’ togail an fhorc gu a bheul. Làmh mhór làidir dhearg, air chrith. Dh’fhairich esan uaill agus nàire ’ga choimhead. Seo am fear a dh’ìnnseadh dhàsan mu chunnart bho dhroch bhoireannaich, a thubhairt, ’ga earalachadh, gun robh salachair agus truailleadh anns na liopan dearga.

“Bheil do liopan dearg?”

Chuir Mairi-Anna beill ris, a’ sealltainn a liopan ’s a fiaclan.

“Tha thu a’ dannsa ro luath,” ars ise.

Ciamar a chòrd sud riut, ma-tha? dh’fhaighnich e dha athair, nuair a fhuair iad a-mach. Fhreagair athair le irioslachd agus pròis nach dìoch’naicheadh e e, gun robh e math dha-rìreabh. Cha do ghearain e ged a bha e fhathast rag le mì-chomhfhurtachd.

“Ro luath? Tha h-uile càil a’ danns ro luath.”

[TD 30]

“Ailein, tha thu a’ bruidhinn amaideach a rithist.”

Stad e, agus stad ise.

Ciamar a dh’ìnnseadh e dhi gun robh na liopan aice ri bòcadh? Lotan a’ bristeadh orra, dannsan is làmhan dearga is amhrain a’ sruthadh, cuileagan a’ seinn mu ceann?

Athair rag anns an t-séidhear, maduinn fhuar is am Biobull air a ghlùinean—Ciamar a chòrd sud riut ma-tha.

Chuir e a làmh air leth-cheann Mhairi-Anna. Mìn, blàth.

“Tha thu beò.”

[TD 31]

An Gamhainn

Bha tarbh air a bhi aig muinntir Alasdair Lachlainn a riamh, mas robh tairbh a’ Bhùird idir ann, mas robh Bord an Fhearainn fhéin ann, agus fada, fada mas robh an A.I. air innealan a dheanamh de bheathaichean. Agus mar sin, bha tarbh aca fhathast, aig an robh inbhe anns an sgìre ionnan ris sgoil-bheag agus an Eaglais Mhór mar shamhla air aon taobh de nàdur a’ phobuill. Bha e air a chumail an ìre-mhath trang.

Cha robh duine cloinne aig Eoghain Alasdair Lachlainn, ged a bha e pòsda dà uair. Chaochail Morag, a cheud bhean, an déidh dhaibh a bhi a’ cothachadh còmhladh seachd-thar-fhichead bliadhna. Dà bhliadhna an déidh sin, nach ann a phòs Eoghain a rithist, aig aois trì fichead ’s a ceithir, an té a bha fuireach an ath dhorus dha fhéin, Mairi Aonghais Oig. Mur a deach facal a radh ris fhéin an clàr aodainn, cha bu bheag na chaidh a radh air cùl a chinn mun euchd a bha sud. Duine a ràinig an latha a ràinig esan ri pòsadh té òg, a dhuine bhochd, cha robh i a-mach air an dà fhichead, pàisde an taca ris-san. Chum a’ chàraid ud cabail agus tachais-inntinn agus coluinn ris an nàbachd greis, agus bha plàigh dàir anns a’ bhaile, gu h-àraidh air beathaichean an fheadhainn a bu bheulaiche na càch.

Ach cha do mhair Eoghain ach trì bliadhna eile. Chaochail e gu socair sèimh maduinn Earraich, agus bha Mairi leatha fhéin a rithist. Ghabh geòileam nan

[TD 32]

goistidhean an uairsin taobh eile. Bantrach òg le deagh dhachaidh, brod na croit agus barantas aice air teachd-an-tìr cunbhalach air sgàth an tairbh …

Mar a bha ann an iomadh baile eile air feadh na dùthcha, bha grunnan do fhleasgaich mun cuairt a bha ri sreap agus ri tuisleachadh air sgeirean na meadhon-aoise, gun chus dòchas pòsaidh aig gin dhiubh. Cha b’e mhàin nach robh ann de chlann-nighinn na dh’fhóghnadh, ach bha e mar fhasan aca nach pòsadh firionnach sam bith gus am biodh e aon sia-deug no seachd-deug thar fhichead, no gum bàsaicheadh a mhàthair, agus mas tachradh gin dhiubh sin—mar bu trice—bha dìth càil agus gnè de eagal air comharra an t-seann fhleasgaich a chur orra.

Có am fear aig nach robh sùil innte, ach có am fear a ghabhadh air aghaidh a chur oirre? Gu h-àraidh té a bh’air a bhi pòsda roimhe? Chaidh bliadhna no dhà seachad. Shìolaidh an còmhradh sìos, agus thàinig am baile gu tuigsinn nach robh coltas gum pòsadh Mairi Bantrach Eoghain tuilleadh. Bha an crodh a’ frithealadh an tairbh mar a b’àbhaist.

Latha balbh samhraidh, mu chóig uairean feasgar, bha Cailean Ruadh ’na shuidhe aig ceann an taighe a’ gabhail na gréine, ag, éisdeachd ris na cuileagan móra a’ deanamh crònanaich dannsa air a’ bhalla, nuair a thàinig béiceil agus nuallaich bà thuige air uspag gaoithe. Dh’éirich e gu chasan agus thug e sùil a-steach chun an fheansa far an robh a chuid spréidh ag ionaltradh. An gamhainn, a’ ruith ’s a’ leum leis an dàir.

Dh’fhalbh Cailean a-steach an taigh a dh’ìnnse seo dha mhàthair. ’Se glé bheag a bha e ri cleith oirre,

[TD 33]

agus ged nach robh i air chothrom a dhol a-mach, ’si a bha fhathast an ceann gnothaichean na croit. An déidh dhi sgrùdadh a dheanamh air a’ mhìosachan, agus air na làithean sonraichte a bha sgrìobhte air a chùl, chomhairlich i dha Cailean an gamhainn a leigeil chun an tairbh. Ghabh Cailean a comhairle gun cheisd, mar a rinn e bho cheud chuimhe, bho chionn faisg air leth-cheud bliadhna, ged nach robh e idir èasgaidh a’ chuairt fhada do’n Bhail’-Iarach a ghabhail air latha bruicheil de’n t-seòrs’ ud.

Bha plapail ’na bhroilleach agus a bhonaid air cùl a chinn mas deach aige air ròp a chur air a’ ghamhainn. Dh’fhalbh e leatha, a’ slaodadh, corr’ uair ’na ruith, corr’ uair ’na stad, is e ri gearain ’s ri mionnan ri gach nàbaidh a bhruidhinn ris anns an dol sìos dha. ’S iongantach gun robh duine air druim a’ bhaile a’ gluasad cho dian mu ghnothach is a bha Cailean, ged nach b’ann dha dheòin. Bha an gamhainn le cabhaig eadar-dhealaichte air gach cas ri sleamhnachadh agus ri sporghail anns na clachan-beaga aig oir an rothaid, aig amannan ri dol a thaobh, a’ seasamh gu goirt air iosgaidean Chailein, ’gan sgioladh. Cha b’e sin a bu mhotha a chuir cais air, dona is gun robh e, ach an òinseach a bhi a bùrail gun abhsadh, a’ glaodhaich air feadh an t-saoghail ciod e bha ri cur oirre. Duine sam bith nach do choisich troimh bhaile le bó air a bheil dàir, cha thuig e am masladh a th’ann, mar gum biodh do choimhearsnachd ri faicinn do léine-bheag.

Bha Mairi Bantrach Eoghain ’na seasamh anns an dorus, a’ coimhead fo a làimh, feuch an deanadh i a-mach có bha tighinn le leithid de choltas gu furtachd. Nuair a bha e mu choinneamh an taighe, dh’éigh i ris.

[TD 34]

“Có th’agam? Tha ghrian ’na mo shùilean.”

“Cailean. Cailean Ruadh. Leis a’ ghamhainn.”

“Glé mhath, a Chailein. Nall chun an taigh i.”

Thàinig an gamhainn agus Cailean a-steach gu caladh mar shoitheach le a bàta-tarraing, a’ dùdaich agus a’ slaodadh.

“Nach ann ann tha latha,” arsa Mairi.

“Seas, a bhalgair tha thu ann! An ceangail mi an seo i?”

Bha Cailean ’na mhàl.

Thug Mairi ceum a-null thuige, agus ghabh i gréim air an ròp. Bhruidhinn i gu socair ris a’ bheathach, agus ann an tiotadh bha i air dà char a chur de’n ròp mu phost-feansa. Sheas an gamhainn rag, cop ri bheul. Bha Cailean a’ suathadh a mhaoil, a’ leigeil anail agus a’ gabhail dha na cuileagan le bhonaid.

“Seo a nis,” arsa Mairi gu toilichte. “Nach b’e sin latha an àigh, a Chailein.”

“O latha dha-rìreabh. Bruthainneil. An t-Iuthar. Mur a tig cnàmh dhan a’ bhuntàta, cha bhi guth ri radh.”

“Trobhad a-steach mionaid.”

Lean e a-steach i. Taigh brèagha, air a dheagh chumail. Shuidh e gu taingeil ann an cathair ìosal ’s a dhruim ris an uinneig. Dhiùlt e copan tea, ged a bha Mairi fhéin a’ gabhail srùpaig. Bha e duilich nach do thilg e an geansaidh mas do dh’fhàg e an taigh.

“Gabhaidh mi deoch bhùirn, mas toil …”

Letheach slighe gu dorus a’ chidsin, stad Mairi.

“Am b’fheàrr leat cana leann? Tha dhà no trì a stigh agam.”

Thòisich inntinn Chailein a’ siubhal. Leann? Dé chanadh a mhàthair nan tigeadh e dhachaidh le fàileadh

[TD 35]

leann bho anail, á taigh na bantraich? Ach bha am pathadh air, is bha e gasda dhith a thairgsinn dha. Dh’ilmich e a liop.

“B’fheàrr—seadh, ma tha gu leòir—ceud taing,” fhreagair e.

Fhad’s a bha ise ag òl a copan tea agus esan a chana leann, ghabh iad naidheachdan a chéile gu sunndach. Bu bheag guth a bh’aig Cailean air a’ ghamhainn. Cha b’ann ach ainneamh ’na bheatha a fhuair e fàth no fois conaltradh a dheanamh ri boireannach aig nach robh duine, nach robh ro òg no buileach aosda. Bha Mairi cho dàimheil ’s gun chaill e a shochaireachd. Dh’fhàs e an toiseach na bu chomhfhurtail, agus an uairsin na bu chòmhraitiche, nas beòthail agus móran nas deiseil gu gàire a dheanamh. Bha e glé dhuilich nuair a dh’éirich Mairi, ’s i ag radh, “Tà, cha dean seo e, a Chailein. Chan eil math a bhi a’ cur cus maille air a’ bheathach bhochd.”

Rinn i lachan gàire.

“Ionnsaicheadh i foighidinn,” ars esan, agus ghàir an dithis mar gum b’e facal geur a bha sud.

Dh’fheumadh e a thighinn a chéilidh air Mairi a dh’aithghearr, feasgar. Dheanadh e sin.

“Cuiridh mi umham na bòtunnan,” ars ise. “Tha ’n t-àit’ air a stampadh ’na òpar aige-san.”

Chuimhnich Cailean air an tarbh, air a’ ghamhainn, air a’ bhaile agus air a mhàthair.

Thill Mairi ás a’ chidsin, na bòtunnan aice san dàrna làimh agus paidhear shocais-nam-boban san làimh eile. Shuidh i air stòl beag aig an àite-teine mu choinneamh Chailein, agus thug i dhith na brògan-ìosal a bh’oirre. Chrom i a ceann, agus thòisich i a’ draghadh uimpe

[TD 36]

na stocainnean. Cha robh seo idir fearasd dhi. Bha pailteas math feòla oirre—ged nach robh i idir ro reamhar no gun deagh chruth.

“Oich is oich,” thubhairt i, “cha tig an aois leatha fhéin!”

Bha e follaiseach bho’n ghàire a rinn i nach robh a bheag a dh’eu-comas na h-aoise oirre, bha Cailean a’ smaoineachadh.

“Cha tig,” ars esan.

Cha b’urrainn dha a shùilean a thogail bho na calpannan aice. Bha iad lìomhte ann an stocainnean naidhlon, agus bha e ’gan coimhead mar a sheallas poidsear ri bradain a’ leum ás an uisge. ’Na cheann, bha e a’ faicinn leth-dhealbhan de bhadan corca, a’ cluinntinn an fhoghair, boireannaich chalma a’ coiseachd air iomair buidhe.

Thog Mairi an dà bhòtunn, agus shìn i ri ’n slaodadh orre, ag othadaich.

Shaoil le Cailean gun robh ùine air sgur a’ ruith, gun robh am feasgar a’ tulgadh gu mall. Dh’fhàs e na bu dàine. Chitheadh e a glùinean cruinn.

“Sud aonan, co-dhiùbh,” ars ise, agus sheall i ris.

Ged a ghluais sùilean Chailein chun a’ ghleoc cho luath ri cuileig, bha e cinnteach gun ghlac i e a’ goradaireachd. Thog i a ceann cho luath. Dh’fhidir e rudhadh fala ’na leth-cheann, nàire, ’s e a’ feitheamh ri cronachadh. Mu dheireadh, an ceann ùine, shaoil leis, bhruidhinn i.

“O, well, gu sealladh, nach i tha blàth, co-dhiùbh.”

Sheall e rithe.

“Cha robh a shamhail ann am bliadhna,” ars esan.

Thug e ’n aire gun robh fiamh a’ ghàire anns na

[TD 37]

sùilean, coltas a bha an dà chuid truasail agus brosnachail.

Chrom i rithist, a’ cur uimpe a’ bhòtuinn eile, agus air bad bha sùilean Chailein thuice. Cha tubhairt e facal—cha mhór gun tharraing e anail. Aig aon àm, boillsgeadh a mhàin, dhearc e air a sliasaid, agus theannaich a làmh air a chana.

Dh’fhuirich Cailean ri taobh a’ bheathaich gus an tàinig ise leis an tarbh a-nall bho chùl an taighe. Brùid mór, fada sa’ chorp, le casan treuna goirid agus ceann dosgainneach garg. Bha Mairi a’ coiseachd ri thaobh, is e ’ga leantainn air ceann aitheamh de ròp mar gum b’e piatan uain a bhiodh ann.

“Thoir an gamhainn a-nall a seo.”

Bha a’ bhó sgèanach, agus b’fheudar do Chailean a neart a chur an gréim mun deach aige air a càradh anns an dearbh ionad a bha Mairi a’ comharrachadh dha.

“Cum gréim air cheann oirre a nis.”

Bha Mairi eòlach air a gnothach, a’ bruidhinn gu smachdail. Cha tàinig e a-steach air teagamh a chur ’na h-òrdugh. Sheas e aig ceann na bà, a’ feitheamh. Bha fallus air braonadh a-mach air a rithist, agus bha na cuileagan ’gam bogadh fhéin ann. Bha neul chuileagan a’ deàlradh ann an solus na gréine os cionn an tairbh, a bha tighinn gu mall spàgach an taobh a bha e. Mairi a’ bruidhinn ris an tarbh gu socair.

“Siuthad, a nis. Sin thu. Nall an taobh-sa …”

“Cha chreid mi gum bi sinn fada,” thubhairt i ri Cailean nuair a ràinig i.

Agus cha robh.

Mas do sheall e ris fhéin, theab an gamhainn a leagail. Thog e a shùil, agus chunnaic e mar aisling, dà shuil

[TD 38]

ghionach ghinteach an tairbh dìreach mu choinneamh. Cha b’urrainn dha sealltainn ris an aghaidh. Thionndaidh e, agus laigh a shùil air aodann Mhairi, thall air cùl nam beathaichean. Bha i ’ga choimhead le seòrsa de shnodha-gàire.

Nuair a thill iad a-steach, bha Cailean ’ga dhalladh le fallus, agus bha roillean na bà air a sheacaid. Bha Mairi cho fionnar, glan ’s a bha i bho thùs. Dh’fhairich e e fhéin blaoghdach, liotach, agus thubhairt e gum feumadh e deanamh ás, mas iarradh i air suidhe ’s gun tugadh i dhith na bòtunnan. Dh’fhàg e an t-airgead air a’ bhòrd, agus ghabh e a-mach.

“Cheerió an dràsd, a Chailein. Tha mi smaoineachadh gum bi i ceart gu leòir,” thubhairt i. “Can ri do mhàthair g’eil mi faighneachd air a son. Agus feuch gun tadhail thu stigh uair sam bith a bhios tu timcheall.”

“O tadhailidh. Mar sin leat, a Mhairi. Ceud taing.”

Bha a mhàthair air a dòigh gun deach a h-uile dad gu rianail.

“Tha Mairi sgiobalt,” ars ise. “Tha deagh smachd aice air a’ bheathach. Sìn thugam an caileandar, a ghràidh, mas téid e ás ar cuimhne.”

[TD 39]

Briseadh na Cloiche

Ghabh e dhan ulbhaig leis an òrd-mhór, an t-òrd a’ buiceil agus pian a’ ruith ’na ghàirdeanan. Cha do shaoil an t-seana chlach dad dheth. Cha do dh’fhalbh ach crotal is pùdar mar cheò, rud beag leis gach buille. Cha do shaoil an t-seana chlach dad de nì sam bith. Dh’fhàs maoil an duine dearg, is fliuch, is bha cuislean ri bòcadh le cabhag fala. Dh’fhosgladh a bheul is anns an tiotadh a bhuaileadh an t-iarunn a’ chlach, thuiteadh a ghéillean is thigeadh anail a-mach ’na h-aon chnap.

An ceann greis, dhrùidh am fallus air an duine. Bha eanchainn a’ slacadaich ’na chlaigeann mar gum biodh làmhan làidir caillich ’ga fuine. Leig e roimhe. Thuit an t-òrd, agus thàinig crith ’na ghàirdeanan sìos bho na h-uilinnean gu bàrr nam meuran. Shuidh e air a’ chlaich, agus shuath e fras falluis bho a mhaoil. Chumadh anail grìosach ceàrdaich a’ dol; bha a chridhe a’ turailich mu asnaichean. Bha corra ablach smuain mar reubagan de sheann bhratach a’ séideadh troimh ìnntinn; taigh . . . . gàradh . . . . teine . . . . bean . . . . sgìth . . . . taigh . . . . clach—facail agus dealbhan am measg a chéile.

Clach air na chruinnich deigh o chionn linntean, mun deach bonn a chur ri làr an sud. Clach air na fhras uisge is clachan-meallain, agus ùird, agus mionnan. Clach air an deach iomadach teine a chur. Trì troighean pailt de dh’fhad, is dhà de dh’àirde ás an

[TD 40]

talamh. Clach dhòigheil, shèimh, nach do rinn cron a riamh.

Taigh ùr, suiment, le ceithir seòmraichean, cidsin le uinneag mhór a’ cumail sùil air a’ Chuan Siar. Tapaichean faileasach, fàileadh fiodh geal, is fiach trì cheud ’na bhroinn …

Chuir e uilinn air gach glùin, is sheall e, ’s e sgrùdadh an àite anns an do dh’fhàg a bhrògan làrach de fheur briste. Bha e a nis a’ tarraing anail an àite bhi ’ga séideadh, is bha a chridhe a’ plubadaich ri taobh a sgamhanan mar bhreac air bòrd locha. Cha leigeadh e a leas sealltainn ris an taigh—bha dealbh an taighe sgrìobhte le sgeilb ’na chuimhne. Thòisich an taigh aon oidhche ann an cathair chruaidh an cois an teine ann am fàrdaich Iain Fhionnlaigh. Ruith a chuimhne mar fhear air a bharran a-steach staran fliuch, shlìog e troimh thallan le peileachan uaine is geal, agus suas do sheòmar a bha mar na leth-cheud seòmar eile anns a’ bhaile; le dreasair, being is bòrd ’nan seasamh gu cugallach air ùrlar a bha dìreach cho rèidh ’s a dh’fhàg na casan e. Agus sheall e ri taobh an teine anns a’ ghéibhil, agus bha ise an sin ’ga fheitheamh. Catriona.

E, ’si bha bòidheach ’na latha, le aodach glan soilleir (mas do bhàsaich a màthair). Dheanadh i gàire cho socair, cho bàigheil, ’s gu saoileadh e nach do rinn i gàire a riamh mas fhaca esan i. Rinn e fhéin gàire,’na shuidhe air a’ chlaich. Bha esan air ùr thàrsainn ás a’ Chogadh, slàn sàbhailte, le sgeadachadh de fhasanan suirighe a dh’ionnsaich e anns a’ Néibhi, agus bu mhath gun robh sin aige. Cha robh Catriona air còmhradh gaoil de a shamhail a chluinntinn, agus gheall i a phòsadh. Thogadh iad taigh ùr, taigh le làr

[TD 41]

rèidh is ballachan còmhnard, is staidhre ’na mheadhon, dhaibh féin, thubhairt ise. Thogadh gu deibhinne, caisteal, nan deanadh i gàire eile. Thogadh. Ach eadar a h-uile càil a bh’ann, cha robh e fearasd dha tòiseachadh air, agus b’ann air an t-samhradh-a-chaidh a chuir e crìoch air … Dà bhliadhna dheug.

Dh’fhidir e daoghlag a’ sreap bil feòir. Cha dean thu càil dheth, a charaid. Chan fhuiling sin do chudthrom, a sheòid. Sin thu … O … theab thu … gabh gréim … daingead, cha mhór nach—hi … òirleach eile ’s bi—à, sud thu, dh’fhalbh thu. Thog e a chas os a cionn agus chuir e cnùidh a bhròig air a muin. Ghluais e bho thaobh gu taobh e gus an robh am feur air a phronnadh, dorch. Amadan creutair, carson a bha i a’ sreap an sud co-dhiùbh.

Sheall e ris an òrd-mhór anns an fheur. Bha buaileag gheal air an aghaidh-bhualaidh, is an oir air a droch-chaobadh. B’iomadach clab a thug e leis, òrd a bha ùr o chionn dà bhliadhna. Shlìob e a ghàirdean deas, na féithean cruaidh, is thog e a shùil ris an taigh.

Dà bhliadhna dheug; cha robh guth aig duine air a’ Chogadh an diugh: cha robh beachd aca mar a shàraicheadh cogadh duine. Cha robh cuimhne aig Catriona air suirighe fhasanta. Co-dhiùbh, cha robh na facail freagarrach tuilleadh. Thàinig feadhainn de na rudan a thubhairt e rithe gu a theanga. Chrath e a cheann agus dh’fhalbh iad. Mànran … cùbhraidh … maoth … gaol …—thuit iad air an talamh cho marbh ris an daoghlaig.

Thàinig beul Chatriona ’na chuimhne a rithist. Na fiaclan geala, na bilean cruinn, bog, blath, òg. Ach dh’fhalbh am blàths, dh’fhalbh na fiaclan, theirig an

[TD 42]

òige, is sheac na bilean. Le dìth taighe. Agus dh’fhàs am beul cumhang, le preasan beaga a’ ruith a-steach thuige, mar gum b’ann a-steach a mhàin a bhiodh anail a’ dol troimhe. Facail uile ’s a thigeadh a-mach. Gu sealladh ort, a dhuine, dé is coireach gun thog Teàrlach is Aonghas is Tormod taighean, ma tha e cho doirbh ri sin? H-uile té dha m’aois ann an taigh cheart, is mise fhathast gun bhùrn, gun solus a seo! Togaidh mise taigh dhut, ars esan. Seadh. Seadh. Cha togadh tu do thòin far a’ bheing, nam faigheadh tu ás leis. Teich, a dhuine, na struc annams tuilleadh … Bheil thu dol a shuidhe a sin fad a’ latha? Bha an guth aice cruaidh, cumhang mar na liopan, is chluinneadh e i ’na cheann cho math ’s ged a bhiodh i a’ bruidhinn.

Bha i a’ bruidhinn. ’Na seasamh anns an dorus, ag éigheachd …

“… fad a’ latha?”

“Chan eil, tha mi a’ leigeil m’anail.” Chuala e i a’ snòtaraich mar each aig ceann sgrìob ghoirid. Bha i cho deamhnaidh ris a’ chlaich fhéin. A’ chlach na croich, an teis mheadhon na lis, dìreach ann an rathad a’ starain. Staran còmhnard, leathainn a bha ise ag iarraidh. Nam biodh slabaid dynamite aige, chuireadh e—a’ chlach ’na mìle pìos. Sheall e ri bhaisean. Tà, cha robh dynamite ann. Bha e cho math oidhirp eile a dheanamh. Ach! Thilg e smugaid ’na bhais, is dh’éirich e, gu rag.

Ghabh e gréim eòlach air an òrd. Thog e e gus an robh uile neart air a chùl, agus tharraing e air a’ chlaich buille cho cruaidh is gun leum an t-òrd troigh an àirde. Leig a’ chlach ás uspag liath. Chum esan air, màlach bho mhàlach, gus an robh an fhuil a’ bragail

[TD 43]

air cùl a shùilean, is a léirsinn a’ fàs sgleòthach. Chum e air gus an do theirig fhoighidinn, gus an do fhras na buillean fada fada ro luath.

Thionndaidh e a cheann anns an togail air son smugaid theth a shadadh, agus mhothaich e dha aodann Chatriona air an uinneig.

Bha an ath bhuille na bu treasa. Agus an ath the. Thòisich fuaim a’ dìosgadh troimh a sgòrnan … ùu-ha! … ùu-ha! … ùu-ha! nas àirde ’s nas àirde. Cha mhór nach robh a chasan ag éirigh o’n talamh le sgeing an ùird air a’ chlaich. Bha farum an ùird ’na chluasan a’ cumail caismeachd ri chridhe ’na cheann. Shaoileadh tu ’ga choimhead gum b’ann a’ danns agus a’ mire a bha e. Bheireadh e gàire ort. Cha mhór nach tug e gàire air Catriona, ’s i air an uinneig ’ga choimhead. Ach cha bu léir dhi a shùilean, a bha ag éirigh ’na aodann mar bhuilgeanan air uachdar loch dhearg, sùilean a bha a’ faicinn fuil anns a’ chlaich.

“Cuiridh an duine ás dha fhéin.”

Dh’éigh i ris bho’n dorus, ach ’sann a chaidh e air chaoch gu buileach. A ghàirdeanan suas is sìos mar mhaide-bualaidh, a’ bhonaid air tuiteam dheth, a léine a’ tighinn ás a bhriogais. Cha mhór gun aithnicheadh i e. Thàinig i a-null ri thaobh is dh’éigh i. Dh’éigh i a rithist na b’àirde. Dh’éigh i cho cruaidh ’s a b’urrainn dhi. Ghabh i gréim air a ghàirdean leis an dà làimh. Dh’éirich na casan aice bho’n talamh, is thàinig iad sìos. Bha i ’na h-éiginn.

Suas, sìos, ’s an t-ord a’ deann-bhualadh, sgal air muin sgal. Ghlac uamhas i. Ach bha esan a’ deanamh sgàird de Ghearmailteach, de dh’fhiaclan, de chlaich, de liopan, de chlaich de chlaich—

[TD 44]

Gu h-obann, thug e seòrsa de bhreab ás, an t-òrd os a chionn, mar gum biodh an fhorc air snaim a tharraing ’na dhruim. Thuit an t-òrd. Thuit Catriona, ach dh’éirich i gu sgiobalta. Sheas esan rag mar chraoibh greiseag, agus thug e ceum, coltach ris a’ cheud cheum a rinn e ’na bheatha, agus thuit e air a bheul fodha air fad na cloiche. Gu slaodach, trom, shleamhnaich e air a cheann-dìreach, gus an do bhuail a shròin an talamh aig ceann eile na cloiche, far an robh am feur brùidhte, dorch.

[TD 45]

Ignig Dannsair

“Cha robh mise ri mo shaoghal air tiodhlaigeadh cho mór ri tiodhlaigeadh Ignig—agus ’s iomadh uaigh aig na sheas mise ’na mo latha, ged a tha mi fhìn an diugh a’ feitheamh. Dà thuras a chaidh mise fo’n eileadrom gu ruige Cladh a’ Chnuic thall. Ignig bochd, cha bu mhór saoghal a fhuair e. Ach a dh’aindeoin sin, ’sann bu mhath gun dh’fhalbh e.

“Tha cuimhn’ agamsa glé mhath an latha a rugadh e, agus an gàirdeachas a rinn athair ’s a mhàthair ris. Pàisde cho laghach ’s a chunnacas a riamh. Ceann cuimir brèagha, an dà shùil cho dubh ris an t-seilcheig agus bus mìn glan. Bha e meanbh—seadh cha robh e riamh làidir ’na chorp—ach bha e cho èasgaidh ris an deargad. Nuair a chaidh e dhan a’ sgoil ud shìos, thug e leis foghlum mar a chumadh iad ris. Cha robh a shamhail ann. Bu mhinig a thigeadh an luchd-teagaisg dhachaidh feasgar ag osnaich ’s a’ sgrìobadh an cinn air losd ceisdean Ignig. Bha e cho teumach.

“Ann an Iodhlainn nam Feàrlagan a bha am baile an uairsin, agus gu deibhinne bha sinne glé riaraicht’ le ar cuibhrionn a sin, an trèimh againne, fad nam ficheadan linn. Ach dh’fhalbh sin agus thàinig latha eile oirnn. Agus b’e Ignig a bu choireach ris.

“Dh’fhàs e suas ’na òganach eireachdail, toinisgeil, agus cha robh teagamh sam bith am measg an t-sluaigh an uair ud gur h-e a bhiodh air ar ceann nuair a bhàsaicheadh Siulp, do sheanair fhéin. Aig coinneamh Inbhich a’ Bhaile anns a’ Gharadh-Fhuar, chuireadh seo air dhòigh mar rùn a’ bhaile. Nis, chan eil a chòir aig ball sam bith bho Choimiti nan Inbheach facal de na

[TD 46]

chaidh a radh aig na coinneamhan uairgneach ìnnse, ach shìolaidh an naidheachd ud a-mach a dh’aindeoin sin, agus chaidh a craobh-sgaoileadh ann an cagarsaich mar gun éighte bho na tobhtaichean i. Bha mi fhìn a riamh de’n bheachd gur e Màlam—bha e beulach co-dhiùbh, cha chleitheadh e fhéin no a theaghlach dad.

“Biodh sin mar a bhios, ach dh’atharraich Ignig, ’s cha b’ann gu a shoirbheachadh. Cha do bhodraig e tuilleadh ri leantainn ris an ionnsachadh, agus dh’fhàs e rudeigin leisg. Roimh’n a seo, cha robhas a’ fàgail aige ach ceann aotrom na h-obrach, a chionns gun robh e ’na sgoilear agus gun robh e nas meanbha na ’n cumantas. A nis, ged a leig e seachad an fhoghlum, cha do thairgs e aon uair barrachd obair-fearainn a dheanamh.

“Chitheadh tu e, latha a bhiodh càch a’ cur falluis dhiabh le seachd obraichean fichead, ’ga shlìobadh fhéin, no a’ dabhdail mun cuairt agus a’ bruidhinn riutha—is bha e geur air a theanga, cuideachd. An dearg leisgean, ach bha e cho brèagha, bian air mar it an drithein mhóir agus inntinn cho mear, có chuireadh sràbh ’na phàirt?

“Chan eil fhios agam ciamar a thachair an rud. An e tàlant a ghineadh ann, no dé. Co-dhiùbh, thàinig fios chun na h-iodhlainn latha sinne a thighinn chun na Creig a dh’fhaicinn Ignig. Chan fhaca tu a riamh a leithid. Bha an luchd-obrach gu léir cruinn, dìomhain, a’ gàireachdainn is ag éigheachd. “A rithist, Ignig! Danns a rithist!” Am fasgadh na creig àirde, air tulach mu ’n coinneamh, Ignig, a’ leumadraich. Ignig Dannsair a bh’ac air bho’n uairsin.

“Cha do rugadh luch a riamh nach leumadh—’s

[TD 47]

fheudar dhuinn a bhi siùbhlach agus mear air son ar beatha a ghléidheil am measg na fàmhairean. Ach leumadraich Ignig! An neart nach deach ’na chom, ’s iongantach mur a deach e ’na chasan. Sheasadh e air a chorra-bioda, agus an ath rud bheireadh e cruinn leum ás, ’s a chasan fhathast dìreach. Sìos leis, agus suas a rithist, gun oidhirp sam bith. Suas cho àrd ri glùin fàmhaire. Chumadh e a’ dol ùine mhór … bha e cho eireachdail agus cho éibhinn nach b’urrainn dhut do shùil a thogail dheth … na casan cho dìreach … deàrrsadh ’na shùilean.

“Bho’n latha sin a-mach, cha do chuir Ignig a chas ri obair. Choisinn e a bhiadh agus tòrr a bharrachd le chuid buiceil. Cha robh fàrdaich anns nach robh fàilte roimhe cho fad’s a dhannsadh e dhaibh. Bha an òigridh air am mealladh gu tur aig a lù-chleasan—leanadh iad a dh’àite sam bith e. Mar a tha fios agad, tha a’ bhliadhna air a roinn agus móran saothrach ri dheanamh anns gach roinn; cha robhas ag obair mar bu chòir, agus bha a bhuil. Bha iomnaidh air na seanairean. Thubhairt Siulp Seannluch gun tigeadh latha dubh oirnn mur a leanadh sinn ris na cleachdaidhean a bh’ann o thùs. An déidh sin ’s na dhéidh, ’sann na bu trice a chìte grunnan a’ seasamh a’ coimhead Ignig. Cead cothrom aige na caileagan a bu bhòidhche a thoirt cuairt feasgar. Cha robh diù chorra-chòsaig aig a’ mhór-shluagh de bheul-aithris tuilleadh, no eachdraidh—dad a’ dol bho bheul gu beul ach am faca tu Ignig a’ deanamh sud? no an cuala tu freagairt a thug Ignig do’n bhodach? no saoil có an té a bhios aige an nochd?

“Ach a’ mhaduinn a dhanns e air druim na bà, sin nuair a chaidh ar saoghal bun-os-cionn. A’ bhó ag òl

[TD 48]

ás an Loch Uaine thall a sin, agus sud Ignig ’na dheann a’ ruith suas clàr a h-aodainn, suas gu fada air cùl a h-amhaich, agus mu dheireadh a’ seasamh air a druim. Leig e éigh ás, agus thòisich e ri danns—mo laochan!—mar gum b’ann air an t-sràid a bhiodh e. Chruinnich sluagh mór, ’s iad a’ saltradh agus a’ stampadh a chéile air an tobhta air son fhaicinn. Mi fhìn ’nam measg. Chunnaic mi aon thruaghan ’na shìneadh, trì chasan brist aige. Bha iad ann mar na sniodhan, ’s iad uile air bhoil, a’ glaodhaich. Bha e cho dàn, cho cinnteach as a thàlant fhéin, ’s gun robh uaill oirnn uile gur e luchainn a bh’annainn. Có bh’ann ach sinn?

“Chaidh fios mun euchd ud air feadh farsaingeachd an t-saoghail, agus bha luchd-turais a’ tighinn ás gach àirde thugainn, le préseantan agus biadh, a dh’fhaicinn Ignig Dannsair. Chaidh lùchairt a thogail dha ann am Bail’-an-t-Sobhail, agus bha urracha-móra—prionnsan is iarluichean is eile—a’ tadhal air an sin. Cha robh for air fearann no pronnadh phàipeir. A’ chlann ri feuchainn an cas air danns thall ’s a bhos; sinne ag aithris ’s ag ath-aithris na sgeòil, agus na seanairean a’ crathadh an cinn.

“Mar a bha an t-arbhar ag abachadh, thòisich an luchd-turais ’s an luchd-amhairc ri togail orra dhachaidh gu ’n cuid obair foghair. Mu dheireadh, thàinig latha nach robh air ar n-àrainn ach an trèimh againn fhìn a rithist, ach cha b’ann idir mar a bha. Bhathas air a bhi beò air tiodhlagan nan coigreach cho fada is gun robh obair air a dhol á fasan. Tòrr de na faoineasan a bh’aig na coigrich a bu shaoibhir, nach do lean iad ris an òigridh againn. Droch àm gun teagamh, agus na bu mhiosa romhainn.

[TD 49]

“Uine an déidh sin, chluinneadh tu pàisdean ag éigheachd leis an acras, no le mionaich ghoirt air losd droch bhìdh. Thug cuid de’n t-sluagh cùl an cois ri Ignig—bha feadhainn air son a’ ruagadh a-mach chun na sitig. Ach bha a’ mhór-chuid fhathast air an dalladh aige, a’ gabhail òrain-molaidh dha, a’ meas gun do chuir e gu mór ri inbhe agus àirde na luchainn anns an t-saoghal. Thàinig sgaradh ’nar measg, agus buaireadh ’na chois, rud nach robh air a bhi ann bho linn Cogadh nam Fiollan.

“’S e Ignig e fhéin a chum an dà bhuidheann bho amhaichean a chéile. Thàinig e a-mach ás a lùchairt agus choisich e gun stad no sealltainn fad an latha gus na ràinig e làrach nan Corc-thaighean. Lean am baile e mar a leanas sròin a’ choin lorg anns an fheur. Nuair a ràinig sinn, gheuraich Ignig ìnean agus thòisich e ag obair. Fear nach do dh’obraich a riamh! Cha robh guth air danns no sabaisd tuilleadh. ’Se amannan sàraicht de’n bheatha a th’anns na foghair, eadar strì agus cunnart, ach dé ni luch dheth? Nach e sin ar saoghal?

“Mionaich a bha a’ rùchdail a roimhe, bha pailteas bìdh annt a nise. Agus a h-uile mac màthar a rithist a’ moladh Ignig Dannsair. Aon oidhche, bha céilidh againn a’ dol ann an Tòrr-an-Ear, agus dh’iarr Ignig cead air Siulp a dhol a dhanns. Dhiùlt Siulp. Bha Siulp a riamh an aghaidh Ignig, ged a bha e dàimheil gu leòir ris. Co-dhiùbh, dhiùlt e, agus ’se mearachd glé amaideach a thaobh poilitics a bha sin. Cha do ghabh Ignig ’na shròin idir e, cha do leig e càil air, agus cha robh an còrr mu dheidhinn air son greiseig.

“’Sann an latha a bhathas a’ cur an arbhair a-steach

[TD 50]

dhan iodhlainn a thachair a’ chreach. Latha air leth trang, teaghlaichean agus fàrdaich a’ deanamh imrich, a’ falbh anns na cairtean-móra. Bho chionn fhada, cha robh sin fhéin againn, dh’fheumadh sinn falbh dhar cois. Có-dhiùbh, bha an luchd-siubhail ri triall, ’s an luchd-fuireach a’ feitheamh ann an droch chàs, a’ tàrsainn ás le’m beath bho na coin ’s na fàmhairean, ’s a’ falach anns na h-adagan ’s na badan. Latha grianach grànda.

“Bha sluagh againn còmhladh ann an adaig a’ feitheamh gus an tilleadh a’ chairt, Ignig ’nar measg. Sinn uile car eagalach, sgèanach. An ath shùil a thug mise, bha Ignig a’ ruith a-mach. Stad e pìos bhuainn. Thionndaidh e. Sheas e air a chorra-bioda. Agus thòisich e ri leum, an àirde cho àrd ri cluas coin, ’s a’ sméideadh rinn. B’e seo seann Ignig, an Dannsair, an luch a bu treubhanta air thalamh. Thòisich sinne a’ putadh air a chéile, a’ gàireachdainn.

“Chunnaic sinn an cù a’ tighinn, agus dh’éigh sinn ri Ignig falach. Tà, mo liagh, ’se nach do dh’fhalaich. Chuir e aghaidh air a’ chù, a’ buiceil, agus cha déidheadh aig a’ chù air a ghlacadh. Bha e mar an deargad. A’ deanamh amadain de’n chù, cho mór is cho blaoghdach. Mach leinn ás an adaig, ag éigheachd agus a’ luchanaich. Ignig a’ danns fo sròin a’ choin, ’ga thoirt an taobh seo ’s an taobh ud, ’s na casan cho dìreach. Có a chunnaic a dhà shamhail?

“Cha robh guth air faiceall, ach a-mach leinn.

“Bha na fàmhairean a sàs annainn mas do thuig sinn dé thachair. O, mort agus marbhadh fuilteach. An sluagh a bha cho mear a chèanamh ’s iad ri mire, a nis ’nan sléibhtichean marbh air an achadh. Ged a chaidh mi-fhìn a leòn, fhuair mi air falbh, agus an

[TD 51]

ceann ùine ràinig mi Iodhlainn nam Feàrlagan. Cha do thill ach triùir againn.

“Cha leig mi leas ìnnse dhut am bròn, an doilgheas a dh’fhuiling am baile. ’Sann le cridheachan trom a dheasaich sinn na dachaidhean air son an Fhuachd ’s a lìon sinn na saibhlean. Cha do thill Ignig, agus gu dearbha cha robhas ’ga chaoidh—gu follaiseach, co-dhiùbh.

“Aon oidhche gealaich, is sinn cruinn a’ gabhail an leabhair, ’sann a thubhairt cuideigin, ‘Seallaibh!’

“Shuas air bàrr a’ ghàraidh. Ignig.

“Cha do charaich sinn, ach ’ga sgrùdadh. Bha a bhian ’na leacan salach, agus a chnàmhan gus nochdadh troimh a chraiceann. B’eucoltach e ri Ignig Dannsair, ’na sgog an sud air chrith. Chuireadh e truas air cat fhéin. Ach bha cuimhne ro mhath againn air an uamhas a dh’aobharaich e, agus dh’fhuirich sinn ’nar tosd far an robh sinn.

“Thòisich e ri danns—no a’ feuchainn ri danns—ann an sud fhéin air bàrr gàradh na h-Iodhlainn. Shuas os cionn ar saoghal, mar gum biodh, ann an solus brèagha na gealaich. Ignig a dhannsadh air druim bà latha dha robh e, cha robh comas no spiorad dannsair air fhàgail aige. Air éiginn a leumadh e àird fhéin.

“Aon uair is gun thòisich e, gu-tà, thill treallaich de neart thuige, agus chum e air, a’ toirt chruinn-leumannan. Thug e ùine ris a’ bhuiceil seo, ach ged nach robh luch anns a’ bhaile nach robh ’ga choimhead, cha deach gin dhiubh air àrainn. Bha feadhainn an sud ’s an seo a’ gal. Cuid a chaill càirdean anns a’ bhlàr as t-fhoghar, cuid de na caileagan, cuideachd—is có aige tha fios de bha iadsan a’ caoidh? ’S iomadh té a bha an tòir air

[TD 52]

Ignig. Bha e na b’fhasa agus na b’fheàrr cuimhneachadh air mar an gaisgeach a bh’ann, fada na b’fhasa, na bhi ’ga fhaicinn ’na chnàmhalach bochd a sud a’ leumadraich.

“Chluinneadh tu anail a’ pìochanach ’na amhaich agus a ghlùinean a’ dìosgail, agus na leumannan a’ sìor fhàs nas lugha. Cha robh fuaim air thalamh ri chluinntinn ach na daoghlagan aig an obair agus fuaim Ignig.

“Fada, fada a-steach dhan oidhche, bha Ignig a’ buiceil agus luchd-amharc ’ga amharc. Sgìos a’ laighe oirnn uile.

“Mu dheireadh, bha e a’ faileachadh air leum na b’àirde na do ghlùin. Thog e a cheann agus leig e seòrsa de ghlaodh ás—mar gun cluinneadh tu ’na do chuimhne bloighean de’n iolach a bhiodh aige o shean.

“Cha b’urrainn dha a leasachadh. Cha b’urrainn dha sgur.

“Chaidh na casan bochda tana bho bhuiceil gu breabail, bho bhreabail gu gliogadaich, bho ghliogadaich gu cliobadaich, bho chliobadaich gu snagadaich, bho shnagadaich gu diogadaich. Agus an uairsin, biob beag an dràsda agus a rithist—na casan a’ leigeil roimhe, a’ lùbadh …

“Stad e greis, is e a’ coimhead sìos ris a’ bhaile.

“Thug e an uairsin aon diob, agus bhuail crathadh troimh chom mar gum biodh an aileag ’na chnàmhan.

“Agus thuit e rag air a dhruim le chasan an àirde ris a’ ghealaich. Ignig Dannsair, an truaghan. Chaidh osann aithreachais agus buidheachais suas ás a’ bhaile. Agus cha robh e anns a’ sgìre nach robh air an tiodhlaigeadh—cha robh mise ri mo shaoghal air tiodhlaigeadh cho mór. . . .”

[TD 53]

An Dà Latha

Nigh e e fhéin gu faiceallach, tràth, a’ mhaduinn ud. Nigh e a cheann, is ghabh e dha leis an tubhailt, mar a bhiodh athair a deanamh o chionn fhada, gus an robh a chraiceann goirt. Nigh e aodann le bùrn fuar, agus nigh e a chasan. Ghlan e fo ìnean le bruis bheag chruaidh. Ghlan e an uairsin a’ mhias, agus mar a b’àbhaist, nuair a bha na tapaichean a’ dol mar sud air maduinn dhe’n t-seòrsa ud, thàinig a mhùn thuige. An donas. Dh’fheumadh e nise a làmhan a nighe a rithist. Rinn e sin is thill e do a rùm fhéin.

Bha fios aige gum biodh e na b’fhasa dha e fhéin a bhogadh san amar, ach bha eagal air fheuchainn. Nam biodh frasair ann—ach cha robh. Cha robh aige ach aon rùm, agus cucair beag ann an cùil, agus cothrom air an t-seòmar ionnlaid, mar a bh’aig na ceathrar eile a bha fuireachd fo’n aon thughadh ris. Càil a bu lugha air, e bhi ’na shuidhe le bhriogais mu chasan, a’ smaoineachadh, agus gun tigeadh ceumannan chun an doruis is gu feuchadh cuideigin an dorus fhosgladh. Shuidheadh e reòidhte. Dé nam biodh e air dìochuimhneachadh an dorus a ghlasadh? Dé nam b’e meàirleach a bhiodh ann? Is gum briseadh e an dorus? Dé dheanadh esan ’na aghaidh. Is gum fàgadh e fuar, marbh anns an t-suidheachadh ud e, is an dorus air a’ chlab? Masladh, daoine ’ga lorg rag marbh air a’ phoit. Nam biodh deò anail air fhàgail aige an déidh na buille, dh’fheumadh e am plug a phutadh is oidhirp

[TD 54]

a thoirt air a bhriogais a thrusadh. Bedsitters na mallachd. Ach cha robh airgead aige air son a’ chòrr. Cóig bliadhna deug bho dh’fhàg e Leodhas le deich notaichean is deis ùr is prìne-banaltrum air a’ phòcaid-a-stigh far an robh seachd de na notaichean. Cóig bliadhna deug ag obair—greiseag ann an gàradh air Cluaidh, is an còrr ri clàircearachd—ach ag obair, co-dhiùbh, agus cha robh seachd notaichean aige ’na phòcaid an diugh. No Di-Sathurn sam bith.

Dh’fheuch e a phòcaidean. Bha airgead ann an trì dhiubh, buinn leth-cheud agus dòrlach sgillinnean. A raoir, ’na chuis-mhagaidh, a’ briseadh notaichean. Agus a’ toirt fiach gloine do’n bhàrman gach turas, ag ìnnse dha gun robh fios aige-san, ’ille, co-ris a bha e coltach a bhi ris an obair sin, gun chuir e fhéin seachad speil ris. Na breugan. Cha robh fios fo ghrian carson a bhiodh a’ bhreug ud aige ris a h-uile bàrman. Is cha robh fios dé liuthad breug eile a sgap e air feadh a’ bhaile, breugan beaga grinn le fàileadh na deoch dhiubh. Cia mheud duine de a luchd-eòlais aig an robh ’na chuimhne breug leis-san? Nan cuimhnicheadh iad, cruinn còmhladh aig an aon àm orra … o Dhia. Feumaidh mi smachd a chumail air mo theanga, thubhairt e ris fhéin, tha mo theanga is m’inntinn a’ gabhail brath orm.

Phaisg e aodach-oidhche is chàraich e a leabaidh. Chuir e aodach glan uime, agus shaoil leis gun tug sin ùine. Dh’fhosgail e an uinneag gus an ruagadh a’ ghaoth samh na h-oidhche ás an t-seòmar. Sgioblaich e an rùm. Chuir e na leabhraichean còmhladh gu snasail air an làr fo’n uinneig. Mhothaich e gun robh <eng>Teach Yourself Letter-writing<gai>—leabhar a cheannaich

[TD 55]

e nuair a chaochail caraid dha, air son gun cuireadh e litir gu phàrantan—ri taobh bàrdachd Yeats, agus chuir e <eng>Long Day’s Journey into Night<gai> eatorra. Yeats bochd, ars esan, air a thàmailteachadh.

Mu dheireadh, thug e cìr ás a phòcaid is ghabh e a-null chun an sgàthain. Chrom e sìos mun do ràinig e e, agus chrùb e fodha, mu choinneamh. Thog e an uairsin a cheann an àirde air a shocair, beag air bheag, gus am bu léir dha fhalt anns a’ ghloine, agus stad e, le a dhruim dìreach is a ghlùinean lùbte. Chìr e a cheann cho luath ’s a b’urrainn dha, is chrom e sìos a rithist is ghabh e air falbh bho’n sgàthan. Cha robh e air son a shùilean fhéin fhaicinn, no a leth-cheann le feusag latha is oidhche.

Shuidh e. Is sheas e. Dé dheanadh e, cho tràth air a’ mhaduinn? An déidheadh e a-mach? Sheall e a-mach. Maduinn bhrèagha shamhraidh, a’ ghrian a’ deàlradh air sglèatan fliuch nan togalaichean mu choinneamh a shùilean. Bha na sglèatan mar lannan éisg, smaoinich e. Abair éisg, is esan ’nam measg. Abair grunnd mara. Glaschu air maduinn shamhraidh, oiseanan is cinn-simileir is sràidean odhar. Ach, maduinn mhath, an déidh sin. Dh’fheumadh e smaoineachadh.

Shuidh e. Cha robh a cheann goirt idir. Cha robh dad a’ tighinn ris mar sin. Ach cha robh e comhfhurtail. Bha a chridhe rudeigin cabhagach, agus bha a chraiceann tana. Shaoil leis gun robh a uile bhith dìreach air cùl a chraicinn, agus nam briseadh e air a chraiceann gun tòireadh a bhith ás troimh’n toll agus gum faiceadh e i ri thaobh mar a chitheadh lamp Aladdin an genie a thàinig ás an t-srùp. An dùil dé am beachd a bh’aig an lamp air Aladdin? Shuath e a bhroilleach fhéin,

[TD 56]

is e a’ leigeil air gum b’e Aladdin is a lampa a bh’ann. Dh’fhosgail e a bheul, mór, agus, le glé bheag strì, leig e brùchd. Rinn e dealbh de’n spiorad a thàinig a-mach agus a bha gu h-iriosal, umhail anns an adhar eadar e fhéin is a’ chiste-dràirichean.

Yes, massa, ars an spiorad, ars esan ann an guth àrd. Chuir e roimhe gum b’fheàrr dha fhéin an dà ghuth a dheanamh, agus bruidhinn a-mach. Cha chluinneadh duine e co-dhiùbh.

Yes, massa, ars an spiorad.

Dé ’n t-ainm a th’ort? dh’fhaighnich esan.

Genie.

Och, Genie do thòin. Dé mu dheidhinn Domhnall Hob?

Yes, massa.

Agus bruidhinn Gaidhlig.

Ceart gu leòir.

Is mise do mhaighstir. Gar bith dé dh’iarras mis ort, bithidh freagairt agad, no nì thu e. Tha thu firionn, cho geur ri Tiresias is cho aosd ri cladach Leodhais, agus gabhaidh tu comhairl’.

Seadh.

Innis dhòmhsa ma-tha, dé rinn mis an dé?

Sguir thu a dh’obair ———

Tead, tha fios ’am air a sin. Gabh romhad gu seachd uairean. Is na fàg càil ás. A choin. Cùl mo chois. Siuthad, a Dhomhnaill Hob! <eng>Get cracking.<gai>

Ghabh thu a-steach am baile le pasgan beag notaichean, agus seachduinn fhalamh eile ’nad eachdraidh. Chaidh thu an toiseach gu bàr beag grod, far an robh daoine a’ tilgeadh cnapan fhaclan air a chéile, daoine le seiceidean ùra is seann bhrògan rocach liath a’ dìon Rangers bho Dhi-Sathurn a chaidh, is ’gam brosnachadh

[TD 57]

gu cath làrna-mhàireach. Bha eagal ort. Ghabh thu dà ghloine uisge-bheath an àite pinnt seach gu bheil sin nas fhasa òl ann an cabhaig. Is thug thu ás. Agus chaidh thu do bhàr Harry—dhan a’ lounge, còmhla ri daoine nas coltaich riut fhéin, mas fhìor—agus cha robh cuimhn’ agad nach fhaigheadh tu pinnt ann. Cheannaich thu uisge-beath is chuir thu sòda ann, oir tha Harry bochd gun fhios da ’ga do chumail ris a’ bhreug a dh’innis thu o chionn sia bliadhna—tha cuimhn’ agad. Cheannaich thu dhà eile is aon dha Harry, <eng>“No just now, Bill, but I’ll put it by for after, thanks.”<gai>

Stad. Fuirich gus an leig mi ’na mo shìneadh an seo. Ceart. Nis, innis—na ghabh Harry gloine an déidh dha am bàr a dhùnadh, no na chuir e ’n t-airgead ’na phòcaid?

Chan eil fhios ’am. Chan eil fhios agams ach dé rinn thu fhéin … Bha thu air blàthachadh gu seo is tu a’ lorg duine ris am bruidhneadh tu. Ceannaiche—dé an t-ainm a bh’air?—co-dhiùbh, bha sruth còmhraidh aige. Mar a bha esan air feadh Alba—an Steòrnabhagh—boireannaich. Agus thusa a’ gàireachdainn, is làn aithreachais gun thagh thu clabaire nach leigeadh dhut facal a radh.

Bha e ’na thosd greiseag, is an sgleò a’ falbh bho chuimhne. Carson a cheannaich e deoch dhan a’ bhalgair? ’Gan toirt dha mar a dh’òladh e iad, Highland hospitality—esan a’ riochdachadh nan Gaidheal, a’ sealltainn cho còir, cho fialaidh ’s a bha iad, is mar a dh’òladh iad. Smaoinich e air Leodhas, air a phàrantan is a nàbaidhean aig an taigh.

Nach bu mhi an damh na croich, ars esan.

Agus chuir thu gloine air a bheulaibh nuair a dh’fhalbh

[TD 58]

thu. Agus, fuirich, rug thu air làimh air, agus nach do dh’innis thu dha d’ainm is càite robh thu a’ fuireach? Co-dhiùbh dh’fhalbh thu is ràinig thu bàr far am bi iad a’ seinn amhrain Ghaidhlig agus a’ deanamh còmhstri de òl. Chunna tu Murchadh Sheònaid is rinn thu air is thug thu dhà?—trì?—gloineachan dhàsan, agus dh’innis thu dha cho làidir ’s a bha Ailean, bràthair d’athar, agus—

O dé math dhut, a ghloidhc? An e sin an taobh a ghabh mi a raoir? Neart is dóruinn—ai, ai—an ginealach a thriall, an sìol-cura a thuit dhan a’ mhuir ás an Iolaire. ’Siad a tha feumach air mise bhi ’gam moladh. Féithean cruaidh is cridhe maoth. Na Gaidheil mar uibhean, agus a’ Ghalldachd mar phraidh-pan. Dhéidheadh Murchadh Sheònaid dhachaidh gu bhean air a dhalladh le deoch is air a mhealladh leis na briathran agamsa, mar a chaidh feadhainn eile roimhe. Agus fhad’s a bha ise a’ slaiseadh air, bhiodh esan ’ga fhaicinn fhéin mar Spiorad a’ Ghaidheil, cho cruaidh is cho bog is gun cuireadh e car dha amhaich a sheanar is e a’ seinn Fàili, Fàili, Fàili Oro ’s a’ gal. Clàirc beag sgròbanach an oifis factoraidh spanairean. Mo dheagh charaid a raoir, an e? Gu sealladh Freasdal orm. Gabh romhad mionaid. Bi daoine ag éirigh is feumaidh tu dhol air ais dhan uaigh a dh’aithghearr.

Dh’fhalbh Murchadh dhachaidh, is chaidh thu a bhruidhinn ri bàrman. Tha fios agad dé thubhairt thu? Agus cheannaich—Bha, thu gu math dona. Is bha thu a’ faireachdainn eu-dòchas nan Gaidheal ag éirigh annad. Thòisich thu a’ seinn, “Tha tighinn fodham eu-dòchas,” agus thubhairt duine riut gun cuireadh e flat fuar thu mur a sguradh tu. Seòldair, air tilleadh

[TD 59]

bho bhòids sia mìosan, is fàileadh after-shave dheth. Dh’fhaighnich thu a robh e aig acair aig Grianaig o chionn ghoirid, is fhreagair esan gu robh ———

Thòisich e ri lachanaich air a leabaidh.

——— is dh’innis thu dha gun robh glasadh air do chaolan o chionn fhada, is gun ghabh thu trì Beechams aon latha, agus dh’fhaighnich thu na thurchair dha mothachadh càil annasach a’ seòladh seachad air cùrs a dh’Ameireagaidh. Bhuail e thu, agus tha do bheul goirt an diugh. Agus chaidh an dithis a thilgeadh a-mach ———

Stad. A Dhomhnaill Hob, tha sin gu leòir. Dhùisg thu barrachd air na lùiginn. Abracadabra sa’ Ghaidhlig. Steach dhan uaigh leat!

Bha sud gu leòir. Bha fallus air is e a’ cuimhneachadh. Bha cuimhne aige air fhéin ’s an seòldair ag òl á leth-bhotull, a’ seinn an tilleadh iad a chaoidh do na glinn san robh iad òg? agus esan a’ gal air a ghlùinean os cionn a’ ghutair, ’s an seòldair ag radh ris gun robh e alright, sguir, an diabhal, dé tha ceàrr?

Agus cha robh cuimhne aige air a’ chòrr.

Dh’éirich e gu chasan. Ciamar a fhuair e dhachaidh? No cuin? Is e seo an rud a bha uamhasach, ged a bha an còrr eagalach. Có a bha a’ blaoghdaireachd air feadh sràidean Ghlaschu ’na choluinn-sa, nuair a bha an inntinn air leigeil roimhe? Sheas e, a’ feuchainn cuimhneachadh, a’ rannsachadh am measg nan dealbhan camaiceach. Cha robh theat a dh’fhios aige. Tharraing e anail is leig e a-mach air a shocair i. Dh’fheumadh e a dhol a-mach. Is e bha seo ach maduinn Di-Sathurn, is bha e beò fhathast. A-mach, a-mach dhan fhionnarachd.

[TD 60]

Choisich e uair a thìde air na sràidean fada, a’ coimhead ri innealan air son nighe shoithichean is cameras is àirneis eile ann an uinneagan nam bùithtean. A’ cumail inntinn fo smachd. A’ toirt oirr’ a bhi a’ taghadh rud ás gach uinneig, no a’ toirt beachd air bùithtean. Ach ruitheadh inntinn roimhe is dheanadh i dealbh air bùth undertaker, le cisdeachan-laighe air am foillseachadh gu buaireasach, le sanasan-reice is prìsean is cuirp-fhuadain mar a bha a’ seasamh an uinneag an tàilleir.

Cheannaich e pàipear-naidheachd, chaidh e a-steach ann an café, is leugh e am pàipear air fad, fiù’s naidheachdan an Stock Exchange nach do thuig e a riamh. Agus dh’òl e dà chopan cofaidh. ’Sann an uair a bha e letheach air an dàrna copan a dh’fhairich e sùilean chuideigin a’ sgrùdadh cùl a chinn. Chuir e a shùilean fhéin cho fada clì is gun robh iad goirt, feuch an dearcadh e air có bh’ann, ach chan fhaiceadh e. Dh’fhidir e fallus as spot. Bha e cinnteach a nis gun robh duin’-eigin feathar air a chùlaibh, ag òl agus ’ga choimhead-san. Cha bu dùraig dha tionndadh, gun fhios dé chitheadh e. Thòisich e a’ leughadh a’ phàipeir a rithist, a’ cur a theanga mu na facail, slaodach, is ag radh ris fhéin deanamh air a shocair, gur e bh’ann ach a mhac-meanmna, gu faodadh e cofaidh eile a ghabhail is gu falbhadh an duine. Dh’òrdaich e cofaidh eile nuair a thàinig an nighean a bha a’ frithealadh nam bòrd timcheall. Agus leugh e a rithist mu phoilitics is mu dheidhinn an t-saoghail mhóir anns an robh esan a’ falbh mar chuileig anns an adhar.

Detective! Cha shealladh duine eile cho dian cho fada.

[TD 61]

Thòisich e a’ rùraich anns a’ phàipear, a’ lorg an deach duine a mhort an Glaschu a raoir. <eng>Where were you between 10 p.m. and midnight?<gai> A Dhia, nach cluinneadh e iad. <eng>No idea? Did you walk home? When?<gai> Sreath pholais, srutan cheisdean, agus esan a’ faighinn a-mach gun do mharbh e cuideigin a raoir. Murchadh Sheònaid ’na fhianuis, a’ cantainn gun bhruidhinn e ris-san air neart is marbhadh, agus an seòldair—ach cha bhiodh rian aige air, chuireadh an seòldair fuar e. Bhuail cleas e, gu h-obann. Leig e ás duilleag de’n phàipear chun an làir, agus chaidh e ’na dhà lùban air a chéile air son a togail. Fhad’s a bha e shìos, thug e sùil fo’n bhòrd. Cha robh dad ri fhaicinn. Cha robh duine ann!

Cha mhór nach do leum e le toileachas. Dh’fhàg e a phàipear is a chofaidh. Phàidh e an nighean, is dh’fhalbh e a-mach a’ feadalaich, agus choisich e sìos gu Dumbarton Road is a-steach Sauchiehall Street a’ feadalaich. Chuir e roimhe gun déidheadh e a-mach ás a bhaile, gu na beanntan. Choisicheadh e suas na sléibhtean, agus bhiodh na h-eòin ri seinn. Gheibheadh e saorsa agus cha robh fios nach sgrìobhadh e rudeigin. Cheannaicheadh e bapaichean is feòil is bainne an dràsda fhéin.

Sheas e air a’ chabhsair. Bha am baile a nis air èaladh le creutairean de gach dath, seanganan le ultaich a-steach ’s a-mach á dorsan. Busaichean buidhe-is-uaine agus càraichean ’nan deann, sròinean an earbaill a chéile. Agus gaoth uspagach a’ sguabadh dust is bileagan pàipeir leis. Fuaim innealan, is fuaim an trafaic.

Càite faigheadh e aran is feòil is bainne?

Ghabh e ceum sunndach a-mach air an t-sràid.

[TD 62]

Dh’fhidir e càr, dùdaich. Ruith e is leum e, agus ràinig e an taobh eile le bragadaich a chridhe agus ràn chonacag ’na chluais. A chlobha tha thu ann, carson a rinn thu sud? Bha e air chrith. Thòisich e a’ coiseachd, aig astar, a’ suathadh seachad air daoine, a léirsinn ceangailte ri rathad a lorg dha fhéin. Dh’fheumadh e sgur de chuid òl, no dhéidheadh e ás a chiall. Cha robh e ás a chiall an dràsda—an robh? Chunnaic e fear ag obair le dril a’ gearradh uachdar na sràide pìos roimhe. Rinn e air. Bha srann is gliogadaich eagalach, iutharnal aig an dril. Duine beag le sròin caol fada agus gàirdeanan cho cruaidh ri fàdan. A ghualainnean a’ buiceil agus a ghéillean air chrith. Phriob an duine air nuair a thug e an aire dha. Chaidh esan a-null ri thaobh. Dh’éigh e ris an robh glòir an inneil ’ga bhódhradh, agud b’fheudar dha a radh a rithist, ’s a bheul gu math faisg air cluas an duine. Chunnaic e beagan salachair ann an cluas an duine, ann an camadh na cluais. Thubhairt an duine, <eng>“Get use tay it!”<gai> agus cha robh coltas gun robh tuilleadh còmhraidh aige. Dh’fhàg e e, agus fios aige gun robh miann pinnt air. Cha ghabhadh.

Ach ghabh, dhà. Agus air na sràidean a rithist, a’ cagnadh chewing gum, thachair e ri dà ghille òg a bha ag obair anns an oifis. Taing dhan t-sealbh, dh’fhuireadh e ’nan luib is chòrdadh an latha ris. Taigh na croiche dha na beanntan, ’s na bapaichean, is am bainne. Càite robh iad a’ dol? A dh’fhaicinn film Laurel and Hardy, an ann? Is Mickey Mouse? Mà-ruibhe bha, e air son a dhol ann.

An tìde a’ dol seachad luath, car luath, a’ lachanaich aig cleasan Mickey Mouse, agus cha b’urrainn dha sgur

[TD 63]

a ghàireachdainn nuair a thòisich Laurel-and-Hardy. Anns an dorchadas, anns a’ cheò, ’na shuidhe a’ lachanaich gun sgur. Thionndaidh cailleach is sheall i ris. Bha Laurel cho brònach is cho éibhinn—bodach ás an t-seann ghinealach.

Latha a’ fàs sgìth air Argyle Street is fàileadh sgìos dheth. Na gillean a’ fàs an-fhoiseil, ag iarraidh a bhi clior ’s e. Mar sin leibh fhéin, ma-tha, chì, Di-Luain, seadh, cheery … Cheery.

An trìtheamh pinnt, is fhathast gun fhios air domhain ciamar a fhuair e dhachaidh a raoir. Cha robh fios aig Domhnall Hob, ach bha fios aig cuideigin. Pinnt eile, is smaoinich air Mickey Mouse. Slàint Mickey. Leann a’ dol sìos gu sleamhainn. Daoine a’ tighinn a-steach. Luchd-eòlais. Iain, nach math sin, Iain. Iain ciamar a fhuair mi dhachaidh a raoir? O nach robh, gàire, o bha, bha i mór mas do sguir sinn. An gabh thu té bheag leis? Bheil fhios agad—putadh air—cà’ robh mise an diugh? Seo na breugan, sguir, na bi ag ìnnse bhreugan. Bha mi a muigh anns na beanntan, a bhalaich. O cha b’ann, an fhìrinn onorach . . . . . .

Leig e srian dha theanga is e a’ smaoineachadh seo mi a rithist, air a’ chuibhle a rithist, Iain gun seadh, carson a tha e cho modhail? —— Cha b’e Iain a bh’ann tuilleadh, bith cà’n deach e, ach dithis. Slàint, ag òl, an e esan a cheannaich sud? Chuir e làmh ’na phòcaid. Cha robh móran air fhàgail, bheireadh e troimh’n oidhche e, mur a ceannaicheadh e ach dha fhéin. Bha fear de’n phaidhear ag ìnnse dha mu dheidhinn leabhar a leugh e, is dh’fheumadh esan leigeil air gun robh e ag éisdeachd. Rinn e sin. Bha ainm aige a bhi math air leabhraichean—cliù, a charaid …

[TD 64]

Leansa dlùth ri cliù ar sinn-seann-sheanamhar, nighean Thormoid Riabhaich, nach maireann. Bruidhinn riutha, ma-tha. Gaill is iad cho gallda, innis dhaibh rudeigin a nì saoghal nan Gaidheal follaiseach dhaibh. Clò, seòladh—mo ghéillean goirt—briseadh cheann. Do sheanair. Mo sheanair, duine iongantach, ged nach robh sgoil aige. Cha robh cothrom—not a chance—agus air ais chun a’ Mhetagama ’s am Marloch is an Talamh Fhuair is a’ Choille. Gabhaidh, pinnt heavy. An ùine a’ ruith a-mach. Slàinte, slàinte. Dhia gléidh mi, na leig dhomh sgrath a thogail bho’n t-sloc. Deòir ’na shùilean ag ìnnse mar a b’fheudar do na fògarraich am buntàta-cura a thogail ás na sreathan leis an acras. Nach cuala? Sin a’ saoghal againne, a chàirdean, cruadhs, fulangas, is strì. Sin a dh’fhàg sinn mar a tha sinn. Leugh mi Camus, bha, math. An cuala sibh a riamh iomradh air am Megantic Outlaw? Leodhasach. Loisgeadh e an dà ghunna is ghearradh e troigh—give or take—á feansa wèidhir … Cha b’e an nochd a bh’ann, dh’innis e seo mar tha, ’se bh’ann ach a raoir, pàrtaidh—flat ann a’ Hyndland. Mas e raoir a bh’ann, càite robh e an diugh? Dé latha a th’ann? Dé ’n oidhche? Cearcaill dhearga, mar bhuaileagan mu phuist-sholuis, a’ tighinn roimhe. Sguir e de’n chòmhradh, cha robh fios dé bha e ag radh co-dhiùbh. Agus chunnaic e iad ’ga choimhead, mar a chitheadh iasg iasgairean, is onaghail ’na cheann. An dril. An dùil an robh an duine bodhar? Có am pàrtaidh a bha seo? Dé am pàrtaidh! O, a choin, na toir na casan bhuam. Smaoinich air rudeigin á leabhar. <eng>I-saw-this-morning-morning’s-minion, I will show you fear in a handful of dust.<gai> Dust, cha robh ann ach dust. Dust

[TD 65]

air crùisgean Aladdin. Tha mise dol chun na beanntan! Tha mi ag éigheachd, tha fios ’am gu bheil mi ag éigheachd, leig ás mi, no ———

A’ gal ann an dorus Hepworth. Agus ag éigheachd, eachdraidh nan Gaidheal, is cnap dhaoine ’ga choimhead, is fear a’ toirt dha pìosan fish supper, ’gan dìogadh ’na bheul le chorraig. Duine a’ gal ach e fhéin.

Cha robh fios aige tuilleadh dé bha e a’ cluinntinn. Chrath e a cheann. Bha dithis air an staran. Bha iad a’ gàireachdainn, a’ brunndail, agus dh’aithnich e an cnàmhan eanchainn gun robh iad air son esan a phronnadh. Chrom e agus lorg e clachan air an ùrlar fo chasan. Bha bleideagan móra sneachda a’ tuiteam.

Clioraig a-mach á seo, dh’éigh e, ’s thilg e a’ chlach bheag orra. Nuair a bha e òg, sheasadh e leth Sàboinn air bòrd an locha ’s bhiodh na clachan a’ leum dusan uair mun déidheadh iad fodha. Ach dh’fhalbh a’ chlach air a socair leis a’ ghaoith am measg nam bleideag. Na shad e bleideag?

Chluinneadh e iad air a chùlaibh a’ gluasad cho tioram ri nathair, agus chluinneadh e sneachd ri leaghadh air a mhaoil. An tilleadh e a-steach? Carson nach robh duine a’ tighinn a dh’fhaicinn dé bha ceàrr air?

Dh’fhosgail e a bheul a’ dol a dh’éigheachd ach bha mol cruinn eadar fhiaclan ri toirt sgread air teudan a shùilean. Ri tacadh. Leig e sgreuch, ’na cheann. Iadsan a’ siotaraich, a’ magadh. Bha clach mhór ’na dhòrn, clach mhór ghorm. Chuala e cù a’ comhartaich, cù a bha fios aige a bha marbh.

Bha e cinnteach gum b’e seo an cothrom mu dheireadh. Aodann gus sracadh, cho fosgailte ’s a bha a bheul, is a shùilean ri leum. Morghan ’na sgòrnan.

[TD 66]

Thug e leum ás thuca, chun na nathraichean a bha seinn ’s a’ fanaid. Cha robh freasgairt ann. Bha ite aige ’na dhòrn.

Thilg e an ite.

Shiubhail an ite gu slaodach, trom, dìreach. Uine nan creach. Na bleideagan cruaidhe dubha a’ cur million gath ann, spriotagan deighe a’ siubhal troimh eanchainn.

Chunnaic e an it a’ dol seachad os cionn bòrd. Daoine ag òl ’s a’ bruidhinn air-san, agus esan ’na luairean a’ tuiteam chun a’ làir, lomnochd. Ag éirigh a rithist ’s a’ tuiteam sìos ás an adhar mar shneachda, a theanga ri leum a-mach nuair a bhuaileadh e làr. Iadsan a’ feadalaich, a’ conaltradh.

Chuala e mu dheireadh thall gliong agus spleangadaich ghloine, agus bha fios aige gun bhrist e uinneag bùtha. Sheall e suas ris an toll. Bha toll mór oiseanach mar leth rionnaig anns na speuran, agus chunnaic e aodann dearg, dà shùil a’ bruidhinn agus ’ga choimhead-san ri dol fodha mar chaora anns a’ chuidhe shneachda.

Am polas mór dubh. Gaidheal, air a chòmhradh, có an dólas a chuir a seo thu? Feuch air. Is am polas a’ falbh leis, is buaireadh anns an stéisean is na polais ’ga bhualadh air a mhionach is air a làimh. Beò, an robh? <eng>Teach Yourself Letter-Writing,<gai> cà’ bheil thu? Bha a cheann mìorbhaileach goirt, agus a sgamhanan. Bha fios aige gun robh cop ri bheul, ’s e ag éigheachd.

Nuair a thàinig an duine leis a’ chòta-gheal a-steach, dh’aithnich e gur e psychiatrist a bh’ann. Bha e ceangailte ris an leabaidh. Cha déidheadh aige air gluasad. Thilg e smugaid suas, is thill an smugaid,

[TD 67]

is laigh i air a’ chuibhrig. Bha an duine a’ faighneachd rudeigin. Na can smid gus am faic thu fear-lagha.

Dé an t-ainm a th’ort?

Dé an t-ainm a th’ort?

Dé an t-ainm a th’ort? Feumaidh tu ìnnse.

Thòisich e a’ gàireachdainn, is e smaoineachadh cho brèagha ’s a bha na ballachan geala, cho glan.

Domhnull. Domhnull Hob.

[TD 68]

Seoras

Cha do lean a sgoil ri Seoras, agus cha do lean esan ris an sgoil. A dh’aindeoin a liuthad leabhar a làimhsich e, a liuthad tidsear a thug sgrìob air clàr eanchainn, a liuthad figear a chuir e ri chéile agus a liuthad stòiridh a sgrìobh e bho chaidh éigneachadh dhan sgoil-bheag bho thùs, cha tàinig ach glé bheag piseach air a bhuadhan. Nuair a ràinig Seoras aois fàgail na sgoile, dh’fhàg e, agus cha do dh’fheuch duine stad a chur air. Ged a bha an sgoil deònach gu leòir a fiaclan fhéin a gheurachadh air a leithid-san, cha robh i idir air son an cnàmh, agus bha i a’ leigeil leis a’ ghaoth, latha fasgnadh, na plaosgan a sgapadh. Plaosgan a’ bhaile mhóir, ’sann anns na cùiltean agus anns na h-oiseanan a bhiodh iad ri stad.

Cha mhór, an déidh sin, nach do mhaslaich Seoras e fhéin agus a chàirdean an latha a dh’fhàg e. Bha seirbheis anns an gymnasium a dh’aona-bhàgh dhaibhsan a bha a’ fàgail. Am maighstir-sgoile agus triùir luchd-teagaisg ’nan seasamh air seòrsa de dh’àrd-ùrlar, fo bhascaid a’ bhasketball. Chaidh cuibhrionn de’n Fhìrinn a’ leughadh dhaibh—briathran ùghdarrail sean-fhasanta a bha cho coltach ris an luchd-teagaisg fhéin is gun robh am Biobull agus an Sgoil dha Seoras co-ionnan. Sheinn iad an uairsin laoidh, agus nuair a bha seo seachad, bhruidhinn am maighstir-sgoile riutha. Dh’innis e dhaibh gun robh iad a’ dol a-mach air feadh an t-saoghail mhóir a nise is cliù na sgoile ’ga ghiùlain leotha, agus gun robh e fhéin agus an staff an

[TD 69]

dòchas gum biodh toradh an cuid obrach-san ri fhaicinn gu follaiseach ge be àite an tuinicheadh an fheadhainn òga a bha an latha ud a’ dol air sgéith. Thàinig Seoras cho mór fo bhuaidh na h-òraid is gun leum na deòir gu a shùilean. B’fheudar dha tòiseachadh ri casadaich, a’ leigeil air gun robh tachais ’na sgòrnan.

Ann an ùine glé aithghearr, fhuair Seoras a-mach nach robh cliù na sgoile aithnichte taobh-a-muigh an gymnasium. Thug e seachduinnean a’ sgrùdadh nam pàipear-feasgair, feuch có bha a’ lorg luchd-obrach. Bha e a’ sgrìobhadh X no √ no ? mu choinneamh gach obair a bhiodh ann. An toiseach, cha robh e a’ feuchainn ach na √-aichean—obraichean le compiutaran no obraichean le ainmeannan a chòrd ris, mar Import/Export Clerk … An uairsin, nuair nach deach leis, ’sann air an fheadhainn a chomharraich e le ? a ruith e, samhail Television Mechanic no Apprentice Fitters Required. Agus air a’ cheann thall, sguir e de chomharrachadh, agus dh’fheuch e air obraichean nach b’fhiach ach X bho thùs.

Theab e dhà no trì dhiubh fhaighinn, agus thog seo a chridhe gu mór. Agus bliadhna gu leth an déidh dha an sgoil fhàgail, fhuair e obair. ’Sann am measg na h-Xaichean a thuinich Seoras. Phaisg e na sgiathan sgìth a dheilbh am maighstir-sgoile dha agus laigh e air achadh na beatha ann an taigh-bìdh Victor Guaderini, <eng>Cosy Nook Restaurant, Best Italian Ices, Carrying Out Welcome.<gai> Neach sam bith a thigeadh a-steach air dorus gloine a’ Chosy Nook, ’se Seoras a’ cheud duine a chitheadh e. Air cùl chunntair am measg shileaganan mhìlsean ’na chòt aotrom glas agus ’na dhòchas.

[TD 70]

Ma tha fear a’ toirt a bhith-beò á biadhadh dhaoine ’s fheudar dha a bhi ealanta, tulchuiseach, oir tha iomadach gnè obrach as a dhéidh. Bha an Cosy Nook a’ tairgsinn caochladh sheòrsachan sàsachadh do thaobh-a-stigh an duine, eadar siùcaran, mìlsean-reòidhte, cigarettes, spaghetti is eile—agus gu sonraichte chips. Chan e gun robh dad a ghnothaich aig Seoras ris na chips. ’Se Luigi, fear a bha an càirdeas do Victor Guaderini, a bha gabhail seo os làimh. Ach mur an robh, bha pailteas eile aige ri dheanamh, gu h-àraidh an déidh meadhon-latha. Bho mheadhon-latha gu seachd uairean feasgar, cha robh abhsadh air, oir bhiodh e ri frithealadh nam bòrd nuair a bhiodh an t-àite làn agus bhiodh Magaidh no Diana no an làmh a b’fhaisge a’ déiligeadh ris a’ chunntair mar a b’fheudar. Ach dé an deifir, nach robh e saoirsneil gu leòir, ’se bha. Bu chaomh leis a bhi am measg dhaoine, a’ còmhradh riutha, agus a’ dol ’na chabhaig ’gan riarachadh.

’Sann a bha e ro mhodhail riutha. Theab e obair a chall air losd a mhodhalachd. Bha cailleach bheag dhonn a’ gearain ris, aon latha, nach b’fhiach an adag-ròsd a h-ith, agus chuir i inntinn Sheorais ’na snaimeannan. Thog e an truinnsear aice agus thug e a-steach do’n chùl e, dhan chidsin bheag uaine far an robh Magaidh agus Luigi is ceò dhiubh a’ deasachadh bìdh agus ’ga bhualadh air na truinnsearan.

Có thurchair a bhi a stigh an sin ach Guaderini fhéin. Bhiodh e a’ tadhal corra uair a’ sgrùdadh, air son a bhi cinnteach nach robh an cidsin buileach salach no na truinnsearan buileach làn. Duine braonmhor seicheach buidhe a bha ri snàmh mar ròn troimh cheò

[TD 71]

nan caféan agus a thigeadh oidhch’-eigin air tìr ann an nèamh notaichean.

Sheall e ri Seoras is ris a’ chaoiteig fhlodach. Dhragh e an cigar ás a bheul agus chaidh e sàs ann an Seoras air son cho claon, amaideach, do-ionnsaichte is a bha e agus air sgàth néimh agus truacantais, an ann a’ feuchainn esan, Victor Guaderini, a bh’air a bhi cho gasda ris ’s gun tug e dha obair is e ’na bhalach beag gun fheum, ùr a-mach á sgoil, a chur chun na bochdainn a bha e, an ann, dé? air sgàth seann sgnoig de chaillich charaich a bha ag iarraidh bìdh a nasgaidh, an robh e dol a’ chreidsinn a h-uile sgudal a dhéidheadh troimh a chluasan móra, an robh?

Bha Luigi ag radh ri Seoras aig an aon àm gun robh esan a’ ròsdadh adagan is Seoras fhathast a’ salach a bhréidean, ach ’sann air Guaderini mór fhéin a bha aire Sheorais.

Bha a chliù, a theachd-an-tìr, a fhreumhaichean an sàs ann an Guaderini, no Sir, mar a dh’ainmich agus a dhealbh Seoras e. Nan déidheadh an spìonadh agus an sadail air falbh a nise, sheargadh Seoras ás—bha fios aige fhéin air a sin, ged nach tàinig an smuain a-steach air. Cha b’urrainn dha facal a radh, agus cha do thog e a shùilean na b’àirde na beul Ghuaderini, ás an robh na briathran guineach a’ tighinn. Ann an cùil de eanchainn, bha Seoras a’ faicinn beòil eile, liopan agus fiaclan a’ trod ris, bho chaidh e dhan sgoil gus an latha mun do dh’fhàg e i, is gun fhios aige carson.

Thubhairt Guaderini ris mur a b’e glé bheag gun cuireadh e—Ach stad e, agus dh’iarr e air Magaidh an adag fheuchainn. Bhrist ise pìos de’n iasg eadar a corrag ’s a h-òrdag agus phut i ’na craos e. Fhreagair

[TD 72]

i, is i ’ga chagnadh, nach robh theat ceàrr air an adaig, agus shluig i e, mar a shluig i na mìltean chaoiteagan eile ’na beatha, gun fhiosd gun bhlasd.

Thog Guaderini an truinnsear agus ghabh e a-mach chun na caillich leis a’ cigar ’na bheul. Shlìog e a’ chaoiteag air a’ bhòrd mu coinneamh agus shlìog e briathran a bha cho meallta ris an iasg fhéin ’na cluais. Mun do thill e bha géilleanan na caillich a’ pronnadh na caoiteig fhuar, is adagan lainnireach a’ lùbadh ’s a’ siubhal ’na cuimhne.

Dh’fhaighnich Guaderini nuair a thill e am faca Seoras sud agus fhreagair Seoras gu faca, Sir. Sheall Guaderini gu cruaidh ris is e a’ tarraing cheò a-steach, agus thubhairt e a bhi glé fhaiceallach o sud a-mach, air-a-neo … Thàinig ceò agus facail a-mach còmhladh.

Bha Seoras faiceallach bho’n latha ud a-mach, bliadhnachan nam bliadhnachan. Cha do smaoinich e a riamh an robh a bheatha anns a’ Chosy Nook ri còrdadh ris no nach robh. Chaidh na làithean mar chàrn thruinnsearan, a bheatha mar mhenu. Fios aige dé bha air a chùlaibh agus dòchas aige gum biodh na bha roimhe cho coltach ris a sin is a ghabhadh. Cùramach, fritheilteach, ceannsaichte, umhail, a bhriathran ’s a smuaintean ’s a ghiùlan ’s a chruth a’ sìor fhàs nas coltaiche ri chéile, gus an robh iad ’na dhùsgadh agus ’na laighe ann an còrdadh iomlan.

An latha a bha Seoras dà fhichead bliadhna an latha a b’annasaiche ’na bheatha. Bha e an còmhnaidh nas toilichte air co-latha a bhreith, agus cha robh bliadhna nach fhaigheadh càch a-mach uaithe dé a b’aobhar do’n aoibhneas seo. Mar bu trice, cha chanadh duine dad, ach a mhàin Diana. Mhealladh ise an latha dha gach

[TD 73]

bliadhna. Bu dheagh thoigh le Seoras Diana. Bha i bàn, tomadach, fàileadh ola-còcaireachd air a dhol troimh a cuid falt agus troimh a craiceann agus troimh a h-anam, ach bha i nas fhaisge air aois Sheorais na càch, agus bha i a riamh glé dhàimheil ris. Gar bith dé a ghluais aignidhean Luigi an latha ud anns a’ chidsin, chuir e a dhruim ris an inneal mhór anns an robh an t-iasg a’ ròsdadh, agus rug e air làimh air Seoras. Sheinn e an uairsin <eng>Appy Birthday to You,<gai> is bha Seoras a’ priobadh a shùilean taosgach. Ach nuair a bha e air an dàrna sreath, thill a shubhailcean gu Luigi, agus ’sann ri magadh a bha e mun do chrìochnaich e an rann. Shìn Magaidh Mhór an uairsin a’ tarraing ás, a’ faighneachd an robh lorg aige air té a phòsadh e fhathast, am biodh bràmar aige a nochd.

’S math a dh’aithnich Seoras dé an obair a bh’aca, bha iad ris tric gu leòir roimhe, ach bu chaomh leis cuideachd dhaoine, agus b’fheàrr leis a bhi ’na chuis-bhùirt na bhi as an aonais.

Ach aig seachd uairean feasgar, nuair a bha Seoras a’ coiseachd air falbh air a shlighe dhachaidh, chuala e cnip-àrd Dhiana a’ snagadaich as a dhéidh ’nan cabhaig. Nuair a thàinig i suas air, thòisich i a’ bruidhinn ris gu càirdeil, faisg. Agus mun do dhealaich iad, dh’iarr i air a dhol cuide rithe a dh’fhaicinn film an oidhche sin fhéin. Tiodhlag, thubhairt i.

Shuidh Seoras agus Diana ri taobh a chéile anns an taigh-dhealbh, faisg air a chùl. Bha ceò ag éirigh ’na dualan agus ri laighe os an cionn mar a nì i os cionn aibhne as t-samhradh an ciaradh an fheasgair. Bha gathan geala bho tholl gu h-àrd air cùl an togalaich a’ deàlradh agus a’ clis troimh’n cheò agus a’ bristeadh

[TD 74]

’nan dealbhan caochlaideach mu ’n coinneamh. Saoghal blàth, dorch agus càirdeil, cho tarraingeach agus cho iongantach ri crìoch a’ bhogha-froise. ’Sann air eilean anns a’ Chuan Sìtheil a bha an eachdraidh a bha iad a’ faicinn ri gabhail àite … eilean lusach, sùghmhor. Fear slinneanach mór an sin, agus dithis chaileag an tòir air, ach cha robh fios aige-san nach tilleadh a bhean fhéin fhathast slàn ás an taigh-chuthaich, agus bha e ri strì ri fuireach stuama. Dréin air mar bu trice, agus briogais-shnàmh.

Cha robh Seoras a’ leantainn na h-eachdraidh, oir bha aire air na daoine, dubh leis a’ ghréin, agus nuair a dhéidheadh iad mu bhiadh, cho modhail is a bha iad. Nach math an latha a bhiodh aige-san a’ frithealadh nam bòrd an sud ’na dheise gheal. E fhéin agus Diana.

Bha Diana ri thaobh ag ithe chnòthan saillte, agus deòir ’na sùilean. Gu truasail, chuir esan a ghàirdean thairis air a guailnean, agus leag ise a ceann bàn gu tiamhaidh air a ghualainn fhéin. Bha a falt air a chìreadh a-mach bho a ceann agus nuair a dh’aom Seoras a leth-cheann rithe, bha e a’ faicinn an dealbh troimh lìon fuilt. Gach uair a tharraingeadh e anail dh’fhidreadh e boltradh a bha ’ga thàladh air ais chun a’ chafé, agus dh’fhaireadh e iongantas agus aoibhneas air son cho gasda ’s a bha Diana ris. Bho àm gu àm, thigeadh cnead ann an Diana, mar a ghluaiseadh a spiorad leis an t-seanachas sgàileach, agus bha seo a’ cur iomagain air Seoras. Cha bu dùraig dha bruidhinn rithe is an dealbh fhathast a’ dol, ach theannaich e ri ghualainn i gus an tuigeadh i gun robh esan air a taobh-se, gar bith dé thigeadh.

Bha an t-uisge ann nuair a fhuair iad a-mach. Ruith

[TD 75]

iad a ghlacadh bus agus ruith iad a rithist suas an t-sràid agus suas na staidhreachan gu taigh Diana. ’Sann greis an déidh dha suidhe a stigh a thàinig e a-steach air Seoras gun tàinig e an sud gun fhiathachadh, agus thubhairt e gum b’fheàrr dhàsan a’ bhi falbh, agus ceud taing air son ——— Ach fhreagair Diana gu faodadh e fuireach gu copan cofaidh co-dhiùbh, ’s cinnteach, air a bhirthday. Aon rùm agus cidsin a bh’anns an taigh aice. Fhad’s a bha ise a’ deanamh a’ chofaidh, thug Seoras an aire gur e àite glé shnog a bh’ann, le dealbhan air na ballachan. Lath’-eigin, bhiodh taigh aige-san cuideachd, nan sàbhaladh e gu dian, agus bhiodh dealbhan bheanntan agus fhéidh aige.

Cha tubhairt Diana facal mu dheidhinn a’ film ach gun robh e math, agus cha bu chaomh leis faighneachd dhi carson a bha i a’ caoineadh.

Nuair a thàinig Diana a-steach leis a’ chofaidh, dh’fhàs Seoras an-fhoiseil, a dh’aindeoin cho toilichte ’s a bha e. ’Se a bhi faicinn neach eile a’ frithealadh air a dh’aobharaich seo, ach shaoil esan gur e bh’ann sgal gaoil. O’n mhionaid ud a-mach, bha gaol aige air Diana.

An déidh an cofaidh, shuidh Diana ri thaobh agus thòisich i a’ bruidhinn ris mu a deidhinn fhéin, mu dheidhinn an taighe, ’s dé na bha i a’ pàidheadh gach seachduinn air àirneis, ’s càit an robh i a’ dol as t-samhradh anns na làithean-saora. Thòisich Seoras cuideachd ag ìnnse mu na làithean-saora aige fhéin, ach mas deach aige air móran a radh, ’sann air Guaderini a bha e a’ bruidhinn. Chuir Diana casg air a chòmhradh ann an dòigh a chuir iongantas air. Gu h-obann, dh’éirich i agus chuir i an réidio air. Thill i thuige, sheas i air a bheulaibh anns a’ cheòl, ghlac i a

[TD 76]

cheann eadar a baisean, thubhairt i ris gun a bhi a-mach air a’ bhodach sin, agus phòg i e, air a bheul.

Cha robh Seoras ann an suidheachadh de’n t-seòrsa-sa a riamh. Phòg Diana a rithist e. Sheall esan rithe. Bha an dà shùil aice dùinte, agus air eagal gum biodh e mì-mhodhail dhàsan a bhi ’ga coimhead mar sud, dhùin e a shùilean fhéin. Cho luath is a rinn e sin, chaidh inntinn air bhoil. Bha gaol aig Diana air. Phòsadh esan i. Shàbhaileadh e a chuid airgid. Café dhaibh féin. Ise còcaireachd, esan aig na bùird.

Shuidh Diana ri a thaobh air an t-séis, a sliasaid blàth ri a shliasaid. Rinn i gàire bhàigheil ris. Dh’iarr Seoras oirre as spot a phòsadh, agus thubhairt e gu faodadh café a bhi aca dhaibh féin nam biodh iad cùinteach le ’n airgead.

’Se boireannach math a bha ’n Diana, a dh’aindeoin Guaderini. Ged is e gàire a thàinig thuice is i ’ga choimhead, cho do nochd i sin dha. Thubhairt i ris ann am briathran cho coibhneil is a bha ’na comas, nach b’e a mhàin nach pòsadh i esan, ach nach robh e ’na dùil pòsadh gu bràth. Gun robh i fo ghealladh-pòsaidh aig fear uaireigin agus gun dh’fhalbh e dh’Astràilia agus gun robh i a’ feitheamh ris-san, agus mur a tilleadh esan, gum biodh i beò tuilleadh mar a bha i. Cha do ghabh i aithreachas sam bith gun dh’innis i a’ bhreug ud dha Seoras, ged a thàinig deòir gu sùilean nuair a chunnaic i cho truasail is a bha e rithe anns an t-suidheachadh bhochd anns na shaoil e a bha i. Chunnaic Seoras na deòir, agus shaoil e gum b’ann air sgàth an fhir a chaill i a bha iad. Dh’éirich e, thug e leis na copanan agus chaidh e do’n chidsin. Gu cinnteach, ùghdarrail, rinn e e fhéin aig an taigh.

[TD 77]

Lorg e a h-uile dad, rinn e copan cofaidh eile dhi, chuir e dà bhrioscaid air truinnsear, agus thill e a-steach thuice leotha. Thubhairt e rithe nan òladh i sin gum fairicheadh i móran na b’fheàrr, ’s gum bu chòir dhi an uairsin a dhol a laighe, ’s gum biodh i cho math ’s a ghabhadh anns a’ mhaduinn, gun bodraigeadh esan fhaicinn a-mach, agus oidhche mhath agus ceud mìle taing air son a thoirt chun a’ film.

Dh’fhalbh Seoras an uairsin dhachaidh gu sunndach, a latha mór seachad.

Chaidh na bliadhnachan seachad, freasdal a’ cluiche le thòtamain agus móran a’ call an t-seasaimh. Ghabh Luigi stròc agus thriall e. Sguir Magaidh Mhór a dh’ithe chaoiteagan. Dh’fhàg Diana, ’s i dol a dh’obair ann an restaurant mór ann an earrainn na bu shlàinteil de’n bhaile. Agus ma chaochail Guaderini mór, nochd Guaderini eile ’na àite mar a thig fiacaill ùr an àite na té a ghrodas ás, a cheart cho sanntach ris an té a bha roimpe air a’ mhìlseachd a tha an còmhnaidh an luib an lobhaidh.

A’ cheud rud a rinn Guaderini òg, chuir e formica air na bùird agus dh’atharraich e ainm an àite—Ristorante Napoli a bh’ ann a nise, Lunches, Teas, Ices. An dàrna rud, thubhairt e ri Seoras gun robh esan a’ smaoineachadh gun robh Seoras air bliadhnachan gu leòir a chur seachad ag obair anns a’ chafé—ag obrachadh gu math, dha-rìreabh, ach nach robh rian nach robh e air fàs sgìth dheth a nise—dé a bheachd fhéin?—’s an dùil nach bu chòir dha an t-uallach a leigeil dheth, fhad’s a bha an t-slàint aige? Ged nach robh e air a thighinn a-steach air a leithid a dheanamh gus am b’fheudar, bha an òraid cho dàimheil, an duine

[TD 78]

fhéin a’ nochdadh cùraim agus suim dha nach do nochd seann Ghuaderini a riamh, is gun dh’aontaich Seoras leis anns a’ bhad.

An latha a dh’fhàg e, bha Seoras an dràsda ’s a rithist a’ strì ris na deòir fhad’s a bha e a’ faicinn daoine acrach a’ tighinn a-steach ’s iad a’ dol a-mach làn spaghetti bolognese. Bha eagal agus mì-chinnt air mar a bh’air an latha a dh’fhàg e an sgoil. Agus cha robh an seo ach an dàrna h-uair a chaidh Seoras a-mach dhan t-saoghal mhór. Feasgar, an àm dha falbh, rug gach duine air làimh air, agus leig iad beannachd leis, agus thill iad gu ’n còcaireachd. Ach dìreach nuair a bha e a’ deanamh air an dorus, có thàinig a-steach ach Guaderini. Dh’fhaighnich e ciamar a bha Seoras a’ faireachdainn a nise, agus fhreagair Seoras gun robh glé mhath, Sir, ged a bha e duilich a bhi a’ fàgail a’ Chosy—a’ Ristorante Napoli an déidh uibhir a thìde a chur seachad ann. Am bu chaomh leis an ceangal-càirdeis sin a chumail suas, dh’fhaighnich Guaderini, oir nam biodh e deònach beagan cuideachaidh a thoirt dhaibh, cha déidheadh am bann a ghearradh gus an iarradh Seoras fhéin sin. Cha robh nì air domhain a b’fheàrr a chòrdadh ri Seoras, Sir, agus dh’innis e seo mar a b’fheàrr a dhéidheadh aige air. Thug Guaderini dha bucas mór licorice allsorts, mìle taing air son na h-obrach a rinn e, agus a làmh. Bha Seoras mar bu nòs dha a’ coimhead ris a’ bheul ás an tàinig an òraid is a shlugan ri breabail. Ghléidh e na licorice allsorts ùine mhór mar chuimhneachan air a bheatha.

Maduinn Di-Haoine agus Di-Sathurn, mu leth-uair an déidh naoi, dheanadh Seoras a shlighe gu dorus-cùil an Ristorante Napoli, agus ghnogadh e gu toilichte.

[TD 79]

Bheireadh duin’-eigin dha, an toiseach dà shandwich air son an cur ’na phòcaid, agus an uairsin crann caol fiodha le bratach fhiodha gu h-àrd air. ’Se an sanas a bha sgrìobhte ann an litrichean lùbach buidhe air a’ bhrataich <eng>RISTORANTE NAPOLI, Lunches, Teas, Ices, Ect.,<gai> agus ann an sgrìobhadh nas lugha, Old Canal St. Prop. Emilio Guaderini.

Bhiodh an còmhnaidh sluagh mór a stigh am baile na làithean ud, a’ ruith ’s a’ coiseachd ’s a’ stad, a’ toirt leotha a’ chabhsair, agus a’ fàs sgìth agus acrach. Agus nuair a dhearcadh iad air bratach Sheorais, cha robh fios nach deanadh grunnan dhiubh air an Ristorante. Bha Seoras an dòchas gun déidheadh iad ann, co-dhiùbh, agus e a’ faighinn tlachd ás a bhi ’gan tàladh ann. Bho dheich uairean gu ceithir feasgar, shiubhail e air feadh nan sràid, mar sgoth bheag fo sheòl am measg bhàtaichean slaodach luchdaichte. Brògan làidir donn air a bha car mór dha agus cruth-coise dhuine eile orra, seann chòta-clò air liathadh, agus bonaid-bileach. Agus, fad an latha, fiamh a’ ghàire air feadh aodainn, oir bha cead agus cothrom a thoil fhéin aige càite an déidheadh e agus dé am bad anns an stadadh e greiseag. Sheasadh e anns a’ ghutair le chùlaibh ris an t-sràid a’ leigeil a thac air a’ phòla-sanais, is e gu bàigheil a’ coimhead ris na daoine a’ dol seachad. Nuair a mhothaicheadh duine sam bith dha, agus gun deanadh iad leth-ghàire ris anns an dol-seachad dhaibh, thogadh Seoras bil a bhonaid riutha agus bhiodh gàire air aodann greis an déidh dhaibh a dhol ás a shealladh. Bu chaomh leis a riamh a bhi am measg dhaoine, agus bha saoghal-bràth de dhaoine an sud.

[TD 80]

Tha iomadh gnè saorsa ann, agus bha caochladh sheòrsachan saorsa aig Seoras a mheal e. Dh’fhaodadh e na sandwiches ithe aig àm sam bith de’n latha eadar uair is dhà, agus a chrann a thoirt sìos fhad’s a bhiodh e ri bhiadh.

Gach Di-Sathurn, bhiodh Seoras a’ coiseachd gu pàirce bheag ghorm anns an robh lòn far am biodh tunnagan a’ plodradh ’s a’ snàmh, agus bhiodh caraid dha a’ feitheamh ris air suidheachan uaine fiodha ann an sin. Fear àrd, rabach, faileas bho a chòta gabardine, fear a bh’air a bheatha a chur seachad anns an t-saoghal fhosgailte, ’s nach deach a riamh air àrainn café no àite cuingealach de sheòrsa. Cha robh fios aig Seoras dé an t-ainm a bh’air, ach <eng>Jesus Saves.<gai> Sud an sanas a bhiodh air-san, crochaidhte air a dhruim agus air a bhroilleach le bannan canabhais. Thachair Seoras ris is gun e ach air ùr-fhàgail an Ristorante, agus choinnich iad aig tràth-diathad dà latha san t-seachduinn bho’n uairsin.

Dhéidheadh na sanasan an càradh fo’n t-suidheachan, agus dh’itheadh iad dà thrian de shandwiches Sheorais gun ach glé bheag conaltraidh. Ach an uairsin, shuathadh iad an liopan le ’m muinichilean, agus thòisicheadh iad a’ bruidinn—mu dheidhinn thunnagan. Dh’aithnicheadh iad na h-eòin bho chéile air an dath no air an giùlan no air an nàdur, agus bhruidhneadh iad orra gu h-aotrom dòigheil spòrsail. Nuair a dhlùthaicheadh an t-àm air son an naidheachdan a chur fa chomhair an t-sluaigh a rithist, phronnadh Seoras na bh’air fhàgail de shandwiches Ghuaderini, agus sgapadh e air an talamh mu choinneamh nan tunnagan iad.

[TD 81]

Mòine Dhomhnaill agus Ordag an Bhàin

“Uaill, có-dhiùbh,” arsa Domhnall, an déidh dhan a’ Royal Mail a dhol seachad, ’s an déidh dha fhéin sméideadh ri Angaidh Mór, a bha leatha, “có-dhiùbh, nuair a thàinig sinn a-steach a Frisco, có bha sin air bàrr a’ chidhe ach esan. Le panama buidhe. Dh’aithnich mi as spot e, mar a bhiodh an dàrna gualainn an còmhnaidh an àirde agus a chas a-mach roimhe, mar sud.” Sheas Domhnall, agus chuir e a dhà chas mar chasan speal mu ar coinneamh. “Mar sud,” ars esan.

Chithinn pìos math de Bhlàr nam Fitheach, bungalow ùr Uilleim Tòc, agus Bàgh a’ Chabhraig eadar na glùinean aige, is mi a’ smaoineachadh air leòidean eagalach San Francisco. Shuidh Domhnall ’na thungaridhe, cruinn, air fàd. Bha trì chairteil a h-uaireach againn mas tilleadh a’ làiridh—tìde gu leòir air son car a chur mun t-saoghal. Cha do dh’fhàg e Liverpool gus an deach na h-àraichean a chur suas ris a’ cheud lod, agus bha sinn air cidhe Frisco mar-thà. Cha robh math faighneachd có “esan”; gheibheadh sinn sin a-mach nuair a bhiodh e iomchuidh.

“Chaidh na ròpan oirre ma-tha, agus thug mi ás far an robh e. Thàinig mi suas air a chùlaibh gun fhiosd. <eng>‘How’s she loggin?’<gai> thubhairt mi, <eng>‘How’s she loggin?’<gai> Thug e sùil orm ma-tha, agus chó luath ’s a bha fhios ’am gun dh’aithnich e mi, thug mi dhà i man a’ pheirceal man a ghabhadh i.” Sheall e a dhòrn dhuinn, dearg agus cruinn, agus bha an aghaidh aige mar a bha i aig àm na buille. Sheall e ann an sùilean gach fear againn, duine bho dhuine. Cha tubhairt duine

[TD 82]

smid, ach Alasdair Barabal, ’s cha tubhairt esan ach, ‘Man a’ pheirceal.’”

Thog Domhnall caoran is thòisich e ’ga phronnadh ’na bhois. “O dìreach solid eadar an dà shùil, am bleigeard. Agus chaidh e ’na chlod, fuar ann a’ sin aig mo chasan.”

Dh’éigh Peigi oirnn an uairsin gu ar tea, agus b’fheudar do Dhomhnall stad, oir ’sann air bùrn-iaruinn is gruth is mòine a bhios sinn a-mach an còmhnaidh aig àm na tea. Thilg am Major altachadh beag suas mar fhàd gu bàrr stéidhidh, agus cha robh sinn air ar bonaidean a thogail bho ar glùinean mas robh Domhnall ag ithe slaoit lof le dà shardine air mar gum biodh e a’ toirt gàmadh á taobh an iar Ameireagaidh. Agus b’e glé bheag a thubhairt e fhad’s a bha sinn ag ithe, oir ’se An Bàn a bhios a’ bruidhinn aig biadh. Seanachasan éibhinn, is càis is aran pronn a’ cur maill air a theanga.

Thill sinn chun na cruaich air ar socair, is shuidh sinn, is thug sinn a mach ar canastairean pilichean is lozengean, agus rolaig sinn ar sagaret, gun dùrd. Mu dheireadh thall, thubhairt Alasdair Barabal, “Agus dh’fhàg thu a’ laochan fuar ann a’ Frisco.”

“Dh’fhàg, ’ille,” fhreagair Domhnall. “Fuar.”

Chuir an còmhradh goirid ud beul An Bhàin ás ar cuimhne. Dh’fheumadh cuideigin ceisd brosnachaidh fhaighneachd, no bhiodh sinn gu bràth fuar thall a sud.

“Ai,” arsa Major, “carson a rinn thu sin, a dhuine?” Duine biorach, maol, sròineach. Thug Domhnall am far-ainm ud air aig àm a’ Chogaidh Mhóir, ann an clas Miss Smith, bean Mhurchadh Thormoid.

Rinn Domhnall gàire chruaidh ris.

[TD 83]

“Sud thusa Major, dh’fheumadh tu fios a bhi agad,” thubhairt e. “Uaill a bhalaich, ìnnsidh mi sin dhut cuideachd.”

Thilg e smugaid dhan a’ smùir. Bi sinne a’ piobrachadh Dhomhnaill mar sud gus am faod e a radh gur h-e daoine eile a tha a’ tarraing còmhraidh ás.

“Bhà, ann an Auckland, goirid as déidh a’ Chogaidh, tha mi creids’ gum biodh 1928, chaidh mi fhìn agus balach á Hartlepools a-steach a thaigh-seinnse, gu pinnt eil fhios a’ad. Agus. Thachair sinn ri fear a Liùrbost—fear àrd dubh—agus bha an triùir againn glé dhòigheil a’ sin …”

Thill sinne uile air ais gu New Zealand, a’ gluasad bho mhanchan gu manchan air a’ mhòine-dhubh tarsainn a’ Chuain Shìtheil.

“Uaill, chaidh sinn ás a sin gu pàrtaidh còmhladh. Agus sin far am faca mi esan an toiseach. A Barraidh a bha e, ó duine cho buaireant’ ’s a thachair rium a riamh.”

Cha robh aca trì seòrsachan aig muir ri linn Dhomhnaill: daoine làidir agus daoine buaireant’ agus e fhéin.

Latha brèagha samhraidh a bh’ann, ’s am fraoch a’ mire ris an adhar. Chan aithnicheadh tu oirnne, a’ coimhead rinn, ris a’ rathad anns an teas air mòinteach Leodhais, gur h-ann aig pàrtaidh ann an Auckland a bha sinn, is fuath dhan Bharrach ag éirigh annainn.

“Bha esan a’ dol seachad air balach Hartlepools, ma-tha, agus ’sann a sheas e air an òrdaig-mhór aige, agus bha ìne chàm air balach Hartlepools …”

Shaoilinn a nis gun robh mi cho eòlach air balach

[TD 84]

Hartlepools ’s a tha mi air mo nàbaidh, agus air an òrdaig-mhór aige.

<eng>“Ingrowin toenail,”<gai> ars Alasdair Barabal, “ow, ow-an.”

Agus thog An Bàn a chas chlì o’n talamh.

“Bheil sibh a’ faicinn a’ chas sin?” dh’fhaighnich e.

Bha, a h-uile duine.

“Well, choisinn òrdag na té sin dhòmhsa barrachd éiginn na dh’fhuiling mi anns a’ chogadh nuair a chaidh an srapnel unnam.”

Chuir e dréin eagalach air, mar gum biodh e air uinnean amh a chagnadh.

“Càm?” ars esan. “Bha an ìne gus dà leth a dheanamh air m’òrdaig mas do leig mi romham. Chaidh mi gu Johnston leatha agus thubhairt mi ris a gearradh ásam buileach glan. <eng>Take it off,<gai> arsa mise …”

Bha Domhnall ’ga gheur choimhead. “Esan” fuar air cidhe Frisco, òrdag balach Hartlepools ’ga ghonadh ann an Auckland, ’s a’ làiridh a’ tilleadh a dh’aithghearr; agus An Bàn a’ bruidhinn air e-fhéin mar a b’àbhaist.

“Shaoileadh sinne gu robh thu aosd gu leòir air son d’ìnean fhéin a ghearradh,” thubhairt Domhnall, agus rinn sinn uile gàireachdainn mhór. Chaidh An Bàn ’na Bharrach dhuinn, is bha sinn toilichte gun chuir Domhnall sìos e.

“A, gu sealladh,” arsa Major, “fhuair thu ’n té ud gu neimheil.”

“Bha sud cho neimheil ris an ìne chàm fhéin,” thubhairt mise, agus sheall sinn ri Domhnall a rithist. Rinn An Bàn sagaret eile dha fhéin, a’ snòtail.

“Uaill, thubhairt balach Hartlepools—Cederic an t-ainm a bh’air—rudeigin ris a’ Bharrach. Agus O.

[TD 85]

Uaill chaidh am Barrach ’na bhéisd, a dhuine. O. Bha e ri maoidhinn air Cederic, agus air a’ cheann mu dheireadh, tharraing e air i. O, gun roghainn sam bith. Bang.”

Dhùin sùilean Dhomhnaill, is cha mhór nach do thuit e bho’n fhàd leis cho cruaidh ’s a bha dòrn a’ Bharraich.

“Cederic,” ars Alasdair Barabal.

“Ainm boireannaich,” thubhairt An Bàn, ach cha do leig sinn oirnn gun cuala sinn e.

“Seo a’ làiridh a’ tighinn,” arsa Major. “Cha robh e fada.”

Sheall a h-uile duine. Bha a’ làiridh a’ tighinn. Thòisich sinn a’ casadaich, is a’ slaodadh ceò ás na toitean, ’s a’ tilgeadh smugaidean.

“Dàimead, tha e sgiobalt’, é?” arsa Doilidh Deireach. Cha robh esan air facal a radh, no móran a chluinntinn, gu sud. Is e glé bheag a chuala Doilidh bochd a riamh bho thuit e anns a’ bhàthaich oidhche is e ’na luairean leis an deoch.

“Tòrr nas sgiobalta na bha e an uiridh,” dh’éigh e. Bhiodh e ag éigheachd an còmhnaidh, tha mi creids’ gus an cluinneadh e e fhéin.

Cha b’urrainn do dhuine bruidhinn, gun luaidh air sgeulachd a chrìochnachadh, fhad’s a bhiodh Doilidh Deireach a’ glaodhaich. Dh’éirich sinn, is sheas sinn a’ coimhead a’ làiridh a’ tionndadh ri ar taobh. Nuair a thionndaidh e, sheall sinn ri chéile is chrath sinn ar cinn, air son cho math ’s a chuireadh Iain Beag car le làiridh. Balach math air a’ chuibhle. Agus air stéidheadh.

Mòine shlàn a bh’aig Domhnall, ’s cha robh sinn fada gus am b’fheudar do’n luchd-stéidheadh a dhol an àirde.

[TD 86]

Cha bhi sinn ag radh móran aig àm lìonadh a’ bhucais ach rudan a thubhairt daoine bho thùs aig làiridh: cum a steach i, ’n aire do làmh, suas leis a’ mhòine agus gnàth-fhocail eile mar sin. Bha an smùir ag éirigh gu dona.

“Tha ise ann,” ars An Bàn.

“O bheil,” ars am Major, is ultach aige.

“Eisd!” dh’éigh Iain Beag, ’s e ’na sheasamh ann an sloc am mullach cab a’ làiridh a’ stéidheadh. “Chan eil na. Tha breeze oirr’, a dhuine. Cha tig a’ chuileag-bheag ach nuair a bhios e ciùin. Smùir a th’ann.”

“A’ mheanbh-chuileag,” ars am Major rium, a’ gàireachdainn, ’s a shùil air An Bàn.

Bha Iain Beag eòlach ann am mòine. Bha sinn toilichte gur h-e An Bàn an aon duine a bha ’na aghaidh.

“Trì ultaich eile!” dh’éigh Domhnall mu dheireadh bho bhàrr na lod. Chaidh mi fhìn agus am Major a’ lìonadh phocannan, oir bha ultach aig An Bàn air an dàrna taobh de’n làiridh agus bha Doilidh is Alasdair Barabal air an taobh eile aig a’ chruaich.

<eng>“One by one,<gai> Alasdair,” ars Iain Beag, is shad Alasdair suas cóig fàdan, aon an déidh a chéile thuige. Dh’fheuch An Bàn an àirde an t-ultach mar a bha e gu Domhnall, is ghlac esan e. Ach dìreach nuair a fhuair e gréim air, bhuail fàd a thilg Doilidh air cùl a dhùirn.

Leig Domhnall éigh ás, is leig e ás a’ mhòine, agus bhuail fàd air glùin An Bhàin san tuiteam.

“Dé ’n dólas is ciallt dhut!” dh’éigh An Bàn. “A’ tilleadh ultaich mar sin?”

“Bang,” ars Alasdair Barabal, ’s e toirt sgleog dha ghlùin.

“Bang do thòin,” aig Domhnall, a’ cromadh gu

[TD 87]

plubach is gu feargach. “Seall mo làmh! Có thilg sud? E?” Thug e sùil air Doilidh is Alasdair. “Mur a b’e deamhnaidh beag …”

Chunnaic sinne Doilidh agus Alasdair fuar air cidhe Frisco, is am Barrach a’ danns air òrdag Cederic. Cha do fhreagair duine e, agus chaidh e a-null chun a’ làiridh a’ suathadh cùl a dhùirn ’s a’ mionnan. Bi fear an taighe a’ dol dhachaidh air an dàrna lod air son cruach a dheanamh, agus a bhean air son diathad a dheasachadh.

Dh’fhalbh a’ làiridh. Lìon sinn poc no dhà is shuidh sinn.

“No cothrom on,” ghlaodh Doilidh. <eng>“Accidental.”<gai>

Dh’aontaich sinn gu léir gum b’e tubaisd a bh’ann, is bha sinn sàmhach greiseag a’ coimhead a’ làiridh a’ falbh. Bha car anns a’ lod, taobh Cnoc Asbuig. Taobh Dhomhnaill.

“Ma ruigeas i sud baile cha bhi guth ri radh,” thubhairt mise.

“An taobh aige fhéin,” ars An Bàn. “’Sann a’ smaoineachadh air a’ Bharrach a bha e an àite aire a bhi air a’ mhòine.”

“Joe Louis,” arsa Major.

Chòrd seo rinne mìorbhaileach, agus thubhairt sinn Joe Louis ri chéile grunnan uairean.

“Tha sgeulachdan aige a tha cumhachdach,” arsa mi fhìn. Bha fios againn uile ciod e a bha romhainn, agus dh’fheumadh duine a bhi faiceallach an rud ceart a radh, gus an cumadh sinn air an aona chùrs a h-uile bliadhna.

“Cha chualas an samhail,” ars An Bàn.

Sheall sinn ri Doilidh, a’ feitheamh.

[TD 88]

“Dé?”

Doilidh cho bodhar ’s cho slaodach.

“Samhail sgeulachdan Dhomhnaill,” dh’éigh Major. “Cha chuala sinne …”

“O,” arsa Doilidh. “Domhnall! Na breugan!”

Chàraich mise mi fhìn na bu chomhfhurtail an déidh sud a chluinntinn, agus ghluais càch an gualainnean ’s an casan mar gum biodh uallach air a thogail dhiabh. Cha robh sinn fo bhuaidh Frisco tuilleadh, is bha ìnean slàn oirnn gu léir ach air An Bàn, is dé an dragh a bh’againn dha Auckland? Bha sinne air mòinteach Leodhais air latha math is Domhnall air a dhol dhachaidh is leth-uair mun tilleadh a’ làiridh. Cho saor ri na h-eòin.

“Cederic,” ars Aonghas Thormoid.

Bha seo mar gun toireadh tu fàd-stéidhidh á làiridh mònach, oir cha bhiodh Aonghas Thormoid ag radh facal, sgiobadh sam bith air am biodh e, gus an robh cothrom càinidh ann. Bhiodh e ’na shìneadh faisg oirnn, a’ cagnadh feòir is a’ marbhadh dhaoghlagan. Dhìochuimhnicheadh tu gun robh e ann. Dh’fheumadh tu bhi cùramach air do theanga. Cha robh e a’ smocaigeadh a bharrachd, càil ach a’ cur ás de bheathaichean is a’ cagnadh feòir is a’ càineadh.

“Seadh Cederic,” thubhairt e a rithist.

“Frederick a bhiodh air,” ars An Bàn. “Cederic ainm boireannaich. Frederick.”

“Freddie Mills,” ars Doilidh, agus a shùilean gus dùnadh a’ feuchainn gréim a chumail air ar còmhradh.

“Joe Louis,” arsa Major.

“Ine chàm. ’Sann a tha ’n ìne chàm far a bheil ì.” Chan eil sochair idir air Aonghas Thormoid.

[TD 89]

“O na breugan,” arsa Doilidh, a’ blàthachadh. “Tha ’n duine cho breugach ris a’ mhuncaidh.”

“Tha e rudeigin colach ri muncaidh nuair a bhios e ri stéidheadh.” Sud a’ cheud té a dh’fheuch mi fhìn air.

“Chan eil a dhìth air ach an craiceann,” ars am Major. “Cho cruinn. Tha e ag ithe cus. Bha a riamh.”

“Man muc,” ars Alasdair Barabal.

“Tà, chan ith e bheag an diugh,” aig Aonghas, cho biorach ris a’ bhil feòir a bh’aige ’na fhiaclan. “Trasgadh an diugh.”

Bha sinn aighearach a nis.

“Chan ith na sinne!”

“Brot á canastair, aon sgadan praidhe-pan, dà Phrince Edward, agus canastair pears.”

“Ai, agus sconaichean Pheigi leis an t-srùpaig.”

“Sconaichean! Cha mhothaicheadh tu dhaibh ann an cruach-mònach!” Doilidh a’ gabhail dha Domhnall ’s dha na bhuineadh dha.

“Fàd-tasgaidh,” dh’éigh Alasdair Barabal.

“Bha Peigi rolaiseach a riamh,” arsa mise.

“Cha robh feum innt’ air càil sam bith,” arsa Doilidh. Cha ghabhadh stad a chur air Doilidh am bliadhna.

“Chan eil fiù’s clann aice,” aig am Major. Sheall e timcheall. Bha e deònach gu leòir gun gabhadh cuideigin eile roimhe. Ach bha sinne sàmhach. Bha sud a’ dol car dàn.

Bha Aonghas Thormoid a’ toirt cuileig ás a chéile.

“Peigi Frisco,” ars esan.

Chuir sud a h-uile càil a bh’ann a-mach á òrdugh. Sheall sinn ri chéile is chan eil fhios dé bh’air tachairt mur a b’e gun deach bus uair seachad, a’ frasadh chlachan-beaga oirnn.

[TD 90]

“Bus uair,” ars Alasdair Barabal.

“’N dùil na bhuail e duine ’na bheath?” dh’fhaighnich An Bàn.

“O ged a bhuaileadh …” thubhairt am Major, cho caol, a’ gàireachdainn.

Agus bha Domhnall againn ’na mhuncaidh breugach, mosach, fann, nuair a thill Iain Beag air son na trìtheamh lod. Cha robh ann de mhòine ach na rinn leth-lod, is cha tug sinn fada ’ga cur suas.

Chaidh Doilidh agus An Bàn a-steach còmhla ri Iain dhan a’ chab mar a b’àbhaist, agus mi fhìn is Alasdair is Aonghas is am Major ’na mullach. Thug fead na gaoithe an còmhradh bhuainn, ach bha sinn a’ sméideadh ri daoine, os cionn an t-saoghail an sud, agus thilg Aonghas caoranan air coin is caoraich. Bha sinn mear agus acrasach nuair a ràinig sinn baile. Bha Joe Louis ’na sheasamh aig cùl an taighe.

“Fàileadh a’ sgadain,” ars am Major mas do chrom sinn aisde, ach nuair a bhuail na casan caol aige an talamh ri taobh Dhomhnaill, cha tubhairt e ach, “Well, a Dhomhnaill, ’s math a’ seo i, dé?”

“O ’s math,” arsa Domhnall. “Sileadh e a nis!” Agus sheas sinn gu léir còmhladh a’ lachanaich.

“Sileadh e a nis, a Pheigi,” a’ cheud rud a chaidh a radh ri Peigi, a stigh, is sinn a’ nighe ar làmhan. Alasdair Barabal a thubhairt e. ’Se furtachd a bh’ann Peigi fhaicinn, slàn sàbhailte ann am meadhon a bòtunnan.

Dh’òl sinn ar brot, Aonghas is Doilidh a’ srùplais os cionn an truinnsearan. Bha An Bàn fada gun bhruidhinn. Chan fhaca mise a riamh e a’ toirt cho fada ’na thàmh aig bòrd. Letheach air an sgadan, fhad’s a bha e a’ rùsgadh an dàrna Prince Edward,

[TD 91]

thubhairt e ri Domhnall gun robh brod na cruaich aige a’ sud am bliadhna. Fhreagair Domhnall gu robh.

“Agus brod na làraich air do làmh, dé?” ars An Bàn.

Sguir Domhnall a chagnadh, agus sheall e ri làimh. Sheall sinne rithe cuideachd. Sheall Domhnall ri Alasdair is Doilidh. Chuir Alasdair am pìos sgadain a bh’aige ’na làimh sìos ann an cabhaig agus ’sann air a’ bhòrd a chuir e e. Mu dheireadh rinn Domhnall gàire ris.

“Ai, Alasdair. Chan eil thu nas cinntich ag amais air do thruinnsear na tha thu leis a’ mhòine.”

Cha b’urrainn dhuinn gun gàire a dheanamh. Bha Domhnall geur. Chòrd seo ri Domhnall. Phut e air gàirdean An Bhàin leis an sgian. Cha robh uibhir a shuim againn ann an An Bàn a nis. Bha sùilean Dhomhnaill a’ lasadh le mire.

“Dé man a tha do ghlùin fhéin? Fhuair thu droch sgal an uair ud. Cha bhi e glé fhearasda dhut do ghlùin a lùbadh a nochd aig a’ Leabhar …”

Cha robh fiù’s Aonghas Thormoid nach robh a’ lachanaich, agus thuit buntàta chun a’ làir air Doilidh, is e ri siotaraich ri taobh An Bhàin ged nach robh sian a dh’fhios aige dé bha dol. Chunnaic Domhnall seo a’ tachairt.

“O cliobaire eile man Alasdair Barabal!” dh’éigh e, agus mas d’fhuair sinn gairm gàire a dheanamh aig an té gheur ud, thubhairt Domhnall, “’Sann bu mhath nach do thuit e air òrdag-chàm An Bhàin, air-a-neo abair gum biodh rough-house ann!”

Cha chualas samhail sud aig mòine no eile ri mo linn-sa. Bha sinn ’nar dà lùbanan air a chéile a’ gàireachdainn cho fada ’s gun robh Doilidh bochd ag

[TD 92]

éigheachd, “Dé? Dé?” Ma chuala duine eile cha do fhreagair iad e. Dé an dragh a bh’againn dha Doilidh Deireach, is Domhnall a’ cur na sradagan á An Bàn?

Nuair a thill a chainnt thuige, thubhairt am Major, <eng>“Take it off,<gai> chanadh e. Take it off man am bun!”

Bha sinn ri priobadh air a chéile fhad’s a bha sinn ag ithe nam pears, agus nuair a bhuail mo chas-sa gun fhiosd air cas Aonghais, dh’éigh e, “Ebag, m’ìne chàm a dhuine,” mar gum biodh e fiadhaich rium.

<eng>“Take him off,”<gai> ars Alasdair Barabal ’s a bheul làn custard.

Cha tubhairt An Bàn smid.

Cha b’e muncaidh a bha ’n Domhnall idir. Chan e a h-uile fear a théid a sàs an Domhnall gun droch lobanadh fhaighinn. Is bha Domhnall a’ beachdachadh air a’ chùis ’s e a’ togail na cruaiche, fhad’s a bha An Bàn a’ cabail air a’ mhòintich. Cha toireadh An Bàn no buidhe na casan bho sheann seòldair.

Dh’ith sinn scona an duine agus rolaig sinn smoc, is dh’fhalbh Aonghas oir cha chaomh leis ceò. Thubhairt Doilidh nuair a dhùin an dorus as a dhéidh gur h-ann a chagnadh sràbh a chaidh e.

Thug Domhnall an t-sagaret ás a bheul.

“Uaill, a charaid ort,” ars esan ri An Bàn, “’s tu tha sàmhach. Tha thu a’ toirt ’na mo chuimhne balach Hartlepools nuair a bhuail am Barrach e, ann an Auckland. Cha do leig e càil air. Aon theat. Agus mise mo ghealladh dhut, ’se buille chruaidh a bh’ann.”

Chaidh sinn uile air ais a dh’Auckland le mionaich làn, mar fhògarraich a’ tilleadh dhachaidh, dòigheil.

“Bang,” ars Alasdair Barabal.

[TD 93]

A’ Chaora Chonadail

’S an tàinig mise an seo dha mo shaor thoil fhéin? A dh’fhaicinn an t-evangelist a’ dol? A dh’éisdeachd? Trì uairean sa’ mhaduinn, taigh Mhòr Theàrlaich a’ taosgadh, an dùsgadh ’ga dhùsgadh. Dùsgadh ás an dorchadas, Gillanders an gleoc-alarm, seall, aig an teine a’ feitheamh ris an lìonadh, a’ chuthag a’ feitheamh ris an uair. Mise, gu-ta, a’ leagail mo shùil gu cruaidh air, carson?

Colas a’ bhùirn oirre a muigh a nochd as a’ bhaile, oir nach tubhairt Cailleach Mhurchaidh Oig gun robh a cruachainn stuff? Chan e sin dha h-inntinn e, air a sgùradh glan, aoigheachd do’n t-soisgeul a réir Ghillanndrais. Tha rùm ro bhlàth mar-thà, fàileadh nam mothballs, na tùise, bho na còtaichean. Colach gu bheil Gillanders cumhachdach, a’ cròdhadh chaorach ’nan ceudan sa’ cheàrnaidh seo, bith bheil ann an Glaschu. Bròinean, deirear, chan eil e ’ga chaomhnadh fhéin—coinneamhan gach oidhche—chaidh Calum Iain air adhart a raoir, chaidh ’s a’ Chuileag, ’s e leis an deoch oidhche H-aoine a chaidh … ’S an tàna tus a seo a dheanamh adhradh, cuis-mhagaidh … kami-kaze?

An t-seinn gu bhi seachad, stand by, stand easy, daoine a’ casadaich ’s a’ stothaigeadh peppermints ’nam beòil mar a bhios iad aig Tynecastle nuair a théid am bàla a-mach air na crìochan. Mo mhionach ri durrghail, cus smocaigeadh mas tàna mi steach, nuair a bu chòir dhomh bhi ’na mo leabaidh, m’fheòil ’na suain … Tha esan air seasamh, put air an switch, leig leis an

[TD 94]

inntinn ruith, éisd air farchluais, faic air leth-shuil, ainmich air farainm, seas air leth-chois …

… ’na mo chadal … air cladaichean an t-saoghail seo … a’ ruith bho’n uamhas ’s e coiseachd nas luaithe na ruithinn … O anam na dealbhan a dheanainns air seallaidhean a chunnaic mise … a’ sgreuchail ’s mo chasan leibideach, casan macaroni … aghaidh ri aghaidh ris a’ Bhàs … ann an glaodh … O Tìde gu Leòir, seadh, ’s Dorsan Dubh na Sìorruidheachd ri Fuasgladh Rompa … agus dé bhiodh ann ach leóghann, duine, brògan, crògan air cùl m’amhaich ’s càch gun for ac orm … a chàirdean beachdaichibh … ’nam aodach-oidhche a’ ruith sìos bho Chaisteal Dhun-Eidinn gu Holyrood … chan fhuiling Dia peacadh no faileas a’ pheacaidh ’na àros naomh … Tha sin math, faileas a’ pheacaidh. Tha mise air mo chlaoidh le faileasan.

Film a chunnaic mi uaireigin, bha na h-eòin a’ piocadh na sùilean ás na daoine. Agus anns na twa corbies, an dà shreath mu dheireadh cho aognaidh ri briathran a chunnaic mi riamh. Cia mheud eun air an cuimhnich thu an dràsda, faoileag, guilbneach, naosg, feadag, trìleachan curracag traon cearc-gura calman Noah … na fàg gus am màireach e oir-chan-eil-am-màireach-air a ghealltainn … cha robh a réisd no a’ bhòindé, an e sin a dh’fhàg cho milis e?

Taobh eile. Cuimhn’ agad a’ fear a bha ’g radh nach robh dath air thalamh cho bòidheach ris an litir Y. Chan eil Y sa’ Ghaidhlig ann, cha do dheònaich an Cruthaidhear ach ochd litrichean deug dha na gloidhcean a thòisich a’ sgrìobhadh na Gaidhlig bho thùs agus có-dhà ’s dùraig Y a thoirt a-steach an

[TD 95]

diugh a dh’aindeoin dath? Cha ghabhadh Gille-naomh-anndrais fhéin sin air, foghainteach is gu bheil e. A’ cur dheth gun abhsadh, chan eil e eu-coltach ri ministear ged nach e—tha ’m ministear còir ’na chadal ann am pyjamas dubh anns an taigh mhór. Saoil am bi na faileasan ’ga ruith? … Ma chuireas am Bàs a làmh ort a nochd a charaid òg—ormsa gu sealladh orm—o cha leig thu leas a bhi sealltainn ri càch cha bhi càch maille riut … ’s mi nochdaidh lom an latha ud … tha e ri seinn … à thruaghain bhochd dé nì thu an uairsin … tha sinn ann an cùil aige, tàr ás … teintean ’gad fheitheamh, ag imlich mu bhòrdaibh do leapa … ma thig feagal air càch, thig ’s ormsa, tha e gabhaltach. Carson a sheall e riutsa? ’S tu gun fhreagairt neimheil dha?

Iongantach, a liuthad rud a thig a-steach ort an déidh làimhe … tàthagan nuair a tha a’ mhionaid seachad. Can, ann an eaglais, can gun tachradh seo:

Ministear: … far an tuit a’ chraobh gu h-ann a ——

Thusa: (a’ seasamh) Rubbish! Maidseachan! Plancaichean!

Ministear: Suidh, a thruaghain, eil fhios agad càit a bheil thu!

Thusa: Cha shuidh, a thruaghain, agus tha!

Ministear: Bheil thu ag radh anns an eaglais seo nach eil thu a’ creidsinn ann an Dia, a dhuine?

Thusa: Chan e sin a tha cunntadh, ach a bheil Dia a’ creidsinn annamsa?

Daoine ag osnaich, feadhainn a’ gàireachdainn. Ainmeil gu bràth tuilleadh—sin a’ fear a—seadh, anns an eaglais, o droch isean—air feadh an t-saoghail. ’Nam sheasamh,

[TD 96]

dìreach, gath gréine ’gam òradh, An Duine A Chuir Aghaidh Air A’ Mhinistear. Laoch (a’ seacadh ’na sheacaid a’ feitheamh ris a’ bhreitheanas).

Ach cha thachair dad dha sheòrs riumsa, gu h-àraidh tuilleadh is mi gus mo chiall a chall a’ seo. Chan eil thu glic. Bheil esan glic is ise glic is esan glic? Bheil e six-foot-two? Glic-glic, ars an t-isean, ìg-ìg, igabù! Cluiche football uaireigin anns a’ chidsin le cnocan-snàth. Bha thu a’ deanamh a’ chùis air World Select, ’s chaidh an cnocan a-steach fo’n dreasair. Chuir thu do làmh bheag a-steach a’ sporghail ’s air a thug thu a-mach i ’se luchag a bha ’nad dhòrn, beò, sùilean gus leum ás a ceann agus ás do cheann-sa, le sgàig is eagal. O well well …

’S an turas eile a bha luch aig dithis againn air sreing is cheangail sinn ceann eile na sreing ri tarraig cheithir-òirlich is dhìog sinn an tarrag dhan talamh. Dùil againn gun itheadh luch feur ’s gun déidheadh a h-atharrachadh mar bhó—o thì mhathasaich, cho neochiontach … Ach o charaid ort, chan eil thu neochiontach an diugh fiù’s ’na do chadal a’ ruith a’ chlann-nighinn, ged nach eil a’ bheag a cholas cloinne air na gruagaich a bhios a’ snìomh ’na do bhruadairean … Agus nuair a thill sinn, bha an luch air triall dhachaidh, cha robh air fhàgail ach pìos sreing agus tarrag cheithir-òirlich.

Tha e bruicheil a’ seo, amaideas a’ cur seachad oidhch’ mar seo … Aon Cheum a nochd, chan eil ach sin agus O nach creid sibh a chlann gum bi sibh o seo a-mach ann an aoibhneas do-labhairt … Aon cheum? aon searrag, cruinn-leum o’n lasair chun na lasrach (mar a thubhairt fear eile), bu tu mo cheum, is dé nan déidheadh mo chasan an luib a chéile mar

[TD 97]

bu tric a chaidh air an t-slighe fharsaing—chan eil slighe air an t-saoghal a thig degree ri Princes Street, seall oirre shìos an sin, cuimhn’ agad nuair a theab thu leum, ceum a thoirt …? Amaideas O Amaideas cho dòigheil ri cuileig (Mo charaid nach maireann mar charaid a’ Chuileag!) aig mullach an Scott Monument a’ smaoineachadh air Scott ’na shuidhe le stùirc air shìos an sud. E faicinn fir agus caileagan anns na Gardens ’nan sìneadh, cuid an achlaisean a chéile, ud-ud, feur mi-nàdurrach uaine-gorm-turquoise-aquamarine, craobhan, Art Galleries le Cailleach Victoria ’s a bus gu math salach le fallout nan trèanachan. O Dhun-Eideann cho fionnar glan, bithidh pìos de nèamh colach riut, am pìos far am bi an fheadhainn a fhuair a-steach air éiginn, aig na h-iomallan a tuath a’ tàmh ’nan tàmh ann an aoibhneas do-labhairt. ’S bha thu dol a leum dà cheud troigh sìos. Gun fhios carson.

Dólas smaoinich air rudeigin eile—seall an aghaidh sin, an t-sròin, an duine sin. Chan eil e a’ creidsinn ann an càil ach Dia. Bithidh e ri faighneachd air son d’anam mar gum b’e lot air do chois a bhiodh ann … latha math, bheil d’anam a’ deanamh dragh dhut? Chan eil e a’ creids’ ann an Stonehenge no anns na h-astronauts, air éiginn a chreideas e gu bheil Tursachan Chalanais ann. ’N dùil cia mheud duine a chaidh ìobradh aig Tursachan Chalanais? O anam o charaid a bheil thu air do chùmhnant a dheanamh ris an Tì uile-chumhachdach, uil-fhiosrachail, uil-fhuilteach? Nuairsin a’ sgian dearg sa’ ghréin, a’ ghrian dearg sa’ sgian … Hard lines air daoine nach eil taghadh sam bith aca cuin a thig iad dhan t-saoghal. Nam biodh Mac an t-Sronaich beò an diugh, chuireadh Gillanders

[TD 98]

an cùram air ’s bhiodh e a’ bùrail ’s ag ùrnuigh ’s a’ ruith nam peacach air a’ mhòintich …

O magadh a’ magadh ach thig fealla-dhà gu fealla-fichead an Ifrinn. Chan urrainn dha duine a bheul fhosgladh gun a bhi a’ magadh, chan eil t-seans a dh’òrdaicheadh agad …

Sin Holyrood—Holyrood Abbey. Camaras a’ magadh a’ snagadaich a’ toirt gàmagan ás air gach taobh, agus sasunnaich nan sgamhanan móra a’ gabhail dha le facail … would you believe it? Brag, brag. Seall far na mharbh Darnley grànda an truaghan Rizzio a bha cumail Mairi Mhór cho riaraicht’—leis na sginean—seall làraich na fala air an làr (crùn eile). Obh, obh ’s oich oich cho curs ’s a bha na daoine, ’s eucoltach iad ris a’ chàraid a th’againn an diugh, ged a bhios iad fhéin a’ cluiche football air an t-Sàboinn. Tha sia ceud rùm agus fichead bathroom aig Ealasaid ann a’ Holyrood—sin na perks ma tha thu ’na do bhanrigh an diugh.

Lithead eagalach a tha ’n Arthur’s Seat, ri sreap, och och mo chnàmhan, Hopeful an e? Faithful an e? am fear a bh’aig An-Buinean … Lìte an Slough of Despond, tu ann an abhoinn ann am boglach lite ’s na h-ainglean ri lachanaich ’s a’ léig ri plubadaich … caochladh an fhìor Ghaidheil, mo shlugan làn lit.

Cuimhn’ ’am a bhi a’ marbhadh seann chù le gunna is e ’ga mo choimhead is mise ’gam fhaicinn fhìn troimh na sùilean aige-san ’s ’gam fhaicinn fhìn agus e fhéin troimh mo shùilean fhìn, agus chuir mi seot ann, ’na chluais le high-velocity .22. Bha mi a’ gal ’s mi ’ga chur fo’n talamh. A’ gal be-dam, air son cù. B’fheàrr leam nach biodh cuimhne agam air càil ach

[TD 99]

m’ainm agus mo speathar a dhùnadh. Cha dean Cruthaidhear no evangelist dad air cù. Tha a thoil fhéin aig cù, chan eil anam caillte ’na mheadhon ’s chan eil diù a’ choin aige.

Théid na beanntan ’nan luathaidh leis an teas agus goilidh na creagan, agus bithidh an iarmailt a’ sracadh dearg is purpaidh le sgreuchail Chàin is Dharwin. Darwin gu h-àraidh, théid esan ann an solitary confinement fad ceud million linn, is cuiridh sin na muncaidhean ás a cheann.

Dé nan stadadh an saoghal a nochd? an dràsda? Cia mheud duine anns an taigh-sa an dràsd a dhéidheadh suas còmhla ri Gillanders, aon nì fìor chan ann suas a dhéidheadh tusa a réir colais, ged nach e colas a chunntas … ’S an gabh sibh ris an Fhìrinn no ’n fheàrr leibh saoghal nam Breug? … ’S am faodainn leigeil le m’inntinn ruith nam bithinn air m’iompachadh, am feumadh censor a bhi ann?

Censor: carson a tha thu a’ smaoineachadh gu bheil thu an Dun-Eideann, a’ toirt a chreids’ ort fhéin?

Seall aodann Pheigi, an dà shùil, eagal an teine, teintean a’ danns ’na ceann, a ceann a’ gabhail teas … Is Seumas ag osnaich, ai, ai—có chuir a làmh air mo ghualainn? Tha i a’ snòtaraich. Mìorbhaileach an rud a ni Dia, no co-dhiùbh an t-evangelist, cho math a ghràidh ri Billy Gréim oidhche sam bith, a’ deanamh dàin de na tha ’n dàn

Nuair a dh’fhosglas na sgàilean
O, o anam
an latha aoibhneach eagalach ud
’s a théid a’ chruthaidheachd

[TD 100]

fa sgaoil
’s a sgapas na neòil
’s a bhios Rìgh nan Glòir
’na chathair òir anns na
speuran …
O chàirdean
ochàirdean chì sinn
chì sinn an uairsin
an dealachadh mór an sgaradh
o an sgathadh
deireannach
is far an tuit a’ chraobh
gu bithbhuantachd nam bithbhuantachd
gur h-ann a laigheas i …

Tha ’n tùchadh a’ tighinn air mu dheireadh, ’s math an airidh, a’ buiceil ’s ag éigheachd o chionn faisg air dà uair a thìde, làn thìde sgur. Dad ach Ifrinn Ifrinn teine teine—bithidh Ifrinn a’ cur thairis, feumaidh iad extension a chur ris. Carson a tha thu a’ bruidhinn mar sin, feuchainn dibhearsain a dheanamh dheth? Olcas. Thu cho geur is gu bheil thu a’ malcadh, gun téid thu aog. Carson a tha eagal ort ’s nach eil agad ach a thighinn gu Criosda, do chudthrom a leigeil air Criosda?

Fallus air a nis ’s e tighinn gu snag na cùise. Air an teine fhàgail agus a’ sreap gu Calbhari … ’S O nach fhaic sibh nach eil agaibh ach Sleuchdadh … Facal brèagha, sleuchd. Slé-uchd—

Thugad! Tha an rud air tòiseachadh, an spiorad a’ briseadh reachdan na feòla Belag Bheag a’ gal ’s a’ glaodhaich Obh-Obh-Obh a peacannan ’ga bruthadh sìos

[TD 101]

dhan talamh … sùil Ghillanders oirre … daoine ag osnaich … watchig thu fhéin a charaid, tha guth a’ bhàird aige, làn O agus A—sgreuch, Peigi a’ dol ann an laigs’ an aire ort fhéin tha seo gu bhi teth … Uilleam Dhomhnaill ’ga togail a-mach, esan O.K., eildear. Do chùlaibh a nis cliob-clab-clab có tha danns, cuideigin nighean Ailein an té bhrèagha, na sùilean a’ rolaigeadh ’s teanga a’ slaodadh a’ tighinn gu Criosda. Seall na Valkyries a’ sàs, Bean Dowlo agus Ciorstaidh Anna mas fhuaraich i, maoir Ghillanders. An cùram oirre a nise ge b’oil leatha mar chlò air a stampadh <eng>born reared dyed and saved in the Outer Hebrides.<gai>

Gu sealladh ort!

Clioraig bhuams, tog, am bioch. Aoi, take it easy. Seo a’ dol bhoidhe orm, tha ’n diabhal san tent. Có tha leum a’ sud?

Có leag mi? ’N àirde. Aghaidh Ghillanders, eil e fhathast O Seadh, Thusa—mise?—Thusa—’s mi!—cho Cruaidh-chridheach cho chan eil mi dad dhan t-seòrsa—Faic ’Na Shlaod E, Air do Sgàth-sa … O gràdh cràdh fear-saoraidh uan A’ Dòrtadh Fhuil dhut tèarainneach teàrnair Fuil a Nì cho Geal thu Ris an Uan—

Sguir a choimhead ris, ’se a shùilean a th’ann ’s an fhuil a’ sruthadh ’na ghuth—o taigh na—deòir, suath air falbh iad mas fhaic—à, ro fhada had-it, Bean Dowlo air stàrbord

Oghràidh beannaicht gurobh
gun-tug-thu ’n Ceum ’nad-òige
’s gum bi-thu ’nad Oglach
Aige Fhéin

[TD 102]

Ciorstaidh Anna air mo ghualainn, a ghrà-idh, ’na Chomunn Ghlòrmhor …

Guth ag ùrnuigh dha Peigi ’s nighean Ailein—’s dhut-sa? a’ suailich o-ì-o-ha cliobadaich nan cas an àiteigin … Amèn Amèn na caoraich a’ mèilich ri ’m Buachaille.

An tàinig o cha tàinig mi gu Criosda? Esan thugam? Neo a dh’aindeoin Bean Dowlo, rànail, piobrachadh, an ann a leum do shùilean. ’N e Satan a thubhairt sud? cho geur? Stereo ’na do cheann, an t-Abharsair air a’ chluais dheis, Gillanndrais air a’ chluais taisgeil, feagal anns gach cluais. Fàgaibh mise. Seas dìreach, suath do leth-cheann … fliuch.

Am beannachadh. Tòir ás, casan macaroni, fàileadh adhaircean rùide ri dathadh. Hullo ris a’ Chuileag … à, a Chuileig, ’se th’annams ach sèabhan, caora chonadail, coigreach san fhaing, teintean ag imlich, mo chlòimh cho mìn, m’inntinn cho claon, a’ teicheadh bho’n chomharra, a’ dol chun nan con … chun an ath fhaing?

[TD 103]

Feòil a’ Gheamhraidh

Bha e a’ miannachadh gun tàradh a’ chaora ás, agus gun deanadh i air-san, ’na sheasamh eadar tòin an taighe agus an gàradh. Ach bha an cù math, bha athair eòlach is a’ chaora a’ fàs sgìth. Sheasadh i, chuireadh i aghaidh air a’ chù, agus shaoileadh am balach gu robh i a’ cur eagail air, ach cha tigeadh stad an ceum Rex agus b’fheudar dhi a casan a thoirt leatha.

B’e latha soilleir geamhraidh a bh’ann, is beanntan an iar-dheas mar-thà a’ cnàmhadh na gréine. Cha robh gaoth ann ach uspagan nach teicheadh facal no fuaim ás an rathad. Ged a bha athair ceud slat air falbh chluinneadh e cho goirid ’s a bha anail; chluinneadh e farum casan a’ choin, is glugadaich na caora a’ ruith.

Cha thréigeadh a’ chaora an aon slighe. Fad a’ ghàraidh, timcheall taigh-nan-cearc agus air ais chun a’ ghàraidh.

Bha athair mar a b’àbhaist, ’na sheasamh le chasan sgèabte, a cheann roimhe agus a dhà ghàirdean làidir mar gheugan bho a chliathaich, mar gum biodh e a’ deanamh oidhirp gun dìreadh air gluasad.

“Te-ADD, a mhadaidh! Laigh-anna-sin! Sin thu, back there now. Mach á sin!”

Bha e iongantach, shaoil am balach, cho cruaidh ’s a bha athair air Rex a muigh, is cho rèidh ’s a bha iad a stigh ris an teine.

Cha mhór nach robh i air a mhuin mun do dh’fhidir e. Leum e thuice, agus ghreimich e ri a sliasaid. Bha an cù fliuch ri thaobh, agus am beathach ’ga dhraghadh.

[TD 104]

“Faigh gréim oirre! Thig a seo, a choin! Sin thu, bhalaich.”

Chual e lachanaich athar nuair a thuit e. Ach cha do leig e ise ás. Bha e fhéin is a’ chaora a’ sprùillich air an talamh, agus i ro neartmhor dha, ’s na casan caol cruaidh a’ buiceil, ’ga bhualadh. Bhuail esan aon uair i le a dhòrn. Chaidh gath fuath troimhe. Lùig e a marbhadh le fhiaclan. Lùig e na sùilean a spìonadh aisde …

Cha robh aige ’na ghréim ach sop clòimhe. Dh’fhosgail e a shùilean agus chunnaic e casan fada athar agus a nàmhaid glaicte mu chùl a h-amhaich le aon làmh mhór chomasach. Sheall e suas, is chunnaic e an t-aodann le gàire agus na sùilean gorma blàtha.

“Sin thu, bhalaich, éirich. ’S math gu robh thu ann.”

Dh’éirich e agus chuir athair a làmh air a ghualainn.

“Cuiridh sinn suas i. A, a bhalgair, cha shàraich thusa duine tuilleadh, mura bi d’fheòil righinn!”

Rinn an dithis gàire, ach bha fuath aige fhathast nuair a shealladh e rithe. ’Se bhiodh toilichte ’ga faicinn a’ strì agus a’ breabail nuair a bhiodh an sgian ri tighinn! Cha toireadh i buaidh air athair-san, ta, nas motha na bheireadh gin air fhéin nuair dh’fhàsadh e mór treun mar athair.

Air do athair am bann a cheangal mu chasan na caora, shuidh e sìos agus rinn e cigarette de thombaca a bh’aige ann am bucas faileasach. Shuidh esan air a bhuinn mu choinneamh.

“Bheil a h-uile càil againn? Mias, sgian, òrd—càil an t-òrd? Ruith suas air a thòir, Alasdair, a ’raidh.”

“Na marbh i gus an till mi, ma-tha.” Agus ruith e suas dhachaidh. Cha do shaoil athair gun robh e ach

[TD 105]

air falbh nuair a thill e, an t-òrd aige, agus a shùil a’ sireadh na caora.

“O, tha i mar a dh’fhàg thu i,” ars athair le fiamh-gàire. “Well, ma-tha.”

Thog athair a’ chaora agus chuir e ’na sìneadh air a’ bhord i.

“Cumaidh mise stòld i!” dh’éigh am balach, ach cha robh sin iomchuidh. Laigh a’ chaora sàmhach, gun ghluasad, a sùilean balgach, cruinn ’gan coimhead.

Thilg athair a sheacaid agus lom e a ghàirdeanan gu uilinnean. Thug e an draghadh mu dheireadh ás an cigarette agus chuir e car dhith fo bhròg. Thog e an t-òrd. Thàinig e a-null chun a’ bhùird.

Bha am balach a’ coimhead na caora agus ag radh rithe—Gheibh thu a-nis e, gu-ta, is ’s math an airidh. Ach cha do dh’atharraich an t-sùil chruinn, aineolach, a bha ’ga leantainn, agus cha do charaich cas no ceann, ach ’na sìneadh mar chlosaich ged a bha a h-anail ’ga dubadh sìos is suas. B’fheàrr leis gun gluaiseadh i, gun deanadh i strì sam bith, gus an leumadh e oirre is gun tacadh e i!

“Tog, an dràsd. As a’ rathad, a ’raidh.”

Sheas athair ri a taobh, rug e air adhairc oirre, agus thog e a ceann gu a cùl. Bha esan ’na sheasamh mu coinneamh, geur, a’ sireadh faileas an eagail anns na sùilean. Ach cha do lorg.

“Well. Seall, dìreach an seo ——” agus bha corrag athar, leis na h-uilt chnapach, eadar dà shùil a’ bheathaich “—— sin ’m bad am buail sinn i, agus cha bhi fios aic air càil.”

Chuir e dhà làmh ’na phòcaidean, agus chaidh iad ’nan dùirn bheaga gheala. Sheall e air a’ chaora a

[TD 106]

rithist. Sheall a’ chaora air ais gu sèimh. Thog athair an t-òrd. Thréig an gamhlas na féithean, agus chaidh fhuil ’na uisge anns na cuislean—cha robh eagal air a’ chaora idir. Cha robh i a’ breabail no a’ feuchainn tabhairt ás. Gu grad bha an truas ’ga thacadh, agus dh’fhosgail e a bheul.

Cha do leig an t-òrd brag idir, ach fuaim mar uinneag a’ sgàineadh air cùl aodaich. Cha bu dùraig dha sealltainn ri athair, ach cha do dh’fhàg a shùil ceann na caora. Bha na sùilean bòcach maoth-ghlas fhathast ’ga choimhead seachad air gàirdean dubh athar. Cha do ghluais e.

Chuir athair sìos an t-òrd, sgioblaich e mias air an ùrlar, agus thagh e àite an amhach na caora. Chunnaic am balach na crògan móra neartmhor ag obair anns a’ chlòimh, agus an làmh dheas a’ togail na sgine. Cha robh inntinn aige ach na sùilean ’s na cluasan. Bha athair ri deanamh cagair fheadalaich gun fhonn ris fhéin, agus na làmhan eòlach a’ gluasad. Chaidh faobhar na sgine a-steach am measg na clòimhe.

“Bheil i marbh?”

“Tha gu dearbh,” ars athair, agus an sgian a nis a’ gearradh glan.

Thuit a’ cheud sruthan de bhoinneagan dearga le farum luath, agus thog athair a cheann.

“’Si tha. Robh dùil agad nach robh?” agus rinn e gàire.

Chunnaic esan a’ ghàire, is rinn e fhéin fiamh lag. Chunnaic e aig an aon àm an sgoltadh dearg ás a robh fuil a nis a’ sruthadh.

Cha do charaich e gus an robh athair deiseil air son falbh, nuair a bha a’ chlosach gun cheann, gun chlòimh,

[TD 107]

gun chas is gun mhionach, crochaidhte bho na sailean. Chuir athair uime a sheacaid, agus rinn e cigarette eile, breac-dhearg.

Thug am balach aon dhearcadh gu oisean far an robh an ceann air an làr. Bha sgàile sgleòthach air na sùilean, ach bha iad maoth, socair.

“Thugainn, a ’raidh. Sud sud seachad.”

Chuir e a làmh mu ghualainn a mhic. Thug am balach sùil air an làimh. Agus choisich iad a-mach do’n fheasgar, a nis a’ fàs fuar.

[TD 108]

Oidhche Shathurna

Thubhairt Coinneach ri Mrs. Hunter is e a’ dol a-mach an dorus alright, nach biodh e ro anamoch gun a thighinn a-steach. Ruith e gu sgiobalta air a phòcaidean, feuch an robh a h-uile nì a bha feumail aige: cìr, airgead, neapraig, iuchraichean. Dhùin e an dorus.

Bhiodh e ag radh an dearbh rud rithe gach oidhche Shathurna mu leth-uair an déidh seachd, gus am faodadh ise a dhol da leabaidh le cogais ghlan agus gus am biodh e fearasd dhi trod ris anns a’ mhaduinn.

Rinn e gàire is e sìos na staidhreachan cloiche. Oidhche Shathurn a rithist, oidhche mhór nan oileanach an Dun-Eideann, nuair a dh’fhosgladh iad dìomhaireachd an inntinnean do dhuine sam bith mun cuairt dhaibh nach robh a’ fosgladh inntinn no a bheul fhéin. Bha latha ann a bhiodh Coinneach e fhéin ris a’ cheart obair, ach bha e nise ’na thidsear o chionn bliadhna agus bha barrachd smachd aige air a bheul.

Tidsear òg a’ coiseachd troimh sholus nan rionnag a ghabhail smùid. Ràinig e bus-stop faisg air Holyrood, aig togalach beag caol àrd far am biodh Mairi Stiubhart a’ bhanrigh a’ gabhail bath. Ach mun do rinn e móran smaoineachaidh oirre-se, thàinig bus a dheanadh a’ chùis dha.

Nuair a ràinig e mullach na staidhre anns a’ bhus, rinn e gàire bheag eile. Dh’aithnich e gun robh oidhche mhath gu bhi ann. Bha an siota-deiridh falamh agus bha boireannaich gu leòir a stigh. Phàidh e am faradh

[TD 109]

agus chuir e ceò a dhol. Thug e sùil air na boireannaich gu léir—cùl an cinn, an leth-cheannan agus an casan nam biodh sin fearasd agus iomchuidh. Càil a b’fheàrr de bhusaichean agus trèanachan air an oidhche, dh’fhaodadh duine leigeil air gun robh e a’ coimhead a-mach air an uinneig, agus aig a’ cheart àm a bhi a’ sgrùdadh dhaoine eile a bha a stigh. Bhiodh esan a’ deanamh sud an còmhnaidh. Bha e éibhinn a bhi a’ faicinn beòil a’ fosgladh no làmhan a’ gluasad a muigh ann an eadar-dhà-shaoghal nam faileas. Cuideachd, bha cothrom agad sgrùdadh a dheanamh air aodann nighinn—gu h-àraidh nam biodh i dìreach air do bheulaibh—’s a cùl riut—nach fhaigheadh tu an àite eile. Faodaidh duine a dhol glé dhàn air faileas. Uaireannan, is am bus ’na stad, chitheadh tu fear-eigin a bha shìos air taobh eile na sràid a’ coiseachd gu dòigheil a-steach air beul nighinn agus a-mach troimh chùl a cinn. Gun fhios dha duine ach dhut fhéin.

Chrom e ás a’ bhus faisg air a’ Chaisteal, aig an stad àbhaisteach, agus chaidh e tarsainn na sràid chun an Rabbie Burns air a shocair. Saoil dé thachradh an nochd? Bha rudeigin a’ tachairt a h-uile Di-Sathurn, rudeigin ùr.

Seann thaigh-seinnse a bh’anns an Rabbie Burns, gu math lom ’na bhroinn. Ach ’se lomnochd deagh fhiodh a bh’ann agus bha teine guail mu choinneamh an doruis. Bhiodh dà sheòrsa ag òl ann—feadhainn a bha a’ fuireach mun cuairt anns an Lawnmarket, iad fhéin agus an dachaidhean a’ tuiteam ’nam broinn le dìth cùraim, agus Coinneach ’s a chàirdean, air sgàth gun robh an t-àite eucoltach ri bàr eile agus nach biodh oileanaich a’ dol ann. Nam faighnicheadh duine dhut

[TD 110]

càite am biodh tu dol aig a’ weekend, ’se tòrr a bh’ann a radh gu robh dhan a’ Rabbie. Càit? chanadh iad, agus dh’ìnnseadh tu dhaibh. Bha thu air do chomharrachadh a-mach tuilleadh mar neach nach leanadh an treud.

Dh’òrdaich e ceithir pinntean, agus ghabh e a-null chun a’ bhùird. Bha iad cho eòlach air a chéile is nach do bhodraig duine fàilt a chur air, ach sùil a thoirt air. Cailean agus Jimmy ag argamaid mu dheidhinn rudeigin, football, agus Murchadh ’gan coimhead ’s a’ gàireachdainn. Cha robh suim sam bith aig Murchadh ann a’ football—dad ach caileagan. Agus bhiodh té ùr aige gu dàrnacha seachduinn. Bhiodh e ag radh riutha gur e pilot a bh’ann, gun robh e air lìbh ás na Marines, gur e seòldair air bàtaichean Donaldson a bh’ann … oidhche Dhiardaoin dhéidheadh e do’n leabhar-lann agus dh’ionnsaicheadh e á leabhraichean na chuireadh ceann nighinn aotrom seachad uair-a-thìde no dhà. Ach bha football a’ cunntadh dha Jimmy agus Cailean agus mur a biodh iad ann an amhaichean a chéile greiseag cha chòrdadh Oidhche Shathurn riutha.

Thàinig Dan a’ bhàir leis na pinntean. Phàidh Coinneach iad. Chuir seo crìoch air an deasbad. Bha an ceathrar a nise cruinn còmhladh, an oidhche a’ fosgladh a-mach rompa mar chnoc-sìdhe. Dh’fhaodadh nì sam bith turchairt orra—có aige bha fios?—agus bhiodh iad, ’nan ceathrar, deiseil air a shon. ’S iomadh cruaidh-chàs troimh’n tàinig iad, buidheann a bha a’ ruith nan dannsan an Dun-Eideann o chionn bhliadhnachan, agus bu tric is minig iad a’ bruidhinn air an euchdan. Bha e mar sheirbheis dhaibh, Di-Sathurn, seirbheis cuimhneachaidh, a’ togail a rithist

[TD 111]

agus a rithist rudan a bh’air gabhail àite air oidhcheannan eile aim an àiteachan eile. Mar bhuidheann, bha iad air a thighinn gu aonta cho rèidh is nach b’e an sgeulaiche a chumail ris an fhìrinn a dheanadh iad idir, ach gabhail gu h-èasgaidh ris na bha esan a’ cur ris an fhìrinn.

Agus bha na gillean eòlach air an gnothaich. Cha ghabhadh duine ri òl ach na dh’fhuilingeadh a cheann. Bha uair a ghabhadh, nuair a thàinig iad còmhladh an toiseach is iad ri feuchainn neart a chéile anns an nead, mar gum biodh, ach ’se bha seo latha eile. Cha deanadh duine dannsa fo dhaorach, agus cha b’eireachdail an sealladh òganach treun ’na chonablach leis an deoch agus cha deanadh duine sabaisd ach mu-làimh. Mar sin, ged nach deach facal a radh a riamh mu dheidhinn, dh’òladh iad gus am biodh sunnd is aighear orra, agus dh’fhalbhadh iad a-mach ás an Rabbie Burns air son làrach fhàgail air an oidhche.

’Se Jimmy a chuir rompa a dhol chun an dannsa Ghaidhealaich. Glé ainneamh a dhéidheadh iad gu a leithid—b’fheàrr leotha an còmhnaidh a dhol am measg nan gall far nach robh iad aithnichte, ás nach déidheadh fios dhachaidh air crois-tàra na cabaireachd. Dh’fhalbh iad, dhan cois. Leig iad fead ris na caileagan a thachair riutha, cha tug iad ceum ás an rathad do fhirionnach air bith, agus ràinig iad an talla-dannsa ri boillsgeadh mar ghrioglachan ògalachd.

Talla mór le measgachadh sholus ann, a’ plosgartaich le fuaim agus sluagh. Choisich an ceathrar a-steach, a’ mìogadh an sùilean agus an cuinneanan anns an dùmhalachd. Teas, èaladh, stiallan ciùil, solus clis, fallus agus cùbhraidheachd—saoghal air leth. Cho

[TD 112]

eu-coltach ris na dannsan beaga shuas anns an eilean, seann thogalach fiodha le droch dhruim agus ùrlar suiment a dh’fhàg an R.A.F. mar dhìleab an dèidh a’ chogaidh … Na fir aig an dàrna ceann ’nan seasamh a’ bruidhinn air smùidean agus bristeadh chnàmhan, a’ chlann-nighinn ’nan suidhe ris na ballachan air stùil, dearg, gorm agus flùrach a’ bruidhinn air falt is fir … Agus esan, ro òg air son pàirt a ghabhail ach aosd gu leòir air son coimhead. Thuig Coinneach anns an tiotadh a thug na dealbhan a’ dol thuige agus ás ’na chuimhne gun robh e ’ga fhaicinn fhéin os cionn a leithid—gur e gille a’ bhaile mhóir a bh’ann dheth-san.

A’ cheud ghreis, cha robh dad ach hullo agus seall có tha seo, cà ’m bi thu ’gad fhalach fhéin? Thug Coinneach speil a’ còmhradh ri balachan a bh’air ùr thighinn sìos bho’n taigh. Balach òg, maol, dubhadh na gaoithe air aghaidh, an droch-bhearradh a bh’air fhalt a’ cur an céill gilead a chraicinn air cùl a chinn, a ghnè agus eachdraidh ri ’n leughadh cho fearasda. Dh’aithnich Coinneach gun robh an tuathach-sa ’ga choimhead-san le eudachd is e cho eòlach, saoghalta. Ach dh’fhidir e an-fhois agus ghabh e roimhe, a’ lorg chàich. Bha iadsan còmhla ri Iain Beag a nise, duine uamhasach cliùiteach, ceatharnach á Gleanndail a bh’air a bhi fichead bliadhna a’ siubhal an Dun-Eideann agus a bhruidhneadh air Glaschu cuideachd, mar fhear a bh’ann ’s a dh’fhairich.

Rinn Coinneach orra, a’ sàthadh ’s a’ bruthadh a shlighe troimh’n fheadhainn a bha ’nan seasamh aig oir an ùrlair-dhannsa. Bha dannsa ri dol agus thug e sùil a-mach ris a’ ghluasad.

Bha e air a bhi ’ga coimhead greis mun do mhothaich

[TD 113]

e nach robh e a’ gluasad. Cha do charaich e. Cha do smaoinich e air nì—có i, carson a bha e ’ga coimhead, no càite an robh e, no gun robh cuideigin ri dannsa leatha. Bha a h-ìomhaigh a’ sruthadh troimh a shùilean, ’gan lìonadh mar a lìonas a’ ghrian boinne uisge, ’ga h-atharrachadh ann an dòigh neo-chaochlaideach, ’ga cràdh le bristeadh a soluis. Mun do thuig e ciod a bha tachairt, bha e air tachairt. Shaoil e gun robh seo amaideach dhàsan, ach cha do leig e seachad e.

Nighean bhòidheach bhàn a’ dannsa. Fiaclan snasail geal. Dreas bhuidhe.

Sheas e gus an robh an rìghle seachad, fios agus cinnt aige a nise nach déidheadh na bha e ri faicinn ás a chuimhne no ás a chom gu bràth. Shuath e a shùilean. Dh’fhairich e seòrsa de dh’uallach a’ laighe air, gun robh seo aige ri ghléidheadh tuilleadh. Agus ìongnadh. Oir cha b’e sud a’ cheud uair a chunnaic e i, no nas motha a’ cheud uair a chunnaic e ri danns i. Nach tug e fhéin gu dannsa i aon oidhche? Iseabail, secretary, a chaidh troimh’n sgoil còmhla ris. Agus esan ’na sheasamh an seo, a’ feuchainn rian a chur air a bheatha a bha ag atharrachadh crutha mar char ann an aisling.

Stad an dannsa agus nuair a bha i a’ tilleadh gu a h-àite fhéin, chaidh i seachad ri thaobh. Cha bu dùraig dha sealltainn rithe, fhathast co-dhiùbh, air eagal ’s gum faiceadh i dad ’na shùilean, mas tachradh dhìse mar a thachair dhàsan. Dh’aithnich e gur e àmhghair a chosgadh an sealladh ud dhà ged a chòrd e ris gu ìre a bha doirbh fhulang. Gun robh an ìomhaigh ud beò a stigh ann an àite dheth far an robh na dealbhan dìomhair nach robh e a’ leigeil ris dha fhéin ach nuair a bhiodh e a’ lagachadh leis a’ chadal, far an robh

[TD 114]

am beagan fìrinn a bha e a’ tional gus a cnàmh lath’-eigin. Nan sealladh e dìreach troimh na sùilean dorcha aice an uair ud, bhiodh i mùchte le eagal no gaol no iochd, leis a’ chumhachd neònach a dh’fhairich e.

Nuair a chaidh i seachad air, thòisich e a’ mothachadh do na bha a’ dol mun cuairt dha, tonnan beaga a’ bristeadh a-steach air.

Dh’fhairich e corraich mi-reusanta ag éirigh ann fhéin, creathnachadh ’na inntinn ’s ’na fheòil. An aghaidh an t-saoghail, an aghaidh an dannsa, an aghaidh an dàn a chuir sud ’na ghaoth is e cho òg, an aghaidh Iseabail, gun robh i idir ann.

Thionndaidh e agus sheall e thairis air a ghualainn. Bha i ’na seasamh a’ bruidhinn ri nighean eile. Ach cha do dh’fhidir e dad a shamhail na dh’fhuiling e a cheana. Nighean. Nighean òg Ghaidhealach ann an aodach soilleir buidhe. Sheall e le uamhas ris an nighean seo is e a’ faicinn mar fhaileas eatorra, ann am plathadh fuar, na bha roimhe air an t-saoghal. An còrr de bheatha, ann an aonrachas, gum biodh esan ’ga leantainn-se, ’ga coimhead-se, feuch an toireadh e beò i tuilleadh, uaireigin, ged a b’ann tiotadh, mar a bha i ’na lasair nach gabhadh mùchadh an taobh a stigh dheth.

[TD 115]

Gormadh an Fheòir

Ann an teis meadhon cuain, cuan a bha blàth agus gorm ris a’ chladach, ach dubh agus fuar a muigh ’na iomallan fhéin, eilean.

Eilean beag cruaidh a bh’ann, mar chlosach uilebheisd, cnàmhan corrach cloiche air nochdadh, bian tolltach tana, uilebheisd, a bha a’ bàsachadh ri feitheamh ri òrdugh gluasad a thighinn á àiteigin. Rùisg an Deigh Mhór an t-eilean o chian, a’ toirt leatha an sgrath a b’fheàrr dheth dhan mhuir. Ach bha smior agus dìorras anns na creagan, agus mhair an t-eilean leth-mharbh fad linntean, a’ buileachadh beagan bìdh, taighean cloiche, leacan-cinn agus uaighean rag-fhuar do na daoine a thàinig air a’ ghaoith agus a dh’fhuirich ann mar dhuilleagan fliuch air balla.

Cha do dh’atharraich nì ach a mhàin aodainn an fheadhainn a bha ri sgrìobadh agus a’ tarraing am bith-beò mar mhiallan ás na claisean eadar asnaichean an eilein.

Rugadh an uairsin, aon àm, aon mhionaid, e fhéin.

Duine gasda, tapaidh, dripeil, tlachdmhor, coibhneil—gach beus ’na àm iomchuidh. Agus bha e mór. Inntinn mhór chruinn anns nach leumadh mac-talla, corp mór pongail a bha doirbh a lìonadh agus fhalamhachadh. Dh’aithnicheadh an talamh a cheum, agus dh’fhàgadh e làraich as a dhéidh.

Bha cumhachd àraidh aige. Bha e mar mhagnet am measg phrìneachan. Tharraingeadh e sluagh cruinn mu thimcheall àill air an-àill, fo a smachd, gréim bais aca air a chéile agus gréim bàis aca uile air a neart-san. Choisich-

[TD 116]

eadh e am measg nan taighean, agus gun aon char a dheanamh ach sin fhéin, dhraghadh—dheocadh—e gach smuain agus comas-smaoineachaidh á cinn bhochd an t-sluaigh a bh’air cùl nan dorsan, agus sguabadh e roimhe iad, tiùrr measgaichte de ghaol ’s de ghamhlas, de iarrtasan falaichte, ceum air cheum, mar sheòrsa de mhuc-shneachda gu a dhachaidh. Dhùnadh e an dorus agus thòisicheadh an t-eilean a’ smaoineachadh agus a’ coimhead a chéile a rithist.

Isteam ’An Ghomb. Duine buadhmhor.

Cha robh làithean òige a’ tighinn a-steach air uair sam bith. B’fheàrr leis a’ mhionaid na a’ bhliadhna, agus co-dhiùbh cha robh feum aig duine ìnnleachdach a riamh air cuimhne. Sgath sgoil cha robh aige ach na dh’fhoghlum e ann an oilthigh an t-saoghail mhóir—an t-eilean. Foghlum chruaidh ’s cha ghàireadh e ach ainneamh. Ach cha deanadh e gàire gun fhiosd. Cha b’e sgleog-gàire a thilgeil a-mach dhan adhar air dòigh sam bith idir. O cha b’e. Ann an grunnan dhaoine, theireadh esan facal éibhinn, agus dhéidheadh càch ’nan deann gu gàireachdainn le eagal dearg am beatha. Thogadh Isteam ’An Ghomb a smeigid, a shròin ris na neòil … dhùnadh a shùilean … laigheadh a theanga ’na crùban mar sheilcheig … dh’fhosgladh a bheul. Agus nuair a bhiodh càch air sguir a ghogail ’s a ghàgail, anns an dearbh thiotadh a bhiodh iad a’ dol a thogail còmhraidh as ùr, ghairmeadh esan. Ceithir turais … Go-gò, òth, oth. Bha a ghàire cho trom, caithreamach ri a bhreugan.

Dh’ìnnseadh e a’ bhreug dha fhéin anns a’ cheud dol-a-mach, agus chreideadh e i. Bha seo ’ga chuideachadh gu mór agus bha na naidheachdan a tharraing e á meanma-falaich chàich a’ cur piseach air na breugan. Gach

[TD 117]

turchartas am beatha a’ bhaile, chanadh esan briathran mu dheidhinn. Nach tubhairt mi ribh an uiridh, chanadh e, agus chanadh a h-uile sgamhan dhiubh gun tubhairt Isteam ’An Ghomb riutha an uiridh …

’Se nàdur mhic-an-duine a bhi ag adhradh, agus b’e duine anabarrach nàdurrach a bha ’n Isteam ’An Ghomb. A’ sreap ’s a’ stad ’s ag adhradh, a’ sreap ’s a’ stad ’s ag adhradh, ùidh air an ùidh a’ buannachadh ’s a’ dlùthachadh air a dhuais dhlighich—ged a bhiodh corra smuain ghrànda a’ ruideil air sailean eanchainn mar rodain, agus a’ fàgail an salachair air an ùrlar ghlan.

An t-eilean? O mar a b’àbhaist, dìreach, ged a bha na seanairean a’ cumail a-mach nach robh an latha aig àrd mheadhon an t-samhraidh—gu h-àraidh le gaoth an iar-dheas—idir cho fada is a chleachd e bhi ri ’n ceud chuimhne. Ach nach ann ri brunndail agus ri gearain a bhios seanairean an còmhnaidh, agus có bhios a’ toirt feairt dhaibh?

Laigh an aois gu faiceallach air Isteam. Agus leis gach bliadhna a chaidh fodha anns an dorchadas, dh’fhàs urram an t-sluaigh dha Isteam ’An Ghomb, dh’fhàs a chumhachd mar bhalgan-buarach.

Cha robh teagamh ann. Bha an latha ri sìor ghiorrachadh, o bhliadhna gu bliadhna, gathan gréine a’ dol air chall mar ghaisnean fuilt, gun fhiosd, gus am bi a’ chùis air a dhol ro fhada. Bha an t-eilean air a chlàbhadh le dorchadas, fàileadh fuarraidh a’ tighinn dheth. Ach ’se coigreach a mhothaicheadh agus cha robh coigreach ann. Cha robh eòin ann nas motha, ach cóig chlamhanan. Cha robh cuileag ann. Cha robh blàth ann. Feur bàn ’na leacan, daoine sàmhach bàn ag osnaich agus a’ spìonadh am bìdh ás an talamh.

[TD 118]

A’ bhliadhna a bha Isteam ’An Ghomb na trì fichead, cha robh soilleireachd ann ach deich làithean agus cha do mhair e ach leth-uair a thìde agus cóig mionaidean gach latha. Bha na seanairean ri bàsachadh le osann thaingealachd. Bha na h-inbhich cinnteach ás nach robh an saoghal mar sud nuair a bha iadsan ’nam brogaich. Bha an spréidh ri dol bàs, agus bha tomhais bheag de dh’eagal ’s de dhroch-amharus a’ snàigeadh a-steach ann an tosdachd inntinn an t-sluaigh.

Ach bha aon taigh anns an eilean anns nach robh eagal. Chluinnte Go-gò, òth oth, anns an dorchadas, corr’ uair.

’Sann a thàinig bliadhna nach do mhair solus an latha ach fichead mionaid gach latha, is sin air son trì làithean.

An ath bhliadhna, bha eagal ro-mhór air muinntir an eilein a’ cheud turas a dhòrt solus orra. Dé cho fada is a sheasadh e? Chan eil fios có thubhairt “Isteam ’An Ghomb” an toiseach, ach cha b’fhada gus an robh an t-eilean ’ga radh.

Agus an ath latha roimh éirigh na gréine thàinig an t-eilean gu Isteam.

Bha Isteam ’na sheasamh a muigh air an iomair. Isteam ’na bhriogais dhorch, agus gàlaisean le trì òirlich de shreang làidir riutha ’ga theannachadh gu farsaing cruinn mu a mhàs. Chuala e iad a’ tighinn, tàislich air a chùlaibh, ach cha do leig e dad air. Sheas an t-eilean a’ strucadh a chasan, a’ snagadaich fhiaclan agus a’ bragail uilt a mheòirean, aodann cho glaisneulach ri mionach langa.

O, Isteim ’An Ghomb! ghlaodh té.

Thionndaidh e gu h-obann, mar gum biodh iad air a thighinn air gun fhios da. Dh’amhairc e orra, a shùil a’ sgailceadh air ceann crom an sud, gnùis dhòchasaich an sud eile. Chunnaic e an coltas seo orra roimhe, anns

[TD 119]

an ionad-adhraidh. Bha iad ’nan seasamh teann ri chéile, a’ goradaireachd air.

Isteim, tha sinn feumach air cobhair! arsa seann bhodach geal.

Sgèab Isteam a dhà chas bho chéile, chuir e a làmhan air a chruachainnean, agus leag e a shùil orra a rithist. Agus thuit iad, ag osnaich, air an glùinean, fa chomhair.

Eisdibh, a chlann—ars esan is e a’ sìneadh a dhà ghàirdein a-mach os an cionn—Eisdibh, a chlann—

Bhuail e thuige anns an t-seasamh nach do chòrd nì ’na bheatha ris cho math ri seo. Bha e fhéin agus a dhleasdanas, ’na bha an rùn fhreasdail dha, air a thighinn còmhladh … Thog e a smeigid … dhùin a shùilean … chrùb a theanga … dh’fhosgail a bheul—

Agus thachair rud uamhasach.

Thòisich Isteam ’An Ghomb ri bòcadh. Mar gum biodhte ’ga ghaothadh. A’ bòcadh. Leum putan ás a pheitean le fead. Leum sia putanan còmhladh. Chaill cailleach bheag an t-sùil. Shrac a léine. Bhrist na sreanganan-leasachaidh a bh’air a ghàlaisean. Thuit a bhriogais ’na reubagan gu talamh, a’ cur an céill na drathaisean fhada, leànagan liath-bhuidhe …

Bha a’ ghrian ri deàlradh ’na làn maise. Teas goirid an t-samhraidh agus sàmhchair. Isteam ’An Ghomb ri cinneadh mar bhlàth neònach. Bha a leth-cheann air plòiceadh a-mach is e a nise nas motha na b’àbhaist a mhàs a bhi. A bheul, fhathast fosgailte, mar uamh, agus a theanga ’na laighe ann mar ròn. Dh’fhuirich a ghàirdeanan mar a bha iad, sìnte, is iad uiread ri taighean. Agus a chorp a’ sìor dhol am meud, gun choltas sracadh air a chraiceann.

Thòisich na daoine beaga bàna ag éirigh gu ’n casan

[TD 120]

agus a’ teicheadh uaithe gu an dachaidhean fhéin gun smid. Aig sia-mionaidean fichead gu deich, thàinig a’ ghaoth mun cuairt gu’n iar-dheas. Air bad, bha an oidhche dhubh-dhorch ann.

Bha Isteam ’An Ghomb air an achadh ri bòcadh trì bliadhnachan deug thar fhichead. Cha do thréig an sluagh an t-eilean a dh’aindeoin sin, ’s iad nach do thréig. Ghiùlain iad an t-eallach ùr ud gu h-umhail, sàmhach.

Gun teagamh bha sin trom orra. Bha e cho mór. Ged a bha a chasan fhathast air fhearann fhéin, bha iad a’ leudachadh, ag èaladh thar na crìochan mar lit air a dòrtadh, agus uime sin, bha iad air fearann chàich cuideachd. Cha robh e an comas neach a cheann fhaicinn tuilleadh, ach bu léir dhaibh, shaoil leotha, air éiginn, a ghlùin, a’ seòladh gu h-àrd anns an iarmailt. Fhad’s a bhiodh solus latha ann, eadar naoi agus ochd mionaidean an déidh naoi.

A’ bhliadhna a bha sud, agus a’ ghrian ’na h-àirde, dh’fhidir muinntir an àite seòrsa de sgàile a’ ruith thairis orra, agus seòrsa de dh’aotromachadh inntinn.

Bha Isteam ’An Ghomb ag éirigh!

Suas, suas leis mar bhalg-gaoithe. Chaidh an naidheachd bho bheul gu cluais mar an dealanaich agus chruinnich na daoine ’nam buidhnean buidhe ’ga choimhead ag éirigh. Ach mun deach e gu tur ás an t-sealladh, thuit an oidhche gu grad is iad uile anns na h-achannan le ’n sròinean dha na speuran.

Mar sin, ma-tha, dh’fhàg Isteam eilean àrach. Dh’fhàg e a bhriogais agus a léine, cuideachd, agus bhiodh an sluagh a’ cruinneachadh mu ’n coinneamh corra uair, a’ cagarsaich …

Mìle gu leth os an cionn, thill a bhuadhan gu Isteam.

[TD 121]

Sheall e mun cuairt. Mìorbhail na mìorbhaileabh! Có bha sud ri thaobh? Có bha, ach Ciall a’ Bhobhaim, seann charaid a bh’air caochladh o chionn fhada. Agus gach taobh a shealladh e, chitheadh e tuilleadh de’n fheadhainn a chàraich, roimh a linn-san, clachan an rothaid a lean esan. Chunnaic e os a chionn iomadh òrdag-coise, ach cha b’urrainn do dhuine ìnnse dha có bu leis iad.

Bha e aoibhneach. Thog e a smeigid, dh’fhosgail e a bheul …

Bha an t-eilean gu tur fo sgàile dhorchadais a nise, fad na bliadhna. Agus a dh’aindeoin sin, dh’fhuirich na daoine ann. Dh’fhàs iad leagailte ris an déidh glé bheag a linntean. Bha iad a’ deanamh grian de’n ghealaich, agus ag òrdanachadh am beatha mar sin, agus ri tìde, bha iad sona gu leòir. Cha do mhair nì beò ach iad fhéin air uachdar na talmhainn. Bhiodh iad ri tuathanachas bhaoiteag, shniodh agus chnuimheag . . . . gus an deach am fosgladh ás am braighdeanas.

Aon latha soilleir gealaich is iad uile trang a muigh, thòisich dealanaich agus tàirneanaich a’ reubadh na h-iarmailt, agus cha robh coltas stad orra. Nuair a bha an doineann seachad, laigh an saoghal le anail ’na uchd ann an tosdachd, a’ feitheamh. Bha an t-àile cho dubh agus cho dùmhail gun chaill iad cunntas air ùine. Ach ged a bha iad sgìth, iomagaineach, chaidh an sluagh a-mach ás an taighean a fhrithealadh an cuid spréidh …

Agus ma chaidh, cha do thill. Oir thuit an iarmailt dhubh air am muin. Thuit Isteam ’An Ghomb, agus Ciall agus Ocran agus Malairt agus móran mór eile ’nan aon fras air an eilean, soillseachd agus blàths na gréine ’gan leantainn a nuas. Cha do thàr duine no sniodh no baoiteag no cnuimh ás le bheatha bho’n bhuille ud. Gun luaidh

[TD 122]

air càch, chuir òrdag Isteim seachd duine deug agus na bhuineadh dhaibh fo’n talamh.

Ach, càil a b’iongantaich, nuair a bhuail iad, nach ann a chaidh Isteam agus a chompanaich, a thàinig sìos cho cruaidh air an co-chreutairean, ’nam mìoran beaga bìodach mar sgeilbheagan atoman. A’ cheud uspag gaoithe a thàinig, sguab i leatha iad agus chrath i air feadh uachdar na fairge iad.

Mar seo, thill solus na greine, lìonmhorachd eun, lusan, flùran agus cuiseagan sùghmhor do’n eilean bheag ud, agus bha neòineanan agus cuileagan a’ soirbheachadh am measg nam brògan sgàinte.
