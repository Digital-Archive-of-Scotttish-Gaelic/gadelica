[TD 207]

RI COGADH AN TIREAN CEIN
le Coinneach Mac-a-Ghobhainn

‘Cogadh an dèidh cogadh,
’s gach cogadh cho sàraichte,
gus na ràinig sinn cogadh,
a’ stad là iar-n mhàireach’.

Bha sinn ri seòladh troi’n a’ Mhuir Ruadh nuair a chuala sinn a naidheachd, fios gu robh cogadh mòr na Roinn Eòrpa air a thighinn gu ceann; agus gu robh a’ sluagh ri danns le sòlas anns na sràidean agus na taighean-còmhnaidh, air feadh Shasainn agus an Alba nam beann. Ach cha b’ann air an t-slighe dhachaigh gu co-phàirteachadh san chaithream a bha sinne dol le cabhag aig an àm, ach a-mach gu Tìrean Cèin, a chur aghadh air a’ ‘Bhèist’, a bha air dùthchannan a’ Chuain Shèimh a chur bun os cionn.

Nuair a chuir sinn ar sròn don a’ Chuan Innseanach thug sinn cùrsa oirnn gu’n iar dìreach, gus na ràinig sinn Baile puirte mòr Bhombay, agus chaidh sinn ann a sin gu acair, far an tug sinn còrr air seachdain, toirt air bòrd gach uile stòras airson an t-slighe!

’Se baile farsaing, drùidhteach a th’ann am Bombay, gu sònraichte dha fhaicinn bhon an acarsaid, agus tha aitreabhan Comannach a’ Bhaile agus ‘Geata na Innseachan’, a tha air aodann na mara buileach sealltainneach agus iomraiteach. ’Se seòrsa do chlach shoilleir dha bheil mòran do na toglaichean air an dèanamh, agus ann an deàlradh na grèine tha an t-àite coimhead soillseach brèagha. Fhuair sinn cothrom a dhol air tìr, ach seachad air a bhith faicinn na seallaidhean agus a bhith ri gluasad ar cnàmhan an dèidh greis aig muir, cha robh mòran tarraing ann do luchd mara mar sinne. Bha bochdainn anns an àite cuideachd, le daoine ’nan cadal anns na sràidean, agus diol-dèircean bheaga dhonna a’ ruith aig ar casan ag iarraidh airgead. Gheibheadh duine nithean a bhuineadh don an àite saor ann, mar obraichean leathair agus aodaichean sioda agus canach. Mar a tha e ’na chleachdadh anns an àite bhiodh duine ri tagair airson a’ phrìs gus an tigeadh an dà thaobh gu còrdadh.

Air fàgail Bombay chaidh sinn deas gu ruige Colombo ann a Ceylon, no Sri Lanka mar a tha e air ainmeachadh an-diugh. Dol a-steach don an acarsaid sin, chunnaic mi sealladh a chuir mòran duilcheadas orm. Slige do bhàta cogaidh, an A.M.C. H.M.S. ‘Hector’ far an deach a cur fodha le armach adhar na <eng>Japs<gai> — na cruinn agus na deicean àrda aice os cionn na mara. Dh’fheuch iad ris a muir farsaing a dhèanamh airson cothrom gluasad, ach bhuail na <eng>Japs<gai> i air taobh staigh a’ bhalla-dìon. Bha mòran Ghadheil anns a’ chompanaidh aice, a’ chuid bu mhotha dhiubh as na h-Eleanan-an-Iar. Chaill dithis ghillean gasda, mo cho-aoisean as an aon àite rium am beatha innte, agus bha dithis eile, nàbaidhean dhomh, a

[TD 208]

[Dealbh]
Bombay ga fhaicinn bhon an acarsaid — Togalach a’ Chomannaich air a clàr-aghaidh.

fhuair sàbhailt aisde.

Bha seo ri toirt dhachaigh gu follaiseach dhuinn, ma bha feum againn air, cho borb agus coimheach agus a bha an nàmhaid air a robh sinn ri cur aghaidh: daoine a bha cho umhail don an Ard Cheann, an Iompaire Hirohito agus dhan dùthaich, agus gur e onair a bha ann dhaibh iad fhèin a sgrios cho fada agus a dhèanadh iad call air a’ nàmhaid.

Thug sinn trì latha ann an Colombo, ri toirt air bòrd ola agus uisge. Rinn cuid againn oidhirp a dhol air tìr, ach bha an teas cho mòr agus gu robh sinn toilichte tilleadh air bòrd gu fasgadh fhaighinn bhon a’ ghrèin.

Air dhuinn fàgail Cholombo chaidh sinn timcheall an earrainn gu Trincomalee air an taobh-an-Iar. B’e seo acarsaid mhòr a’ Chabhlachd Rìoghail ann an Tìrean Cèin bhon chaidh Singapore a chall dha na <eng>Japs<gai>. Shamhlaich mi an t-àite ri <eng>Scapa Flow<gai> ann an Arcaibh, ach gu robh e daonnan dùinte le talamh mu thimcheall, ach ann an aon fhosgladh. Mar sin bha e buileach sàbhailte bho nàmhaid a thigeadh taobh na mara. Mar <eng>Scapa Flow<gai>, cha robh baile còmhnaidh idir ann, ach na chaidh a thogail airson an t-sluaigh a thàinig ann a sheirbheiseadh agus a dhìon a’ Chabhlachd. Thàinig luchd obrach air bòrd againn a rinn atharrachadh ri àite còmhnaidh na saighdearan agus ri cur àmhainneann còcaireachd (<eng>field kitchens<gai>) air na deicean àrda airson frithealadh na saighdearan Innseanach a bha sinn gu bhith giùlan.

[TD 209]

Nuair a bha gach nì crìochnaichte, thug sinn na saighdearan air bòrd, Gurkas agus a-rithist Sikhs — daoine eireachdail ’nan aodach airm. Dh’fhalbh sinn an iar-thuath tarsainn a’ Chuain Innseanaich leotha agus suas an abhainn Irrawaddy gu Rangoon ann am Burma; Tha sruth làidir a’ ruith anns an abhainn seo, air chor agus gu feumadh a fear stiùiridh a bhith buileach faicilleach cumail air cùrsa. ’Se baile a chuir mòr-iongnadh orm a bh’ann a Rangoon, oir cha robh duine beò ri còmhnaidh ann — theich iad uile nuair a thàinig na <eng>Japs<gai>. Ach ged a bha na <eng>Japs<gai> a-nis air a fuadachd an iar tarsainn air Burma, bha an sluagh fhathast gun tilleadh. Bha faireachdainn neònach aig duine ri coiseachd troimh bhaile marbh,

[Dealbh]
An Sgrìobhadair agus caraid a thachair ris ann am Bombay — tha an saoghal beag aig amannan.

[TD 210]

mar gum bithidh duine ann an cladh no uamha.

Bha dà aobhar againn airson a bhith ri cur na saighdearan Innseanach air tìr ann a Rangoon. Anns a’ chiad àite bha e airson cuideachadh leis an armachd a bha a-nise ri fuadach na <eng>Japs<gai> a-mach a Burma, agus anns an dara àite bha e ri toirt eòlas dhuinne air na dòighean ùra a bha gu bhith air an cleachdadh airson a bhith cur saighdearan air tìr an aghaidh an nàmhaid seo. Bha sinn ealanta ann a bhith cur saighdearan agus armachd air tìr air tràighean na h-Eadailt agus a-rithist anns a’ chiad dol a-staigh aig <eng>D-Day<gai> ann a Normandy agus ’na dhèidh. Ach bha dòighean eadardhealaichte gu bhith air an cleachdadh ann a seo armachd adhar dol a thoirt a null Puirt sònraichte agus gu bhith gha gleidheadh slàn, leis gach seirbhis ann an òrdugh a chùm feum na h-armachd mhara. Mar sin dh’fheumadh gach nì a bhith coimhlionta agus co-aonaichte.

Rinn sinn trì turais gu Rangoon, ach thàinig mu dheireadh an latha anns a robh mòran beòthalachd ann an Trinco, mar a dh’ainmicheadh na seòldairean e. Bàtaichean aiseag ri tighinn agus ri falbh bho na luingean cogaidh, solais sanas ri deàrrsadh gun sguir eadar na bàtaichean, agus saighdearan agus armachd dhan toirt air bòrd.

Cha robh sinn a’ cluinntinn ach beag mu chùisean a’ chogaidh air feadh a’ Chuain Shèimh; chan fhaodadh a rèidio a bhith air ach ann am Port agus sin fhèin fo chùram Oifigear-na-Faire. Ach bha fios againn gu robh na h-Ameireaganaich* air cuimse na <eng>Japs<gai> fhaighinn agus air a ruagadh bho mòran de na h-eileanan a chaill iad roimhe. Bha beachd againn gu robhas ag ullachadh airson bualadh air Tìr-mòr Japan fhèin.

Thug sinne air bòrd saighdearan Breatannach, cuid dhiubh ’nam Maraichean Rìoghail agus aig toiseach mìos Lùnasdal air an oidhche, sheòl an Cabhlachd uile a-mach à Trinco, agus thug sinn cùrsa an iar tarsainn air a’ Chuan Innseanach le òrdugh togail suas ri buidheann eile faisg air ceann-a-deas Mhalaya.

Air an 6mh latha den Lùnasdal moch sa’ mhadainn agus sinn ag obair air deic, thubhairt an Oifigear a bha ’na mo chuideachd mu naidheachd a bha air a thighinn gu robh na h-Ameireaganaich air spreadhadh adhar a’ leagadh sìos air baile Hiroshima ann a Japan an latha roimhe a rinn call sluaigh agus sgrios a bha uabhasach. Thug sinn greis ri deasbad air a seòrsa innleachd a bha seo anns a robh leithid do chumhachd, ach seachad air gur ann le bristeadh an atom a chaidh a dhèanamh, cha robh tuigse againn dha. Co-dhiù, cha do shaoil sinn gun dèanadh e diofar do na fortanan cogaidh againn. Trì latha an dèidh seo chuala sinn gu robh na h-Ameireaganaich air fear eile a leagadh sìos air baile Nagasaki agus gu robh na <eng>Japs<gai> ag iarraidh gu strìochdadh.

Thog seo na dòchasan againn gun tilleadh sinn dhachaigh sàbhailte. Fhuair sinn a-nis òrdugh gluasad gu slaodach agus am buidheann eile a thogail mu fhichead mìle a-mach bho ceann-a-deas Mhalaya aig uair

[TD 211]

[Dealbh]
Ard-oifigearan na <eng>Japs<gai> le an luchd-dìon a’ tighinn air bòrd H.M.S. Nelson a-mach as Penang, Malaya, gus an ainm a chur ris na pàipearan strìochdaidh, 01.09.45.

feasgair air an latha. Choinnich sinn riutha air an uair, an luing-chogaidh H.M.S. Nelson, le bratach an Ard Chomanndair Tìrean Cèin aig a barr-cruinn.Thog sinne ar stèisean air cùl a’ bhuidhinn seo, leis a Nelson ’na tùs-feachd, agus chaidh sinn uile suas tuath gus na stad sinn mu chòig mìle deug a-mach bho Penang aig ceann-a-tuath Mhalaya, na bàtaichean-dìon ri dol mun cuairt agus gach neach air faire.

Air a 1mh latha den t-Sultainn, 1945, thàinig Ard-Oifigearan Japan ann a Malaya, a-mach nar n-ionnsaigh ann a luing, air an dìon le dà bhàta-cogaidh Breatannach, agus le an gàrda, chaidh iad air bòrd H.M.S. Nelson, a chur an ainm ris na pàipairean-strìochdadh neo-chùmhnantach. Aig aon-uair-deug air a latha bha gach nì crìochnaichte agus thill na h-Oifigearan gu tìr. Air a 3mh. latha, dìreach sia bliadhna as deigh tòiseachadh a’ chogaidh anns an Roinn Eòrpa, chaidh sinn a-steach leis na saighdearan agus an armachd gu Georgetown ann am Penang. Bha ar nàimhdean bho chionn trì latha air ais cur fàilte oirnn air a’ cheidhe, mar bhràithrean a bha air tilleadh bho bhith fada air seachran; iad ri gabhail na ròpan againn, a’ lùbadh le ùmhlachd dhuinn agus gàire fhiaclach orra bho chluais gu cluais.

Chuir sinn na saighdearan air seach gur e seo a’ chiad pàirt do thalamh Breatannach a chaidh a thoirt air ais bho na <eng>Japs<gai>, chaidh seirbhis sònraichte a chur air adhart air a’ chabhsair mu ar coinneamh.

[TD 212]

[Dealbh]
Ard-oifigearan Japan ann am Penang ri cur an ainm ris na pàipearan strìochdaidh neo-chùmhnantach air bòrd H.M.S. Nelson.

Leis na saighdearan Breatannach air aodann a’ chabhsair, na h-Ard-Oifigearan againn air an taobh deas, agus Oifigearan na <eng>Japs<gai> air an taobh chlì, chaidh bratach grianach Nippon a thoirt a-nuas bhon a’ chrann, agus le biùgalair a’ cluich ‘<eng>Reveille<gai>’ chaidh a’ bhratach Bhreatannach a chur suas ’na h-àite.

Air an t-seirbhis a bhith seachad, fhuair cuid cothrom a dhol air tìr airson beagan ùine, agus cha b’fhada gus a robh na gillean ri tilleadh air bòrd le cobhartaich cogaidh — gach fear le claidheamh mòr ‘<eng>Samurai<gai>’ Japan. Bha iad cho fada agus nach deigheadh iad don a’ phoca-seòlaidh aca. Ach trioblaid sam bith a bha gu bhith aca dhan toirt dhachaigh, bha e air a ghearradh as gu luath dhoibh, nuair a thug an Caiptin òrdugh gu feumaidh iad uile a bhith air an cur air tìr, ach dhà, aon dha fèin agus fear eile airson seòmair-suidhe nan Oifigearan. Chaidh an còrr a thoirt thairis do na saighdearan a bha a-nis a’ falbh le carbaidean air feadh a’ bhaile ri cruinneachadh gnothaichean armachd na <eng>Japs<gai>.

Ach ged a bha cogaidhean mòr an t-saoghail seachad, cha robh sìth uile air uachdar na talmhainn fhathast. Bha an Fhraing le cogadh beag dhi fèin aice ann an Indo China, air a neo Vietnam, mar a tha e air ainmeachadh an-diugh. Fhuair sinne òrdugh gu Singapore agus thòisich sinn ri cur shaighdearan as a sin suas gu Saigon ann an Indo China, gu

[TD 213]

[Dealbh]
Armachd Bhreatainn dol air tìr ann a Georgetown, Penang, 03.09.45. Na Maraichean Rìoghail air an t-seirbheis air a’ Chabhsair.

[Dealbh]
Sluagh an àite ri cur fàilte air na saighdearan Breatannach ann am Penang, 03.09.45

[TD 214]

cuideachadh leis a’ Fhraing. Thug sinn beagan thurais air an astar sin, gun fhios no guth air cuin a gheibheadh sinn ar fuasgladh bho na ceanglaichean. Bhithinn ann an amannan den a’ bheachd nach fhaigheadh idir, mar an Duidseach anns an fhaoin-sgeulachd, gu robh e an dàn dhuinn a bhith ri seòladh a’ chuain gu bràth tuilleadh. Ach thàinig atharrach nas luàithe na bha dùil agam. Air turas slighe air ais bho Saigon, fhuair mise fios gu robh an àireamh falbh agam air a thighinn an àirde, agus mi mo phòca chuir an òrdugh airson a dhol air tìr aig Singapore. Ann a sin, leig mi soraidh leis a’ bhàta, agus còmhla ri fichead fear eile, chaidh mi gu càmpa mì-chomhfhurtail, oir bha Singapore air a dhroch mhilleadh leis na <eng>Japs<gai>, agus e gun mòran ceartachadh a dhèanamh ris.

Thug mi trì latha ann a Singapore agus fhuair mi aiseag air bàta mòr planaichean a thug mi air ais gu Colombo. Beagan làithean ann a sin, agus chaidh mi air bòrd bàta aiseag a’ Ph. <eng>and<gai> O. an S.S. ‘Strathnaver’ a’ ghiùlain mi gu Southampton. Gun stad air mo thuras, chaidh mi suas gu Portsmouth, am port dachaigh agam, agus anns an dearbh àite san deach mo bhaisteadh a-steach le fuaim agus cabhaig air an 24mh latha den Lùnasdal, 1939, chaidh a-nis m’ionnlaid a-mach gu socair rèidh. Thug iad dhomh deis ùr, agus ged nach sealladh duine uasal dà uair rithe, bu mhath i, agus bha feum oirre oir, cha deigheadh stiall a dh’fhàg mi air mo chùl mu mo chorp.

[Dealbh]
Sluagh tìre Penang a’ dèanamh gàirdeachas ris na saighdearan, 03.09.45.

[TD 215]

Air a 6mh latha den Fhaoilleach, 1946, chaidh geatachan Taigh-feachd na Buadhachd ann am Portsmouth fhosgladh dhòmhsa airson an turas mu dheireadh, agus bha mi leam fèin aig cothrom mo thoil air sràidean a’ bhaile.

Ach cha robh cùisean idir mar a bhithinn gha beachd-smuaineachadh nuair a bha mi òg anns an t-seirbhis, agus an cogadh ach air ùr-thòiseachadh. Mi air bàta-sgrios anns a’ Chaolas-Shasainneach agus anns a’ Mhuir-a-Tuath, nuair a theireadh cuid aig nach robh ciall no tuigse mu dheidhinn, nach seasadh a’ Ghearmailt ach sia seachdainean gus am biodh i air a toirt gu glùinean. Nuair a bhithinn air faire air an oidhche, bheireadh a mac-meanmhainn mi suas gu tuath, agus bhithinn, chan ann air bàta-sgrios, ach air Trèana a’ Chaoil, na beanntan fairge ri dol seachad, beanntan Chinn t-Sàile. Bhitheadh sinn uile ri dol dhachaigh, le taitneas agus toileachas, an cogadh seachad, agus an sluagh ri cur fàilte oirnn anns gach àite sa stadadh sinn, mar ghaisgich ri tilleadh bhon a’ chath.

Ach bha an fhìrinn eadar-dhealaichte. Bha sinn sàraichte agus is dòcha air cruadhachadh leis na chunnaic sinn do dh’ana-ceartas agus brùidealachd air feadh an t-saoghail. Tha mi an dòchas nach robh. Co-dhiù, bhris mise mo shlighe ann an Glaschu, ri gabhail anail, agus ri toirt beachd air an t-suidheachadh ùr anns a robh mi. Chaidh mi dhachaigh air Diluain, gun foirm, mar a chaidh iomadach duine eile romham agus ’na mo dhèidh.

An cogadh nach robh dol a sheasamh ach sia seachdainean nuair a thòisich e, sheas e còrr air sia bliadhna dhòmhsa. Ach bha e a-nis seachad, agus bha mise fo sgaoil, le saorsa mo thoil.

[TD 219]

AN CEATHRAMH FEAR
le Eilidh Watt

Thug Seumas sùil air fhiaradh suas air an taigh mhòr. Bha e a’ coiseachd gu socair air griothalaich gharbh, a bha air a ràcadh gu rèidh, is e a’ dèanamh air an doras chùil nuair a bhuail e air nach robh e ’na sheirbheiseach fhathast is gum bu chòir dha dèanamh air an doras aghaidh. B’e fìor dhoras caisteil a bh’ann an seo. Bha an taigh air ainmeachadh mar chaisteal anns an àite seo ach, anns a’ bhad de Shasainn air an robh Seumas eòlach cha chanadh iad ri leithid seo ach taigh mòr neo taigh uachdrain. Bu choma le Seumas ciamar a dh’ainmichte an t-àite bha e ’m beachd gun còrdadh e ris a bhith ’g obair ann airson mìos no dhà.

Chionns nach robh fear no tè rim faicinn sheas Seumas a’ beachdachadh air na bha ri fhaicinn. Chaidh iomadh seòrsa preas is flùr annasach a thoirt a-staigh gus an t-àite a dhèanamh brèagha, cùbhraidh. Ach chunnaic Seumas an leithid roimhe is sheas e a’ coimhead suas air na h-uinneagan air an dàrna ùrlar. B’ann trompasan a bhitheadh am fìor shealladh. Bheireadh an àirde cothrom air sealladh fada: bideanan air an sguabadh le ceò, geal, caochlaideach, cruachain mhòra dhorcha is iad gu suthainn. Bha e ’m beachd gun còrdadh an t-àite ris.

Bha Seumas a-nis a’ bualadh air naoi-bliadhna-deug, gille àrd, dreachmhor, geur ’na inntinn, is e air àite fhaotainn ann an taigh-ollaimh Cambridge far an robh e ’n dòchas a dhol san Dàmhair. Chionns gun robh mìosan aige ’na thàmh is gun obair fhreagarrach ri faotainn a-null meadhan an t-samhraidh rinn e air Alba na chàr. Bha e a’ fuireach greis an siud is an seo far an robh e faotainn caran ri dhèanamh a bheireadh cuideachadh airgid dha. Thachair mar sin gun robh e ’na shuidhe aig doras taigh-òsda a’ gabhail pinnt is a’ leughadh pàipear a dh’fhàg neach-eigin air an t-suidheachan nuair a mhothaich e do shanas àraidh: aig a’ chaisteal bha iad ag iarraidh gille a dhèanadh obair a-muigh no staigh a-rèir is mar bha feum air. Cha do dh’fheith Seumas ach airson stiùradh air an àite gus an d’rinn e air a’ chaisteal is air a dhoras mhòr.

Cha b’e Torcal, an t-uachdran fhèin, a bhruidhinn ris mun obair. B’e Teàrlach a rinn gnothach ris. Ann an tìm a dh’fhalbh b’e buidealair a bhitheadh ann an Teàrlach ach an-diugh, ged bha e a’ riaghladh an taighe, bha e ri iomadh car eile. Cha robh fada bhon chaochail an seann uachdran ach bha a mhac a’ fiachainn ris na seann chleachdanan a chumail a’ dol, ach theagamh gun robh e ’m beachd gun robh an obair ro throm air Teàrlach is gum b’fheàirrde e cuideachadh. Thàinig Seumas is Teàrlach gu còird oir bha Seumas riaraichte a bhith ag obair anns a’ chidsin neo anns a’ ghàrradh a-rèir is mar bha iomchuidh.

Chaidh seachdain seachad is dh’ionnsaich Seumas iomadh gnè obrach mun taigh is mun ghàrradh. Thigeadh Teàrlach mun cuairt is shealladh e

[TD 220]

do Sheumas ciamar a b’àill leis obair a bhith air a dèanamh. Theireadh e cho tric is gun robh e ’na dhuan aig Seumas fo anail, “Siud mar chleachd a bhith air a dhèanamh agus is ann mar siud a bhitheas e fads a tha ’n cothrom agamsa.”

Rinn Seumas oidhirp air na modhan ionnsachadh is mar sin bha e air madainn a’ ràcadh na griothalaich mun taigh is a’ gabhail a-staigh nach robh e idir cho soirbh is a bha e ’n dùil nuair a chual e fuaim ceuma is chunnaic e Torcal le cù-eunach aig a shàil a’ tighinn a rathad.

“Seadh, a dhuin’ òig, is ciamar a tha ’n t-àite a’ tighinn riut?”

“Tha math da-rìribh,” thuirt Seumas gu sùnndach.

“A-rèir fonn do bhruidhne chan ann as a’ cheàrn seo a tha thu?”

“Chan ann,” dh’aidich Seumas is dh’innis e am bad de Shasainn anns an deach àrach.

“’S aithne dhomh e,” arsa Torcal, “is tha ’n t-àite sin glè ao-coltach ris a seo. Ciamar a chòrdadh e riut a bhith ’n seo fad na bliadhna?”

Rinn Seumas gàire. “Tha eagal orm nach tigeadh e rium a bhith fo sgàile nam beann uamharrach feadh a’ gheamhraidh.”

“Tha mi a’ creidsinn,” arsa Torcal, “ach tha cuid ann nach fàgadh an t-àite seo airson Sasainn air a faid.”

Le sin chrom an cù a cheann is rinn e dà bhuig ghoirid is an uair sin rinn e burral fada cianail a bha glè neònach bho a leithid.

“Trobhad seo, ’ille,” arsa Torcal car ’na chabhaig is dh’fhalbh e leis rathad taigh nan con. Bha Seumas cinnteach gun còrdadh an caisteal ris.

Chòrd an obair ris ged bha amannan ann nuair bha e ’m beachd gun robh Teàrlach car gruamach gun adhbhar ach cha do chuir e ceist.

Bha aon seachdain seachad mun duirt Teàrlach, “Tha dithis fhear a’ tighinn a dh’fhuireach airson dà oidhche. Gus an seo cha robh adhbhar dhut a bhith frithealadh shuas a staidhre ach gabhaidh mi cuideachadh a-nochd. Bha e ’na chleachdadh aig an t-seann uachdran gun rachainn aig deich uairean is gun toirinn glainne bhranndaidh do gach neach.”

“Carson nach lìon Torcal fhèin glainne dhaibh?” arsa Seumas.

“Dà reuson mhatha,” fhreagair Teàrlach, car biorach. “Is e a’ chiad fhear, gu bheil e gad phàidheadh airson an lìonadh; an dàrna fear gum bheil e airson cleachdadh athar a leantainn.”

Cha d’rinn Seumas an còrr coiteachadh ach dh’èisd e ri Teàrlach. “Air bòrd ri taobh an dorais fàgaidh mi sgùil, sgùil airgid, le trì glainneachan airson branndaidh. Lìonaidh tu na glainneachan suas fon leth. Ni do thuigse nàdurrach an còrr dhut. Togaidh iad fhèin iad far na sgùil.”

Ged nach robh fios aig Seumas dè bonn a’ chleachdaidh cha duirt e ’n còrr ach aig deich uairean chaidh e staigh far an robh na fir. Bha ’n rùm mòr, fada, is bha na fir bìdeag bho chèile ach teann air na h-uinneagan mòra. Lìon e na glainneachan mar stiùir Teàrlach e ach bha e letheach rathaid thuca, is e a’ coiseachd gu faiceallach nuair mhothaich e gun robh

[TD 221]

ceathrar fhear, is nach b’e triùir, ’nan suidhe. Chùm e air adhart, a’ cantainn ris fhèin gum fàgadh e Torcal gus am fear mu dheireadh, is gun tilleadh e ’n uairsin a dh’iarraidh glainne dhàsan.

Chrom Seumas gu modhail ris a’ chiad fhear, sean duine, nach do thog a shùil far na mullaich fad-às air an robh e a’ dian amharc. Mhothaich e gun robh glainne anns an t-seann làimh a bha air gàirdean fiodha an t-sèuthair. Mhothaich e cuideachd gun robh fear an taighe ga gheur bheachdach, ach gu sàmhach, is gun robh an dithis eile sàmhach ged thug iad facal taing dha. Chuir Seumas an sgùil air ais ’na h-àite is bha e toilichte an doras a dhùnadh orra oir bha e air chrith le fuachd. “<eng>Nerves<gai>,” ars esan ris fhèin.

Nuair dhùin an doras chual e gàire nam fear is ged nach b’aithne dha am fìor adhbhar bha e cinnteach gum b’esan a’ chùis mhagaidh is chuir teas feirge fuachd às inntinn.

Chaidh e staigh don àite sguideileachd aig Teàrlach far an robh esan a’ cur deàrrsadh ann an glainne chriostal. Stad e den obair is thug e sùil gheur air Seumas. “Seadh, is ciamar a chaidh dhut?”

“Fads is aithne domh, chaidh gu math. Cha robh mi cinnteach dè dhèanainn nuair a chunnaic mi an ceathramh fear.”

Ach b’e speuradh an aon fhreagairt a fhuair e bho Theàrlach oir thàinig brag air cois na glainne is bha Teàrlach a’ deocadh meur bhon robh srulag fhala a’ sileadh ach a shùil air Seumas.

Choimhid e air na bloighean a bha ’na làimh mar gun robh e a’ meas a chall ach cha duirt e ach, “Chan eil cothrom air. Ma tha thu airson grèim bidhe gheibh thu e sa’ chidsin. Oidhche mhath leat.”

Dòcha nach robh Torcal cho laghach is a bha e ’n dùil, is dòcha gun do throid e ri Teàrlach oir bha esan cho sàmhach ri ‘<eng>trappist<gai>’ fad an latha ged bha e air a bhith bruidheann ri Torcal fad ùine. Ach aig deich uairean thug e a bhilean bho chèile is thuirt e, “Tha ’n t-àm ann.”

Air an fheasgar seo bha ’n ceathrar ’nan suidhe teann air tè eile de na h-uinneagan mòra is gun ach an seann duine ’na àite fhèin. Bha esan a’ dian amharc air maise an t-seallaidh is gu tur air leth bho chàch a bha aig a’ cheann bu teinne air Seumas. Bha iadsan a’ toirt sùil air <eng>cricket<gai> air TV is a’ bruidheann gu socair ’na measg fhèin.

Mhothaich Seumas ann an àm nach robh ach trì glainneachan airson branndaidh air an sgùil is lìon e ceithir gu’n leth. B’e Torcal fhèin a bu teinne air is chaidh e ga fhrithealadh an toiseach. Dòcha gun robh e ceàrr oir thug e sùil glè neònach air ged nach duirt e guth. Le facal taing is an sùilean air a’ chricket thog càch na glainneachan. Cha robh am fuachd a’ cur dragh air an t-seann duine ach dòcha gun do chuidich an deoch e oir chunnaic Seumas gun robh tumblair ’na làimh, làmh a bha tana le cuislean dorcha ach a bha cosg fàinne deàlrach. Cha duirt e guth ri Seumas is bha esan a tilleadh chun an dorais nuair bhuail e air gun robh còir aigesan air a’ ghlainne a thathann air. Thionndaich e is sheas e ’na

[TD 222]

bhuinn. Cha robh duine anns an t-seuthar. Ged bha sùil an uachdrain air sheas Seumas is choimhid e ceithir thimcheall an rùm mun d’rinn e air an doras. Cha do ghluais neach eile.

Rinn Seumas siubhal na speireig air an rùm far am bitheadh Teàrlach. Air an fheasgar seo bha e ’na thàmh is e a’ feitheamh. “Seadh, dè niste?”

“Bha fios agadsa,” ars Seumas gu cronachail.

“Dè air am bitheadh fios agamsa?” thuirt Teàrlach.

“Bha fios agad gun robh rudeigin mì-nàdurra a’ dol air adhart anns an taigh seo.”

“Bha amharas agam ach cha robh dearbhadh air. Seo furm, suidh is innis dhomh dè chunnaic thu.”

Cha do thathann e deoch do Sheumas ach lìon e leth na glainne dha fhèin.

Dh’innis Seumas na chunnaic e is rinn e dealbh mionaideach den t-seann duine. Nuair a chuir Seumas crìoch air an eachdraidh dh’èirich Teàrlach is rùraich e measg phàipearan is nuair a thill e bha dealbh ’na làimh. “’N robh e coltach risan?” dh’fhaighnich e.

“Is aithne dhutsa, mar sin, am fear a shuidh anns an t-seuthar-ud le deoch ’na làimh is fàinne a’ deàlradh air a mheur. Dè as ciall dha? Cha do thachair a leithid riamh dhomh.”

Nuair nach do fhreagair Teàrlach, a bha ag òl ach ann an trom smaointinn, lean Seumas air, “Ach tha mi a’ falbh a-màireach, gu moch.”

“Cha d’rinn neach cron ort?”

“Cha d’rinn ach tha e cho tur mì-nàdurra is nach - - - ”

Cha robh e cinnteach dè nach robh e ach bha e cinnteach gun d’fhuair e na dh’fhoghainn dha den chaisteal.

Anns a’ mhadainn thuirt Teàrlach, a phàidh e gun stuaimeachd, gum bu mhath leis an uachdran fhaicinn mum falbhadh e. Dh’aontaich Seumas sin a dhèanamh. Nuair a thug Teàrlach e suas a staidhre b’ann gu rùm beag a ghabh e leis. Bha Torcal ’na shuidhe aig dasc is dh’fhiathaich e do Sheumas an seuthar a bha mu choinneamh a ghabhail. Choimhid e gu geur air Seumas a’ pasgadh a dhà làimh am broinn a chèile air an dasc. Mhothaich Seumas gun robh mac-samhail an fhàinne a bha air meur an t-seann duine air meur an fhir seo. Cha do chuidich sin le inntinn a bha a cheana bun os cionn.

“Tha mi tuigsinn gum bheil thu ’m beachd ar fàgail. An d’rinn neach cron ort?”

“Cha d’rinn,” dh’aidich Seumas.

“Carson mar sin a tha thu a’ falbh?”

Cha duirt Seumas guth is a shùil air a dian tharraing chun an fhàinne.

Nuair nach robh facal aig Seumas thuirt Torcal, “Dh’innis Teàrlach dè bha a’ cur an teicheadh ort. Bha e ’m beachd gum fac thu samhla m’athar ’na shuidhe còmhla rinn. Mhothaich mi fhìn gun do leag thu an sgùil ris an t-seuthar, seuthar a bha falamh.”

[TD 223]

Cha robh an seuthar falamh idir. Bha leth sheann duine ann, is bha e a’ cosg mac-samhuil an fhàinne a tha sibhse a’ cosg an ceartuair.”

Leag an t-uachdran a shùilean ris an fhàinne, dh’fhosgail e a làmhan bho chèile a’ toirt suathadh mall air an fhainne mun do phaisg e a làmhan a-rithist is a’ coimhid suas air Seumas, “Is e seo fàinne m’athar, fàinne a fhuair e bho athair ged nach do chosg e e ach beagan tìde roimh àm a bhàis. Mun do dh’fhalbh e bha e tric a’ cuimhneachadh air athair fhèin. Air feasgar, is an oidhche a’ tuiteam, shuidheadh e anns an t-seuthar far am fac thu e, far an d’fhuair Teàrlach marbh e, a’ coimhead air an t-sealladh anns an robh e fhèin is mo sheanair a’ gabhail a leithid de thlachd. Gu h-àraidh bha meas aige air na beanntan a mhaireas gu suthainn, sìor, ge be cò thig neo dh’fhalbhas as a’ chaisteal. Bha mi ’n dùil gun do shiubhail m’athair gu foiseil, riaraichte le bheatha.”

Cha duirt Seumas lid.

“Chan fhaca mise samhla m’athar, ged bha mi tric ’m beachd gun robh e dlùth rium. Niste chunnaic thus’ e. Tha mi airson gum bruidhinn thu ris.”

Choimhid Seumas mun cuairt ach chan fhaiceadh e dòigh air teicheadh. Bha ’n taigh is a h-uile duine bh’ann a’ dol an aghaidh nàdair. Ach bha am fear eile a’ feitheamh freagairt.

“Dè theirinn ris?”

“Faighnich dhe am bheil nì a’ cur dragh air.”

“Cha dèan mi idir e” arsa Seumas is fios aige nach robh dol às aige.

Lean Torcal air, “Cha bhi m’athair gun fhois mas urrainn dòmhsa. A-nochd bithidh sinn leinn fhìn is bruidhnidh tu ris.”

Aig deich uairean cha robh e cho dorcha is gun robh feum air solas is chaidh Seumas is Torcal a-steach don rùm mhòr, Seumas aig sàilean Thorcail. Sheas Torcal is a shùil air Seumas. Sheas esan e fhèin is thàinig snuadh gàire ’na shùilean is air a bhilean nuair a ghabh e staigh ciùineas an fhir anns an t-seuthar. Cha robh eagal a-nis air. Gu sàmhach thionndaich e ri Torcal is ghnog e a cheann ’na chomharradh gun robh e a’ faicinn an nì ris an robh sùil aige.

Thionndaich e is ghabh e ceumannan gun chabhaig is an uairsin stad e leth na mionaide mun do choisich e gu seuthar a bha falamh.

Bha dùil aig Seumas gun cual e fuaim beag mar gun tuiteadh bileagan ròsan a bha air an rèis a chur is dh’aithnich e an aon toileachas is a dh’fhairich e an uair a dh’fhalbh eun a bha air leigheas bho dhochann air iteig aotrom, aig an robh saorsa.

[TD 243]

BILE CHOIRICHEAN AIRSON CANAINEAN BEAGA
le Niall MacEacharna
Ceann-suidhe a’ Chomainn Ghaidhealaich

Aig deireadh na bliadhna 1981 chaidh Bile Chòirichean airson Cànainean Beaga troimh Phàrlamaid na Roinn Eòrpa. Tha am bile a’ comhairleachadh nam Pàrlamaidean nàiseanta cinnt a dhèanamh gu bheil luchd nan cànainean beaga a’ faighinn an còirichean; agus gu sònraichte a’ moladh gun toirear taic ann a roinn fòghlaim, meadhanan naidheachd agus gnothaichean coimhearsnachd.

Tha e air iarraidh air na riaghaltasan nàiseanta agus ionadail maoin a chur air leth airson teagasg nan cànainean, an eachdraidh ’s an cultur, a neartachadh anns na sgoiltean, agus far a bheil e freagarrach na cànainean a chleachdadh mar mheadhan teagaisg.

Ann an raon craolaidh tha am bile a’ moladh gum bi cothroman ann airson prògraman de iomadh seòrsa agus de ghnè àrd a dheasachadh agus a sgaoileadh anns na cànainean air rèidio agus telebhisean.

Agus tha am bile a’ dèanamh soilleir gu bheil e ceart gum biodh cothrom aig muinntir nan cànainean beaga dèiligeadh ri ùghdarrasan ionadail co-dhiù, ’nan canain fhèin.

Sin, mata, gu geàrr, molaidhean a’ bhile: molaidhean a tha air leth inntinneach. ’Se bha a’ cur dragh air mòran, ged tha, nach robh dad a’ tachairt. ’Sann air a shon sin a chaidh cruinneachadh a chur air bhonn ann am Bruiseal sa’ Chèitein, cruinneachadh a theid sìos ann an eachdraidh. An làthair bha àireamh de bhuill na Pàrlamaid Eòrpach, caigeann de luchd-obrach na Pàrlamaid, ollaimh agus daoine ionnsaichte eile, agus suas ri fichead riochdaire, aon as gach ceàrn anns a’ bheil cànain bheag. San dol a-mach bha e fìor fhollaiseach an tart a bha air gach riochdaire airson fiosrachaidh mu an t-suidheachadh sna dùthchannan eile. Agus bha gach riochdaire làn fhileanta ann a bhith ag innseadh mun t-suidheachadh aig an dachaighean. Bha na facail a’ sruth om bilean. Bha iad mar gum biodh iad a’ faighinn faochadh, neart agus misneach o bhith còmhradh ri chèile. Bha am miann airson eòlas cho làidir ’s gun do rùnaich a’ choinneamh glè thràth gum bu chòir iris ràitheil a chur air dòigh, iris a bheireadh eòlas air an t-suidheachadh anns gach dùthaich, a bheireadh iomradh air na h-ionnsaighean anns a bheilear an sàs, agus a bheireadh far comhair ‘<eng>models<gai>’ airson leasachaidh. Tha fiughair mhòr ris an iris seo.

Tha am bile a’ moladh taic aig dà ìre: ìre nàiseanta agus ìre Eòrpach, agus mar sin san dol-a-mach tha feum air ceistean a chur aig an dà ìre. On a chaidh am bile troimhn Phàrlamaid dè chaidh a dhèanamh, dè tha ’n dùil a dhèanamh agus dè na structairean a tha san amharc airson leasachaidh?

[TD 244]

A-rèir na Pàrlamaid Eòrpach bha na bha làthair glè dhaingeann sa’ bheachd gu bheil nithean cànain cho cudthromach agus cho farsaing ann am beatha an t-sluaigh ’s nach biodh e ceart am fàgail aig aon choimitidh airson coimhead orra. Bu chòir leasachadh chànainean beaga a bhith fighte staigh ann am feallsanachd na Pàrlamaid agus àite fhaighinn anns gach raon obrach. Chan eil sin ag ràdh nach biodh e freagarrach, maite, aon choimitidh a bhith ann a shealladh gu dlùth is gu domhainn air ceistean cànaineach agus culturach. Tha dùil ‘<eng>Cultural Foundation<gai>’ a shuidheachadh san Eòrpa, agus dh’fhaodadh am buidheann seo sealltainn gu dlùth air nithean co-cheangailte ris na cànainean beaga agus an culturan.

Ach tha seo fada bhuainn an tìm, agus tha gluasad na Pàrlamaid glè mhath. Airson piobrachadh agus brosnachadh a-nis chaidh dà bhuidheann a chur air chois. Sa’ chiad àite chaidh buidheann de bhuill na Pàrlamaid Eòrpach a chruthachadh. Ged as e na sòisealtaich a thòisicheas am buidheann seo tha fiughair agus dòchas gun tig buill as gach pàrtaidh a-steach ann a ghabhail pàirt ann a bhith a’ breithneachadh agus a’ dèanamh sgeimichean airson na Pàrlamaid. Tha cànain a’ beantainn ri gach taobh de bheatha an t-sluaigh agus bhiodh e neo-nàdùrra gnothaichean cànain a chumhangachadh taobh a-staigh crìochan phàrtaidhean. San dara àite, chaidh coimitidh a stèidheachadh, coimitidh le aon bhall o gach dùthaich anns a bheil cànain bheag.

Sna làithean a tha romhainn, co-dhiù gus an teid leasachadh chànainean fhilleadh nas dlùithe ann am feallsanachd na Pàrlamaid agus gus am faighear sreath anns a’ bhudget airson leasachaidh, bithidh sinn

[Sanasan]

[TD 245]

nas tithiche cobhair fhaighinn airson ionnsaighean sònraichte. Tha e mar fhiachaibh air gach ceàrn ionnsaighean no <eng>projects<gai> a dhealbh agus a chur chun a’ choimitidh ùr airson sùil gheur a thoirt orra an cur air aghaidh ann an òrdugh freagarrach.

Ann an saoghal na Gàidhlig theid coimhead air ionnsaighean ann an raon fòghlaim, meadhanan naidheachd agus gnothaichean coimhearsnachd.

A thaobh fòghlaim tha feum air rannsachadh geur agus domhainn co-cheangailte ri dà-chànanas anns na sgoiltean. Tha feum air coimhead air dòighean teagaisg agus air prògram a dhealbh airson stuthan teagaisg agus leabhraichean. Tha stuthan agus leabhraichean dathte inntinneach cho gann agus gum faod gum feumar leabhraichean ann an cànainean eile eadar-theangachadh. Tha feum air coimhead air dòighean sam faigh clann na Gaidhealtachd, an dèidh an sgoil fhàgail, cothrom dol air aghaidh le ionnsachadh ann an teicneolas, innleadaireachd agus clèireachd sa’ Ghaidhealtachd, co-dhiù airson cuid de ùine. Tha e coltach gum biodh an t-ionnsachadh air a dhealbh an dòigh a fhreagras agus a bhuineas ris e’ choimhearsnachd. Agus tha feum mòr air sùil gheur a thoirt air smaointeachadh phàrantan. Carson nach eil pàrantan a’ dèanamh oidhirp nas motha air an cànain mhàthaireil fhèin a thoirt don teaghlach. ’Se ceist mhòr a tha an sin, ceist a bha a’ cur dragh air gach riochdair a bha ’n làthair.

Ann an raon craolaidh tha e ceart gum bitheamaid mothachail air a’ chron a tha cion phrògraman Gàidhlig, gu sònraichte air telebhisean, a’ dèanamh. Ach tha ’n t-àm ann cuideachd sealltainn air dè na dòighean as urrainn dhuinn barrachd feum a dhèanamh de chraoladh. Dè feum a gheibh sinn as na h-adhartasan teicneolach — na <eng>satellites<gai> agus na <eng>video cassettes<gai> agus innleachdan eile? Feumaidh sinn a bhith deas èasgaidh agus làn eòlach air na cothroman a tha tighinn an àird.

Arm an raon gnothaichean coimhearsnachd tha mòran de dh’obair luachdmhor a’ dol air aghaidh ann an dùthchannan eile a thaobh polasaidhean dà-chànanach agus dà-chulturach. Is còir coimhead air an obair seo agus tighinn gu co-dhùnaidhean mu pholasaidhean airson diofar cheàrnan ’nan dùthaich fhèin. Tha mòran rannsachadh agus fiosrachadh a dhìth.

Sin mata iomradh geàrr agus corra bheachdan mu rudan a ghabhadh dèanamh. Chan eil teagamh idir nach e bile uile gu lèir cudthromach a chaidh troimhn Phàrlamaid Eòrpach. Agus chan eil teagamh nach tig cuideachadh airson chànainean beag ’na lùib. Bithidh meud na taic a gheibh sin crochte gu ìre mhath ri meud na h-oidhirp a nì sinn fhèin air ar son fhèin. Ma sheallas an sluagh gum bheil ùidh mhòir aca ’nan cànain agus gum bheil iad daingeann ’nam miann thig buaidh. Tha taic nàiseanta agus Eòrpach luachmhoir ach nas luachmhoire uile gu lèir tha toil an t-sluaigh.

[TD 269]

CUID NA H-OIDHCHE
le Cailein T. MacCoinnich

“Chan eil cothrom air. Feumaidh sinn cadal sa’ chàr — air neo coiseachd dà mhìle gu Ath-Chùirn.” Thug Iòseph sùil air an rathad a bha nis aon chòig òirlich to shneachda, ’s an còrr a’ sìor thaomadh a-nuas a speuran duatharach an fheasgair gheamhraidh. Cha robh an còrr a b’urrainn e dhèanamh ris a’ chàr. Dh’fheuch e gach cleas, car, is clìchd a bha ’na choimeas ’s ’na eòlas, ach deò beatha cha robh san einnsean; thug e suas an deò buileach, ’s dh’fhàg e siud iad, Iòseph ’s a bhean òg, an teis-meadhon fàsaich, gun taigh, gun solas air fàire. Dìreach an seòrs’ àite sam bristeadh càr sìos.

Rinn Mòrag gàire beag. Cha mhùch sneachda, fuachd na gailleann spiorad na h-òige, ’s cha robh a’ chàraid ach air tighinn o bheulaibh a’ mhinisteir a’ mhadainn ud fhèin, ’s aig toiseach na seachdain àghmhoir ud ris an robh iad a’ feitheamh o chionn bliadhna nis. Gun teagamh ’se rud annasach a bhiodh ann, nan tigeadh orra a chiad oidhche mar fhear is bean a chur seachad ann an càr, air mòintich lom, gheal, fhuar.

“Cha reothar sinn co-dhiù, eudail”, ars ise, “tha cofaidh teth sa’ flasg, tha botal branndaidh sa’ bhascaid, ’s chuir Màiri a bhiadh dhan chùl na chumadh a’ dol sinn fad mhìos.” Bha iad a’ dol a chur seachad na lathaichean saor aca ann an taigh beag sgiobalta a ghabh iad air cladach a deas Shasainn — air falbh o shaoghal na drip ’s na h-othail. Ach bha am bothan a-nis cho fada air falbh ’s cho doirbh a ruigheachd ’s ged bhiodh e aig iomall eile an domhainn. Cha robh mòran colais gun deadh an t-suipeir a dh’ullaich Màiri, ithe fo chabair taighe.

Chuir iad orra an còtaichean, tharraing iad teann ri chèile le plaide thiugh chloimhe mun glùinean, ’s thug Mòrag thuice a’ bhascaid ’s am pocan sa robh am biadh ’s an deoch. Chuir an cofaidh ’s balgam dhan bhranndaidh blàs troimh am bodhaig, ’s airson greiseag dhìochuimhnich iad a’ fuachd ’s a sneachda bha nis a’ dùmhlachadh mun chàr, ’s a’ dubhadh leòsan nan uinneag.

Faodaidh gun tàinig dùsal beag cadail orra le chèile; ach co-dhiù dhùisg iad le briosgadh agus mothachadh aca gu robh cuideigin a’ bualadh air doras a’ chàir, ’s aig an aon àm a’ suathudh an t-sneachda far e leòsain. Thàinig leus solais a-steach troimhn ghloinne, ’s chual iad guth fireannaich a’ foighneachd, “Bheil sibh ceart gu leòr a-staigh a sin?”

Leig Iòseph sìos leòsan na h-uinneig ’s troimh’n chabhadh dhèanadh e mach aghaidh an fhir a bhruidhinn. Aodann làn leathainn, fo thughadh dubh fiasaig agus sùilean caogach biorach fo mhailean a bha cho dosrach ris an fhiasaig. Bha seann ad air a tarraing a-nuas air a mhalaidh ’s còta mòr air a tharraing suas gu bàrr nan cluas. Ach an fhiasag fhèin, bha ’n còrr dheth cho geal ri bodach sneachda; rud nach robh ’na iongnadh, oir

[TD 270]

bha i fhathast a’ dian chur.

Fhreagair Iòseph e. “O tha sinn ceart gu leòr — fhathast co-dhiù. Cia mar a bhios sinn fo mhadainn, aig an t-sealbh tha brath. Bhris an càr againn sìos ’s tha eagal orm nach eil air ach fuireach far a bheil sinn go latha.” Stad e. “Chan eil àite idir faisge, far a faigheadh duine cuid na h-oidhche?” Bhuail e thuige gur tuathanach a bha san duine — gur faod gu robh taigh-tuatha goirid dhoibh ged nach do mhothaich iad dha sa’ chabhadh.

Dheàrrs an duine solas an lainntir air aodann an dithis aca, ’s a sin thairis air suidheachan cùil a’ chàir. Thug e tarraing air fhiasaig, co-dhiù mar dhuine bha meòrachadh, ’na thàmh airson tiotan. ’S an sin, “Bheil fad agaibh ri dhol? Co as a thàinig sibh? Bheil dùil aig duine ribh - - - - - tha mi ciallachadh, bheil duine sa bith ann bu mhiann leibh brath a chur thuige tighinn gur n-iarraidh?” Thug e sùil bhiorach orra rithist.

Shaoil le Iòseph gun tàinig na ceisdean caran ’na streath ’s teann air sàilean a chèile. Ach cha do nochd e gu robh na ceisdean idir annasach dha. “O tha sinn air suas ri ceithir fichead mìle chur as ar dèidh, ’s tha dà-fhichead eile romhainn fhathast; bha leth-dhùil againn Ath-Chùirn a dhèanamh dheth a-nochd — sin mun do leig an càr sìos sinn. Ach a bheil àite sa bith aig astar colach a bheireadh fasgadh dhuinn gu latha.”

Chrath a’ fear eile an sneachda far a chòta ’s far aide mun do fhreagair e. “O thà. Chan eil an taigh agamsa cho fad as ’s nach dèan sibh a ruigheachd an cairteal na h-uarach — eadhoin san t-sneachda seo. Ach chan e taigh-òsda na caisteal a th’ann. Ma chuireas sibh suas le grèim dhan bhiadh blàth ’s an teine agus cabar os ur cionn, ’se ur beatha.”

Dh’fhosgail Iòseph doras a’ chàir ’s thàinig e mach. “Fasgadh on fhuachd ’s gealbhann teine, ’s chan eil an còrr a dhìth oirnn gu madainn. Tha ar biadh nar cois, barrachd ’s na chuireas sinn feum air.”

Lean Mòrag a-mach, ’s mhothaich iad le chèile gu robh sneachda nis suas faisg air na glùinean aca, ’s i sìor shileadh gu trom. Thug iad a-mach as a’ chàr na bha dhìth orra agus sin cho beag ’s a rachadh ac’ air, ghlas iad na dorsan agus lean an duine troimhn chùrtair mhìn-gheal a bha ’cur fradharc is sealladh-sùil gu dùbhlan. An aon smuain an inntinn an dithis aca agus sin gu robh fhios aig an fhear-iùil càite robh e dol — an dòchas nach e an dall a’ treòrachadh an doill a bh’ann.

Facal cha tàinig as ceann aon seach aon aca; eadar gaoth is cabhadh cha robh e farasda còmhradh a dhèanamh, eadhoin ged a bhiodh toil aca sin a dhèanamh, rud nach robh. A-rèir gach colais bha fear a bh’air thoiseach cinnteach gu leòr sa’ rathad. Cha do rinn e fiaradh gu làmh dheas na chlì gus an do stad e aig doras taigh ìosal dorcha, doirbh a dhèanamh a-mach mur biodh gu robh solas mùgach as aon uinneig. Bha na ballaichean geal, a mullach fo thughadh sneachda, ’s e uile gu lèir de aon dath ris a’ chòrr dhan t-saoghal mun cuairt; cha robh iongnadh ann ged nach do mhothaich iad dha, smaoinich Iòseph. Bha am biudhagan

[TD 271]

solais troimhn uinneig cho fann ’s nach robh e soilleir na b’fhaide na leth-cheud slat.

Dh’fhosgail an duine an doras, agus sheas e an dara taobh gus an deach iad a-steach, a’ crathadh far an còtaichean ’s far am brògan mun deach iad thairis air an stairsnich. Dhùin an doras air an cùl agus chaidh an duine air thoiseach orra rithisd, gan treòrachadh a-staigh do sheòmar beag — an seòmar as a robh an solas mùgach a’ tighinn.

“Thigibh a-steach chon an teine. Tha e air a dhol sìos caran ach cuiridh mi cnap na dhà guail air.” Tharraing e dà shèithear a-staigh chon an teallaich — seann shèithrichean ’s deàrrsadh na h-aoise as a’ leathar a bha gan còmhdach. Bhrodanaich e ghriasach. ’s thog lasair bheag na dhà an ceann as na h-èibhlean a bha air thuar a dhol bàs. Chuir Mòrag ’s Iòseph dhiubh an còtaichean, shuidh iad cho dlùth air an teinntean ’s a dhùirigeadh iad, agus shìn iad miaran fuara ris a’ bhlàths. A dh’innse na fìrinn, a dh’aindeoin fuachd a-muigh ’s cion teine staigh, bha rùm blàth gu leòr.

Thug Iòseph sùil air an uaireadair. “Chan eil adhbhar an còrr teine chur air. Garadh beag ’s theid sinn a chadal — mur eil leabaidh deiseil agad, ni sinn a’ chùis a seo fhèin gu madainn.” Bha e toilichte bhith fo fhasgadh taighe. Cha tubhairt a’ fear eile guth, ach chaidh e mach as a rùm, ’s an ceann tiotan thill e le bucaid guail ’s chuir e dha na trì chnapan air an teine. Dh’fhàg e bhucaid air an teallach, ’s chaidh e mach a-rithist. Bha e caran na b’fhaide gun tilleadh an turas seo, ach nuair a nochd e bha dha na trì phlaidichean aige fo achlais. Chàirich e iad air sòbha mòr fon uinneig. “Tha eagal orm nach urrainn mi dad nas fheàrr a thabhann dhuibh, ach chaidil mi fhèin air leabaidh na bu mhiosa — uair is uair.” Thug e tarraing beag air fhiasaig. “A thaobh grèim bidhe, tha mi cinnteach nach taitneadh dad a tha agamsa ri thairgse ruibh; co-dhiù, tha mi tuigsinn gu bheil agaibh nar cois na ni chùis.” Thug e sùil air a’ bhascaid a thug iad leotha as a’ chàr.

“Na cuireadh sin dragh ort, a charaid”, fhreagair Iòseph, “tha sinn ro thaingeil fasgadh na h-oidhche fhaighinn. Chan eagal dhuinn go madainn”. Thionndaidh an duine ’s thug e sùil air Mòrag an dòigh cho annasach ’s nach b’urrainn Iòseph cainnt a chur air. Cha robh aon chuid sannt na anamiann san dòigh san do choimhead e oirre, ach aig an aon àm bha faireachadh aige robh an coigreach ga suimeachadh suas o bhonn gu bàrr — mar gum bu mhiann leis a làmhan a ruith thairis air a bodhaig, air gach alt is cnàimh is fèith dhi. A’ dol thairis air ’na inntinn a-rithisd, ’sann a bha e colach ri duine nach fhaca grèim feòla a chionn bliadhna a’ coimhead air closach mhath caora na muice — duine acrach a’ coimhead air deagh bhiadh.

Ach thionndaidh e air falbh gu h-aighearr mar gum tug e fainear gu robh Iòseph a’ mothachadh dha. “Gabh mo leisgeul”, ars esan, caran nàrach, “ach bidh mi uaireannan a’ dìochuimhneachadh — tha’n obair agam - - - - - ach tha mi gar cumail gun dol mu thàmh. Oidhche mhath leibh.” Chaidh e mach agus dhùin e an doras as a dhèidh. Chluinneadh iad a cheum a’

[TD 272]

dìreadh na staidhre, ’s an sin glag dorais a’ dùnadh ’s iuchrach ga tionndadh an glais.

Sheall Iòseph is Mòrag air a chèile. Airson mionaid na dhà cha robh facal eatorra. An sin nochd an gàire àbhaisteach air aodann Mòraig. “Nach ann againne bha bhanais. Dìnneir-pòsaidh ann an càr an teis-meadhoin mòintich, gun fleasgach gun mhaighdinn, gun aoighean gun dannsa — O Iòseph, an cual thu dad riamh cho èibhinn ris? ’S a-nis a’ chiad oidhche gun leabaidh ach seann sòbha caol air nach toill ach aon duine againn; feumaidh sinn treis ma seach a ghabhail a’ cadal. Cò tha dol a ghabhail a’ chiad speile?”

Dha aindeoin b’fheudar do Iòseph e fhèin briseadh air a ghàire. Bha chùis annasach gun teagamh, ’s an àite sa bith eile, ghabhadh e’n gnothach ann an spiorad na spòrs. Ach bha an duine thug dhoibh fasgadh na h-oidhche cur dragh air. Ceart gu leòr, cha robh e mar fhiachaibh air ainm na obair innse do dhithis choigreach far druim a rothaid; ’s a latha bh’ann ’sann a bha e math dha dithis nach fhac e riamh a leigeil a-steach air ursainn a dhorais — gu h-àraidh ma bha e fuireach leis fhèin, rud a bhà, a-rèir cholais.

Ach bha rudeigin neònach mun duine. Mar a thachair e air a’ chàr mun àm ud a dh’oidhche, agus sin ann an cabhadh dlùth sneachda — dìreach mar gum biodh e muigh a’ coimhead airson a leithid. An t-sreath cheisdean a chuir e cho aighearr as dèidh a chèile, ’s an dèidh sin gun eadhoin an ainm fhoighneachd. An t-sùil neònach a thug e air Mòrag. An rud a thubhairt e mun bhiadh aige — “Cha taitneadh e ruibhse co-dhiù”.

Cha robh Iòseph air a thoirt suas le fìrinn na sgeulachdan annasach a chual ’s a leugh e mu dhaoine an-àbhaisteach aig a robh dòighean beatha agus beò-shlaint, gnàthasan ithe agus òil, a bha deifireach o chreutairean nàdurra. Cha robh e dualach a bhith toirt creideas do chreutairean leithid Francainstein, Dracula na eadhoin na bha aig eachdraidh ri radha mu Rasputin, Caligula na Seonag Dhubh Naples — fìrinn na breug iad toiseach na sgeòil, bha colas gun deach mòran riutha thairis air na bliadhnaichean. Mu Shònaidh Bean a bha fuireach le theaghlach an uamha air cladach Charraig ’s a’ tighinn beò air feòil nan daoine bha iad a’ mort, cha robh e idir cho cinnteach. ’S cha robh teagamh ann nach do ghlacadh òsdairean a bha mort ’s a’ spùilleadh feadhainn a bhiodh a’ cur seachad na h-oidhche san fhàrdaich aca.

Ach carson a bha cuimhne na rudan seo a’ leum gu aghaidh na h-inntinn aige san t-suidheachadh àraidh a bh’ann? Bha am fear a thug aoigheachd dhoibh caran neònach ’na dhòigh ’s ’na chainnt, ceart gu leòr, ach ’se bha seo a’ bhliadhna naoi-diag ’s ceithir-fichead — ’s cinnteach aig sealbh nach robh adhbhar amharais ann gu bhith ’n dùil gur mortair, mèirleach na fear a bha beò air fuil is feòil dhaoine a bh’ann. Gun teagamh, bha an t-sùil a thug e air bodhaig chuimir, chumanta Mòrag, glè cholach ris an dòigh ’s an coimheadadh duine air

[TD 273]

closach làn, shùghmhor, bhlasda, a bhiodh fada na bu fhreagarraiche airson a’ bhùird na airson na leapa.

“Co air a bheil thu smaoineachadh, Iòseph?” Chuir Mòrag a’ cheisd an dòigh a bha nàdurra gu leòr, ach thug Iòseph briosgadh as, ’s e mothachail gu robh e ùine mhath ’na thàmh, a’ sìor-choimhead a chridhe an teine a bha nis a’ gabhail gu gasda air an teinntean. Chuir e na smuaintean aige ’n dara taobh.

“O, chan eil air dad ach gu bheil feum agadsa air norrag chadail a dhèanamh. Sìn thu fhèin air an t-sòbha, ’s ni mise chùis gasda san t-sèithear mhòr seo air beulaibh an teine. M’ òrdagan ris a’ bhlàth ’s tacsa ri cùl mo chinn ’s chan eil an còrr a dhìth orm. Sìn thusa thu fhèin a seo.”

Sgaoil e na plaideachan air an t-sòbha, sguab e bhean as an t-sèithear le aon togail, agus chàirich e i sa’ leabaidh a bha beagan na b’fheàrr na leabaidh chruaidh na sop. Thug e dhith a brògan, phaisg e dà phlaide ’s a chòta fhèin timcheall oirre, ’s chrath e mhiar ri sròin.

“Nise, na cluinneam smid eile as do ghob gu madainn. Tha thu dìreach air do chlaoidheadh, ’s cleas a’ choileachain san tàladh, ’na cairich is na gluais ged a thuiteadh an taigh mòr, mòr air do cheann’.” Thug e pòg dhi, rinn i gàire ’na aodann, ghnog i ceann. Bha sgìos trom ’na sùilean, ’s cha robh Iòseph ach gann air tilleadh chon an teine ’s a bhrògan fhèin a chur dheth nuair a bha i ’na trom shuain.

Cha b’e sin dhàsan e. Cha robh cadal idir a’ beantainn ris, a thaobh bodhaig na inntinn. Bha e anshocrach ’na smuain, ’s a dh’aindeoin na thubhairt e ri bhean mu chadal ’s a chasan ris an teine, cha robh dad na b’fhaide o rùn. Air ceannaibh a stocain, liùg e null far an robh i, chrom e chluas a dhèanamh cinnteach nach ann a’ leigeil oirre bhith cadal a bha i, ’s an sin thug e am biùdhagan as pòcaid a sheacaid; ’s dh’fhosgail e an doras gu fàth fiata. Chuir e roimhe ma bha dad mì-ghnàthaichte mun taigh na mun fhear a bha fuireach ann, gum biodh fios aig air, mun earbadh e shùilean a dhùnadh fo na cabair.

Bha doras eile mu choinneamh doras an t-seòmair a dh’fhàg e, agus air a shocair dh’fhosgail Iòseph e agus dheàrrs e am biudhagan mun cuairt an ùrlair ’s nam ballaichean. Sgeilpichean leabraichean, deasg fon uinneig, sèithear na dhà agus bòrd cruinn sa’ mheadhan le làmpa air agus dùin de leabhraichean mòr-thimcheall oir a’ bhùird. Cha robh dad annasach mun rùm na ’n àirneis. Teann air an doras bha staidhre a’ dìreadh gu seòmar-cadail fear-an-taighe — an aon rùm a bha gu h-àrd, cho fada ’s a dhèanadh Iòseph a-mach.

Trannsa chaol chon a’ chùil, ’s dà dhoras a’ fosgaldh dhi, aon chon na làimhe clì ’s aon chon na làimhe deis. Bha an dà dhoras fosgailte, ged a bha iuchair anns a’ ghlais aig gach fear dhiubh. Dh’fheuch Iòseph an doras a bh’air a làimh dheis, ’s nochd solas fann a’ bhuidhagain dha gur seòrsa de chidsin a bh’ann — co-dhiù rùm sa robhar a’ còcaireachd, ag

[TD 274]

ithe, ’s faodaidh a’ leughadh cuideachd a-rèir na leabhraichean a bh’air gach sgeilpe agus sòbhla uinneig. Duine bh’air a thoirt do litreachas, smuaintich Iòseph, ach ged bu mhiann leis sùil a thoirt air a’ ghnè litreachais, bha eagal air cus dàlach a dhèanamh; chaidh e steach an ath-dhoras.

Bhiodh e na b’iomchaidhe ràdha gun do sheas e san doras, oir aon uair ’s gun do thuit solas a’ bhiudhagain air a’ bhòrd a bha ris a’ bhalla mu choinneamh, thug e ceum aighearr air ais. Bha am bòrd na bu cholaiche ri clàr a chitheadh duine am bùth bùidseir, ach a-mhàin nach e caoban de fheòil chruidh. chaorach na mhucan a bh’air a’ chlàr ach buill de chuirp dhaoine. Cinn, casan, làmhan, cìochan bhoireannach, gàirdeanan — cha robh Iòseph riamh ann an rùm ospadail na colaisde-dotaireachd far am bithear a’ dèanamh lannsadh is gearradh air cuirp dhaoine, ach bha e làn chinnteach gum b’e seo a mac-samhail. ’S còmhla ris a’ chòrr, bha na buill is am bòrd làn de spuaiceadh fala, mar nach biodh a’ fear a bh’air cùl na sgeine ro chùramach ciamar a dhèanadh e gearradh. Thainig seòrsa de thuaineal thairis air Iòseph, ach ghrad thàinig e thuige fhèin leis a smuain gu robh Mòrag ’na cadal, an cadal seimh neochiontach, far a faodadh an creutair mi-nàdurra bhith os a cionn mar tha, a sgian ’na làimh, ’s acras oillteil an ainmhidh a’ deàlradh ’na shùil.

Dhùin e an doras agus thìll e cho luath ’s a bheireadh a chasan e far an d’fhàg e bhean, ag ùrnaigh nach do thachair dad dhi fad na mionaidean a bha i air a fàgail leatha fhèin gun dìon gun chuideachadh. Stad e tiotan aig bonn na staidhre, mar gu robh leth-dhùil aige cuideigin fhaicinn a’ dìreadh na teàrnadh; ach dad cha robh gluasad. Chluinneadh e srann làidir as an rùm-chadail shuas, ach co-dhiù bha e ciallachadh gu robh am fear a bha san t-seòmar an cadal trom na coguis shocair, na leigeil air gu robh e ’na chadal, cha bu toigh le Iòseph a radha. Aon rud a bha e cinnteach as, agus ’se sin gu feumadh e bhean fhaighinn a-mach as an fhàrdaich seo, cho luath ’s a ghabhadh dèanamh, agus astar math a chur eatorra ’s an t-àite gun dàil.

“Dè tha ceàrr - - - dè thachair - - - ?” Bha Mòrag a’ coimhead suas air ’s i fhathast eadar a cadal ’s a dùisg. Thug Iòseph crathadh beag eile air a gualainn. Bha e aindeonach a dùsgadh as an t-suain shocair sa robh i, ach o thug e an aon sùil ud a-steach don rùm bùidseireachd, cha robh e ach mar neach air bhioran, a chluas air ghleus airson an fhuaim a b’fhaoine o shuas a staidhre.

“Eirich, èirich, a luaidh. Chan eil tìde agam innse dhuit, a ghràidh, ach tha ar beatha an cunnart a h-uile mionaid a tha sinn fo na cabair seo. Sin thu nis; ort do bhrògan ’s do chòta - - - - - socair, air sgàth a Nì math, mun cluinn a thu - - - - - fàg an teine mar a tha e - - - - - ma theid an t-àite suas ’na cheò, ’se ’s fheàrr - - - - - .” Bha Iòseph a’ sìor bhleadraich fo anail, uairean ’s gun mòran mothachaidh aige dè bha e ’g

[TD 275]

radha. Airson Mòrag dheth, rinn an creutair mar a dh’iarradh oirre, ’s i snàmh leathach eadar dùsgadh is cadal. Ann an tiota bha iad a-mach air an doras, ’s aon uair eile ann an saoghal geal a’ bhrat shneachda.

Mar a rinn sealbh, bha i air stad a chur, ’s bha na lorgan aca soilleir gu leòr eadhoin as aonais solas a’ bhiudhagain. Rinn iad an t-astar air ais chon a’ chàir gu math na bu luaithe na air an tighinn, Iòseph ’s a làmh mun cuairt air a bhean ’s e toirt sùil an dràsda ’s a-rithisd air a chùlaibh feuch a robh dad ga leantainn. Ach a bhàrr orra fhèin cha robh dad a’ gluasad, ’s mun do ràinig iad an càr, bha eadhoin solas mùgach an taighe dh’fhàg iad air a dhol a sealladh.

Cha tubhairt Mòrag aon fhacal gus an do ràinig iad an càr, cia bith dè na smuaintean a bha ruith ’na ceann; bha i mar gum biodh leagta ris gu robh deagh adhbhar aig Iòseph airson gach nì a rinn e, ’s bha i air an fheadhainn sin a dh’fheitheadh gu foighidneach ann a làn chinnt gu faigheadh foighidinn furtachd.

Thàinig stad beag air Iòseph nuair a nochd iad ris a chàr. Bha càr eile ’na stad ri thaobh, càr fada dubh agus solais làidir dheàlrach a’ sìneadh a-mach miaran boillsgeach thairis air fàsach geal an t-sneachda. ’S bha dhithis fhear a’ dol mun cuairt a’ chàir aca, mar gum biodh ga thearraideachadh gu cùramach, ’s aig an aon àm a’ sgrùdadh nan ceumanan san t-sneachda mun cuairt. Chuir Iòseph as am biudhagan agus liùg e na b’fhaisge, Mòrag air a chùl.

Choisich fear dha na bha mun chàr tarsainn air na solais, agus le faochadh nach bu bheag, mhothaich Iòseph deise phoileis air. Cha mhòr nach do ruith e fhèin ’s Mòrag an còrr dhan rathad chon a’ chàir. Thionndaidh am fear a bha coimhead air na làraich san t-sneachda am biudhagan orra, chuir e an solas thairis orra o mhullach an cinn gu bonn an coise, thug e sùil air a’ bhascaid a bha Iòseph a’ giùlain, mun do bhruidhinn e. ’S an sin dh’fhoighneachd e ann an guth amharasach — guth nàdurra a’ phoileis, “Agus co as a dh’èirich sìbhse?”

Shìn Iòseph a làmh an taobh as an tàinig iad, na co-dhiù cho faisg air an àite sa robh an taigh ’s a dhèanadh e mach. “Bhris an càr againn sìos ’s thabhainn cuideigin fasgadh na h-oidhche dhuinn — tha e fuireach pìos far a’ rothaid a sin. Chaidh sinn còmhla ris, ach - - - - ach - - - -”. Cha robh e buileach cinnteach ciamar a chuireadh e na bha tòcadh ’na inntinn. Bha sùil a’ phoileis fhathast air a’ bhascaid a bha ’na làimh, ’s thàinig e staigh air Iòseph, gu faod gu robh rudan eile ruith an inntinn fear gleidhidh an lagha. Dè ma bha amharas aige nach e rud math sam bith a dh’fhàg e fhèin ’s a bhean air ghluasad mun àm ud a dh’oidhche?

Chuir e roimhe an gnothach uile innse on toiseach, amaideach na chaochladh e ann a sùilean a’ phoileis. ’S mar a chaidh a naidheachd air adhart thàinig atharrachadh air aodann an fhir eile — air aodann an dithis aca, oir bha an t-oifigeach eile air tighinn dhan èisdeachd a-nis.

“- - - - - ’s thug sinn ar casan leinn cho luath ’s a b’urrainn sinn.

[TD 276]

Mur eil thu ga mo chreidsinn tiugainn còmhla rium ’s faic air do shon fhèin.” Bha Iòseph tapaidh gu leòr a-nis, ’s làn deònach tilleadh chon an taighe, cho fad ’s a rachadh an dà oifigeach ’na chuideachd.

Bha an dà laoch sin ’nan tàmh son tiotan ’s an sin sheall iad air a chèile ’s bhris iad a-mach a’ lasganaich. Bha Iòseph air thuar foighneachd dhoibh dè bha cho èibhinn mun chùis, nuair a thubhairt am fear bu shine aca, eadar na lasgain gàire, “Chuala mi corra thè mhath ’na mo latha air a’ phoileis ach thug i seo barradh orra uile. Steach dhan chàr againn sibh, an dithis agaibh. Chan eil taigh-òsda na eile fosgailte mun àm seo, ach bidh sibh ceart gu leòr sa’ stèisean gu ruig latha - - - - chan ithear sibh ann co-dhiù.” Agus theann an dithis aca lasganaich a-rithisd.

“Tha thu ciallachadh gu bheil sibh gar cur an grèim? Cha do rinn sinne dad ceàrr - - - - ’s co-dhiù dè tha cho èibhinn mu bhith cur dhaoine a’ sàs, ciontach na neochiontach iad?” Bha frionas beag feirge an guth Iòseph, an fhearg tha nàdurra don duine neochiontach tha faighinn droch ghiollachd ann an saoghal cruaidh na h-ainiochd.

“Gur cur an grèim?” Gann a b’urrainn an t-oifigeach cumail air leis a’ ghàireachdaich. “Na bi cho amaideach, a dhuine. Chan eil sinn ach gur toirt dhan stèisean chionn ’s nach eil an còrr àit’ ann sa faigh sibh blàths is fasgadh aig an àm seo dh’oidhche. Steach sibh, ’s innsidh mi dhuibh adhbhar na spòrs air a rathad sìos.” Ghabh iad a chomhairle ’s rinn an càr air Ath-Chuirn.

“Eil sibh a’ faicinn, tha sinne eòlach gu leòr air Maighstir Labhsann — am bodach còir a thug aoidheachd dhuibh. Bha mise staigh aige còrr is aon turas; o chan ann airson dad a tha sìbhse smaoineachadh,ach co-cheangailte ri cù a bh’aige mu robh na tuathanaich mun cuairt a’ gearain. Bodach beag laghach aon uair ’s gun cuir thu eòlas air, ach anabarrach diùid. Tha cuid ag radha gur dotair na profeasair a bh’ann uaireigin — cha ghabhainn iongnadh, tha e air leth foghlaimte. Cha leig e duine idir a-nis a-staigh air a dhoras an dèidh a rud a rinn sibh air a-nochd — ’s an duine bochd a’ dèanamh na b’ urrainn e air son tròcair an deagh Shamaritanaich a chur an gnìomh.” Chrath an t-oifigeach a cheann mar gum biodh e duilich airson a’ bhodaich.

“Ach dè mu na chunna mise sa rùm-chùil aige? Tha mi ’g innse dhuit gu robh buill is pìosan de chuirp dhaoine air a’ bhòrd ’s fuil thall ’s a-bhos. Mas e dotair a bh’ann uair, ’se th’ann fhathast, ’s chan ann dhan fheadhainn as fheàrr. Chan e chiad fhear a bha ris an obair — gearradh suas chorp, tha mi ciallachadh. Cha deach sibh fiù a choimhead.” Bha Iòseph caran crosda.

Tuilleadh lasgain o na h-oifigich. An turas seo ’se fear òg a fhreagair. “O, chan eil a uabhasach faiceallach càite an spuaic e peant idir; theid mi leat an sin. A bharrachd, chreidinn gu bheil ealan a làimhe nàdurra gu leòr airson duine mhealladh, gu h-àraidh duine nach tug air ach aon sùil le solas biudhagain aig marbhan a’ mheadhon-oidhche. Eil thu

[TD 277]

tuigsinn, tha e dèanamh a bheòshlaint leis an t-seòrsa oibreach ud — dèanamh chinn, chasan, làmhan, cloisaichean airson bhùthan ’s taighean-cluich. Cèir, fiodh, criadh ’s co-ionnan leis. Tha iad ag radh riumsa gum bi iad uairean a’ tighinn as Seòmar nan Uabhas aig Madam Tabhsaid fhèin a chur an comhairle ris. ’S bidh e fhèin ag radha na robh e air tionndadh ris a’ chloich ghràinidh na mhàrmoir, nach suathadh Rodin na Epstein ris! Tha e eirmsich ’na dhòigh fhèin — ach air leam gum biodh e iomchaidh dhuibh sgrìobag litreach a chur chuige a’ gabhail ur leisgeul airson falbh gun taing thoirt dha. Bidh e cho dualach nach do dh’ionndrain e sibh riamh gus an d’èirich e aig meadhan-latha — sin ma bhios cuimhn’ aige gun tug e riamh ur leithid a-steach far a’ rothaid.” Theann an dithis pholais air gàireachdaich.

Bha Iòseph caran nàrach, ach bha Mòrag a-nis a’ faicinn na cùise san aon solas ris na h-oifigich; rud cho èibhinn ’s a b’urrainn tachairt do dhuine sa bith — gu somharraichte do bhean-bainnse air a’ chiad oidhche dha beatha mar mhnaoi phòsda. Bha stèisean a’ phoileis an Ath-chùirn cho mear an oidhche ud ’s a bha cuimhn aig duine dha na h-oifigich. Ag òl cofaidh mun teine, ’s iad ag èisdeachd a-rithisd ri cùnntas Iòseph mun rùm-bùidseireachd aig a “Phrofeasair”, cha robh fear dhan t-siathnar oifeagach a bha làthair a b’urrainn a radha gun tàinig dad na b’èibhinne riamh ’na rathad. Fhuair Mòrag uair a thìde na dhà a chadal an tè dha na “<eng>cells<gai>” — air a h-iarrtas fhèin. ’S on gum biodh aice ri radha gun do chuir i seachad oidhche a bainnse eadar càr, tigh-uabhais Francaistein, agus seòmar-prangais poileis.

Fhuaradh an càr a-steach dhan bhaile tràth sa’ mhadainn — chunnaic am poileis sin dèanta. Chuireadh air dòigh e gun mòran dragh aig garaids a’ phoileis fhèin. “’S math a b’fhiach e ’n t-saothair”, mar thubhairt an dithis oifigeach a lorg e ’n toiseach. Mu mheadhan-latha bha Iòseph is Mòrag a-rithisd air a rathad gu deas.

Chaidil Mòrag sa’ chàr mu robh iad gann còig mìle mach as Ath-chùirn, ach ’s iad na facail mu dheireadh a thog Iòseph uaipe mun do dhùin a sùilean, “Mas e siud a rud ris an can iad “<eng>honeymoon<gai>”, fòghnaidh aon dhiubh ann am beatha tè sa bith — tha mi coma cò ì.”

[TD 279]

AN SGEILP LEABHRAICHEAN

Derick S. Thomson, <eng>The New English-Gaelic Dictionary (Gairm Publications.<gai> Glaschu. 1981. vii 210 dd. Cruaidh £6.75; bog £4.80)

’Se leabhar riatannach a tha an seo. ’Se leabhar a tha ann cuideachd a bha luchd ionnsachaidh na Gàidhlig a’ feitheamh o chionn iomadh latha agus mar thà fhèin thathas air fàilte chridheil a chur air. Ach chan e mhàin luchd ionnsachaidh a chuala mu dheidhinn agus a rinn faoilteachas mòr ri thighinn. Oir boinidh rannsachadh cainnte do dhùthchas nan Gaidheal. Tha e fìor fhathast gu bheil daoine air a’ Ghaidhealtachd nach robh riamh air an cuingealachadh ri sgoileireachd cholaisdean a chuireas treis de fheasgar geamhraidh seachad gu sona agus an sròn anna faclair. Sin suidheachadh nach eil anabarrach cumanta idir, tha mi an dùil, air feadh an t-saoghail agus ri linn sin, gun luaidh air dad eile, bu chòir gu robh fèill mhòr air an fhaclair seo.

Mar as aithne dha na h-uile, tha faclairean is earrannan fhaclairean againn mar thà, a tha tairgsinn Gàidhlig a chur air a’ Bheurla. Tha iad feumail gu leòr ’nan dòigh fhèin, gu sònraichte dhan duine aig a bheil Gàidhlig dhùthchasach. Ach chan eil iad gun mheang. Tha dh’aon easbhaidh orra uile gu bheil iad a’ càrnadh nam faclan ’nam brìg air chor is nach aithnich ach am fear a tha ionnsaichte cheana na suidheachaidhean fa leth anns am bu chòir dha am facal Beurla a chleachdadh. Dh’fhosgail mi aon fhaclair a chianaibh, dìreach air amas, is laigh mo shùil air seo: ‘<eng>Heavy<gai>, adj. trom, cudthromach; airtnealach, cianail, trom-inntinneach, neo-shunntach; leisg, lunndach, cadalach, tromcheannach, pleòisgeach; neulach, dorcha’. Nise, aidichidh duine sam bith gun doireadh leithid sin de chothlamadh dùbhshlan dhan fhear as gèire dhe na thig a dh’iarraidh treòrachadh gun duathar anns a’ Ghàidhlig. Ach ’se tha ann gu robh na seann fhaclairean air an dealbh mar seo a chionn is gu robh e an rùn an luchd-deasachaidh mìneachadh a thoirt air brìgh na Beurla do dhaoine nach robh sàr fhoghlaimte innte. Chan ionnan an latha an-diugh is na mìltean do luchd-ionnsachaidh againn an Alba a chòrr air na mìltean Ghaidheal nach eil an trìtheamh cuid — air fhichead is dòcha — cho fileanta an Gàidhlig is a tha iad sa’ Bheurla. Tha an leithid-san a’ cur feum air faclair dìreach, soilleir,


[TD 280]

[Sanas]

[TD 281]

sìmplidh a bheir a-null air starsaich a’ chànain iad. Ma ruig iad bruaich na leapa bidh fhios aca nach e mhàin cluasag a tha air <eng>pillow<gai> ach ceann-adhart cuideachd. Ach bhiodh e tur ceàrr sin innse dhaibh tràth dhan latha aig an doras. Ga chur an dòigh eile, tha an saoghal bràch de fhaclan ann an cànan sam bith nach nochd ann am faclair sam bith a chuirear ri chèile dha na coimhean — faclair Beurla-Turcais, abair, a cheart cho cinnteach ri faclair Beurla-Gàidhlig.

Tha an <eng>New English-Gaelic Dictionary<gai> a’ leantainn a’ phrionnsabail sin agus a’ cur a’ sàs sgoileireachd an latha an-diugh. Ma thogar an aon fhacal is a thogadh roimhe, gheibhear seo: ‘<eng>Heavy a<gai>. trom; airtneulach’. Tha sin a’ còmhdach an dà roinn as cudromaiche de bhrìgh an fhacail Bheurla agus tha an aon sgioltachd ri faotainn air feadh an leabhair. Cha bheag an t-saothair a bha an cois an eagrachaidh sin — ‘<eng>organisation<gai>’ san fhaclair — a’ rèiteach na Beurla gus gum biodh gach deifir brìgh air a dhèanamh soilleir anns na faclan-cinn. Agus tha seo a thuilleadh air an t-saothair a bha fuaite ris a’ chlàr Ghàidhlig. ’Se bun a tha ann gu bheil an leabhar de ghnè a tha ùr nodha — cha robh a leithid riamh air a chur nar tairgse. Agus a chionn is gu bheil an taghadh cùnach, toillidh àireamh mhòr fhaclan ann an leabhar anns nach eil ach beagan is dà cheud duilleag.

Feumaidh mi aideachadh, a dh’ainneoin sin gu lèir, nach b’e seo buileach an seòrsa faclair ris a robh dùil agam. ’Se as adhbhar dha sin nach e sgoileireach — ‘<eng>academic<gai>’ san fhaclair ùr — a-mhàin a tha san fhear-deasachaidh ach fear-ealain cuideachd. Uime sin bha mi a’ smaoineachadh gur e faclair anabarrach ‘pearsanta’ a bhiodh ann. Ach ’se th’againn leabhar nas stuama na sin. Ged a tha comharradh an ùghdair air gun teagamh, a-rèir coltais ’sann an ìre mhath air faclan a nochd an clò mar thà a tha e stèite. Chan eil àicheadh air, nach ann mar sin as cothromaiche e. Ach tha e làn de chùinneadh ùr is de nuadhfhaclan annasach a bheothaicheas mac-meanmhain. Tha leudachadh is leasachadh cànain an còmhnaidh ’nan adhbhar tlachd dhan duine a tha cur ùidh ann an cainnt — ged a tha e fìor aig a’ cheart àm, agus anns a h-uile cànan, gu faigh an leughadair dreach coimheach air cuid dhe na cruthan ùra. Tha seo fìor gu sònraichte a thaobh na Gàidhlig, ri linn is nach do thàrmaich i ann an litreachas mòr na Roinn Eòrpa, gus an tàinig toiseach fàis san fhicheadamh ceud. Ach gabhaidh duine ris an fhacal choimheach fhèin nuair a chì e e ann an ceangaltas litreachais — a bharrachd air fhaicinn marbh, mar gum b’eadh, air duilleag faclair — gu sònraichte ma tha cumhachd anns an sgrìobhadair agus mac-mheanmhain anns an litreachas. Puing eile as d’fhiach a togail: ann an Gàidhlig na Meadhan-aoise tha iomadh facal ionnsaichte air a bheil gart cho coimheach ri gin de nuadhfhaclan an leabhair seo. Is chan e mhàin gu robh iad sin feumail ’nan àm fhèin ach dh’fhaoite an cleachdadh fhathast agus gu dearbha mhair cuid aca beò ann an cainnt an t-sluaigh.

[TD 282]

Tha <eng>Preface<gai> an fhaclair a’ cur an cèill gu soilleir na bunaitean fiosrachaidh air an do thogadh e. Tha iad sin a’ toirt leotha na faclairean a tha cheana an clò is liostaichean fhacal, leithid an liosta a tha san leabhar Bith Eòlas, obair an fhir-dheasachaidh a-rithist. Cuide riutha sin, tha iomradh urramach ga thoirt air Gairm a thoradh a liuthad facal is nòs ùr a thàinig am follais ri a linn. Agus a chionn nach toill ach an uiread ann am faclair dhan mheud-sa, thathar a’ moladh dhan fheadhainn a dh’iarras mion-chunntas, am faclair aig Dwelly a chur an sàs. Tha sin a’ toirt seòl-tomhais a bharrachd an dà chuid do fheumalachd an fhaclair agus do iarradas an leughadair.

Tha craobh agus dathan na còmhdaich a’ tarraing beachd is aire ann am bùth leabhraichean. ’Se am fear-deilbh, maighstir an dà ealain, an sgrìobhadair ainmeil Alasdair Gray a chuir Lanark an clò an uiridh.

Iain MacAonghais


<eng>Transactions of the Gaelic Society of Inverness<gai>, Leabhar li (1978-80) (Inbhir Nis 1981. xv + 550)

Tha leabhar mòr tomadach eile air tighinn bhon Chomann Ghàidhlig ann an Inbhir Nis. Chan eil sinn an dùil sgrùdadh mionaideach a dhèanamh air aig an àm, ach dìreach innse gu bheil e ann, agus dè th’ann.

Mar as trice ’sann air gnothaichean eachdraidh is sean-fhiosrachadh (no <eng>antiquarianism<gai>) a tha mòr-chudrom an leabhair seo ga leigeil, ged a bhios mar as trice beag no mòr ann cuideachd air cuspairean litreachais. Gu mì-fhortanach cha bhi mòran ann uair sam bith air ceòl, rud air a bheil sinn feumach air tuilleadh fiosrachaidh, gu h-àraid bho fhìor sgoilearan ciùil. Ach an turas seo ’se eachdraidh is sean-fhiosrachadh a th’ann air fad, agus is duilich nach eil measgachadh nas motha ann.

Cha bu chòir dhuinn a bhith a’ gearain ged tha, oir tha farsaingeachd anns na raointean a tha gan ruamhar, eadar eachdraidh fòghlaim (Achd 1872, le beachdachadh air an achd ’s na thàinig an dèidh sin le Iain Mac a’ Ghobhainn), eachdraidh chinnidhean (na Leòdaich, dà phàipear le Uilleam MacMhathain), pàipearan oighreachd (Na Hearadh agus Beàrnaraigh, dà phàipear le Alasdair Moireasdan), eachdraidh sgìrean (Sgìr Feàrnaig, ’se sin seann sgìre ri taobh Wardlaw air a bheil Kirkhill an-diugh, le R. J. MacDonald; an t-Srath san Eilean Sgitheanach, le Niall MacFhionghuin), iomradh air modhan pòsaidh is sgaradh-pòsaidh anns an t-seann aimsir (le W. D. H. Sellar), agus iomraidhean air Raineach (Seumas MacDhonnchaidh nach maireann), Srath Ardail (Iain Kerr) agus Srath Narann (Anndra Cumming agus Uisdean Baran, pàipear an duine).

Chì sibh gu bheil cuspairean air an còmhlanachadh anns an leabhar seo, agus the seo math agus feumail. Tha ar taing a-rithist aig Uisdean Baran, a chuir gach nì ri chèile ’s a chuir an leabhar nar seilbh.

R.McT.

[TD 283]

Aonghas Mac-a-Phì, Cunnartan Cuain (C. MacDhomhnaill. 1981. £4.50)

Tha seanfhacal ann a tha ag ràdh “gur beag tha fhios aig fear a’ bhaile ciamar tha fear na mara beò.” Anns an leabhran seo tha Aonghas Mac-a-Phì à Hearrlois anns an Eilean Sgiathanach a-mach air dòigh-bheatha a dhaoine fhèin, dòigh-bheatha a bha gu ìre mhòir an urra ris a’ mhuir.

Tha leabhar Mhic-a-Phì a’ sealltainn gu soilleir gun robh dà thaobh air a’ chuan, agus dà thaobh a-rèir sin air dòigh-bheatha an t-sluaigh. Air an dara làimh, tha an cuan mar nàmhaid, a’ grad-sgobadh mharaichean agus gam bàthadh, ach air an làimh eile, a’ tairgsinn biadh is beatha don fheadhainn a the a’ strìth ris. Gu freagarrach tha an leabhar air a roinn ’na dhà phìos — a’ chiad earrann a’ toirt iomradh air “Bàthadh Chlann-a-Phì”, nuair a chaidh sìn-seanair an ùghdair agus gille leis a bhàthadh ann an tubaist ghoirt ann an Loch Bhràcadail, agus an dara earrann ag innse mar a rinn long-bhriseadh tròcair air cuideachd an àite le cnagan de chorned beef a thoirt dhaibh aig àm an Dara Cogaidh.

Tha an dà sgeulachd seo rin lorg ann an eachdraidh iomadh sgìreachd a bharrachd air Hearrlois. Gheibhear iad air feadh nan eileanan; chuala mi fhìn iad ann an Tiriodh ’s mi ’nam bhalach a’ fàs. ’Se ainmean nan daoine agus nan àiteannan a-mhàin a bha eadar-dhealaichte.

Bhon a tha cuspair nan sgeulachdan gu math cumanta, agus car duilich a leudachadh, tha ùghdar an leabhair seo an urra ri ciamar a thèid aige cainnt a chleachdadh gus faireachdainn gach suidheachaidh a chur an cèill. Bhiodh e ro fhurasda an obair a mhilleadh le cus sòluimteachd is bròin anns a’ chiad tè, agus cus àbhachdais anns an tè eile. Saoilidh mise gun do chuir an t-ùghdar an dearbh dhreach air gach sgeulachd a tha a’ freagairt air an t-suidheachadh. Tha an t-àite (agus gu h-àraidh an t-sìde!) ag èirigh fa do chomhair gu soilleir; tha na daoine fhèin beothail, làidir, agus tha na faireachdainnean aca fìor, gun sgòth rìomhachais. Bheir “Bàthadh Chlann-a-Phì” deur gu d’ shùil, ’s tu a’ beachdachadh air cho beag ’s a tha a’ mhearachd a chuireas beatha dhaoine an cunnart mòr, ’s chì thu an seann duine ud a’ dol a shireadh a mhic, ’s an dithis aca a’ bàthadh còmhla. Bheir “Bliadhna nan Cragan” gàire ort, gàire gun do rinn na maraichean an gnothach air a’ chuan, ’s gu bheil sìth car ùine eadar muir is tìr.

Mar a shùilicheadh duine ann an leithid de leabhar, tha a’ Ghàidhlig siùbhlach, ealanta, air a sgeadachadh le gnàthsan cainnte an àite fhèin. Cuiridh luchd-teagaisg fàilte air an leabhar seo san àrd-sgoil agus anns an oilthigh.

’Se an aon ghearan a th’agam gu bheil na dealbhan-pinn a rinn an t-ùghdar air uairean buailteach dol an aghaidh gnè an leabhair. Tha na fir agus na balaich a’ coimhead rag, leanabail ann an corra dhealbh, agus tha seo a’ cur dreach leabhair cloinne air an obair. Chan e leabhar cloinne a tha seo idir, ach leabhar dhaibh-san a dh’fhiosraich caoin is ascaoin na beatha.

D. Meek
