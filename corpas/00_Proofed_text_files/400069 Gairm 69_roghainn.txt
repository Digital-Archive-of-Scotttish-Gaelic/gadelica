[TD 25]

AN NOLLAIG ANN AM BETLEHEM
le MAIRI NICGHILLIOSA

[Dealbh]

BETLEHEM Ephratah—beag am measg mhìltean Iudah.’ Baile beag, de dheich mìle duine, air spiris air mullach cnocan Iudea—ach chaidh iomradh air feadh an t-saoghail. Anns a’ chànain Eabhrach ’se Bet Lehem a chanas iad, a’ ciallachadh Tigh an Arain. Chan eil fhios carson a thugadh an t-ainm so air—mar a h-e ’s gu robh móran eòrna a’ fàs anns na h-achannan mun cuairt.

Tòisichidh eachdraidh a’ bhaile so ann an linn an t-Seann Tiomnaidh. Ann a’ leabhar Ghenesis tha e air aithris an uair a bhàsaich Rachel, bean Iàcoib, athair clann Israel, gun do thioidhlaiceadh i air an t-slighe gu Betlehem. Tha an uaigh aice ri fhaicinn fhathast, le gàrradh is craobhan timcheall oirre. Cluinnidh sinn, cuideachd, mu Rut, a’ bhana-choigreach, a thainig á tìr Mhòab, agus a lean a màthair-chéile air ais gu dùthaich chlann Israel. Ràinig iad Beltehem aig àm fogharadh an eòrna. B’ise sean-sean-seanamhair Dhàibhidh, bàrd agus rìgh Israel, a bha ’na bhuachaille air an cnocan mu chuairt air Beltehem. Anns an eachdraidh aig Dàibhidh tha e air innse gu robh tobar de dh’fhìor uisge ’n taobh geata a’ bhaile. Ri linn na fàidhean bha sùilean an t-sluaigh ri Betlehem oir is ann o theaghlach Dhàibhidh agus o bhaile Dhàibhidh a bha dùil aca ris a’ Mhesiadh. Ach chaidh na

[TD 26]

linntean seachad, agus thuit teaghlach is baile Dhàibhidh sìos gu neoni.

Caoraich is eòrna, cnocan uaine is achannan torrach, buachaillean a’ cur seachad na h-ùine ag ionaltradh nan treudan—agus is ann a dh’ionnsaigh so, ann an coimhlionadh na h-ùine, a thàinig a’ sgeul mhór aoibhneis.

Nollaig ann an Israel, is càit am biomaid ach ann am Betlehem. Ann am mìos meadhonach a’ gheamhraidh ann an Israel chan eil fuachd is reothadh ann mar a tha againne san dùthaich so. Tha frasan troma ann, a’ sileadh uisge, a bhios a’ drùidheadh troimh ’n talamh ’s e cho cruaidh an deidh teas an t-samhraidh. Bidh iad ag ùrnaigh gu dùrachdach airson an uisge so. An uair sin thig a’ ghrian le blàths beò gu luath ás a dhéidh, is ann an trì mìosan eile bidh iad a’ buain an eòrna.

Air feasgar a’ cheathramh latha fichead de’n Dùbhlachd thig sluagh as gach ceàrna dhe’n t-saoghal a thoirt a-stigh na Nollaig ann am Betlehem. Tha Latha na Nollaig aig eaglaisean taobh Siar an t-saoghail eadar-dhealaichte ri mar a tha e aig eaglaisean an taobh an Ear. Tha sinne a’ cumail an cóigeamh latha fichead de’n mhìos agus iadsan an cóigeamh latha deug an déidh sin. Tha so a’ ciallachadh gu bheil féill na Nollaig a’ dol air adhart ann am Betlehem airson fad dà mhìos.

A’ chiad uair a chaidh sinn gu Betlehem bha e ann a’ rìoghachd Iòrdain. Tha na h-Arabaich ’na sluagh càirdeil is coibhneil, agus aoidheachd air a thoirt don’ choigreach ’nam measg a tha dol fada seachad air mar a chleachd sinne—seadh air a Ghaidhealtachd fhéin!

Bha a’ ghrian a’ dol fodha nuair a dh’fhàg sinn Ierusalem, agus bha e dorcha nuair a ràinig sinn Betlehem. Ach cha robh Betlehem dorcha—bha na sràidean làn soilleireachd, na cluig a’ bualadh a-mach, agus muinntir a’ bhaile làn spiorad na féille. Bha na bùthan aca fosgailte aig an àm son, a’ reic marsantachd a bheireadh

[Dealbh]
Baile Bhetlehem.

[TD 27]

air gach fear-turais airgead gu leòr a chosg. Mach a thigeadh iad, ag éigheach, “thigibh a-stigh, thigibh a-stigh, tha prìsean matha so. An òl sibh coifi?” Nach eil fhios gun deachaidh sinn a-stigh. Tha fir Bhetlehem ainmeil airson snaidheadh fiodh a’ chruinn-ola; asail, càmhail, buachaillean cho snasail ’s gun do cheannaich sinn cha mhór làn poca dhiubh. Thàinig an coifi, dubh, searbh, ann an cupannan beaga, is chuir sinn seachad móran dhe’n fheasgar a’ ceannach ’s a’ còmhradh.

Rinn sinn ar rathad, mu dheireadh, a dh’ionnsaigh Eaglais a’ Bhreith, an eaglais as sine san t-saoghal. ’Sann le Eaglais na Gréige a tha i, ’s tha i air a togail air an àite far a bheil iad a’ smaoineachadh a bha an tigh-òsda anns nach d’fhuaireadh rùm, dà mhìle bliadhna air ais. Tha dorus na h-eaglais cho ìosal ’s gu feum neach cromadh a’ dol a-stigh. Ri linn Cogaidhean na Croise b’àbhaist dhaibh a bhith a’ marcachd troimh dhorus na h-eaglais. Airson stad a chur air so, leag iad àirde an doruis. Tha eaglaisean na h-Airde ’n Ear fìor eadar-dhealaichte ris na h-eaglaisean againne. Tha iad àrd, farsainn, dorcha, làn dhaoine air ghluasad, sagartan a’ crònan, sluagh ag ùrnuigh, dealbhannan no ‘<eng>ikons<gai>’ air a’ bhalla, agus fàile na tùise.

Tha a h-uile duine a’ dèanamh air aon àite am broinn na h-eaglais. Le coinneal nar làimh theàrnaich sinn sìos a dh’ ionnsaigh sgàil-thigh, beag, cumhang, far an robh de shluagh a’ càrnadh air muin a’ chéile ’s gur gann gum b’urramaid anail a tharraing. A meadhon a làir tha rionnag airgid, agus is e so a tha sealltainn làrach na prasaich—tha iad a’ cumail a-mach.

Tha e doirbh innse ciamar a bu chòir do dhuine an t-àite so a mheasadh aig a’ chiad sealladh. Shaoil sinne an toiseach nach gabhadh e bhith na bu mhiosa, na cho fìor fhada bho mar a bha sinn an dùil a bhitheadh Stàbull Bhetlehem. Ach sheas sinn ùine ghoirid, agus thug sinn sùil air a’ chuid mhór dhe na daoine a bha ag adhradh ’nan dòigh fhéin timcheall air a rionnag so, agus b’fheudar dhuinn aideachadh gu robh sonas ’nan aodainn agus gàirdeachas ’nan cridhe airson cothrom a bhith pògadh clachan a làir.

Mu mheadhon oidhche bhriagha chiùin, sheas sinn a’ coimhead air a’ ghealaich a’ deàrrsadh air cnocan Bhetlehem, agus sheinn sinn laoidhean na Nollaig gan tuigsinn ás ùr, san àite far an do thachair am mór iongnadh so.

’Se Arabaich dhe’n a’ chreideamh Chrìosduidh as motha tha fuireach ann am Betlehem, ’s tha na h-uimhir de sgoiltean is de mhanachainn ’s de dh’ eaglaisean ann. Tha e duilich ri fhaicinn gu bheil móran dhe’n chloinn a-measg nan Arabach dall, no goirid

[TD 28]

sa’ fhradharc, agus tha sgoil mhór faisg air Betlehem ris an canar Sgoil Helen Keller far a bheil iad ag ionnsachadh leughadh, sgrìobhadh is iomadach rud feumail eile. Chuir sinn seachad pàirt de Latha na Nollaige còmhla ris a’ chloinn so. Cha robh móran Beurla aca, ach bha faclan Arabach aca do laoidhean na Nollaig, ’s bha iad air an dòigh a bhith seinn còmhla ruinn. Cha robh móran ghoireasan aig a’ chuid mhór dhiubh, ach aig àm na Nollaig fhuair iad uile rudeigin ùr, agus ’sann orra a bha a’ phròis ga shealltainn.

Feasgar, chaidh sinn a dh’ionnsaigh Achadh nam Buachaillean, aig bonn nan cnocan air taobh tuath a’ bhaile. Bha sluagh mór còmhla—is cha b’iongnadh oir bha iad a’ ròsladh chaorach, is fhuair sinn uile pìos feòla a chumadh ar cridhe ruinn fhads a bha sinn a’ seinn.

Smaoinich sinn gum bitheadh e gu math fuar nan robh buachaillean a’ cadal air na beanntan aig an àm do dhe’n a’ bhliadhna, ged a bhitheadh iad ann am Betlehem.

’Se sìth an cuspair a bu chòir a bhith air ar n-inntinn aig àm na Nollaig. Tha Betlehem an diugh ann an dùthaich Israel, agus tha na h-Iùdhaich air ais ann am baile Dhàibhidh. A rèir collais chan eil móran sìth ann a sud fhathast. Ach a h-uile Nollaig, air feadh an t-saoghail ’se dùrachd gach duine gun coimhlionar teachdaireachd Bhetlehem is gum bitheadh sìth air thalamh is deagh ghean a-measg dhaoine.

[Dealbh]
Nuair a bhios neach sa’ Ròimh, feumaidh i bhith mar na Ròmanaich. ’Sann air beulaibh <eng>mosque<gai> ann a Hèbron a tha Màiri NicGhillIosa anns an dealbh so.

[TD 36]

NAIDHEACHDAN A UIBHIST-A-DEAS
Bho Iain MacMhaoilein

Naidheachd Nighill

’Se fìor dhuine gasda a bh’ann a Nigheal. B’e saor a bh’ann ach chuireadh e làmh ri ceàirde sam bith, agus rachadh aige air deagh naidheachd innse cuideachd. Bhiodh te aige airson aobhar sam bith, is mar a bitheadh cha bhiodh e fada dianamh suas te. Bha e cho ealanta sin.

Sin mar a thachair oidhche bha siud. Bha fear do ghillean a’ bhaile aige a bha ga chosnadh sa’ bhaile mhór air tighinn dhachaidh air chuairt, agus bhiodh gach fear a thigeadh a’ dianamh céilidh aig Nigheal. Bha fear so ag innse dha mu eòlaich ris na thachair e bhon a bha e stigh an uiridh.

A, orsa Nigheal, sin mar a thachras na daoine. Nach robh Ruairidh MacIain ’ic Eóghainn, gille a mhuinntir a’ bhaile ud thall a tha air a bhith dol gu muir bhon bha e ’na chnapach, ag innse dhomh fhéin uair a chaidh am bàta anns an robh e air tìr ann an droch uair sa’ Mhediterranean, agus cha b’e droch stoirm a bh’ann idir ach ceò. Bhuail i an cladach gus nach mór nach deach i ’na clàran. Ach, co-dhiu, fhuair iad aisde agus mar as trice a nì iad, chum na gillean Gaidhealach a bha innte ri chéile.

Bha iad a’ coiseachd suas bho’n chladach ’s iad a’ bruidhinn ri chéile nuair a mhothaich iad do dhuine mór agus còta fada dubh air mar a th’ort fhéin ann an sin, arsa Nigheal, agus ad chruaidh dhubh air, a’ dianamh dìreach orra.

Nuair a ràinig an duine mór iad is e thuirt e “’Se Gaidhlig tha sibh a’ bruidhinn” is e fhéin a’ bruidhinn anns a’ Ghàidhlig. “Co ás a tha sibh?” Fhreagair fear gun robh iad á Albainn. “Agus an dé an ceàrn do dh’Albainn ” arsa an duine mór. Fhreagair am balach a bha bruidhinn gun robh ás an taobh an Iar. “Agus gu dé am bad de’n taobh an Iar” arsa an duine. “As na h-eileanan,” orsa an gille.

[TD 37]

“Seadh gu dearbh!” arsa an duine. “Sin an dearbh eilean ás do dh’fhalbh mi fhéin ach is cian na linntean bho’n uairsinn.”

Bha e ann a siud agus tuathanachas mór aige de chrodh maol dubh, agus e fo Lagh an Turcaich, a’ Dha Na Tri Mhnathan aige,

Niall Eile

Bha Niall Eile ’na dhuine dòigheil ann an cuid de dh’obraichean, agus abair thusa gun robh facal deiseil dha.

Fhuair a bhan-nabaidh uinneag ùr agus bha fios aice gun cuireadh, Niall a-stigh dhi an uinneag ùr. An là bha so chunnaic i e a’ coiseachd a-mach an rathaid agus chòmhlaich i e. Mhothaich i gun robh deise Shàbaid air agus thuirt i “Mura b’e gu bheil an deise mhath ort a Nill dh’iarrainn ort an uinneag a chur a-stigh dhomh.” “Nì mise sin,” ors esan, “ma gheibh thusa dhomh sean bhriogais a shàbhaileas i so.”

Dh’fhalbh ise stigh agus thainig i mach le bloigh de bhriogais agus ors ise “Tha te an so ach chan eil gobhal idir innte.” “Cia thusa a so i,” orsa Niall,“agus cuiridh mi fhìn gobhal innte.”

Bha cù mór gibeach mollach aig Niall agus cha robh e air a mharbhadh le obair. Dh’fhàg sin e gu reamhar sleamhainn. Là bha so thadhail duin’ uasal air Niall. Arsa an duine “Nach ann agad fhéin tha an cù briagha an so a Nill.” “’Sann,” orsa Niall, agus “Ged nach eil móran aige de mhaoin an t-saoghail-sa tha còta béin air.”

Bhuail an déideadh Niall agus b’fheudar dha na fiaclan a thoirt às. Bha e a’ gearain ri nàbaidh mu chall na fiaclan. “Och,” arsa an nàbaidh, “gheibh thu feadhainn ùr ghallda ’nan àite agus bithidh iad an asgaidh.” “Bha ’n fheadhainn a bha agam an asgaidh cuideachd nuair a fhuair mi iad,” arsa Niall.

Bhiodh Dòmhnall a’ coimhead thairis air a sgiobadh a bha ag obair air rathad mór na sgìreachd, agus bha e riamh fo’n bheachd gun dianadh e fhortan air “<eng>pools<gai>” a futbal. Bha turas aig Niall ri Dòmhnall agus chaidh e far an robh a luchd obrach airson bruidhinn ris. “Càite a bheil Dòmhnall,” arsa Niall. Thuirt fear, “Tha e thall sa’ bhothaich a’ dianamh nam “<eng>pools<gai>.” “Nach iomadh <eng>pool<gai> a th’air an rathad tha so ri dhianamh nan dianadh e iad,” arsa Niall.

Fiaclan nan Rodan

(Te eile de naidheachdan Nighill.)

Bha e air a ràdh a-measg nan Gaidheal bho shean gum feumadh na rodain a bhith a’ sìor chriomadh rudeigin gun stad air neo gum fàsadh na fiaclan aca cho fada agus cho luath agus nach rachadh aca air am beòil a dhùnadh mu dheireadh.

[TD 38]

An oidhche bha sud bha grunn ghillean air chéilidh an tigh Nighill agus gum b’e so an dearbh chòmhradh a bha eatorra, agus bha e ’na cheòl-gàire mór dhaibh.

Cha robh so a’ còrdadh ri Nigheal a bha creidsinn an rud a bha air a ràdh mu na rodain.

“A,” ars esan, “tha e ceart gu leòr gum feum na rodain a bhith criomadh agus bheir mise dhuibh dearbhadh air a sin.

“Nuair a stad a’ muileann mine sa’ bhaile ud shìos a bhleith bha iad a’ dol a dhianamh tighean còmhnaidh dheth agus is e mi fhìn a fhuair an obair airson gach uidheam bha ’na bhroinn a chur a-mach.

“Bha mi ris a sin nuair a mhothaich mi gun robh sail air a fad os cionn aiseal mór a’ mhuilinn, agus gun robh toll anns an t-sail goirid do’n bhrà, agus bha cuibhrig de shadach mun cuairt an toill. Thug mi an aire cuideachd gun robh struth uisge tighinn bho roth mhór a’ mhuilinn agus i struthadh sìos leis an t-sail chun an toill agus i toirt an t-sadaich sìos do’n toll.

“Bha e cur iongnadh orm gu dé am brochan a bha shìos agus chuir mi an sàbh air an t-sail aig an toll. Gu dé fhuair mi ann an sin ach còs rodain is i air a lìnigeadh gu briagh agus far am biodh am biadh ’s an t-uisg’ aige, agus DA EIGHE aig innte.”

[TD 41]

AINMEAN GAIDHLIG SA PHIOBAIREACHD
le Deòrsa Moss (Ceasog, Inbhir-Nis)

Pìob: <eng>(pipe, bagpipe, Sas.)<gai> Sgrìobh Laidinich agus Greugaich o shean gum b’ann o na Ceiltich, an deisgeart Eòrpa, a fhuair iadsan an t-inneal agus a ainm. Bha a’ phìob aig Ròmanaich am Breatann. B’fheàrr le Cuimrich, sna linntean, meadhonach, clàrsach agus cruit <eng>(telyn a crwth)<gai>, agus theirte gum b’ ann o na Gàidheil <eng>(y Gwyddeli)<gai> a thàinig am beagan de phìobaireachd a bha aca. Ach, cha sean-Ghàidhealach am focal so, leis an litir “P” sin, nach robh ann an Gàidhlig àrsaidh idir. Thuit “P” Indo-Eòrpach ás a’ Ghàidhlig, an dà cheum, leis a’ mhùthadh consan a bha innte, mar so:—“p”; gu “ph”=“f”; “f” gu “fh” a bha ’na thosd. Ghabh Tiutoinig (Sasnaig 7c) an ceud cheum sin, ach stad i ann sin. Mhair “p” sa Laidin, mar so:—Laidin “pater”; Sasnaig “father”; Gàidhlig “athair.”

Chaidh “<eng>qu<gai>” Indo-Eòrpach ann am “p” an Greugais agus am Breatainig, ach ann an “c” an Gàidhlig.

Dar a thàinig Crìosdachd, thog Gàidhlig ioma focal á Laidin agus “p” annta. Dar a bha na Gàidheil cleachdta ri “p” a rìs, dh’éirich ioma focal fìor-Ghaidhealach le “p” ann, ach cha tig leis an fhocal so bhith air aon diubh sin, agus e cho coitcheann an cainntean eile.

Leis sin uile, focal iasad o chànain eile e so, agus Laidin as coltaiche.

Pìob mhàla: <eng>bagpipe<gai> (Sas.)

Pìob-uilinn: <eng>bellows-pipe<gai> (Sas.)

Pìob-shionnaich: (1) <eng>goose-pipe, (2) bellows-pipe<gai> (Sas.) cha robh ann an (1) sin ach feadan, màla, agus gaothair.

Pìobaireachd: <eng>piping<gai> (Sas.) (1) seinn an innil, (2) dreuchd a’ phìobair; Tha “<eng>pibroch<gai>,” atharrais de’n fhocal so, aig Goill mar ainm Sasunnach air Ceòl Mór. Bha iad gun ainm air, leis nach robh a leithid de che	òl aca ’nam pìobairachd féin, agus “<eng>piping<gai>” aca air na riochdaichear le “pìobaireachd” an Gàidhlig. Tha sin ceart gu leòr, ach thòisich cuid ri sgrìobhadh “pìobaireachd” an ionad “<eng>pibroch,<gai> mar ainm Sasunnach air Ceòl Mór. Tha sin buileach

[TD 42]

ceàrr, oir cha robh focal coltach ri “pìobaireachd” am beurla Shasuinn riamh, agus cha robh an taidheam sin air an fhocal an Gàidhlig riamh. Tha clàrsaireachd, cruiteireachd, fìdhleireachd 7c. air imirt nan inneal sin, coma cia gnè chiùil a sheinnear; Gu h-amhlaidh pìobàireachd.

Dos: <eng>pipe-drone<gai> (Sas.) an nuimhir iolra “na duis.”

Sùmaire: <eng>big-drone<gai> (Sas.) aig cuid a-mhàin. Bha “an dos mór” na bu choitchinne.

Gaothair: <eng>blow-pipe<gai> (Sas.) 

Gothach, guthach: <eng>reed<gai> (Sas.) de innealan ciùil a-mhàin.

Deòcan: <eng>drone-reed<gai> (Sas.) gothach nan dos.

Ribheid, rifeid: <eng>chanter reed<gai> (Sas.) gothach an fheadain. Tha calp (<eng>rivet<gai>, Sas.) annta so, de chopar mar is mince. Leis sin, theagamh gu bheil caramasg ann so eadar an dà fhocal Sasunnach “<eng>reed<gai>” agus “<eng>rivet<gai>.”

Feadan: <eng>pipe-chanter, practice-chanter<gai> (Sas.). Ghoirte “feadan” de gach gnè de inneal-séididh gun mhàla, de fhiodh no de chuilc, le tuill mheur air an cuirte port. Cha robh iad ach beag suarach, ach nuair a chaidh màla a chur air, thàinig difir. Ghoirte “pìob” dith an uair sin, agus mhair “feadan” air an roinn dith air an cuirte port.

Fiugh: <eng>ferrule<gai> (Sas.). Air a’ phìob, tha iad so de airgead, de ìobar, de gheal-mheatailt, 7c, agus o shean de chnàimh agus de adhairc. Bha focal ann “iogh no iodh no idh” air “<eng>chain-link<gai>” (Sas.) no air cearcall no dul de mheatailt, no eile. Theagamh gur e sin a tha ann so, le “f” <eng>prostetic<gai>.

Pongas dialtach: <eng>syllabic notation<gai> (Sas.) pongas siollach, pongaidheachd shiollach, pongachd lideach, agus corra rian eile.

Pongas aibidileach: theirte [GABCDEFGA] ri pongan an fheadain. Fuaim orra sin “go (ga), á, bé, co, da, è, ef, go, à.” Ainmean a-mhàin iad sin.

Cantaireachd: <eng>singing, chanting<gai> (Sas.). An ceàrnan àraidh, ghoirte “cantaireachd” de phuirt-a-beul de ghnè sam bith. Ach, a-measg pìobairean an coitchinne, ghoirte “cantaireachd” de phuirt-a-beul de’n phongas dhialtach. Nam biodh e sin sgrìobhta, gun a sheinn, cha bu chantaireachd e. 

Ceol Mór: <eng>classical music<gai> (Sas.). Gnè de cheòl oileanla Gàidhealach a bha seinnte aca air clàrsaich, air cruit, an ceòl-gutha, agus air pìob. Cha b’ionann cleachd aig pìob nan naoi pong, agus aig clàrsaich is cruit nan iol phong, ach b’e an aon ghné chiùil bha ann. Tha ceòl mór nan clàrsairean air ceal o chionn fada. An dàla nan Oran Mór, tha gach neach le’n rianaichear ás-ùr iad, ag cur sgiuic eile Ghallda orra, gus nach ceòl mór tuilleadh iad. Thoill pìobairean am moladh leis gum b’fheàrr a ghléidh iad an Ceòl Mór Gaidhealach, ach tha iad a’ tilgeil an deagh chliù sin uatha. Tha dà ghné de cheòl mór na pìoba ann a nis. (1) Fìor Cheòl Mór

[TD 43]

Gàidhealach, ach is tearc iad aig a bheil a eòlas a nis, agus cha chluinnear air ràdio, no air co-fharpuis tuilleadh e. (2) atharrais shuarach Ghallda deth. Is e so a chluinnear air ràdio, agus a sparrar air foghlamaich uile a nis, le dream a tha ’nan sàrphìobairean do thaobh imirt an innil, ach gun eòlas a’ chiùil mhóir gu ceart aca. Their cuid nach gabh Ceòl Mór a sheinn ach air pìob a-mhàin, leis na fo-phongan. Saobh thagairt i sin, oir is ann do imirt an innil a bhuineas na fo-phongan, agus chan ann do’n ghné chiùil.

Mór-phongan: <eng>full notes, main notes<gai> (Sas.). Is iad so a nì port, agus ceòl, agus Ceòl Mór, deth, eu-coltach ri fo-phongan anns nach eil ach obair-ghréis, no seòl imirt an innil, no coltach ri salann sa’ bhrochan, a chum blas a chur air.

Fo-phong: <eng>grace-note<gai> (Sas.). Leis gur e fuaim gun stad a gheibhear o phìob, eu-coltach ri innealan eile, tha dà fhàth as an cuirear feum le pìob air fo-phongan, (1) a chum pongan air an aon sreath a sgaradh o chéile, (2) a chum blas no cudrom a chur air pongan eile.

Urlar: <eng>theme, ground<gai> (Sas.).

Lù: aig bàird? gleusadh a lù ? aig clàrsairean:—ainm air an àird-fhuaim, <eng>pitch<gai> (Sas.), do an gleusadh iad an inneal. Aig pìobairean, cebè bu bhun-chiall do’n fhocal so, mhair e eatorra mar ainm air grunn de phongan, agus fo-phongan, a sheinnte san aon dòigh, cebè port an seinnte iad. Agus shainichte gach “lù” le focal, no siolla, roimhe, mar tha “leum-lù, crùn-lù, 7c.” Gheibhear “lùth, lùdh, lùgh” sgrìobhta, ach fuaim “lù” orra uile. Gheibhear “luadh” (taorluadh, crunluadh) an leabhair de cheòl na pìoba, ach cha robh a leithid riamh aig dream dom bu dual Gaidhlig. “Lù” aca-san.

Saineagran: <eng>variation<gai> (Sas.). Air gné sam bith, ach gu sònrach air na gheibhear an leithid “Crònan na Cailliche,” agus air na théid fo’n ainm “Dùblachadh an Urlair.”

Leagadh: <eng>rhythmic variation<gai> (Sas.). Na leagainnean (leagaidhnean) annta so, ghabhta mór-phongan de chnamhlach an ùrlair, agus sheinnte iad sin le lù àraidh, an t-aon lù, an déidh gach mórphuing, ach le cadansa an sud ’s an so. An sin, rachta thairis orra a rìs ás eugmhais cadansa. Agus a rìs, theagu fa dheich, le saine lù mar sin. Their cuid, agus fìrinn aca, gu bheil cus de dhol-thairis air an aon nì aca, ach gu fìor, rinn na sean phìobairean ceòl deth. Ach cha deanar ceòl deth san atharrais Ghallta a nis, oir tha iadsan air pongan riantach a ghearradh ás, nì a chuireas cus sìnidh air a’ mhórphong, agus sging air an lù. Agus iad gu baogach a’ leum o mhórphong gu mórphong gun cheòl idir ann, ach geastal meuraidh a-mhàin. Mar a thuigear o bhun-chéill an fhocail, ghoirte “leagadh” an tùs de’n ghné am biodh lù, a dhùnadh gu “A” ìosal, no gu “G” ìosal, an déidh gach mórphuing. Ach tre ùine dh’éirich gu robh an t-ainm so aca air a’ ghné so de shaineagran gu léir, ge dùinte, fosgailte, mach, no breabach, i.

[TD 44]

Roinnear “leagannan” ’nan ceithir, eadhon:—siubhal, leumlù, taorlù, crùnlù, agus roinnear iasdan ’nan ceithir ann an seòl eile, eadhon:—dùinte, fosgailte, mach, breabach. B’e an dòigh am biodh na meòir air an fheadan, a bu chiall do na focail “dùinte, fosgailte” sin.

Siubhal: an leagadh as sìmpli, agus an ceud leagadh a tha ’na iùl do gach leagadh a thig ’na dhéidh. Ceithir gné deth; sampal dhiubh sin.

dùinte:—g C e A, g B e G; hoen, hoem.

mach:—g C e C, g B e B; hoeo, hioeo.

fosgailte:—g A d C, g G d B; hindo, himto.

breabach:—g C e A d C, g B e G d B; hoenda, hioemto.

Chan eil co-cheangal eadar an t-ainm so agus am focal “siubhal”= triall, imeachd. Theirte gum b’e bha ann, rian truaillte, a dh’éirich o mhì-thuigse, air ainm an robh “iùl” no “seòl.”

Iùl-lù: ainm eile air “siubhal.”

Leum-lù: g C gdg AE, g B gd G E; hobare (hobane), hiòbame. Fada an ceud phong, agus goirid càch.

Taor-lù: dùinte:—g C gdg A e A, g B gd G e G; hobanen, hiòbamem.

[Sanas]

[TD 45]

mach:—g C gdg C e C, g B gdg B e B; hodroeo, hiotroeo.
fosgailte:—g A d C e C, g G d B e B; hindoeo, himtoeo.
breabach:—g C gdg A e A d C, g B gd G e G d B; hobanen-do, hiòbamem-to.

“Dùinte” o gach pong de’n fheadan, “mach” sa làimh ìosail a-mhàin, “fosgailte” sa làimh ìosail a-mhàin, “breabach” o gach pong de’n fheadan. Ach, cha deanta “leagadh” le taorlù fosgailte. Sheinnte taorlù geàrr ’na ionad.

Tuar-lù geàrr: AAA C, GGG B; Is e am pong deireannach, de gach grunn, as mór-phong on ùrlar, agus leis sin, tha e fada, agus goirid na trì a tha roimhe. Leanaidh e so an siubhal fosgailte do gach pong de’n fheadan.

Crùn-lù: Is e as tuairisg do’n chrùn-lù, gur ionann a cheud phong, s a dhara pong, agus an dà phong de’n t-siubhal, agus gur e an dara pong sin as bonn do’n char air E, agus anns an rian bhreabach, ionann am pong sin agus an ceud phong de’n dà a chuirear ris.

dùinte:—g C gdg A eafa E, g B gd G egfg E; hòbandre, hiòbamdre.
mach:—g C gdg C ecfc E, g B gdg B ebfb E; hodrodre, hiòtrodre.
fosgailte:—g A d C ecfc E, g G d B ebfb E; hindodre, himtodre.
breabach:—g C gdg A eafa E A d C, g B gd G egfg E G d B; hobandre-endo, hiòbamdre-emto.

Cas-lù: “<eng>grip<gai>” aig pìobairean, am beurla Shasuinn, air so. Fo-phongan g d g (.i. “g” ìosal). Do réir beul-aithris, bha rud-eigin mar so aig clàrsairean Gàidhealach. Sheinneadh iad, agus stadadh iad, le meur air teud, mionphong fo, agus os cionn, agus a rìs fo an mhórphong air an seinneadh iad a leithid. Sheinneadh na sean phìobairean e air A, B, C, agus atharrach rian deth aca air “D” agus “G. ìosal.” Ach anns an atharrais Ghallda, seinnear e air pong air bith.

Barr-lù: lù o E gu G àrd; sa’ chantaireachd:—chèdar ù. Sa’ chantaireachd aig Caimbeul, Coire Ghunna; chèdarì.

Aig Aonghus MacAoidh E fegef G.
Aig MacArtair E gefe G.
Aig Comunn na Pìobaireachd E fegefe G.

Lù eile o’n phong G ìosal gu G àrd, mar so:—G eafa G, no aig cuid, G egfg G; imbarù, imbamù.

Cliath-lù: E afa E nó eafa E; edre nó dre.

Crath-lù: na Na Crathannan.

Lù air A ìosal, B, D, E. F, G ard. Chan eil ann so ach trì pongan air an aon sreath, air an sgaradh le fo-phongan as ìsle na iad féin. Anns an t-seòl-tìmidh bu shine, bha an ceud phong fada, agus an pong goirid, agus bha bualadh an fho-phuing caran coltach ri crathadh a’ mheòir. Thàinig dòigh-thìmidh eile, agus dh’éirich eatorra B D D an ionad D D D, ach mhair an t-ainm.

[TD 46]

Dithis: ainm eile air “siubhal dùinte.”

Trì-lù, Tùbh-lù: ainmean, no rianan, eile air taor-lù, gun fios againn orra ach gum bu choitchinne “taor-lù.”

Leagadh-suas: ainm eile air leagadh fosgailte, a tha a’ dol suas o A ìosal, no G ìosal. Tha “leagadh” agus “suas” an aghaidh a chéile, ach dh’éirich an t-ainm air faotainn do “leagadh” a’ chiall sin “<eng>variation<gai>.”

Docha-lùdaig: ainm air lù C B A no D B A. Cadansa roimhe, C no D fada, B glé ghoirid, agus fo-phong G ìosal air dà thaobh a’ phuing B sin. Mar so:—ged C g B g A, agus ge D g B g A; hihorodin, hiarodin.

Cuisle-ciùil: iolradh air Cusail-chiùil, ainm eile air pìob, gu sonrach air pìob-uilne; cuisleannach=pìobair.

Gultraighe: ceòl bròin, cumhannan. O an fhocal “gul.”

Geantraighe: ceòl eutrom, puirt màrsaidh no rincidh.

Suantraighe: ceòl cadail, tàlaidhean. O an fhocal “suain.”

[Sanasan]

[TD 72]

O THIGH GU TIGH
A’ Reic Leabhraichean an Tiriodh
le DOMHNALL E. MEEK

CHUIR an gnothach beagan eagail orm an toiseach—mise a’ dol o thigh gu tigh air feadh an eilein a’ reic leabhraichean Gàidhlig—is bha an t-aithreachas orm gun do thairg mi dad a dhèanamh idir. ’S na parsail a bha a’ tighinn leis a’ phosta toiseach an t-samhraidh a h-uile aon cho mór ri poca-bolla ’s a’ cheart cho trom. Shaoil mi gu feumainn dol a dh’iarraidh a’ bharra-roth g’an toirt dhachaidh! “Bidh tu fortanach ma phàidheas tu am faradh leis na reiceas tu,” arsa m’athair le co-fhaireachadh nuair a ràinig mi an dorus. Cha dubhairt mi móran ach bha mo chridhe gu math dubhach. Shlaod mi m’eallach suas gu’n lobhta ’s sheall mi air. Seadh, bhithinn fortanach gu dearbh nan reicinn gin, an déidh na chuala mi mu’n chath an aghaidh na Gàidhlig anns na h-Eileanan a Siar bho’n latha a thàinig long Lochlannach gu’n àird sin—cha chuireadh seachdain no dhà ceart obair nan lìnntean. ’S dh’fhàg mi na torran leabhraichean shuas an sud car greis feuch am faighinn misneach is comhairle.. Ach fad na h-ùine bha guth beag làidir ag ràdh, “Feuch e co-dhiù, chan fhaigh thu dad mura feuch thu.”

Latha no dhà an déidh sin, thàinig lasag bheag misnich is chuir mi romham gun toirinn mo cheud ionnsaigh air litreachas na Gàidhlig a sgaoileadh gu ionadan iomallach Thiriodh. Dh’fharraid mi de m’ athair có a bu choltaiche leabhraichean Gàidhlig a cheannach sa’ choimhearsnachd, is dh’innis e dhomh. Bha aon no dhà ann co-dhiù, ’s bha am feasgar a’ gealltainn a bhith tais, math airson a’ ghnothaich, oir cha bhiodh na croitearan aig an fheur. Chuir mi deannan leabhraichean sa’ bhan is sud a-mach mi air mo dheagh armachadh airson na còmhraig.

Thàinig mi gu’n cheud tigh, far an robh mo charaid, Calum MacIlleathain, no mar a their sinn uile ris san eilean, Calum Shaluim, a’ fuireach. Rap mi air an dorus agus dh’iarr a’ bhean-tighe aige, orm tighinn a-stigh. “Tha mi a’ dèanamh cleas nan ceàrd an diugh,” arsa mi-fhéin, “a’ dol o thigh gu tigh a’ reic, chan e canachan is crogain idir, ach leabhraichean Gàidhlig.” “Seadh,” arsa Calum,

[TD 73]

’s dé na leabhraichean a th’agad?” Dh’innis mi dha, ’s am beagan ùine bha sinn a’ seanchas mu chor na Gàidhlig air tìr-mór is anns na h-eileanan. “Cha robh Gàidhlig agamsa san sgoil ann nuair a bha mi ’nam bhalach,” chùm Calum air, “agus b’ann san Sgoil-Shàbaid a dh’ionnsaich mi a leughadh an toiseach. B’e fear do’m b’ainm Eóghann Mór MacIlleathain a bha a’ gleidheil na sgoile sin, ann an tigh-sgoil Ruaig, ’s bhiodh e gar toirt troimh Shoisgeul Eòin bho’n cheud chaibideil gu’n chaibideil mu dheireadh, ’s an sin a’ tòiseachadh aig a’ cheud chaibideil a rithist.” Nach math, smaointich mi, gun robh leithid Eóghainn ann aig an àm dhuilich sin—dealasach an dà chuid airson leas na cloinne is maith na Gàidhlig—oir b’iomadh uair a chuala mi a chliù ga cur an céill. Bha Calum còir glé thoilichte an cothrom so fhaotainn air leabhraichean a cheannach, agus bha a’ bhean-tighe aige, Mairead NicIlleDhuinn á Bhalla, a cheart cho toilichte. Bha ise ag ìnnse dhomh gum biodh a seanmhair a tha còrr is ceithear fichead bliadhna ’s a deich fhathast a’ leughadh leabhraichean agus sgrìobhaidhean san t-seann chànain. Sin rud glé iongantach an Tiriodh is anns na h-eileanan eile cuideachd, tha mi a’ creidsinn—’se na daoine as sine as fheàrr a leughas Gàidhlig, gu sònraichte iadsan a tha suas ann am bliadhnachan, abair mu cheithear fichead. Chan eil an fheadhainn a tha mun cuairt air an dà-fhichead idir, idir cho math no cho siùbhlach riutha. Saoilidh mi gur h-e buaidh na h-eaglais agus a’ Bhìobuill is adhbhar dha so—b’ fheudar do na gillean ’s na caileagan sna seann làithean a bhith glé eòlach air na Scriobturan is Leabhar Aithghearr nan Ceist, agus ged a bhios móran a’ cur sìos air an Eaglais anns a’ Ghàidhealtachd, tha mi a’ smaointinn gun tug i cuideachadh luachmhor do’n òigridh Ghaidhealach anns an dòigh sin. A bharrachd, chan eil buaidh Achd an Ionnsachaidh, 1872, ri fhaicinn a dh’aon ruith anns na h-eileanan—’sann mu dheich no fichead bliadhna ás a dhéidh sin a tha a chrògan mìllteach a’ greimeachadh mu amhaich na Gàidhlig—agus tha fhios gu feum sinn sin a ghabhail sa’ chùnntas cuideachd.

Thug mo cheud mharsantachd misneach mhór dhomh agus bha mo chridhe na b’àirde a’ dol gu na tighean eile. Chòrd e rium a bhith a’ seanchas ris na daoine, agus a bhith a’ faicinn ciod iad na leabhraichean a b’fheàrr leotha. Bha iarraidh air leabhraichean a bha a’ buntainn ris an eilean fhéin, agus air a thàilleamh sin, reic mi àireamh mhath de’n leabhar aig an Ollamh Dòmhnall MacLaomainn nach maireann, a bha a’ deasachadh Duilleagan Gàidhlig “Beatha is Obair” fad còrr is dà fhichead bliadhna. B’e an aon ghearan a bh’aca gun robh an leabhar ro ghoirid! Cha robh leth-bhreac “Na Bàird Thirisdeach” agam idir, agus bu mhór am beud, oir bha móran iarraidh air. Coma leibh, bha féill mhath air “Sporan Dhòmhnaill” a dh’aindeoin na prìs mhóir a bha e (fhuair mi eadhon


[TD 74]

[Sanas]

[TD 75]

òrdan air a shon á Lunnainn, taing do’n t-sanas a chuir an Comunn Leabhraichean sa’ phaipear-naidheachd, “Tìm an Obain”). Chòrd “Dòmhnall Ruadh Chorùna” ris na Tirisdich cuideachd, oir ’se leabhar grìnn sgiobalta a th’ann aig prìs nach eil ro àrd. Reic mi na bh’agam de “Rosg nan Eilean” oir tha e coltach gur h-e sgialachdan goirid, so-thuigsinneach as fheàrr a tha a’ tighinn ri ìnntinn a’ Ghàidheil. Suarach cho math ’s a reic “Oirthir Tìm.” Tha mi a’ smaointinn gur h-e pàirt de’n adhbhar gun robh mi-fhéin ag ràdh ris na daoine gur h-e sgialachdan-duatharrachd, no “<eng>Mystery stories<gai>” a bh’ann am móran dheth, agus gun robh iad a’ smaointinn gum biodh a’ Ghàidhlig doirbh a leughadh, rud nach eil i idir. Reic “Teine Ceann Fóid” fìor mhath, airson dà adhbhar ’s dòcha—tha an naidheachd air a suidheachadh an am Trioblaid nan Croitearan (agus tha i mar sin a’ buntainn gu dlùth ris a’ Ghàidhealtachd) agus tha prìs an leabhair ìosal, oir ’se clàr-paipeir a th’ann. Tha mi creidsinn gur h-e sin an dà nì a tha a’ riaghladh mar a reiceas leabhraichean Gàidhlig ’nar tìr. Na tuigibh bho na thubhairt mi cheana, ged tha, gun robh bàidh agam ri leabhar seach leabhar! Mhol mi a h-uile aon cho math ’s a b’urrainn dhomh, agus gu dearbh chuir bean chòir mar so e; “Tha thu a’ cheart cho math ris na daoine-dubha latha sam bith. Chan eil agad ri ràdh a nis ach gu bheil cùnnraidhean agad!” “Sin,” arsa mi-fhéin, “an aon rud nach urrainn dhomh a ràdh!” ’S dòcha gur h-e “Gairm” agus “Sruth” an aon dà chùnnradh a bh’agam, agus cha do reic iad idir cho math ris na leabhraichean móra.

Thug e toileachadh mór dhomh air aon de mo thursan tadhal air Gordon Donald ’s a bhean ’s a theaghlach a tha a’ fuireach ann a’ Bhalla. ’S dòcha gu bheil móran dhibh eòlach air ainm Ghordon mar thà, oir bidh e a’ cur sgrìobhaidhean ann an “Gairm” o àm gu àm. ’Se Lunnainneach a th’ann ri bhreith ach sàr Ghàidheal ’na dhòigh. Dh’ionnsaich e a’ Ghàidhlig (’s dòcha gun tug a bhean deagh chuideachadh dha, oir ’se ban-Thirisdeach a th’innte!) agus an diugh bruidhnidh e i cho siùbhlach ri duine air a’ Ghàidhealtachd. Chan e a-mhàin sin, ach tha a chlann, triùir bhalach, a’ cheart cho déidheil air a’ Ghàidhlig ’s a tha an athair. Bu chòir dhuibh fhaicinn mar a chòrd leabhraichean beaga a’ Chomuinn Ghàidhealaich riutha! Cuiridh mi geall gun d’fhuair “Na Trì Mathain” is “Peasan, Cuilean nan Cuaran” an leughadh an oidhche sin fhéin! Agus cha b’iad sin an aon fheadhainn ris an do chòrd na leabhrain. Bha na dealbhan briagha agus an litreachadh soilleir gasda a’ tàladh nam pàisdean (’s nam pàrantan cuideachd!) g’an ionnsaigh. Dh’innis aon de luchd-teagaisg Sgoil Chòrnaig-mhóir dhomh gun robh a’ chlann a’ toirt nan leabhraichean beaga sin do’n sgoil g’an leigeil fhaicinn dhi! Nach mór na tha sin fhéin ag ràdh airson na h-oidheirp so gus

[TD 76]

leabhraichean freagarrach a sgrìobhadh airson cloinne? Tha mi’n dòchas gun cùm an Comunn orra le’n obair ionmholta.

Bha beagan aig an luchd-teagaisg ri ràdh mu leabhraichean-cloinne cuideachd, rud tha glé nàdurra. Thadhail mi aon turas air a’ Mhnaoi-Phòsda Nic Phàil a tha a’ fuireach ann an Còrnaig, ’s a’ teagasg ann an sgoil Bhaile Mhàrtainn. Dh’innis i dhomh mar a bha cùisean san sgoil aice, agus an sin dh’fharraid i dhiom am b’ aithne dhomh leabhar sam bith anns an robh bàrdachd a bha freagarrach do chloinn “oir,” ars ise, “mura faigh a’ chlann rudan beaga a tha freagarrach dhaibh, chan eil nì ’s cìnntiche na gum faigh a’ Ghàidhlig bàs.“ Thubhairt mi rithe nach b’aithne dhomhsa ach “Aithris is Oideas” is gun cuirinn leth-bhreac thuice cho luath’s a ruiginn Glaschu. A nis, chan eil mi cìnnteach co-dhiù a nì ’s gus nach dèan “Aithris is Oideas” an gnothach, ach tha mi cìnnteach á aon rud—tha cùisean air atharrachadh gu mór ann an sgoiltean na Gàidhealtachd seach mar a bha iad eadhon fichead bliadhna air ais agus chan eil aon fhacal Gàidhlig aig a’ chuid as motha a tha a’ tighinn ùr do’n sgoil gach bliadhna. Mura téid suim a ghabhail dheth so, faodaidh sinn soraidh slàn fhàgail aig ar cànain is ar dualchas gu sònraichte. Tha fhios agam gu bheil Gàidhlig ga teagasg ann an sgoiltean beaga Siorramachdan Inbhirnis is Rois is Chromba a nis ach, a réir mar a thubhairt a’ Bhean-Phòsda NicPhàil, agus feadhainn eile a tha ri teagasg, chan eil fhathast gu leòr a leabhraichean freagarrach ann gus tlachd nam pàisdean a chumail air a’ Ghàidhlig. Tha leabhraichean “Ghairm,” leithid “Alasdair agus Màiri” luachmhor anns an dòigh so, agus tha mi toilichte a ràdh gun do reic iad gu math ann an Tiriodh. Agus faodaidh mi a ràdh a bharrachd gun robh duine no dhà ag iarraidh faclair beag grìnn leis an cuidicheadh iad an clann—rud nach eil ri fhaotainn an ceartuair. Tha Faclair MhicEachainn ann ach tha e gu math lochdach, ’s chan eil e a’ dol ach letheach-rathaid. ’S tha Faclair Dwelly ro mhór agus ro dhaor airson na cloinne bige. Tha mi an dòchas, ged tha, gun leasaich an Comunn Gàidhealach a’ chùis an ùine nach bi fada.

Chuir mi seachad deannan math làithean a’ reic leabhraichean an Tiriodh, agus cuiridh e ioghnadh oirbh a chluinntinn nach robh mi ’nam ònar! Có bha san eilean aig a’ cheart àm ach buidheann de dh’Fhianaisean Iehòbhaidh agus iad fhéin a’ dol ás an druim o thigh gu tigh! Ach mo chreach! Shaoil aon teaghlach nuair a chunnaic iad a’ bhan a’ tighinn gum bu mhise aon de na Fianaisean ainmeil sin! Gu fortanach dh’aithnich iad mi nuair a ràinig mi an tigh no chan eil fhios agam dé dh’fhaodadh a bhith air tachairt! Chan fhosgladh aon tigh a dhorsan rium idir an latha ud, agus saoilidh mi a nis gur h-e sin an t-adhbhar. Ged a tha mise is iomadh neach eile fada an aghaidh creideamh coirbte nan daoine sin, chan urrainn dhomh ach so a ràdh—nam biodh muinntir na Gàidhealtachd

[TD 77]

cho dealasach riutha, bhiodh cor na Gàidhlig fada na b’fheàrr na tha e an diugh. Saoilidh mi gu dearbh gum faodadh barrachd Ghàidheal dol o thigh gu tigh a’ reic leabhraichean Gàidhlig ’nan sgrìreachd fhéin—“Lìonar beàrn mhór le clachan beaga.”

B'e aon de na tighean mu dheireadh san do thadhail mi air mo chuairtean a’ reic nan leabhraichean, an tigh sa’ bheil mac is ogha is iar-oghachan Eóghainn Mhóir MhicIlleathain (air an tug mi tarraing aig toiseach mo sgrìobhaidh) a’ fuireach ann an Goirtean Dòmhnaill. Bha spéis aig Eóghann Mór do’n Ghàidhlig, agus tha sin aig a mhuinntir ’na dhéidh—ceithear ginealaichean faodar a ràdh, le dualchas farsaing, fada, de sgialachdan, beul-aithris is ceòl. Nuair a dh’fhàg mi an tigh, bha mi ag ràdh rium fhéin cho bochd ’s a bhiodh an gnothach nan cailleadh a’ ghinealach mu dheireadh an tlachd ann an seann litreachas na Gàidhlig is nithean eile co-cheangailte rithe a chionn ’s nach robh leabhraichean freagarrach san tìr. Ach bha adhbhar misnich ann cuideachd a bhith a’ beachdachadh gun do mhair a’ Ghàidhlig cho fada ann an aon teaghlach—agus gum faodadh teaghlaichean eile de’n cheart leithid a bhith air feadh na Gàidhealtachd. Mar a thubhairt Mac Mhaighstir Alasdair:—

“Mhair i fòs
Is cha téid a glòir air chall,
Dh’aindeoin gò
Is mìoruin mhóir nan Gall.”

Chaidh a’ chòmhrag leam fada na b’fheàrr na bha mi an dùil aig toiseach tòiseachaidh, b’fheudar dhomh aideachadh aig a’ cheann thall, is cha do leig mi leas a bhith fo dhìobhail misnich. Fhuair mi deagh chothrom a bhith a’ faicinn dé na leabhraichean a bha an sluagh ag iarraidh, agus dé bha fhathast gan dìth, agus tha mi fìor thoilichte a ràdh nach eil móran air fhàgail de’n tòrr mhór de leabhraichean Gàidhlig a bh’agam air an lobhtaidh toiseach an t-samhraidh.

[Sanas]


[TD 79]

AN LOINIDH

Uilleam Watson Bochanan (a tha an urra ris an “<eng>Centre for Rheumatic Diseases<gai>” an Glascho).

“Mìle marbhaisg ort, a dhéididh,
Thar gach galair
’S duilich leam mar dh’fhàg thu m’eudail
De na fearaibh;
Bheir gach tinneas eile dhuinne
Fànadh ’s fàth furtachd,
Ach ’s e bheir thus’, a bhruidear mhilltich
Ionnsaidh mhort oirnn.”

[Dealbh]
Tha an duine so cho lapach le <eng>arthritis<gai> is nach urrainn dha gluasad as aonais cuideachadh.

Carson is e an déideadh a tha Uilleam Ros ag ainmeachadh mar an tinneas as miosa de thinneasan an duine? Nuair a bheachdaicheas sin air an àmhghair a tha an cois <eng>arthritis<gai>—agus sin fad bhliadhnaichean móra—tha e ’na fhìor chuis-ioghnaidh carson a tha cho beag de sgrìobhaichean a’ toirt iomradh air an tinneas so. Chan eil Shakespeare ga ainmeachadh idir, ged a tha e bruidheann air cha mhór a h-uile tinneas eile, agus chan eil guth air anns a’ Bhìobull. Cha do rinn duine de na seann dealbhadairean ainmeil dealbh air <eng>arthritis<gai>. Agus chan e idir tinneas ùr a tha ann an <eng>arthritis<gai>. Chithear o chnàmhan ar ceud athraichean (cleas an “<eng>Java Man<gai>”) gu bheil e air fear de’n fheadhainn as aosda de na tinneasan air a bheil eòlas againn; tha na “<eng>mummies<gai>” a thog ceann nuair a bha iad a’ togail dàm Aswan nan seann Eipheiteach. Bha Hippocrates a’ toirt an ainm <eng>arthritis<gai> do’n tinneas ris an can sinn fiabhras rheumatas an diugh, agus bha na Greugaich cuideachd eòlach

[TD 80]

air tinneas-nan-alt (no, <eng>gout<gai>). Bhiodh na bàird Ròmanach, cleas Vergil, Martial is Juvenal, glé thric a’ toirt iomradh air <eng>gout<gai>.

Bha sgoileirean an t-seann saoghail de’n bheachd gu robh stuth (no, “<eng>humour<gai>”) geur a’ tighinn mar fhallus troimh chraiceann duine fallain ach gu robh uaireannan an craiceann ro dhìonach son ruith a leigeil leis an stuth so: nuair a bha so a’ tachairt, bha an duine a’ fulang cràdh anns na fèithean agus anns na h-altan. Ach, tha an saoghal air iomadh car a chur dheth o’n latha sin. An diugh, tha fhios againn gu bheil còrr is ceud seòrsa de <eng>arthritis<gai> ann, agus tha fhios againn air an deagh chuid mu’n deidhinn. Chan eil mise dol a dheanamh iomradh a so ach air a dhà no trì de na seòrsaichean <eng>arthritis<gai> as cumanta.

Tha <eng>arthritis<gai> a’ bualadh mu leth de’n t-sluagh aig àm air choireigin ’nam beatha. Dhiubh so, chan eil mu 40 anns a’ cheud a’ faireachdainn ach beagan cràdh ’san uillinn no ’sa ghualainn an dràsda ’sa rithist (no, “<eng>fibrositis<gai>”); chan eil a’ chuid mhór aca so a’ frithealadh an dotair idir, ach a’ toirt faochadh dhaibh féin le bhith suathadh <eng>Sloan’s Liniment<gai> air a’ bhad tha goirt. ’Se <eng>osteo-arthritis<gai> a th’air mu 25 anns a’ cheud a tha fulang le <eng>arthritis<gai>. ’Se daoine tha treiseag aoise no sa’ mheadhon-latha as buailtiche dh’an a so ach bidh e air feadhainn eile cuideachd. Tha leum-droma air mu 15 anns a’ cheud: tha e gu h-àraidh bitheanta a-measg fhireannaich òga. Tha <eng>rheumatoid arthritis<gai> air mu dheich anns a’ cheud. ’Se droch thinneas—is tinneas leanailteach—a tha so. Tha eadar muillion agus muillion gu leth am Breatainn air a bheil e. Gheibhear caochla sheòrsaichean de <eng>arthritis<gai> air an deich sa’ cheud nach do dh’ainmich mi fhathast: tha <eng>gout, ankylosing spondylitis<gai> agus fiabhras rheumatas air an fheadhainn as cumanta.

Anns a’ chunntas a leanas, tha mi dol a ruith air na seòrsaichean as cumanta de <eng>arthritis<gai>.

<eng>Osteo-arthritis<gai>

Mas mìnich mi an tinneas so, bu chòir dhomh facal no dhà a ràdh mu na h-altan—có ris a tha alt coltach agus ciamar a tha e ag obair. ’Se alt an t-àite far a bheil dà chnàmh a’ dol an eagaibh a chéile. Tha còmhdach de chartilage righinn mu cheann gach cnàmh, airson a

[Sanas]

[TD 81]

[Dealbh]
an cnàmh
an <eng>cartilage<gai> mu cheann
a’ chnaimh
an ‘ola’.
an lìnigeadh.
balg an alt.

dhìon. Tha an t-alt air fad air a chòmhdach le balg agus tha seòrsa de lìnigeadh air a so ás a bheil stuth tèachdach a’ sìleadh: tha an stuth so ag olaigeadh an alt airson gun gluais e siùbhlach, farasda.

Ann an alt sa’ bheil <eng>osteo-arthritis<gai>, tha an <eng>cartilage<gai> tha so air caitheamh—tha i air a bleith air falbh—agus tha an cnàmh, mar thorradh air a so, a’ suathadh anns a’ chnàmh eile agus a’ séid is, uaireannan, a’ fàs cho gleansach ri ìobharaidh. Tha spuirean de chnàmh a’ nochdadh air taobhannan an alt, agus uaireannan, tha iad so a’ bristeadh: chì sinn sin anns an dealbh <eng>X-ray<gai> so.

Chan eil fhios againn dé tha ag aobharachadh <eng>osteo-arthritis<gai>. Bha daoine dha’n bheachd chon a so gur ann sa’ chartilage a bha e tòiseachdainn, ach tha cuid a nise smaoineachadh gun dòcha gur e an “ola” tha so—an “<eng>synovial fluid<gai>”—a tha a’ fàs mì-fhreagarrach agus gu bheil so a’ toirt air a’ chartilage caitheamh: (’Se so mar tha tachairt an einnsein càir: mura h-eil ola

[Dealbh]
Tha an t -alt ìosal fallain gu leòr. Anns an alt àrd, chì sinn mar a tha an <eng>cartilage<gai> air caitheamh agus an dà chnàmh air a thighinn ri chéile agus air at.

[TD 82]

gu leòr ann no mura h-eil an ola a’ ruith ceart, tha an t-iarrann a’ bleith.) Tha buidheann an Oilthigh Srath-Chluaidh a’ rannsachadh an drasda dé tha toirt air an “ola” so fàs tiugh no tana; tha lighichean is <eng>chemists<gai> ag obair còmhladh air a’ cheist so agus thathas an dòchas gu rùraich iad a-mach dhuinn, eatorra, am freagairt cheart.

Tha glé thric <eng>osteo-arthritis<gai> a’ bualadh barrachd air aon duine anns an aon teaghlach, agus tha daoine a th’air an aire thoirt dh’an a so uaireannan a’ cumail a-mach gu bheil e leantail ann an teaghlach. Ach tha an tinneas so cho cumanta ’s gun dòcha nach eil ann ach tubaist gu bheil e tric air daoine a tha càirdeach dha chéile. Chan eil dearbhadh sam bith gu bheil <eng>osteo-arthritis<gai> a’ leantail ann an teaghlach ach bithidh droch chnàmhan uaireannan ‘anns na daoine’ agus faodaidh so tighinn gu <eng>osteo-arthritis<gai>. (Gheibhear so an coin cuideachd: bidh na polasmain a’ cur <eng>X-ray<gai> air cuilein <eng>Alsatian<gai> mas tòisich iad gan ionnsachadh; mura h-eil cnàmhan a’ chruachainn a’ dol ’na chéile ceart, tha fhios aca gum bi <eng>osteo-arthritis<gai>, no’s neònach, anns a’ chù nuair a dh’fhàsas e mór).

Tha seòrsa de <eng>osteo-arthritis<gai> ann ris an canar <eng>ochronosis<gai>—’sann glé ainneamh a tha e togail ceann—agus ’se dìth <eng>enzyme<gai> àraidh a tha ga aobharachadh. Tha an tinneas so air a bhith air dithis co-dhiù ann an Leódhus. Tha seòrsa neo-àbhaisteach eile ann a gheibhear uaireannan an ceann an ear Siberia agus am Mongolia agus ’se biadh a tha ga aobharachadh—gràn agus gnè àraidh de “<eng>fungus<gai>” ’na mheasg.

A thaobh an t-seòrsa de <eng>osteo-arthritis<gai> air an eòlaiche sinne, bidh cuid a’ ràdh gu bheil coire aig cus ithe agus cus cuideam ris. Nise, tha e, gun teagamh, glé thric anns na h-aobrannan aig boireannaich thiugha, ach tha e cheart cho tric anns na corragan aca. Cuideachd, ged a tha cuid a luchainn an dà chuid reamhar agus dona le <eng>osteo-arthritis<gai>, nuair a chuireas sinn iad fhéin is luchainn caola, fallainn còmhladh, gheibhear àl bhuapa a tha an dà chuid reamhar, fallainn agus caol, làn lòinidh. Chan eil, ma tha, co-cheangal dearbhta eadras <eng>osteo-arthritis<gai> agus reaimhre.

Ma théid cnàmh a bhristeadh faisg air an alt agus nach slànaich e ceart, tha so uaireannan ag aobharachadh <eng>osteo-arthritis<gai>. Tha eich-réisidh buailteach do <eng>osteo-arthritis<gai> anns an “aobrann”; ach cha ’reid mi gu bheil luchd réis-na-beinne nas buailichte dha na tha duine sam bith eile!

[Sanas]


[TD 83]

[Dealbh]

Tha an tinneas so a’ bualadh iomadach alt, ach ’se cnàmh an droma—gu h-àraidh aig an amhaich agus os cinn a’ chruachainn—na h-altan beaga anns na corragan, an cruachan, na glùinean agus an òrdag mhór a bhios e bualadh mar as trice. Tha e anns na corragan aig móran: tha e gam fàgail teth is dearg agus glé ghoirt. Chithear làmhan san dealbh so anns a bheil <eng>osteo-arthritis<gai>, agus na cnapan cruaidhe aig na h-altan a tha ’nan comharra air an tinneas (so a’ chorrag a th’anns a <eng>X-ray<gai> gu h-àrd).

Cha ghabh <eng>osteo-arthritis<gai> leigheas. Ach tha e comasach beagan faochadh a thoirt do’n duine a tha fulang leis. Mas ann san aobrann no sa’ ghlùin a bhuaileas e duine, ’s

[Sanas]

[TD 84]

fheàirrd e beagan cuideam a chall. Tha bata cuideachd feumail, agus tha <eng>aspirin<gai> math airson an cràdh a leasachadh. Nuair is e fear de na h-altan móra—leithid a’ chruachainn no na glùine—a tha dona, tha uaireannan a dh’fheumar obaréisean (“<eng>operation<gai>”). An diugh, bidh iad uaireannan a’ cur alt iarrainn an àite a’ chnàimh; ’se <eng>Vitallium<gai> an t-iarrann a thathas ag ùisigeadh o chionn nach eil a’ bhodhaig a’ cur uimhleachd air. Chithear alt iarrainn san dealbh so.

[Dealbh]
an cnàmh
an ceap iaruinn
am bàla iaruinn
an cnàmh
an smior

Tha cas a’ bhàla air a ceangal ann an cnàmh na sléisde le <eng>cement<gai> agus tha an ceap spìceach air a cheangal san aon dòigh ris a’ chruachan. Ged is e obaréisean mhór a tha so, bidh an duine air a’ chois mu chóig latha ás a deigh. Tha dotairean an Alba a’ strì ris an obaréisean so a dheanamh nas coimhlionta, ach feumar aideachadh nach eil sinn fhathast uabhasach cinnteach aisde. Tha dotairean is einnseiniars a’ co-obrachadh a so.

[Ra leantainn]
