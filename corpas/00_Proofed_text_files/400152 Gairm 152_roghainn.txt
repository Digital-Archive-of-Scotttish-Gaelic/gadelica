[TD 310]

KETILSDALR
le Iain MacLeòid

Cha robh ach triùir de na Cruithnich air fhàgail anns a’ bhothan bheag a-nise. Thuit Santal marbh a’ treabhadh o chionn mìos agus chaochail Tamnat leis an tinneas chasadaich seachdain an deaghaidh sin. Bha iad le chèile suas ann am bliadhnaichean. Bha iad faisg air dà fhichead bliadhna a dh’aois agus lag an deaghaidh a’ gheamhraidh nuair a bha na Lochlannaich iad-fhèin gann de bhiadh gun ghuth air na tràillean Cruithneach a bha iad a’ cumail anns a’ bhothan bheag ri taobh na bàthcha.

Shaoil Alnan nach biodh Etli beò fada na bu mhotha ged nach robh e mòran na bu shine na e-fhèin. Bha e an deaghaidh a dhòchas a chall. Chaidh a bhean ’s an triùir chloinne aige a mharbhadh anns an t-sabaid nuair a ghabh na Lochlannaich seilbh air an eilean o chionn bliadhna. ’S gann gun robh e ràdh guth a-nise ’s cha robh e ’g ithe mòran. A h-uile feasgar bhiodh e ’na shuidhe ’s a dhruim ris a’ bhalla a’ coimhead bhuaithe gus an tuiteadh e ’na chadal leis an sgìos an deaghaidh saothair chruaidh an latha.

Ach cha bu sin e do Ulnat idir. Bhiodh esan ag ithe h-uile grèim a gheibheadh e ’s e gnòsail mar mhuic fhad’s a bha e ga dhèanamh. Choimhead Alnan air le tàir. An dràsda bha Ulnat a’ criomadh cnàimh a fhuair e air an t-sitig. Cha robh guth aige air a bhean a bha ’na tràill air tuathanas air taobh eile an eilein ’s i ’na co-leabaich aig fear de na Lochlannaich. Bha fhios aig Alnan nach robh Ulnat ’s a bhean air a bhith ro chòirdte co-dhiù ach bha e cur iongnadh air nach robh Ulnat a’ nochdadh àmhghar no fearg sam bith ri linn ’s mar a thachair dhaibh uile.

Bha Alnan e-fhèin ag ithe a h-uile rud a gheibheadh e. Bha e ’g iarraidh a bhith làidir airson an nì a bha aige ri dhèanamh. Bha e dol a mharbhadh Ketil, an Lochlannach a fhuair an tuathanas a b àbhaist a bhith aig teaghlach Alnain. Bha e fiachainn gun a bhith smaointeachadh cus mun latha thàinig na Lochlannaich ’s a chaidh athair ’s a mhàthair ’s na bràithrean ’s na peathraichean


[TD 311]

aige a mharbhadh. Bha eagal air gun d’ rachadh e ’na bhreislich ’s gum marbhadh e e-fhèin, no gum marbhadh na Lochlannaich e mus fhaigheadh e an nì a bha e rùnachadh a thoirt gu buil. ’S e fuath a bha ga chumail a’ dol, fuath do Khetil. Thàinig e staigh air gun robh fuath a cheart cho math ri gaol, ’s dòcha nas fheàrr airson a chridhe chumail ri duine.

Fhuair Alnan buille sa’ cheann tràth anns an t-sabaid ’s an uair a thàinig e g’ a ionnsaigh fhèin bha e anns a’ bhothan còmhla ri càch. Bha iad a’ faighinn biadh gu leòr nuair a bha e ann. Bha na Lochlannaich a’ tuigsinn gum b’ fhiach dhaibh na tràillean aca chumail fallain airson barrachd obrach fhaighinn asda. Bha pàirt aig Thorkell, bràthair Khetil, anns an fhearann. Bha Thorkell ’na bhàrd ’s ’na sgeulaiche. Cha robh e pòsda idir mar a bha Ketil. Ach ged a bha Ketil pòsda cha robh sin ga chumail gun ghnothach a bhith aige ri boireannaich eile agus ’se seo a bu mhotha dh’ fhadaidh lasraichean an fhuatha ann an cridhe Alnain ’s a chùm connadh riutha.

Mus tàinig na Lochlannaich bha gealladh-pòsaidh eadar Alnan agus Olma, nighean Shùgnain. Chaidh Sùgnan ’s a theaghlach uile mharbhadh san t-sabaid ach Olma fhèin. Chaidh ise chumail anns a’ bhothan far an robh na tràillean boireann a’ fuireach. Airson seachdainean an deaghaidh na sabaid cha robh Olma ach mar a bha na tràillean eile, mar gun robh iad a’ dol timcheall ann an neul, mar dhaoine leth-mharbh, ach ri tìde bhiodh i crathadh ri Alnan nuair a chitheadh i bhuaipe e agus fhuair e bruidheann rithe gun fhiosda turas no dhà. Dh’ aithnich e gun robh a spiorad a’ togail nuair a chitheadh e i a’ sadadh an fhuilt fhada bhàin aice air ais thar a gualainn ’s a’ gàireachdaich ris na h-igheanan eile.

Nuair a chunnaic e gun robh Olma a’ dol na b’ fheàrr thòisich Alnan air smaoineachadh air dòigh air am faigheadh e-fhèin is Olma teicheadh às an eilean. Ghoid e bàta beag agus chuir e ’m falach ann an àite eile air a’ chladach i. Bhris e an ròpa a bha air a bhith ceangal a’ bhàta ri tìr ann an leithid a dhòigh ’s gun saoileadh na Lochlannaich gun deach a sguabadh air falbh leis an stoirm. Cha robh aige nuairsin ach feitheamh airson cothrom teichidh air a shon fhèin is Olma nuair a dh’fhàsadh na h-oidhcheannan na bu duirche as t-fhoghar.

Ach thachair rudeigin. Thug e ’n aire gun robh Olma ga sheachnadh agus an uair sin dh’ innis fear de na tràillean eile dha gu faca e i a’ laighe le Ketil a-measg nan craobhan anns a’ ghlaic bhig.

Bha dùil aig Alnan an toiseach gun rachadh e às a rian. A’ chiad uair a chunnaic e Ketil an deaghaidh sin ’s e fhèin agus Tamnat ag

[TD 312]

obair a’ togail chlachan ann am pàirce, rug e air cloich ’s bha e dol a mharbhadh Ketil ach rug Tamnat air ghaoirdean air gu teann.

“’N ann às do rian a tha thu?” arsa Tamnat eadar fhiaclan. “Tha cus aca timcheall! Thèid do mharbhadh mus fhaigh thu cothrom ceart air! Fan gus am bi cothrom ceart agad!”

A dh’ aindeoin an rabhaidh bha Alnan a’ strì ri ghaoirdean a tharraing air falbh, ach chùm Tamnat air èiginn e gus an do mharcaich Ketil seachad gun ach sùil san dol seachad a thoirt orra.

Eadhon aig sin ’s e na faclan “cothrom ceart” a thug air Alnan gèilleadh do Thamnat. Chuir e roimhe gu fanadh e nise gus am faigheadh e Ketil a mharbhadh. Dh’ fhiach e ri bruidheann ri Olma uair no dhà ach cha d’ rinn i ach a ceann a chromadh is gabhail seachad air, co-dhiù an toiseach. Ach o chionn ghoirid, ged a bha i tionndadh a ceann air falbh bhuaithe shaoil e gun robh an nàire air traoghadh air falbh agus thug e ’n aire gun robh i gluasad ann an dòigh shocharach stòlda. Beagan an deaghaidh sin thuig e carson. Bha i trom agus thuig e gun robh a smaointean air tionndadh gu bràth air falbh bhuaithe-san a dh’ionnsaigh an fhir eile ’s an leanabh a bha gu bhith aice. Nuair a smaointicheadh e oirre-se agus Ketil còmhla bhitheadh e bualadh a làmhan ri balla a’ bhothain gus am biodh an craiceann air a rùsgadh dhiubh ’s an fhuil a’ sruthadh asda.

Bha e tuigsinn cuideachd gun robh fios aig bean Khetil mu dheidhinn Olma is Ketil agus mu dheidhinn a’ chàirdeis a b’ àbhaist a bhith eadar e-fhèin is Olma, oir nuair a thachradh i ris shealladh i air le bith ’s aig an aon àm le fiamh-ghàire tàireil air a bilean.

Bha difir mòr eadar Thorkell is Ketil a thaobh mar a bha iad a’ dèiligeadh ris na tràillean. Aon latha chunnaic Alnan Ketil a’ bualadh Etli airson gun robh e ’na sheasamh gun a bhith ’g obair, ach bhiodh Thorkell a’ toirt air na seirbhisich an t-aon bhiadh a thoirt dha na tràillean ’s a bha e-fhèin a’ faighinn. Dh’fhiach e ri bruidheann ri Alnan turas no dhà ach cha do fhreagair Alnan e ’s thionndaidh e air falbh mar gun robh e tuigsinn mar a bha Alnan a’ faireachdainn.

’S e duine mòr le fiasaig dhuinn a bha ann an Ketil ’s an corra uair a thachradh e ri Alnan bha Alnan a’ cumail a chinn crom air eagal gum faiceadh am fear eile anns na sùilean aige an rud a bha ’na rùn a dhèanamh. Bha dùil aig Ketil gur e ’n t-eagal a bha air ’s chaidh e seachad air le gàir tarcaiseach air aghaidh.

Bha Alnan a’ faireachadh mar gum b’ e clach a bha anns a’ chridhe bha ’na chom. Chan e lasraichean fuatha bha e faireachadh a-nise idir ach an rùn cruaidh do-sheachanta air an robh e


[TD 313]

smaointeachadh a latha ’s a dh’ oidhche. Bha e dol timcheall le aodann cho cruaidh ri cloich. Shaoil e nach biodh rud sam bith comasach air a ghoirteachadh tuilleadh ach aon latha nuair a chaidh a chur dhan chladach a chruinneachadh duileasg thuit e agus ghoirtich e chas air aghaidh sgeir ghairbh. Chuimhnich e cho luath ’s a thachair e gun do ghoirtich e chas anns an dearbh àite bliadhnaichean roimhe sin. Nuair a chuimhnich e air mar a chofhartaich a mhàthair e aig an àm sin thàinig na deòir gu shùilean agus anns a’ bhad bha e ’na shuidhe air a’ chladach ’s a bhroilleach a’ plosgartaich leis a’ chaoineadh.

“An do ghoirtich thu thu-fhèin?”

Nuair a thionndaidh e chunnaic e nighean le falt dubh ’s i caitheamh gùn ruadh. Bha basgaid air a gaoirdean. Dh’aithnich e Senta, an nighean a b’ òige aig Bantos. Bha co-fhaireachdainn anns na sùilean donna aice.

“Cha do ghoirtich!” ars esan ag èirigh.

Mus b’ urrainn dha an còrr a ràdh, chuala e èigh agus chunnaic e fear de na Lochlannaich ag òrdachadh dha cumail air le obair.

“’S fheàrr dhut falbh!” ars an nighean.

“’S fheàrr!” ars esan agus thionndaidh e air falbh.

Am feasgar ud fhèin chunnaic e bho dhoras a’ bhothain an nighean a’ dol suas gu doras an taighe mhòir le basgaid làn arain.

“Nach e sin an nighean aig Bantos?” ars esan ri Ulnat.

“’S e,” arsa Ulnat. “Tha i falbh le Thorkell.”

Dh’ fhairich Alnan an fhuarachd a’ tighinn ’na chridhe rithist.

An ath oidhche chuala e gun robh a’ bhò bhàn, an tè air an robh Ketil uabhasach measail a’ dol a bhreith agus gun robh Ketil fhèin a’ cumail sùil oirre.

Thuig Alnan gun robh an t-àm aige air tighinn.

Aig meadhon oidhche, an deaghaidh dha faighinn a-mach tro mhullach a’ bhothain bha e ’m falach anns a’ bhàthaich ’s an sgian gu teann na làimh, an sgian a gheuraich e gu dìomhar agus gu dìcheallach agus a phaisg e ri bhroilleach oidhche an deaghaidh oidhche.

Cha robh fada aige ri feitheamh. Chuala e còmhradh agus chunnaic e tron doras fhosgailte boireannach agus fireannach ann an solas na gealaich. Ged a bha cleòcannan orra dh’ aithnich e nach b’ e bean Khetil a bha còmhla ris. Bha an tè seo òg.

Dh’èirich gàirdeachas milis nimheil ann an cridhe Alnain. Ketil agus Olma còmhla ris. Mharbhadh e iad le chèile!

Dh’ fhan e gus an do choisich iad seachad air a dh’ ionnsaigh na bà.

“A bheil thu dol a dh’ fhuireach ann an Ketilsdalr?” bha ise


[TD 314]

ràdh.

Ketilsdalr! Bha iad eadhon air ainm a dhachaigh a ghoid.

Ach an uair sin dh’aithnich e nach b’ e guth Olma a bha seo idir.

Dh’ èirich e ’s sheas e mun coinneimh ’s an sgian ’na làimh.

Nuair a thionndaidh iad timcheall ’s an t-eagal anns na sùilean aca ann an solas na gealaich dh’ aithnich e Thorkell agus Senta!

Chuir Thorkell a làmh air a chlaidheamh ach cha do dh’fhiach e ri tharraing idir.

Dh’fhairich Alnan briseadh-dùil uabhasach.

“Bha dùil agam gur e Ketil a bha ann!” dh’ èigh e.

Shad e ’n sgian air am beulaibh agus choisich e mach às a’ bhàthaich. Thòisich e air coiseachd sìos dhan chladach ach cha d’ rinn e cabhag idir. Bha e coma ged a dh’ èigheadh iad tòir air ach cha tàinig duine às a dheaghaidh.

An oidhche ud bha gaoth fhuar is clachan-meallain air a’ chaolas a tha eadar eileanan nan Orc agus tìr-mor na h-Albann ach is gann gun robh Alnan a’ toirt an aire. Bha e faireachadh mar nach b’ urrainn do nì air an talamh buaidh a bhith aige air no a ghoirteachadh tuilleadh.

Ach bha e ceàrr.

[Sanas]


[TD 328]

“Ceòl Mòr”
le Aonghas Mac a’ Phì

Carson “Ceòl Mòr” na “Ceòl Beag”? – tha eadhon “Ceòl Meadhonach” an ceòl a phìob-mhòir agus cluinnear iomradh an co-fharpaisean a’ Mhòid, mu ‘Òran Mòr’, seach òran do sheòrsa sam bith eile.

’S gu dè tha sinn a’ ciallachadh, nuair a bhruidhneas sinn air ceòl, na òran mòr? An e gum bheil e cudthromach ’na ghnè agus gum feum sinn barrachd ùidh is modh a thoirt dhà san t-seinn? … am bheil e nas fhaide na ceòl air bith eile? – Is dòcha gum bheil beagan dheth sin fìor gu leòr, ach chan eil e cho furasda sin an Ceòl Mòr a chur leis fhèin, an dara taobh, seach ceòl sam bith eile.

Innsidh iomadh pìobair’ ainmeil dhut, gum bheil e gu math doirbh do mheuran ionnsachadh a dhol an grèim iomadh port dannsa, leithid sige neo ruidhle sònraichte leis cho eadar-fhighte ’s a tha na pongan aig a’ phort – fada nas doirbhe na fha e dhut eòlas-chorragan a chur air taorluath neo crùnluath na pìoba an ceòl mòr.

Tha mòran dhaoine dhen bheachd gun toigh leotha ceòl pìob-mhòr nan Gaidheal agus gum bheil e brosnachail a bhith ’g èisdeach ri còmhlan phìobairean is drumairean air a mheàrs – is cò è a theireadh nach eil? Ach cuir iomadh ‘<eng>aficionado<gai>’ dhen t-seòrsa ud a dh’ èisdeachd ri ceòl mòr agus innsidh iad dhut nach eil ann ach an drànndan gun bhlas dhaibhsan … ’s chan e coimhich iad idir gu math tric, ach Gàidheil is Albannaich le cion-eòlais air eachdraidh ar ciùil.

Bha eadhon mo sheanamhair fhèin, a bha gu math dèidheil air ceòl na pìoba, dhen bheachd gur ann a’ gleusadh na pìoba a bhiodh m’ athair, nuair a bha e air ùrlar a’ chiùil mhòir a thòiseachadh.

Their cuid an-diugh ‘pìobaireachd’ nuair a thatar a’ciallachadh ‘ceòl mòr’. Ma theid thu gu co-fharpais phìoba, chì thu gum bheil eadar-dhealachadh aca anns na co-fharpaisean. Tha ‘Meàrs’ is


[TD 329]

‘Srathspèidh ’s an ‘Rùidhle’ agus an ‘t-Sige’ no ‘dànns an t-Seòladair’ (an ‘<eng>Hornpipe<gai>’) aca agus cuideachd anns a’ ‘phìobaireachd’ ’s iad tric a’ toirt an t-ainm damaichte ud ‘Pibroch’ air. Ach nach e pìobaireachd uile e … ceòl na pìoba-mòire?

Cha robh guth aig na seann phìobairean anns na linntean roimh Bhlàr Chùl-lodair air an t-sèorsa còmhlan phìobairean agus air an t-seòrsa ceòl-meàrsaidh a tha cumanta an-diugh. B’iad na rèiseamaidean ùra Gàidhealach aig deireadh an 18mh lìnn agus bhon àm sin air adhart, a ghabh ris a’ mheàrs mar a thatar ga chluich an-diugh.

Bha na seann phìobairean ris a’ mheàrs cheana, ach gheibhear puirt an ceòl mòr a bhiodh aca agus b’e ‘spaidsearachd’ a theireadh iad ris – leithid “Spaidsearachd Chloinn ’Ic Rath” neo “Spaidsearachd Chloinn Ràghnaill”. A dh’ aindeoin ’s mar a tha cuid an dùil, tha mòran a bharrachd an ceòl mòr na Cumhaidhean is ceòl brònach.

Anns an fharsainneachd, tha ceòl mòr a’ tuiteam an aon do thrì sreathan…Ceòl brosnachail, leithid ceòl Cruinneachaidh…neo ceòl a bheireadh neart dhan cheatharnach am blàr ’s am meadhon cogaidh. Ceòl Fàilte, a’ toirt urram do cheann-cinnidh neo do ghaisgeach a bhuannaich sa’ bhlar…agus ceòl tùrsach, brònach ’na chumha dhaibhsean nach maireann, a bha teann dhan ùghdar ’s ùidh aige annta.

Ach a bharrachd air na seòrsan sin tha iomadh port grinn an ceòl mòr nach gabh comharradh, oir bhiodh na fir-chiùil, leithid Chlann ’Ic Cruimein Dhunbheagain ’s am pìobaire dall MacAoidh à Geàrrloch, ’s iomadh ùghdar-ciùil eile air feadh na Gàidhealtachd ’nan latha, a’ cur ri chèile ceòl maiseach air cuspairean inntinneach a thug sòlas dhaibh.

Tha port annasach ann air an tug an t-ùghdar, “Cath geilbheach nan Eun” agus mar a dh’ èisdeas tu ris, cluinnidh tu sgiamhail nan eun – socair anns an ùrlar, ’s a’ meudachadh anns an t-siubhal, gus mu dheireadh anns an taorluath ’s gu h-àraid anns a’ chrùnluath, tha ’m blàr air tighinn gu ìre agus cluinnear gach brag aig sgiath ’s gach stracadh aig spuirean is gob.

Ach mus tèid mi nas fhaide air adhart ’s dòcha gum b’ fhèarr dhomh innse dhaibhsan nach eil eòlach air ceòl mòr, gum bheil e mar cheòl clasaiceach eile, le ùrlar neo ‘<eng>theme<gai>’ air a bheil am fear-ciùil a’ togail ‘<eng>variations<gai>’. Tha ’n toiseach an t-ùrlar a’ cur a-mach ’na phongan, cridhe a’ chiùil. A’ leantainn seo tha ’n siubhal a’ meudachadh gu socair air na chaidh roimhe agus mar as trice, dùblachadh an t-siubhail an dèidh sin. Tha uairean pàirt an dèidh an t-siubhail ris an abrar, an leumluath, ach nas trice ’s e ’n taorluath a tha tòiseachadh air modh a’ phuirt a thoirt gu ìre, le


[TD 330]

breaban luath dhe na meòirean. ’S e ’n crùnluath agus uairean an crùnluath-a-mach an gluasad mu dheireadh anns a’ phort ’s e a’ crùnadh cèol a dh’fhosgail leis an ùrlar. Seo matà mar a thatar a’ seinn ceòl mòr.

Ach a’ tilleadh gu na puirt fhèin…gheibh thu port leithid “’S leam-fhèin an Gleann”, nuair a chluinneas tu anns na pòngan fìor-phròis Iain Dubh Mhic Cruimein ’s e cuide ri Iarla Sìophoirt a’ dol troimh Ghleann Seile…ag innse dhut an ùidh a bh’aige gum boineadh an t-àite dhà ’s cho pròiseil ’s a bha e ’na bhòidhchead.

Ach ri linn na rèiseamaidean Gàidhealach mar a thubhairt mi, ghabh an t-Arm ùidh mhòr am pìobairean a bhith a’ brosnachadh na saighdeirean – ’s chan eil teagamh nach toir ceòl na pìoba air saighdear òg na sean a dhruim a dhìreachadh ge be cho sgìth e. Bu mhath a dh’aithnich an t-Arm seo agus chan eil teagamh nach d’rinn e feum do phìobaireachd ’s do phìobairean, oir ’s iomadh balach ceòlmhor a rinn ainm dha fhèin an èideadh an Rìgh ’s a thàinig gu ìre-chiùil nach fhaigheadh e ’n àit eile.

San toiseach bha e coltach gu leòr gum biodh a bharrachd ùidh aig an Arm sa’ cheòl bheag…ceòl na meàrs ’s mar sin air adhart…ach bha na h-uimhir do oifigich nan rèiseamaidean Gàidhealach à teaghlaichean nan gleanntan agus glè dhèidheil air ceòl an t-sean nòs. Mar sin, eadar pìobairean a chùm grèim air ceòl an t-sìnnsre (a dh’aindeoin òrdain riaghaltais cèin an latha) agus uaislean a dh’aithnich a thlachd, cha deach an ceòl mòr buileach air chall oirnn.

Cha mhòr nach deach ge tà, mur a b’e breithneachadh beagan dhaoine a dh’fheuch ri canntaireachd ar sìnnsrean a sgrìobhadh sìos, leithid Cailein Caimbeul à Earra-Ghàidheal an 1791 agus daoin’ eile coltach ri Aonghas MacAoidh à Raarsaigh is Aonghas MacArtair a sgrìobh puirt aig toiseach an 19mh. linn. Feadhainn eile dhan toir sinn taing, Dòmhnall Dòmhnallach às an Eilean Sgiafhanach agus an Seanalair MacThòmais.

Tha sinn nas fhaide an comain nan daoine sin na thuigeas sinn, oir mur a b’e ’n obair rannsachaidh a rinn iad bha na taisgean-chiùil seo air seachran gu bràth. B’ adhbhar seo nach robh ar sìnnsrean eòlach air ceòl a sgrìobhadh sìos. Tha mi cinnteach nach do bhuail e riamh orra ceòl a cheangal le peann. Nuair a bha iad ga chur ri chèile ’s ga ionnsachadh do phìobairean òga, b’e sheinn a rinn iad. B’e canntaireachd a thugar air seo agus ma dh’èisdeas tu ri còmhlan phìobairean a’ bruidhinn air puirt, cluinnidh tu ‘<eng>Hecham<gai>’ an sud, is ‘<eng>Tachum<gai>’ an seo agus tuigidh tu gur e canntaireachd a th’aca ag innse pongan phuirt dha chèile.

Tha mi-fhìn dhen bheachd, mur a bheil guth seinn math aig a’


[TD 331]

phìobaire (’s tha uairean nach eil) gum bheil canntaireachd gu math doirbh a thuigsinn agus tha cuimhneam uair a bhith ’g èisdeach pìobaire ainmeil air rèidio a’ feuchainn ri port a chur an canntaireachd agus guth na ròcais aige…chan aithne dhomh fhathast gu dè ’m port a bh’aige.

Anns an là-an-diugh tha ceòl na pìoba Gàidhealaich gràdhaichte air feadh farsainneachd an t-saoghail ’s air a sheinn an iomadh dùthaich, cèin do Alba. Saoil gu dè theireadh ùghdairean-chiùil nan linntean a dh’fhalbh…leithid Pàdraig Mòr Mac Cruimein, a rinn cho mòr a phuirt ’na làtha, thall ud an taigh-tughaidh am Boraraig, Loch Dhunbheagain, nam biodh e cuide ruinn an-diugh…a’ cluinntinn pìobairean ealanta le ainmean annasach à dùthchannan air nach cual esan iomradh riamh, ’s iad a’ cur an cridhe ann a bhith a’ seinn a chiùil air ùrlar nan co-fharpaisean airson duaisean a bha air Pàdraig Mòr a chumail beò airson bliadhna.

Ged a tha ùidh aig pìobairean an t-saoghail air ceòl beag ’s e ’n ceòl mòr a chuireas iad romhpa ionnsachadh fad am beatha, le tuigse gur i seo am prìomh-cheòl dhan phìob-mhòr agus nach eil inneal-ciùil eile a-measg innealan-ciùil an t-saoghail air fad le ceòl clasaiceach sònraichte dha fhèin coltach ris a’ phìob-mhòr.

Tha ùidh mhòr an ceòl na pìoba air feadh an t-saoghail mar a thubhairt mi agus tha cuid do phìobairean san là ’n-diugh a’ dèanadh am beò-shlàint gu lèir air pìobaireachd. Tha co-fharpaisean a’ gabhail àite a Shamhradh ’s a Gheamhradh an àiteigin a-nis air feadh an t-saoghail far am faod na farpaisich duaisean mòra a bhuannachd. Ged a ghabhas mi ris, gum bheil na co-fharpaisean a’ dèanadh mòran feum am brosnachadh agus a’ tarraing mòran dhaoine a dh’èisdeachd ri maise ceòl ar sinnsrean…’s a’ toirt air na farpaisich a bhith dìleas san deasachadh an ceòl as fhèarr a sheinn…chan eil mi uile gu lèir toilichte gur h-i an ceòl as maisiche a thig às na co-fharpaisean. Nuair tha ’m pìobaire a’ sireadh duais, tha e faiceallach nach dèan e mearachd mheòirean sam bith air eagal ’s gun cuir am breitheamh ’na aghaidh e, nuair a bhitheas e a’ cùnntas cò è a b’ fheàrr a sheinn. Chan eil teagamh nach fheumar cruinneas anns a’ cheòl oir cha chuidich mearachd ceòl sam bith…ach an rud a dh’fheumas am fear-ciùil a chumail fa chomhair bho thùs, gur a “Ceòl” a tha ’n seo ’s chan e fuaim a’ tighinn à inneal gun chridhe. Mur a bruidhinn an ceòl riuthasan a tha ga èisdeachd, chan eil e gu feum sam bith. Tha e soirbh duaisean a chosnadh, mur a bi na breitheamhan ag iarraidh ach ealantas chorragan, ach mur a bheil tuigse agus àrdachd a’ tighinn


[TD 332]

bhon phìobaire gu a luchd-èisdeachd, cha thoill e idir duais.

Mar sin, ged a tha staid ceòl-na-pìoba an deagh òrdan air feadh an t-saoghail ’s gu h-àraid an Alba, bu mhiann leam fhìn, ’s chan eil mi ’nam aonar, gun robh a bharrachd tuigse ga ionnsachadh dhan òigridh a tha ’g èirigh suas ’nam pìobairean gur e ’n ceòl agus an t-eadar-theangachadh bho sgrìobhadh gu a sheinn as cudthromaiche na ’n ‘<eng>technique<gai>’. Eisdeadh iad ri mhaise ’s na tha e ’g ràdh riutha an toiseach agus feuchadh iad an uairsin, le tuigse, ionnsachadh ’s a thoirt do chàch.

Seo ceòl ar sìnnsre agus bheireamaid ùidh dhan bheairteas a dh’fhàg iad againn.

[Sanas]


[TD 338]

AN TAIGH-ÒSDA
le Dòmhnall Iain MacIomhair

Bha an seòmar a’ faireachdainn fuar nuair a chaidh Seumas a-steach. Dhùin e na cùirtearan, agus bhrùth e putan sa’ bhalla a chum am fuachd a thionndadh dheth. Shuidh e air oir na leapa, agus thòisich e a’ smaoineachadh.

“Nam bitheadh cùisean air a bhith eadar-dhealaichte,” bha e ag ràdh ris fhèin. “Nam bitheadh!” Nach b’ e sin a bheatha, ’s i làn de “nam bifheadh”.

Cha robh sgeul oirre. Bha i ann an gàirdeanan chuideigin eile, ’s iad ga dìon bho Sheumas ’s bhon t-saoghal. Dhùin e a shùilean le cràdh ’s le gràdh nuair a leudaich an dealbh. Cràdh agus gràdh agus ionndrain, ’s “nam bitheadh” a’ tilleadh a chum a chiùrradh.

Cheannaich e leth-bhotal uisge-beatha mus do dh’fhàg e. Bha feum aige air drama, ach cha robh feum aige air bàr làn dhaoine, làn dhaoine a dh’fhaodadh a bhith coltach ris fhèin…“nam bitheadh”. Dh’fhosgail e a mhàileid, ’s thug e a-mach an leth-bhotal. Dhòirt e steall den uisge-bheatha ann an gloinne. Mhothaich e gun robh crith ’na làimh. Dh’òl e dà bhalgam, agus thòisich e a’ smaoineachadh a-rithist.

Thug e sùil air an leabaidh air an robh e ’na shuidhe. Bha e a’ dol a chur seachad na h-oidhche ann an leabaidh nach buineadh dha.

“Cò a chaidil innte an-raoir?” smaoinich e.

Maighdeann, ʼs dòcha, ann an lànachd òige, ʼs ann an lànachd abachaidh. No seann bhoireannach greannach a bha air crìonadh le aois. Eadhan rìgh, ʼs dòcha, aig an robh a rìoghachd fhèin. No caillteanach nan iomadh gaol. Co aige bha fhios? Bʼ iongantach mur an robh fhios aig cuideigin. Bha. Bha fhios aig cuideigin.

Bha e ga faicinn ged nach robh i còmhla ris. Dhʼòl e balgam eile den uisge-bheatha. Chuimhnich e air iomadh aisling. O, nam bitheadh…Thug e breab chruaidh don dara cois leis aʼ chois eile. Bha am pian milis. Seòrsa de ìocshlaint neònaich airson gach pian eile a dhʼfhuiling e an luib nan cothroman a leig e seachad. Bha an t-uisge-beatha ga bhlàthachadh, ʼs bha fearg uabhasach ag èirigh


[TD 339]

’na chridhe. Bha an fhearg a’ sluaisreadh na fala tro a chorp.

Cha robh fiù dealbh air na ballachan. Càil ach sanas mu theine. Bha a shaoghal a’ dol na fheine. Sheall e ris an àirneis lom gun ghrèis a’ sabaid ri na cùirtearan. Cha robh smachd aig na cùirtearan air soillse nan solas buidhe a bha a-muigh air an t-sràid. Chunnaic e lorgan chasan air an ùrlar. Bha na lorgan a’ coiseachd air feadh an t-seòmair, a lorgan fhèin agus a lorgan-se. ’S dòcha gun chaidil ise san leabaidh, agus esan mìle mìle air falbh ann an saoghal air choreigin.

D’fhosgail e a mhàileid a-rithist. Cha robh càil innte ach aodach gun duine ’na bhroinn, agus pàipearan. Pàipearan na coinneimhe. Shaoil e gun robh an saoghal beò air pàipearan, ’s bha fhios aige nach robh e comasach dhà fhèin a bhith beò air biadh a-mhàin. No air deoch. No air biadh ’s air deoch. Agus, gu h-iongantach, nuair a thuig e sin thàinig an t-acras air. Dh’fhairich e coltach ri na pàipearan ithe, ach bha fhios aige nach robh cuid de na briathran a bha orra ro bhlasda. Mus do dh’fhàg e an oifis, bha e air a bhith gan ithe leis an t-sùil. ’S aig a’ choinneamh bhitheadh iad a’ còmhradh ’s ag ithe bhriathran gun sgur. Bha iad uile cho beachdail, ach ’s dòcha gun robh e fhèin beachdail cuideachd. ’S chuireadh iad fearg air, ach cha b’ e an seòrsa feirge a bha e a’ faireachdainn an-dràsda.

Chaidh e dhan taigh-bheag, ’s thug sin smuaintean eile a-steach air. Smuaintean a bha ro uabhasach airson smaoineachadh orra. ’S chuimhnich e gun robh an t-acras air. Dh’òl e balgam no dhà eile, thog e am bacan air an robh iuchair an t-seòmair ceangailte, agus an dèidh mìle staidhre a chur air a chùl ràinig e an seòmar-bidhe. Cha robh fhios an robh neach eile a’ dol a chur na h-oidhche seachad air an ùrlar ud an àiteigin eadar nèamh agus talamh.

Bʼ fheàrr leis nach fheumadh e a bhith ag ithe leis fhèin. Carson nach tigeadh i còmhla ris? Cho luath ’s a chaidh e a-steach, sheas e am meadhan an làir ’s rinn e altachadh, coltach ri altachadh bodaich. Cha robh criomag bidhe san àite nach do bheannaich e. Cha do dh’èisd duine ris an altachadh. ’S nuair shuidh e sìos ’s a thugar thuige a bhiadh, dh’iarr e beannachd eile air a’ mhuic a bha air a thruinnsear. Shuidh e a’ coimhead na muice, ach cha do dh’ith e idir i. Nam bifheadh ise ri thaobh aig a’ bhòrd, bhitheadh a’ mhuc blasda a-measg a’ chòmhraidh ’s a-measg na gàireachdaich. Fìon cuideachd, agus na solais a’ dol sìos.

Sheall e mun cuairt. Air taobh eile an t-seòmair, bha dithis ’nan suidhe. Bha iad ag ithe, agus a’ leughadh shùilean a chèile. Rinn sin dragh dhà.

“Saoil a bheil iad pòsda, a Sheumais?” ars esan ris fhèin.


[TD 340]

’S iongantach gun robh, aig a chèile co-dhiù. Agus thall san oisean bha tè aig bòrd ’na h-aonar. Bha i ag òl cofaidh. Bha poit mhòr cofaidh air a beulaibh. Smaoinich e ach carson a bha i ’na h-aonar. ’S dòcha gun robh ise mar a bha esan, agus cuan ga bàthadh. Rinn e altachadh eile, a’ toirt tainge airson a’ bhìdh nach do dh’ith e, agus choisich e a-mach às an t-seòmar. Thill e suas mìle staidhre, air ais gu leabaidh nan coigreach agus chun an uisge-bheatha.

Bhuail e a’ chiste dhrathraichean le a dhòrn, ach cha do dh’fhairich e pian. Shaoil e gun robh a’ chiste dhrathraichean a’ fanaid air ’s a’ leughadh a chuid smuaintean.

Chuala e inneal-smàlaidh a’ beucail anns an dol seachad. Bha e cinnteach gun stad carbadan na dùthcha airson a leigeil seachad. Bha a bheatha cho falamh, agus inntinn cho làn, cho loma làn de chràdh. ’S chunnaic e na gàirdeanan mòra uabhasach cho glaiste ri uinneag prìosain. ’S bha ise glaiste anns na gàirdeanan. Cha robh iuchair aige a dh’fhosgladh iad. Thug e breab eile dhà fhèin.

A-muigh air an t-sràid bha feadhainn ag èigheachd anns an dorchadas ’s anns na solais. Cha do thuig e carson a bha iad ag èigheachd. ’S dòcha nach robh iad fhèin ga thuigsinn, ach chùm iad orra ag èigheachd gus an deach iad à claistneachd. A-nise, bhitheadh iad a’ cur dragh air cuideigin eile. Cha robh diofar. Dh’òl e balgam eile, ’s bha e fhèin ’s a smuaintean còmhla a-rithist. Sheall e ris an leabaidh, ’s i cho falamh, cho falamh ri a bheatha fhèin.

“Nam bitheadh…” ars esan ris fhèin.

Cha d’ fhuair e freagairt, ged a bha freagairtean gu leòr ann. ’S bha a mhac-meanmhain a’ cruthachadh fhreagairtean.

Choisich e a-null chun na h-uinneige, agus rinn e sgaradh eadar an dà chùirtear a bha a’ pògadh a chèile. Shìos gu fada fodha bha an t-sràid fhuar. Chunnaic e siùrsach ’na seasamh aig doras togalaiche. Bha i òg, ach bha i caithte. Stad càr agus dh’fhalbh i anns a’ chàr. Ghabh tè eile a h-àite san doras. Dhùin e na cùirtearan agus shuidh e air oir na leapa. Chitheadh e ìomhaigh fhèin san sgàfhan a bha mu choinneamh na leapa. Bha aodann a’ coimhead uabhasach brùite.

Bha an seòmar làn thaibhsean. Bha na taibhsean ’nan seasamh air an ùrlar, ’s iad ag òl fìona. Ag òl fìona agus a’ gàireachdainn. Cha robh Seumas a’ faireachdainn coltach ri gàireachdainn idir. Bha coinneamh aig na taibhsean, ’s iad a’ bruidhinn air nithean air an robh cuimhne aca. Càirdeas is gaol is ùbhlan dearga. Dòchas agus briseadh cridhe. Agus chunnaic Seumas a thaibhse fhèin ’nam measg, ach cha robh a thaibhse-san a’ gàireachdainn mar a


[TD 341]

bha càch. Chunnaic e cuideachd a taibhse-se, a’ còmhradh ri taibhse mòr nach do dh’aithnich e, ach air an robh e gu math eòlach. Phòg i an taibhse.

Bha cus thaibhsean a’ cumail choinneamhan anns an eanchainn aige. Cha robh sìth no fois ann idir.

Thug Seumas sùil eile tron uinneig. Bha an t-sràid cho fada shìos ’s a bha i a-riamh. Nan leumadh e an-dràsda bhitheadh an t-sràid air a gànrachadh. Ach bhitheadh a h-uile nì seachad. Dè a chanadh na taibhsean an uairsin? Ach bha fhios aige nach robh de mhisneachd aige na phutadh air adhart e.

Chunnaic e duine a’ dol seachad ’s an deoch air. Bha e a’ falbh bho thaobh gu taobh den t-sràid, agus na càraichean ga sheachnadh. Dhùin e na cùirtearan, oir cha robh a-muigh an siud ach saoghal a bhuineadh do chàch.

Mhothaich e do Bhìoball ri taobh na leapa. Bìoball dearg a bh’ ann, ’s cha b’ e fear dubh. Dè a theireadh na bodaich nam faiceadh iad Bìoball dearg? Cha robh e a’ coimhead ceart, smaoinich e. Thog Seumas am Bìoball, ach cha b’ urrainn dha thosgladh. Bha e mar gun robh a làmhan air an neart a chall. Cha do rinn iad sabaid ris a’ Bhìoball.

Bha am botal a-nise gu bhith falamh, ’s nuair thraogh e e thuig e nach d’ fhuair e sàsachadh bho na bha ’na bhroinn. Chaidh e sìos don bhàr, ag ràdh ris fhèin nach b’ e miann na misge a bha ga chur ann ach miann air rudeigin a lìonadh falamhachd. Bha dithis anns a’ bhàr, ’s iad ag argamaid.

“’S tu bu choireach,” ars esan.

“Cha bu mhì,” ars ise.

“Dè an diofar?” ars esan. “Tha fhios agam nach eil gaol agad orm tuilleadh.”

“Chan eil,” ars ise. “Tha sin ceart.”

“A bheil cuimhne agad idir air na làithean a bh’ ann, nuair bhitheadh sinn còmhla gun fhios do dhuine? A bheil cuimhne agad air na facail, air na geallaidhean, air na rudan eile?”

“Tha,” ars ise. “Tha cuimhne agam. Na làithean a bh’ ann…na làithean a bh’ ann.”

“’S tha thu a’ feuchainn ri crìoch a chur air gach nì a bha sin, a bheil? An e sin a tha thu ag iarraidh?”

Cha d’ fhuair i air a fhreagairt, oir chaidh Seumas a bhruidhinn riutha agus dh’innis e dhaibh eachdraidh a bheatha fhèin. Dh’innis e dhaibh mu na taibhsean. Phòg ise esan, agus esan ise, ʼs dhʼfhalbh iad còmhla mar a chuir iad romhpa bho chionn fhada. ʼS cha bʼ urrainn do Sheumas càil a ràdh ach, “nam bitheadh…”

Nam bitheadh fàidh no soisgeulaiche, fiosaiche no taibhse air


[TD 342]

tighinn ’na luib mus do dh’ith e an t-ubhal a bha a-nise gu socair ga chur gu bàs, cha bhitheadh e sa’ mhionaid seo ’na shuidhe ann am bàr taigh-òsda a’ feitheamh ri madainn air nach robh iarraidh aige.

Dh’èirich e bho a chathair. Sheas e air an ùrlar ann am meadhan a’ bhàir ’s rinn e ùrnaigh, ach bha fhios aige nach robh brìgh san ùrnaigh. Suas leis an uairsin, gu mall, air ais chun an t-seòmair far an robh na taibhsean a’ feitheamh ris.

Dh’fhosgail e a mhàileid. Thug e aisde gach nì a bha ’na broinn. Dh’fhosgail e an uairsin uinneag a sheòmair, ’s sheall e sìos ris an t-sràid. Bha an saoghal fhathast air ghluasad. Aon an dèidh aoin, shad e a-mach air an uinneig gach ball aodaich a bha sa’ mhàileid, ’s an uairsin, aon an dèidh aoin gach bileag pàipeir a thug e leis airson na coinneimhe, gus mu dheirreadh gun robh gach nì a bha sa’ mhàileid ’na laighe shìos gu fada fodha air an t-sràid. Thug e an uairsin dheth gach stiall aodaich a bha air a chorp, agus, aon an dèidh aoin, sìos leotha chun na sitige còmhla ri càch.

Cha deach Seumas don leabaidh idir, oir bha e a’ smaoineachadh gun robh cus de eachdraidh co-cheangailte rithe. Anns a’ mhadainn, fhuair iad e a’ dannsa ’na làn lomnochd còmhla ri na taibhsean.

Agus a’ choinneamh? A’ choinneamh a bha ’na meadhan air gun robh Seumas san taigh-òsda bho thùs. Tha Seumas gun a frithealadh fhathast, ’s tha fhios aige fhèin ’s aig an t-saoghal gum bi e a’ dannsa, e fhèin ’s na taibhsean, ann an seòmar taigh-òsda, mìle ùrlar os cionn na talmhainn, suainte ’na smuaintean ’s ’na chuimhne, gus an tig an là sam bi cuantan an t-saoghail ’s na beatha gu h-iomlan air traoghadh ann an tiormachd.

[Sanas]


[TD 350]

TURAS THARMOID GU LEUMRABHAGH
le Calum MacMhaoilein

An dèidh blàr fuilteach Chuil-lodair ann an 1746, mar a tha fios aig an t-saoghal gu lèir, bha am Prionnsa Teàrlach Stiùbhard ’na fhògarrach air feadh na Gaidhealtachd. Cha ruig mise leas ach glè bheag a ràdh mu dheidhinn seo, oir tha fios fada agus farsaing air. Fhuair am prionnsa mòran cuideachaidh bho iomadh Gaidheal, ach air thoiseach air a’ chuid mhòr dhiubh, no is dòcha, air thoiseach orra uile, bha an gaisgeach, Dòmhnall MacLeòid agus na fir a bha dìleas dhà-san agus dhan Phrionnsa.

An dèidh a chuairt air feadh iomadh ceàrnaidh den Ghaidhealtachd, thàinig am Prionnsa agus na bha còmhla ris gu Na Hearadh. An ceann greis rinn iad air Leòdhas ann an dòchas gum faigheadh iad bàta tapaidh ann an cala Steòrnabhaigh. Le bàta beag à Eilean Scalpaigh, chum iad gu tuath, agus chuir na Scalpaich air tìr iad faisg air beul Loch Sìophoirt. As a sin, a’


[TD 351]

coiseachd troimh mhonaidhean, agus frith-rathaidean clachach, caola, chùm iad air Bail’ Ailein, agus à sin gus na ràinig iad mòinteach Airinis, faisg air Steòrnabhagh.

Ged a chaidh Dòmhnall MacLeòid, agus gille òg dom b’ ainm Tarmod, a-steach gu Steòrnabagh gus oidhirp a dhèanamh gus bàta a cheannach, cha deach aca air fhaighinn ach eathar beag nach toireadh tarsainn air A’ Chuan Sgìth iad gun chunnart.

Co-dhiù, bha fios aig an luchd ùghdarrais gun robh iad ann an Leòdhas, agus bha an t-Arm Dearg agus a’ Chàbhlach Rìoghail a’ dèanamh air Leòdhas às an dèidh. Cha robh air ach feuchainn gu deas leis a’ bhàta bheag a fhuair iad, ann an dòchas gum biodh cùisean na b’ fhurasda dhaibh ann an Uibhist.

Chùm iad gu math a-steach ris a’ chladach ach a-mhàin ann am beul Loch Eireasort agus Loch Odhairn, gus an do ràinig iad Gob na Milleid far am bheil an taigh-solais air a thogail bhon uair sin, agus air sùil a thoirt gu deas, chunnaic iad dà bhàta a’ fàgail an Eilein Sgiathanaich. Bha iad cinnteach gur e bàtaichean bhon Chàbhlach Rìoghail a bha seo ach on bha an t-eathar aca fhèin cho beag bha dòchas aca nach fhacar iad, agus theich iad a-steach do Loch Shealg, far an tàinig iad air eilean a tha ’na laighe tarsainn air Tòb Leumrabhaigh, air am bheil an t-ainm Eilean Iubhairt.

Air an eilean fhuair iad bothan beag a bha cìobair air a thogail gu fasgadh a thoirt dha nuair a bhiodh e a’ coimhead an dèidh an sprèidh air an eilean. Fhuair cuid aca fasgadh anns a’ bhothan, ach b’fheudar dhaibh am bàta beag fholach far nach fhaiceadh luchd an Nèibhi i. Chaidh Tarmod agus duine no dhithis eile a dh’ionnsaigh baile beag Leumrabhaigh a bha fo an comhair. Bha grunnan eathraichean timcheall air laimrig an ceann an tòib agus chuir Tarmod an t-eathar aca fhèin ’nam measg gus nach aithnicheadh sgiobadh na Càbhlaich gun robh coigreach anns an tòb.

Bha muinntir a’ bhaile a’ gabhail riutha gu bàidheil agus gu coibhneil agus bha Tarmod agus na fir a bha còmhla ris glè shona airson an latha no dhà a dh’fhuirich iad ann an Leumrabhagh. Ach bha aon nì a’ dèanamh dragh do Tharmod. Dh’fheumar sùil a chumail a-mach don Chuan Sgìth gus am faiceadh iad an robh an Nèibhi fhathast mu bhun Loch Shealg. Cha robh mòran dhan chuan ra fhaicinn à baile Leumrabhaigh ach nuair a dhìrich e suas gu mullach na Cleite Mòire bha sgòid mhath den chuan ann am fianais, agus mar sin bha e a’ cur seachad mòran ùine anns a’ cheàrnaidh sin. B’ann mar sin a thachair e ri Seònaid. Air an dara latha, chaidh e suas gu mullach na Cleite Mòire agus chunnaic e caileag a bha air leth bòidheach, le cuailean òr-bhuidhe a’


[TD 352]

sgaoileadh mu a guaillean, ’s i a’ buachailleachd treud chruidh ann am fasgadh na Cleite Mòire. Thuit Tarmod ann an trom ghaol leis a’ chaileig air a’ chiad sealladh agus nuair a chaidh e ’na còmhradh thuig e gun robh saighdean <eng>Cupid<gai> air ise a bhualadh cuideachd.

Bha deagh fhios aca le chèile nach b’urrainn do Tharmod fuireach ann an Leumrabhagh ach airson beagan làithean, ach thug Tarmod bòidean dhi gun tilleadh e gu Leumrabhagh nuair a gheibheadh iad air am Prionnsa a chur gu sàbhailteachd.

An ceann dà latha, a chuir iad seachad gu taitneach còmhla ri chèile, thug Tarmod sùil a-mach an Cuan Sgìth, agus ged a bha e dèidheil air Teàrlach fhaicinn sàbhailte, b’ann le cridhe cràiteach a chunnaic e gun robh na bàtaichean air falbh agus gum faodadh iad a-nise Loch Shealg fhàgail le sàbhailteachd.

“Chan eil fios am faic mi gu bràth tuilleadh thu”, arsa Seònaid, is i a’ gal gu brònach. “Tillidh mi, m’eudail”, fhreagair Tarmod, “a cheart cho luath agus a gheibh sinn air am Prionnsa a chur air cùram neach earbsach anns na h-eileanan a tha deas oirnn”. “Bithidh mise ann an seo a’ fuireach riut a ghràidh”, arsa Seònaid, “agus cha dealaich sinn gu bràth”.

Dh’fhalbh Tarmod gu Eilean Iubhairt agus sheòl iad gu deas gun dàil. Chuir iad am Prionnsa air tìr ann an Loch nam Madadh, far an robh Uibhistich a ghabhadh a chùram, agus thill Tarmod le gàirdeachas gu Leumrabhagh agus gu a leannan gràdhach.

Cha robh adhbhar dàil a chur anns a’ phòsadh, agus chuir iad seachad iomadh latha sona còmhla ri chèile ann an Leumrabhagh, far an d’fhuair iad teaghlach mòr. Bha Niall, am mac a b’òige a bh’aca, ’na sheann bhodach ann an 1836 nuair a chaidh e fhèin agus a theaghlach a sgiùrsadh air falbh às a’ bhaile anns an fhògradh a rinneadh air Leumrabhagh air a’ bhliadhna sin.

[Sanas]


[TD 380]

AN SGEILP LEABHRAICHEAN

A’ Sireadh an Sgadain
le Calum MacMhaoilein
(Gairm. Glaschu. ISBN 1 871901 02 2. £5.40 1990)

Tha mi coimhead bho thoiseach an leabhair gur e an tiotal seo Aireamh 83 a tha Gairm air a chur a-mach. ’S e obair mhòr a tha seo.

Chòrd an sgeulachd seo rium uabhasach math. Tha i ag innse mu dheidhinn Seumas Ruairidh a rugadh ann an Grabhair ann an 1871. Bha e aig Creach na Pàirce ’na bhalach; thuit e ann an gaol le nighean, Seonag, a choinnich e aig an àm sin. Bha a ’na chuibhlear air bàta, phòs e Seonag, nuair a thàinig an cogadh chaidh a leòn, nuair a chriochnaich an cogadh cheannaich e bàt ùr le einnsean. Bhàsaich a bhean, ann an ceann ùine phòs e rithist, aig a cheann thall bhàsaich e le tinneas cridhe, aig beagan is trì fichead.

Tha sinn à faighinn a-mach air feadh an leabhair mòran mu dheidhinn na làithean a thrèig, caochlaidhean a thàinig air an t-saoghal, air iasgach ʼs air dòighean beatha. ʼS ann a tha an sgeulachd coltach ri “<eng>documentary<gai>”, chan e cruth nobhail a th’oirre. Ao-coltach ri nobhail, chan eil sinn a faighinn eòlas air smaointean nan caractar ach a dhʼaindeoin sin tha an dòigh-sgrìobhaidh siùbhlach gu leòr.

An dèidh bàs Sheumais tha sinn aʼ leantainn fortan a theaghlaich ’s an fheadhainn a tha co-cheangailte riutha. Tha carbaidean a’ tighinn chun na Lochan, tha nighean aʼ dol gu Sgoil Mhic Neacail, tha rathad ùr ga thogail, tha cogadh ùr ri teachd. Ach tha na h-iasgairean a’ cumail aig an taigh. Tha feadhainn dhiubh an aghaidh a’ chogaidh ʼs feadhainn air a shon. Tha nighean a’ call a gàirdean ann an Lunnainn le V-2. Tha bainnsean is bàsan a’ tachairt. Tha nighean a’ fàs trom ’s a dh’aindeoin sin tha a ciad leannan ga gabhail ged nach ann leis fhèin an leanabh. Seo mar a tha an saoghal a’ gluasad ’s a’ cur nan car dheth.

Tha sinn aʼ faighinn a-mach mu dheidhinn obair cuibhleir, mu phrìsean bàtaichean, mu iasgach, mu an R.N.R., anns an robh


[TD 381]

feadhainn de na gillean air sheirbheis. Bha a’ chlann-nighean ag obair anns a’ bhaile mhòr, ach aig a’ cheann thall ’s e obair teaghlaich a bha an dàn dhaibh.

Chan eil deasbad neo àmhghair anns an leabhar seo ach a-mhàin beagan eadar balach is a mhuime. Tha gach fear a’ dèanamh a dhleasdanas gun ghearain, chan eil duine dìomhain, tha gach balach is nighean modhail is stuama. Chan eil guth air deoch, neo air a’ bhaile air fad. Tha eildear a’ cur an aghaidh na Creiche seach gur e seòrsa de ghoid a th’ann.

’Se saoghal cumhang a tha seo, ged a tha cùnntas an dràsda ’s a-rithist air danns, neo air an taigh-dhealbh ann an Steòrnabhagh. Tha balach a’ ceannachd bàidhsagal.

’S e saoghal cruaidh a th’ann dìreach mar a bha e. Ach tha sinn a’ tuigsinn gu bheil toileachas ann cuideachd. Agus is math gun deach a dhealbhadh anns an leabhar seo mus do bhàsaich e buileach.

Iain Mac a’ Ghobhainn.


<eng>An Introduction to Gaelic Poetry<gai>
le Derick Thomson
(1989, Edinburgh University Press: 335 t.d.; £9.95, còmhdach bog)

’S ann an 1974 a nochd an leabhar seo an toiseach on fhoillsichear Victor Gollancz. A-rèir choltais, dh’fhalbh e gu math, agus chuireadh deargadh eile a-mach ann an 1977. Ach tha treis o chosg na chaidh fhoillseachadh an uair sin, is tha grùnn bhliadhnaichean o nach robh e ri fhaighinn anns na bùithtean. A-nis, ge-ta, tha foillsichear Albannach air a chur an tairgse dhaoine a-rithist.

Ged a thuirt an t-ùghdar aig toiseach an leabhair gun do sgrìobh e e rudeigin sgiobalta, ghabh e ris cuideachd gur fhada o bha e air a bhith meòmhrachadh air leabhar mar seo. Bha e follaiseach nach robh duine ann a bu fhreagarraiche air a leithid a ghabhail os làimh, is fhuair an leabhar deagh mholadh o fheadhainn a b’fhiach èisdeachd riutha, mar a bha Deòrsa Caimbeul Hay agus Iain Mac a’ Ghobhainn o thaobh na Gàidhlig agus gu leòr eile on taobh a-muigh.

Tha na h-uimhir air tachairt o sgrìobhadh e, agus thathar air an cothrom a ghabhail leis a’ chlò-bhualadh ùr seo air geàrr-aithris a dhèanamh air na thachair o chionn sia bliadhna deug. Chan eil farsaingeachd mhòr sam bith aig an sgrìobhadair airson seo, oir tha an leabhar seo, mar gum bitheadh, fhathast ann an cèis nan 335


[TD 382]

[Sanas]


[TD 383]

t.d. a bha san t-seann fhear. Ach bha ochd duilleagan ann a bha bàn no faisg air, agus chaidh an stuth ùr a chur orra sin, rud a tha fàgail gu bheil e rudeigin dùmhlaichte – ach tha sin a’ toirt na h-uimhir de nàdur ‘<eng>stop press<gai>’ dha, mar gum biodh an eachdraidh a’ dol a leantainn oirre gu cabhagach fhathast. Rud a tha, a-rèir choltais.

Anns na ceithir duilleagan fon cheann ‘<eng>A 1989 Postscript<gai>’ tha MacThòmais a’ toirt sùil aithghearr air na leabhraichean ùra bàrdachd a nochd o sgrìobh e a’ chaibideil mu dheireadh ann an 1973. Cho fad’ ’s a chì mi, tha a h-uile leabhar ùr bàrdachd a nochd air ainmeachadh an seo – còig deug no mar sin, a bharrachd air taghaidhean leithid Nua-Bàrdachd Ghàidhlig is Reothairt is Contraigh. Mar a thubhairt mi, chan eil farsaingeachd aig an ùghdar san earrainn ùir seo, ach tha e a’ toirt corra bheachd air an sgrìobhadh ùr san dol seachad. Tha e a’ crìochnachadh le iomradh sgiobalta air rudan a sgrìobhadh mu dheidhinn bàrdachd Ghàidhlig o chionn ghoirid, agus chan eil aon loidhne fhèin a chòrr aig bonn na ceathramh taobh-duilleig! Tha suas ri ceithir duilleagan eile air an lìonadh leis an ‘<eng>1989 Supplement to Bibliography<gai>’, a tha ag ainmeachadh còrr is 80 leabhar is alt a tha a-mach air bàrdachd Ghàidhlig.

Nuair a bhithear nas fhaide bhuapa, ’s dòcha gu faicear gu robh na 1970an air leth cudthromach a thaobh meas an t-saoghail mhòir air bàrdachd nan Gàidheal a mheudachadh. Bha an leabhar seo cudthromach an uair sin, agus tha fhathast – agus bithidh, oir ’s iongantach gur h-e seo an riochd mu dheireadh anns am faic sinn e. Ged a sgrìobh feadhainn mar a bha an t-Ollamh Blackie, Niall MacNèill is Mànas MacGhillEathain leabhraichean air litreachas na Gàidhlig, cha robh leabhar ann fhathast a ghabhadh coimeas ris an fhear seo. ’S e <eng>Introduction<gai> a th’ann gun teagamh – ach ’s e leabhar tomadach a th’ann, làn fiosrachaidh is stiùiridh do dhuine sam bith aig a bheil an ùidh as lugha sa’ chuspair. Cha robh e an còmhdach bog thuige seo, agus ’s math gu bheil e an clò a-rithist, le seacaid ùr tharraingeach, agus air prìs glè choltach.

Iain MacDhòmhnaill.


Talfasg,
le Maoilios M. Caimbeul
(Gairm. Glaschu. ISBN 1 871901 01 4. £4.50. 1990)

’S e sgeulachd inntinneach a tha seo, ag innse dhuinn mu dheidhinn Eachainn is Lòrna is Anna, ògairean a tha dol, air

[TD 384]

mhearachd, am broinn beairt-tìme, ’s a’ dol air adhart don àm a tha ri teachd. Tha an saoghal anns a bheil iad gam faighinn fhèin air a sgaradh eadar dà phàirtidh. ’S e seo Muambo, feadhainn a tha coltach ris na “<eng>yuppies<gai>”, dèidheil air airgead agus maoin, agus Clann na Talmhainn, neo mar a their sinn na “<eng>Greens<gai>”. Tha Ard-Phoileas a’ ruith an t-saoghail seo gu lèir a tha fo ùghdarras na Sìnich agus Iapan. Bha cogadh niùclarach eadar Ruisia agus na rìoghachdan an Iar, agus seo far an do stad a’ chuibhle. Tha ròbotan anns an t-saoghal seo cuideachd, agus tha an Ard-Phoileas a’ cumail faire air daoine le compiutairean.

Ach tha aon olc a tha cur dragh air Muinntir na Talmhainn. Tha planaichean airson a’ bhoma <eng>Hydrogen<gai> aig Muambo agus an Ard-Riaghaltas agus seach nach eil fhios aig na compiutairean fhathast air na triùir ògairean thèid iarraidh orra-san grèim fhaighinn air na planaichean seo agus cur às dhaibh. Fiachaidh iad ri sin a dhèanamh ach thèid an glacadh, ach le cuideachadh bho Mhinimo, dotair boireann, thèid na planaichean a losgadh ’s gheibh an triùir dhachaigh sàbhailt.

Chòrd an sgeulachd seo uabhasach math rium. Tha tàlant aig an ùghdar air saoghal ùr a thoirt gu bith. (’S e an aon mhearachd gun do bhris Iompaireachd Ruisia o chionn ghoirid, ach nuair a bha Maoilios a sgriobhadh an leabhair seo ’s dòcha nach robh na nithean cudthromach sin air tachairt). Tha e cumail na sgeulachd gu math siùbhlach. Tha fhios aige air na beairtean ùra a tha riaghladh ar beatha. Agus an dràsda ’s a-rithist èiridh sealladh tiamhaidh a-mach às an sgeulachd, gu h-àraid nuair a chì Eachann e fhèin ’na bhodach.

Cuideachd tha sinn a’ coimhead gaol a’ fàs eadar Eachann is Lòrna, ’s an gaol seo a’ fàs nas làidire mar a tha cùisean a’ dol nas miosa.

Tha mi làn chinnteach gun còrd an sgeulachd seo ri ògairean anns na sgoiltean agus tha mi duilich nach robh leithid seo ann nuair a bha mi fhìn òg.

Tha mi an dòchas gu lean an t-ùghdar air le sgeulachdan coltach ri seo, a’ toirt cùnntas air na tubaisdean agus na tachartasan anns a bheil an triùir ògairean seo gam faighinn fhèin.

Iain Mac a’ Ghobhainn.
