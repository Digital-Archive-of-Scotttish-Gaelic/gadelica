[TD 308]

DUINE BEAG IS DUINE MOR
le Eilidh Watt

Bha Mairi mu fhichead bliadhna, Seumas beagan na bu shine, am feasgar a thuirt e rithe, “Theid sinn a-staigh an seo. Airson a’ chuid mhòir cha bhi ann ach oileanaich eile.”

Air cho sean is gum bi Màiri, air cho lìonmhor is gum bi a bliadhnaichean, cha teid am feasgar ud as a cuimhne, cha tèid gu latha a bàis.

Bha gaoth ’n ear a’ toirt ruith air sùilean nam feadhna a bha cho calma is gun robh iad air sràidean Dhun Eideinn, is mar sin bha Màiri glè thoilichte Seumas a leantainn far na sràide. Chaidh iad a-steach gu rùm fada le bùird is suidheachanan àrd is ìosal feadh an àite. Bha ceòl is blàths is deoch ann is bruidheann is gàireachdaich a-measg na bh’ann. Cha do shuidh Seumas ’nam measg ach stiùir e Màiri gu bòrd fra an robh fear ’na shuidhe leis fhèin. Thuirt Seumas, car formailteach airson an àite, “Seo, a Mhàiri, Frang Ruidell. Màiri Stiùbhart, Frang. Dè nist a dh’òlas sibh?”

Ged thainig fiamh gàire ’na shùilean cha dug am fear seo crathadh làimhe dhi is cha do dh’èirich e gu chasan ach thug e sùil sìos far an robh leth glainne de stuth uaine mu choinneamh is dhiùlt e an còrr. Fads a bha Seumas a’ faotainn deochan daibh ghabh Màiri is Frang tomhas a chèile.

Chunnaic esan nighean àrd, chaol, is na b’àirde a’ coimhead chionns gun robh aodach fada oirre, a falt, a bha dorcha-ruadh air a chàradh ’na thòrr car fuasgailte air mullach a cinn air nach robh an còrr còmhdach.

Bha a h-uile duine a bha’n siud air e fhèin a chòmhdach mar a fhreagarradh e fhèin ach bha Frang sònraichte ’na measg. Fad na tìde do sheas e is cha dug e a làmhan a-mach fo’n chleòca ghoirid, dhearg a bha air a cheangal gu teann mu sgòrnan is a bha tuiteam ’na fhillidhean grinn bho ghualainnean leathainn. Bha ’n cleòca de stuth math blàth, an coilear a bha àrd mu amhaich, air obrachadh gu snasail le dathan brèagha. Bha Frang fhèin dòcha deich bliadhna fichead a dh’aois le aodann fada glasneulach, am falt tiugh dorcha air olaigeadh is air a chìreadh an àird bho aodann ach a chuid eile dheth ’na dhuailean mu chluasan is mu amhaich. Faoidhte gun robh mèinn na sùilean is cruth an aodainn car dubhach nuair a bha e ’na thosd ach ann am beagan tìde bha còmhradh taitneach, eirmseach aca. Bha Màiri is e fhèin mar fheadhainn a bha eòlach air a chèile bho chian agus an dèidh dhaibh gàire a dhèanamh air beum geurchuiseach bhuaidhe thuirt Màiri, is i a’ cromadh thuige far a bhùird.

“Fhios agad cò tha thu cuimhneachadh dhomh? Tha Riccio.”

Chuir e iongnadh oirre gun do thraoigh an fhuil as aodann is gun do

[TD 309]

sgrùd e a h-aodann gu geur gus am faiceadh e an ann ri aoir a bha i. Ach chuir an nimh a bha ’n guth Sheumais am barrachd iongnaidh oirre nuair thuirt e gu h-aoireil, “O seadh, agus is tusa a bhan-rìghinn Màiri?”

“Coma,” arsa Màiri is gun i a’ tuigsinn dè bha cur riutha, “bha Màiri glè mheasail air Riccio bochd is thoill e sin.”

“Bheil cuimhne aged idir gum b’e troich a bha an Riccio?”

“Chan eil mi a’ dìochuimhneachadh idir,” ars Màiri. “Is the cuimhne agam gun robh feadhainn mun cuairt dhi a bha cho mòr ri famhairean . . . is cho amh. Dè dha sin? Cha do thaitinn an inntinn is am beusan rithe mar thaitinn iad aig Riccio. Cha robh a phearsa a’ cur dragh oirre.”

Nuair a mhothaich Màiri gun robh i a’ cur na feirge air Seumas ach Frang a’ deothal a-staigh a h-uile facal leudaich i air a’ bheachd nach robh anns a’ cholainn ach cochal an anama is gum b’ann anns an anam fhèin a bha smior an duine.

“Seadh,” arsa Seumas, “aidichidh sinn gun robh meas aice air, ach an robh gaol aic’ air.”

Thug Màiri fa-near gun do dh’fheith Frang gus an do fhreagair i, is b’e feallsanachd Phlato a bh’aice mar chùl-taic, oir cha robh i fhathast ach òg. Mun d’fhuair i cothrom a beachdan a leudachadh, air sgàth argamaid, thuirt Seumas gu tioram, “Tha siud gu leòr gòraiche airson oidhche. Tha ’n càr agam. An tog sinn thu, Frang?”

“Bhitheadh sin glan fhèin. Tha ’n oidhche fuar.”

Bha Màiri a cheana air a casan nuair a rinn Seumas grèim cho goirt, geur, air a gàirdean is gum bitheadh paitean gorma oirre a-rithist, is thuirt e ann an guth ìosal cho nimheil ri seidean nathrach, “Feannaidh mi beò thu ma leigeas tu dad ort a-nis.”

Chionns nach do thuig i brìgh na thuirt e choimhid i thar a guala far an robh i ’m beachd a bhitheadh Frang. Cha robh ròinean deth ri fhaicinn. Stad i na buinn a’ coimhead air a shon, a’ coimhead airson fear a bha i ’m beachd a bhitheadh aon sia troighean a dh’àird.

Cha robh neach. Chual i tartaraich is plapanaich ri taobh is chaidh troich air an robh ceann is cleòca Fraing anns an turraman chun an dorais roimpe.

Aig an doras sheas iad is thuirt Màiri air nach rachadh coimhead sìos far an robh trì troighean gu leth ’nan seasamh fo chleòca àlainn, “Chan fhaicear reul an seo.”

Chionns nach be iongnadh a bh’ann thuirt Seumas, “An ann dhachaigh a tha thu dol?”

“Gu m’àite obrach,” fhreagair Frang is e ag ainmeachadh taigh-seinnse a bha teann orra.

“Suidh thusa rim thaobhsa is suidhidh Màiri sa’ chùl,” thuirt Seumas. Sin mar a bha. Ann am beagan mhionaidean bha iad aig an taigh-sheinnse is Frang a’ toirt dhaibh is a’ faighneach an robh iad a’ tighinn a-staigh.

“Cha tig a-nochd,” thuirt Seumas.

[TD 310]

“Tha leughadh is sgrìobhadh ri dhèanadh,” thuirt Màiri.

“Uaireigin eile,” thuirt Seumas is dh’fhalbh iad.

“Tha thu nist a’ tuigsinn carson nach robh mi airson gun leudaicheadh tu air cho coltach is a tha e ri Riccio.”

Dh’innis Seumas dhi na b’aithne dha mun duine seo. Fad a’ gheamhraidh bha Frang a’ fuireach anns a’ bhaile is ga chosnadh fèin a’ seinn is a’ cluich piàno ann an taigh-seinnse. Bha guth ciùin, math aige is cluas chiùil, ach bha na làmhan aige ro bheag, na meòirean ro ghoirid, gus fìor cheòl a chluich. Ach dheanadh e na dh’fhoghnadh fads a bha e ris na h-òrain.

Nuair a thigeadh deireadh earraich bha e a’ falbh feadh na dùthcha ann an ‘<eng>circus<gai>’. B’ann an sin a chaidh a thogail, far an robh a phàrantan ag obair.

“Ged is e troich, neo tuaisd, a th’ann chan e ‘<eng>clown<gai>’ idir a th’ann.

Tha fios nach eil esan a’ deanamh cuis-bhùird dhe fhèin a’ cur car-a-mhuiltein dhe fhèin.”

“O cha bhì,” arsa Seumas, “is ann a tha esan a’ cur rian air na beathaichean fiadhaich, leòmhannan is tìgearan.”

Chionns gun robh i ’m beachd gun robh Seumas ri magadh cha duirt Màiri an còrr is ann an tiotan chaidh i a-staigh.

Cha robh am feasgar air còrdadh ri Seumas a bha den bheachd gun robh Màiri na bu teò-chridheach na bha gu math fhèin na chàich. Nan robh amharas air a bhith aige cò bhitheadh roimhe cha robh e riamh air Màiri a thoirt a-staigh.

An ath turas a thachair Màiri ri Seumas cha robh iad fada cuideachd gus an duirt Màiri, “Saoil nach bu chòir dhuinn a dhol a dh’èisdeachd Frang a’ seinn.”

“Cha do thòisich e fhathast,” thuirt Seumas gu goirid ach e a’ coimhead air uaireadair.

Am beachd nach robh e ach ri lethsgeulan thuirt ise gu h-ealamh, “Carson nach eil? Ciamar a tha fios agad? Nach eil an t-àm seo cho math ri àm eile?”

“A-reir fear an taighe chan eil,” fhreagair Seumas gu foighidneach, “is bithidh fios aigesan. Tha esan den bheachd gur e òrain chridheil, bheothail, is fheàrr a thig ri daoine aig toiseach an fheasgair nuair a tha iad a’ tòiseachadh ri òl. Cha seinn Frang an leithid sin. Tha nigheanan a’ seinn a chiad ghreis den oidhche is tha sin a’ tighinn ris na fir is òlaidh iad am barrachd. Nuair a tha e fàs anamoch tha na fir làn dùrachd, làn faireachdainn. Tha iad airson òrain gaoil, òrain cianalais. Thig an seòrsa sin gu math bho Frang. Tha iad uile air an dòigh.”

“Cuin, ma tha, theid sinn ga èisdeach? Cha bhitheadh e ach modhail dhuinn a dhol ann.” Bha Màiri air son fhaicinn a-rithist. Cha robh i dearbh chinnteach dè chitheadh i.

Ged bha reusanan gu leòr aig Seumas gun a toirt ann cha be reusanan

[TD 311]

a bh’annta a bu mhath leis nochdadh dhì-se is mar sin chaidh iad don taigh-sheinnse far an robh e seinn air oidhche.

Cha do leig Màiri a leas eagal a bhith oirre dè chitheadh i. Bha rùm farsaing, comhurtail ann le iomadh solas blàth air feadh an àite, bùird aig an robh daoine ’nan suidhe ann an còmhradh ri luchd eòlais. Bha fir is boireannaich ann is bha fir òga, sgiobalta, mhodhail, a’ frithealadh. Chitheadh iad ceann is gualainnean Frang air chùl a phiàno ann an oisean. Cha robh e a’ seinn daonnan, ach nuair a thogradh e fhèin.

Aig amannan phaisgeadh e a làmhan air a bhrollach fo chleòca is bhitheadh e sàmhach mar gun robh e ann an trom smuaint is gun aire aige air dè bha dol. Dòcha nach mionnaicheadh neach gum b’e troich a bh’ann leis mar a bha e air fhalach.

Mhothaich e dhaibhsan a’ tighinn a-staigh is thug e òrdan do dh’fhear den luchd frithealaidh is ann am mionaid bha iad a’ togail glainne-slàinte ris. Bha iad uile glè thoilichte leis an òran a ghabh e is thog tè an siud is an seo am fonn muladach. Bha e greiseag ’na thosd is an uair sin sheinn e òran gaoil is sin air leithid a dhòigh is nach dug neach gliong air glainne fads a bha e ris. Bha Seumas am beachd gun robh Màiri an inntinn Frang ach cha d’rinn e ach an seinneadair a mholadh rithe. Cha duirt Màiri lid.

Dh’fhalbh iad mun do do dhùin an t-àite ach thill iad air ais tursan eile is rachadh iad suas a bhruidheann ris is an sin bhitheadh iad gu mear ged bha na h-òrain cho tùrsach is a bha iad riamh.

Air oidhche thuirt Frang gun robh tìde air ruith, gun robh an t-àm aige dhol air ais chun an ‘<eng>circus<gai>’. B’e Seumas a thuirt gum bu mhath leotha fhaicinn an sin mum fàgadh e an nàbachd. Bha Frang ro thoilichte sin a chluinntinn is chuir e thuca dà thiocaid airson iad a shuidhe anns a’ bhad far am b’fheàrr a chitheadh iad dè bha dol.

Theagamh gun robh Seumas an dòchas gum faiceadh Màiri am magarsaich a-measg apan, ’na chuis-mhagaidh, ged gheibheadh e a dheagh phàigheadh.

Bha iad a’ feitheamh greiseag, air an uabhasachadh is a’ gàireachdaich greis mu seach, mun tàinig an t-àm airson Frang tighinn ’nan làthair. Chaidh cùrtain a tharraing a thaobh is chunnaic iad Frang leis fhèin air àrd-ùrlar. Bha ’n cleòca dearg le a lìnigeadh sìoda a’ tuiteam gu h-eireachdail bho na guaillean leathainn is bha siosacot geal le putanan deàlrach fon chleòca.

“Fiach nach dèan thu dad a thogas aire far na biastan caochlaideach ud. Cha bhithinn ’na bhrògan airson dad a chunnaic mi.”

Cha duirt Màiri facal is iongnadh oirre ciamar a bha chridhe aig Frang a bhith teann air na brùidean uabhasach ud gun ions a bhith cur smachd orra.

Thug Frang aon sùil far an robh Seumas is Màiri is cha tug an còrr.

Cha b’ann ri apan idir a bha ghnothach ach ri leòmhannan. Thàinig

[TD 312]

iad fear an dèidh fear, is fear mu seach, chrom iad an ceann mu choinneamh Frang is thog iad spòg ri cluais ann an spèis don fhear a bha làn ùghdarrais. Chuireadh nigheanag, ann an deise ghoirid, dhèalrach, gach beathach ’na shuidhe air form gus an tigeadh na ceithir leòmhanan a bhith ’nan sreath. Ach bha a chiad fhear mì-fhoighidneach is e a’ feitheamh is b’eudar do Frang brag a thoirt air a chuip còrr is aon uair.

Mar rinn a mì-shealbh chuir an nigheanag a-mach a làmh ris a’ bheathach ach thug e glamhadh oirre. Rinn i sgiamh is chlisg i a’ leum air ais. Chunnaic e gun robh an cothrom aige is leum e sìos is bha i fo smàig.

Ma bha esan ealamh cha mhòr nach robh Frang cho ealamh ris. Ann am briobadh bha e fhèin air min-sàibh. Bha ’n cleòca dearg dheth is e ag oidhirpeachadh a shuaineadh mu cheann a’ bheathaich is e ag èigheach, “Teich, teich.” Fhuair ise as ach bha spògan spuireach a leòmhainn a’ cliathadh a chuim gu domhainn ged chaidh aig Frang air aodann a chumail bhuaidhe. Bha ’n siosacot geal air a sgrìobadh gu domhainn dearg mun tàinig cobhair.

Bha a h-uile sian seachad mun tàinig an luchd coimhid thuca fhèin. Ann am mionaidean goirid bha gach nì gu rèidh, riaghailteach, ach cha robh iarraidh aig Seumas is Màiri air a’ chòrr fhaicinn is dh’èirich iad a-mach. Chunnaic iad solas an ambulans is chual iad am bùirean dealasach. An còrr chan fhac iad.

Air a’ mhàireach fhuair iad a-mach gun deach a dhroch reubadh ach gun d’fhuair e fuil eile oir chaill e mòran fala. Bha e nis comhurtail anns an ospadal ged bha pìoban fhathast a’ cumail na beath’ ann. Sheall iad dha ciamar a bha na pìoban ag obrachadh, mar a laigheadh e gus nach tigeadh iad as, is far an robh ’m bel air an cuireadh e a mheur anns a’ mhionaid a bha eagal air gun deach dad ceàrr. Dh’àithn iad dha gun e dàil a dhèanamh chionns gun d’rinn spuir an leòmhainn reubadh air a sgamhan.

Fhuair Seumas is Màiri cead a dhol a-staigh far an robh e, duine ma seach, fad mionaid air an uaireadair. Chaidh an earalachadh gun dragh a chur air. Sheas a’ bhanaltram aig an doras gus an dàinig Seumas is thug i sùil air Frang a bha coimhead ri Màiri, a shùilean laiste le toileachas.

Airson Màiri chaidh i ’na ruith thuige, a làmhan sìnte thuige is ag ràdh, “O Frang, Frang.”

Chuir i a làmhan mu amhaich is phòg i e a-rithist is a-rithist le facalan beaga gaolach mar gun robh i a’ cniadachadh leanaibh, is a deòir a’ ruith. Cha duirt Frang ach a h-ainm is bha a’ bhanaltram ag ràdh, “Thig a-nis,” mun dàinig iad thuca fhèin.

Làn riaraichte, dhùin i an doras, oir bha i air sùil a thoirt air Frang. Leithid sin de shonas chan fhac i air aodann fads a bha cuimhne aice.

A’ coiseachd faid an trannsa còmhla riutha thuirt i. “Rinn sibh feum dha. Tha e air ath-nuadhachadh. Cha bhi eagal dha.”

[TD 313]

Cha robh mar sin leithid a chabhaig oirre dol air ais is nuair chaidh bha Frang marbh. Bha srulag fhala bho shròin is air a bhilean is air an aodann a bha o chionn ghoirid a’ deàlradh le aoibhneas bha dreun bàis goirt. Bha Frang air a h-uile pìob a tharraing as na socaitean.

Chuir e as da fhèin, theagamh aig àird a shonais.

Thuirt Seumas gun robh e ga thuigsinn ach cha do thuig Màiri e.

[Sanas]

[TD 314]

THAIRIS AIR CAOLAS NA FRAINGE
le Gilleasbuig MacMhuirich (Gilleasbuig Lachlainn ’Illeasbuig) agus Cairistìona Chamshron

Chan eil Boulogne ach còig mionaidean deug air fhichead à Dover thairis air Caolas na Frainge leis a’ bhàta-itealaidh — mur eil a’ mhuir stoirmeil.

Bho nach eil muinntir a’ bhaile seo a’ bruidhinn gu furasda mu dheidhinn a’ Chogaidh Mhòir II cha d’fhuair sinn a-mach an robh an cladach aca air a leagadh an àm a’ Chogaidh, ach is dòcha gum bheil sin ceart, oir bha na sràidean dlùth ris a’ Chaolas air an ùr thogail. Ach bhon a bha coltas aighearach toilicht anns gach àite troimhn bhaile cha robh sinn a’ ceasnachadh mu dheighinn nithean mar sin.

Thachair sinn ri ceannaiche-èisg Albannach d’am b’ainm Cailean Warden à Glaschu agus à Cille Chuithbeirt san taigh-òsda faisg air margadh an èisg. Dh’innis e dhuinn gun robh e daonnan an tòir air slige-chreachainn eadar an t-Eilean Sgitheanach agus Boulogne. Thuirt e cuideachd gum b’e Boulogne am port-iasgaich as mò anns an Fhraing.

Thadhail sinn air oifis chruinn bhuidhe an luchd-turais air a’ chladach, agus fhuair sinn a-mach gun robh seann bhaile Boulogne ainmeil ann agus gun robh Cearcall Ceilteach sa’ bhaile cuideachd.

Tha cnoc mòr am meadhoin Boulogne agus na sràidean a’ dìreadh suas gus a’ mhullach far am bheil an t-seann bhaile ’na shuidhe, mar chrùn air ceann a’ chnuic.

Dhìrich sinn gu mall suas agus suas agus chòrd a h-uile sealladh ruinn, gu h-àraidh na bha sna bùthan. Bha sligean, flùraichean, coineanaich (rabaidean), eòin, uighean air an cruthachadh ann an “<eng>chocolate<gai>” agus suiteas. Chan fhaca sinn riamh bonnaich cho breagha de gach cruth agus uachdar air na bonnaich cho geal agus cho milis ’s a bhlais sinn riamh. Bha bonnaich ris an abrar “Bonnaich Albannaich” bhon a bha steallan “<eng>chocolate<gai>” orra.

Chòrd an sluagh agus am biadh aca ruinn agus shaoil sinn nach robh duine aig an taigh bhon a bha daoine daonnan anns gach taigh-bidh ag ithe ’s ag òl. Bha iad cuideachd a’ cluich chleasan agus cairtean anns na taighean ithe agus òl. Cha robh bacadh air teaghlaichean uile gu lèir a thighinn do na taighean-seinnse. Chunnaic sinn pàrantan agus leanabh aois sia mìosan aca agus nighean òg bha sia bliadhna dh’aois ag ithe agus ag òl gu sunndach comhla ri chèile. Dh’òl an leanabh bainne, dh’òl an nighean “<eng>coke<gai>” agus “<eng>lemonade<gai>” ach dh’òl am pàrantan fìon no deoch nas treasa.

Bha am biadh a’ còrdadh ris a h-uile duine agus anns na taighean-seinnse bha boireannaich còmhla ris na fir aca ag ithe agus ag òl gu h-aighearach. Bhiodh sin iongantach ann an iomadh bàr feadh na h-Albainn

[TD 315]

[Mapa]
Map de Boulogne.

[Dealbh]
Seann Iasgair à Boulogne.

[TD 316]

far nach eil ach fir ann agus iad ag òl gun a bhith ag ithe.

An iomadh àite bha na còcairean ri fhaicinn agus iad cho toilichte agus cho moiteil a thaobh an dreuchd aca. Thachair sinn ri boireannach ann am bùth suiteas agus bha ise cho pròiseil gun d’rinn an duine aice bonnach ùr air a dhealbhadh mar map den t-siorramachd far am bheil Boulogne. Dh’ith sinn fear agus chòrd e ruinn bhon a bha e cho blasda. Dh’innis sinn seo dhi agus abair gun robh i cho fìor thoilichte.

Bha fèilidhean tartain oirnn; agus nuair a bha sinn a’ dìreadh a’ chnuic, chuala sinn an fheadhain òga a’ seinn no ri feadaireachd “<eng>Scotland the Brave<gai>” agus an fheadhainn inbheach ag ràdh san Fhraingeis, “Na h-Albannaich, na h-Abannaich.” Bha iad òg is aosda daonnan uabhasach modhail agus bàigheil ri Alba. Feumaidh gach Albannach a tha a’ dol don Fhraing, fèileadh-beag a chuir uime gun teagamh sam bith.

Cha do dhìochuimhnich na Frangaich fhathast an t-seann chàirdeas eadar na Frangaich agus na h-Albannaich feadh còrr is mìle blianna. Cha do thachair sinn ri Frangach sam bith nach biodh toilichte an rìoghachd Albannach a saorsa fhaighinn a-ris agus a h-uile Albannach a’ bruidhinn na Gàidhlig.

Air mullach na beinne chunnaic sinn balla a’ bhaile àrsaidh. Agus abair àrd! Bha clachan glasa balla an t-seann bhaile cho àrd ri Caisteal Caol a’ Chùirn no Dùn Bheagan no Caisteal Struighle, tha sinn a’ creidsinn, agus iad gun uinneag sam bith.

Bha an t-eagal oirnn nuair a chaidh sinn seachad air an taigh-geàrd ach bha e falamh. Chan fhaca sinn eadhon taibhsean nan geàrd a’ tighinn a-mach. Chunnaic sinn an leabharlann a bha ann an togalach a bha ’na manachainn sna laithean a dh’aom agus a’ Chùirt-lagha ionadail agus Talla a’ bhaile a bha aig Tighearnan Boulogne sna Meadhon-Linntean. Chan fhaca sinn am broinn a’ Chaisteil aca oir chaidh e a dholaidh nuair a bha e ’na phrìosan agus iad ga chàradh a-nis.

Chaidh deòiridhean (<eng>pilgrims<gai>) gu Ard-eaglais Bhoulogne fad còrr is seachd ceud blianna agus thàinig iad as a h-uile dùthaich Eòrpach agus gun teagamh bhiodh Albannaich ’nam measg cuideachd. Bhiodh iad air tighinn mar a rinn sinne don t-seann bhaile on chladach gu mullach na beinne.

Sgrìobh am bàrd Sasannach Geoffrey Chaucer mu 1391 sna “<eng>Canterbury Tales<gai>” aige mu dheòiridh sònraichte ris an canar a’ Chailleach à Bath a thàinig gu Ard-eaglais Bhoulogne.

“Trì uairean bha i air tadhal air Ierusalèm,
Chaidh i thairis air na h-aibhnichean cèin,
Bha i air tadhal air an Ròimh agus air Boulogne
Air Cille Sheumais Ghallicia agus air Cologne.”

Ged a bha an Ard-eaglais seo cho ainmeil, leag grùnn dhaoine aineolach i, rè an Ar-a-mach Fhrangaich eadar 1792 agus 1795, air son nan clachan a bh’ innte.

[TD 317]

[Dealbh]
Cruinn-mhullach na h-Ard-eaglais.

Mata, mu 1820 bha maighstir-sgoile dam b’ainm Haffreingue agus abair gun robh e brònach bhon nach robh ach seann tobhta air fhàgail. Iomadh uair an dèidh teagasg san sgoil bhiodh e ’na shuidhe gu tùrsach muladach gun dòchas a-measg nan làrach agus cò tharraing dluth ris ach cailleach bhochd agus bonn fichead franc ’na làimh.

“Seo agaibh bonn fichead franc, chan eil mòran luach ann, ach tog ar n-Ard-eaglais a-rìsd!” arsa ise.

Bha e cinnteach gun robh deagh mhanadh anns an fhichead franc seo agus dh’iarr e airgead air a h-uile duine fad is farsaing airson na h-eaglaise. Mar a their am Bìobull “agus ged bhitheadh agam gach uile ghnè creidimh,
ionnas gun atharraichinn slèibhtean, agus mi
gun ghràdh agam, chan eil annam ach neo-ni.”

Cha tàinig e gu neo-ni oir bha an creideamh agus an gràdh le chèile aig Haffreingue. Ach sa’ chiad dol-a-mach cha tàinig mòran airgid a-steach agus b’fheudar do Haffreingue stiùireadh a dhèanamh uile gu lèir gun ailtire (<eng>architect<gai>) no fear-tomhais (<eng>surveyor<gai>) agus dh’fhàs e cleachdte ri seo gus an robh an Ard-eaglais togte an dèidh faisg air dà fhichead blianna. Bho 1827 gu 1866 bha an duine sònraichte seo ’na sheasamh ann an aol a’ stiùireadh nan clachairean.

Dh’fhàs Haffreingue ainmeil feadh na Roinn-Eòrpa. Thug Rìgh Napoleon III bonn òir (<eng>Lègion d’Honneur<gaoi>) dha. Thill an luchd-turais don Ard-eaglais a-rìsd mar a rinn iad sna làithean a dh’aom. Ma tha Beinn Dòbhran ’na charragh-cuimhne aig Donnchadh Bàn bithidh an Ard-eaglais fìor àlainn, fìor eireachdail, fìor mhaiseach ’na carragh-cuimhne aige gu bràth.

[TD 318]

[Dealbh]
Christian Latry.

Theàrnaich sinn cnoc an t-seann bhaile agus ghabh sinn <eng>cab<gai> gus an talla ìosal far an robh an Cearcall Ceilteach air a chumail.

Fhuair sinn fàilte is furan chridheil on cheann-suidhe agus fear-an-taighe aig a’ Chearcall Ceilteach ris an abrar Christian Latry agus o gach duine is boireanach eile a bha ann.

Seadh, bha Christian air a bhith ann an Alba — a’ tadhal air cruinneachadh eadar-nàiseanta nam pìobairean ann an Dun Omhain — agus chòrd na h-Albannaich ris — gu h-àraidh na pìobairean. Chluich e caismeachd, srathspè agus ruidhle Albannach agus an dèidh sin ceòl Breatannach air a’ phìob-mhòr. Agus abair gun do chluich e gu sgileil tlachdmhor. Oir bha e agus an fheadhainn eile anns a’ Chearcall Cheilteach ’nam Breatannaich as a’ Bhreatainn Bhig aig ceann eile Caolas na Frainge, mu trì no ceithir ceud mìle fad air falbh.

Thadhail a’ mhòrchuid aca air na dùthchannan Ceilteach eile, Alba, Eirinn, Manainn, A’ Chuimrigh agus A’ Chòrn uair air choreigin.

[TD 319]

“Am bi sibh an seo oidhche Di Màirt?” dh’fhaighnich Christian, “oir bithidh cèilidh ann an seo. Bhiodh sibhse glè dhi-beathte agus bhiodh sinn fìor thoilichte mas maith leibh òrain Ghàidhlig a ghabhail.”

“Cha bhì,” fhreagair sinne, “bhiodh sinn fìor thoilichte a’ gabhail òrain Ghàidhlig aig a’ chèilidh, ach feumaidh sinn falbh gu ruige Paris an ceann trì làithean.

Thuirt e nach robh ach dannsadh Breatannach an seo a-nochd ach chòrd e ruinn uabhasach math agus ghabh sinn an trèana gu ruige Paris aig ceann na seachdaine.

[Dealbh]

[TD 328]

FEASGAR CALLA
le Cairstìona A. NicLeòid

Tha an eachdraidh a leanas air tighinn bho pheann Iain MhicArtair a cheana le chùnntas cunbhalach fhèin (Gairm 33 (1960); Rosg nan Eilean). Faodaidh e bhith gun tig an sgeul thiamhaidh seo bho pheann sgrìobhaiche fhathast le tuilleadh phuingean ga lìonadh a-staigh.

’Se feasgar colgarra, bagarrach a bh’ann air a’ cheathramh là den Dàmhair 1938 ged a bha beagan lasachaidh gaoithe ann seach mar a bha i troimh an oidhche. Ma bha mòran adhartais air a dhèanamh anns an àm ud air bhith craobh-sgaoileadh roimh-innseadh air aimsir, cha tugte cus aire, seach a bhith an urra ris a’ bhreith bheireadh seann chinn (gu minig ceart) air aghaidh nan speur agus air àbhaistean eunlaith agus ainmhidhean.

Bha aon chomharradh cinnteach againne ann am Pabail air an-uair agus stoirm ri bruthadh, ’se sin nuair a chitheamaid tràlairean ag acrachadh air lag a’ bhàigh.

Air madainn a latha iomraidich seo nuair a dh’èirich am baile bha dà thràlair a dh’fhalbh a Steòrnabhagh gu cur chun a’ ghrùnnd iasgaich anns a’ Chuan a Tuath air acair a leagail, an dara tè mu dha no trì cheudan slat bho shròin na laimrig ann am fasgadh nan Toll Dubha, agus an tè eile mu chairteal a mhìle an ear air a sin.

B’e ainm na tè a bha ’na laighe mun ear an Carisbrooke GY 207, agus b’e ainm an sgiobair aice Fred Thomsett, agus b’e ainm na tè eile Buckingham. ’Se glè bheag a tha aosda gu leòr airson cuimhne bhith aca air an tubaisd nach eil na h-ainmean sin air an sgoradh air clàr an cuimhne.

Bidh balaich ’nam balaich, agus anns an là ud b’e an cladach an àros, agus bha e ’na ghnàths aca nuair a thigeadh cothrom mar seo cur gu muir anns a’ gheòla bu deiseile aig an àm agus glè thric gheibheadh iad crochadh na praise nuair a thachradh daoine gràsda riutha.

Is neònach, mar tha facal ga chur, mur e grad fhiath na gaoithe mòire bh’ann nuair a dh’fhalbh seachdnar ghillean a Clèide, a bha air an là a chaitheamh mar gum b’e air a’ phràisteach a’ feitheamh na h-oiteig gu cur chun a’ Charisbrooke — ’sì a b’ fhaisge.

Chunnacas eathar eile a’ nochdadh bhon a’ Phort Mhòr le triùir innte agus rinn iadsan air a’ Bhuckingham.

Nuair a fhuaireadh eathar Chlèide air bhog mheas iad gun robh i ro luchdaichte, agus, mar tha freasdal a’ faicinn iomchaidh aig iomadh àm, chuireadh dithis a-mach aisde. B’e an dithis air an deachaidh caol-theàrnadh Iain MacLeòid (Iain Shandaidh) agus Dòmhnall Stiùbhard (Dolan Laids). B’e an còigear a chaidh a-mach Iain Stiùbhard (An Caidhsear), Amhlaigh Stiùbhard (Amhlaigh Gais), Alasdair MacMhathain (Uidais), Coinneach Dòmhnallach (Coinneach Beag) agus Murchadh Caimbeul (A Moirean).

Cha do thuig iad anns an dol-a-mach gun robh sin fada na bu shoirbhe

[TD 329]

[Dealbh]
Cidhe Phabail is Eilean Phabail air fàire.

dhaibh na tàrsainn air ais, oir tha seòlas Phuirt Lidhear caol sgeireach agus glè shian bhuailte le srùpladh tràghadh mara, sgealan greannach bhon iar-thuath, agus na Sgeirean Lèithe a’ casadh am fiaclan biorach troimh chìrein gheala ghailbheach.

Dh’iomair iad an dà ràmhach, balaich òga chalma, gus an do tharraing iad suas i air taobh fasgaidh a’ Charisbrooke, ach cha robh coltas beothalachd sam bith air bòrd. Cheangail iad an t-eathar agus leum iad fhèin an àird. Ma leum cha b’ann a dh’ionnsaigh na seasgaireachd. Thòisich fear an dèidh fir den sgioba ri nochdadh agus dh’aithnich iad an gruaimiche spràiceil a theann air grìusdadh agus mallachadh dhaibh gum b’e seo an t-àrd cheannas. Dh’fhiosraich e dhiubh càit am Fear Mòr an robh dùil riutha na cia airson a bha iad ri snòtaireachd; iad dhol air ais don eathar na bu luaithe na thàinig iad aisde.

Cha robh na balaich idir aineolach air làimhseachadh eathair, agus mar thoradh air sin bha deagh lorg aca nach dèanadh iad cladach dheth. Chitheadh iad am marcach-sìne dol mar chathadh-làir gu feur glas, agus chluinneadh iad onfhais an tuinn tràghaidh ri slugadh a’ mhuil agus ga sgeith air ais air an tiùrr le toirm. Bha an t-suaile bho thuath ag èirigh bhon doimhne ’na cliathan a’ briseadh bàn agus a’ toirt clisgeadh air a’ bhòrd chinnteach bha fo an casan. Bha Alasdair MacMhathain air tilleadh an oidhche roimhe seo bho ghairm an rìgh a fhreagair e gu toileach agus gun gheilt, agus dh’fheuch esan ri reusonachadh ris an ùmaidh mhì-fhialaidh, e ghabhail riutha co-dhiù gus an tugadh a pìos lìonaidh agus gur dòcha gun dèanadh iad ruith cladaich, agus gun robh an t-eathar letheach làn mar a bhà.

[TD 330]

“Ma tha taomaibh i ach ’se an t-eathar ur n-àite”. Cha robh air ach an t-òrdugh a ghiùlain a-mach, oir mhaoidh e orra gun cuireadh e iad fear an dèidh fir tarsainn a taoibh. Am feadh ’s a bha na balaich ri dol air ais don eathar bhris an peantair breòite a bh’aca ga ceangal, agus rug sgioba na tràilair le geadha. Dh’òrdaich an uair sin an sgiobair an teas a chur an àirde, ach dhiùlt a h-uile ball den sgioba am ball-langais a thilgeadh don eathar agus thilg e fhèin e. Dh’iarr am meit air an einnseanaidhear gun e nì a dhèanamh ach gluasad, gun robh iad an sàs an gnothaich ain-dligheach. A’ chiad bhraigheadh a thug an tràlair aisde fo astar thug i leis an ailbheag as an eathar leis a’ ghrèim. Cha tug i ach aon suaineadh aisde anns a’ mhuir-cùil leis a h-uile pearsa bha ’na broinn. Thàinig an t-aon teasairgean a fhuair a bheatha as an àirde crochaichte air a’ bhall, agus, le glaodh bàis a chompanaich ’na chluasan, air a lapadh leis an eagal agus leis an fhuachd, chuala e an uile-bhiast ag iarraidh am ball a ghearradh.

Cha ghabhte òrdugh air bòrd tuilleadh bhuaithe.

Am feadh ’s a bha an t-ana-cleas oillteil seo ga chur an gnìomh bha sgiobair a’ Bhuckingham an dèidh balaich Phabail laraich fhialachadh le tacar èisg, air an iomain a-staigh uidh air n-uidhe ann am fasgadh na tràlair cho fad ’s a leigeadh dànachd doimhne dha. Chuir e loidhne asda agus cha do leig e as a shùil iad gus an tug iad sgread air a’ mhol. Nach bu shubhailceach gnèidheil dèiligeadh an duine uasail seo, agus nach e thaisbein àrd-ealantachd ann an coimeas ris a’ bhurraidh aineolach a leig ruith da bhurraghlas ri cho-chreutairean? ’Sann nuair a thòisich e le leus-rannsachaidh ’na chearcaill a’ soillseachadh muir agus tìr a thuig fear a’ Bhuckingham gun robh ni-eigin air gabhail àite. Ma bha Fred Thomsett idir den bheachd gun sgaoileadh e brat dall-cheò air a’ chùis le seo a dhèanamh chuir sgiobair a’ Bhuckingham fios air bàta-teasairginn Steòrnabhaigh agus ’sann bhuaipe thàinig for gur h-e Murchadh Caimbeul a bh’aca air bòrd. Dìlleachdan cheithir blianna deug, cha do dh’fhuiling am balach dochann sam bith ’na bhodhaig ach theàrnadh e a suidheachadh searbh. Ma chuireas neach a thoinisg chumanta an cleachdadh tha e nàdurrach gum bi e ag altrom smuaintean dìomhair, muladach gus an là thèid e fhèin dan ionnsaigh.

Bha mòran den bheachd nach robh an duine gu math ’na inntinn, seadh gun robh e ceàrr-chiallach. Ma bha sin fìor tha lorg ghoirt gur e dreuchd glè mhì-fhreagarrach anns an robh e sàs.

’Sann an Cùirt an t-Seisein an Dun Eideann a thagradh an sgiobair, agus fhritheil grunnan chuspairean co-cheangailte ris a’ cheann-teurma seo a’ chùirt mar fhianaisean, ach, ’se cùis dhìtidh an sgioba aige fhèin bu ro mhaslaiche. ’Se binn ath-cheum muirt (<eng>culpable homicide<gai>) a thàinig a-mach air a cheann agus fhuair e prìosan.

Is iomadh eathar a bha air a slinn ann an stioghaichean a Rubha anns an là ud ach is neònach gu robh mòran ann a dheidheadh gu sàl eadar

[TD 331]

Cidhe Phuirt-nan-giùran agus Port Shuardail nach robh ri faicinn an là an dèidh na tubaist a’ sgrìobadh a’ bhàigh leis gach seòrsa innleachd gu dìcheallach dòchasach. Ann am briathran a’ bhàird, “O chuain, bho nach tug thu dhuinn beò iad thoir seachad marbh iad”, ach cha d’fhuaras gaisinn cinn. Tha fadhail a’ Chinn a Tuath dèanamh coinneamh ri Sruth a’ Chàis, a’ cosnadh bras-bhuinne theann, ruiteach, agus, bhon a ruith ùine le uairean an dorchadais agus nach d’fhuaireadh a-mach a lorg gu àm briseadh na fàire bha priobag an dòchais air a claoidh bho thoiseach.

Tha eachdraidh nan Eileanan an Iar mar àitean iasgaich anns an fharsaingeachd luma làn de bhàthaidhean agus euchdan ’nan cois, ach ’se dh’fhàg a’ chreach seo cho tur do-ghiùlainte nach robh i do-sheachnach. Tha tuilleadh dearbhaidh anns an àireach.

Bha seann chù chaorach aig fear de na chaill a bheatha, Iain Stiùbhard, agus, an oidhche a chailleadh an t-eathar cha do thog an cù ceann. Nuair a thill e ’sann a thaigh bràthair-athar a mhaighstir a chaidh e air aoigheachd agus cha robh anns an fheòil na thàlaidheadh an cù air ais fo na cabair bhon do dh’fhalbh e.

Aige fèin tha fios thug ceangal brìoghmhor
’S neart faireachdainn cho domhainn iùlmhor
Thar tuigse agus eòlais daonnachd.

[Sanas]

[TD 332]

COMANN NAN SGOILTEAN GAIDHLIG

le Ruairidh MacLeoid

3 — An t-Adhartas a Rinn iad

Anns na sgrìobhaidhean seo tha sinn a’ dèanamh sgrùdaidh air an obair a rinn Comann nan Sgoiltean Gàidhlig am measg nan Gàidheal san naodhamh linn deug. An toiseach fhuair sinn a-mach dè a ghluais buidheann de Chrìosdaidhean ann an Dùn Eideann gu bhith a’ cur a’ chomainn seo air bhonn ann an 1811. Anns an dàrna iomradh rinn sinn rannsachadh air na dòighean a thagh Comann Dhùn Eideann airson na rùintean a bha iad a’ cur romhpa a choilionadh. A-nis bheir sinn sùil air an adhartas a rinn na Sgoiltean Gàidhlig air a’ Ghàidhealtachd, agus gu seachd àraidh anns na h-Eileanan.

As gach ceàrn den Ghàidhealtachd thàinig litrichean gu Rùnaire a’ Chomainn, a’ dèanamh luaidh air an fhàilte chridheil a fhuair na sgoiltean ùra o na Gàidheil. Nuair a dh’fhosgail Aonghas MacLeòid sgoil Ghàidhlig ann am Pabail an Rubha, cha robh aige ach triùir chloinne air a’ chiad oidhche. An ath oidhche thàinig fichead chun na sgoile, agus ri tìde bha trì fichead agus sia de sgoilearan aige. Bhiodh e a’ tòiseachadh obair an latha aig seachd uairean sa’ mhadainn — ri solas coinnle sa’ gheamhradh — a’ stad aig naodh no deich, agus a’ fosgladh na sgoile a-rithist aig deich no aon-uair deug. Bha an dàrna clas a’ dol gu ceithir uairean feasgar, agus aig còig uairean bha MacLeòid air ais san sgoil a-rithist. Mhaireadh an clas-oidhche sin gu deich uairean, agus air amannan gu meadhon-oidhche! Cha robh guth air obair na seachdaine a bhith air a cumail aig dà fhichead uair an uaireadair san linn sin. Air Latha na Nollaige, 1811, sgrìobh Aonghas MacLeòid chun an Rùnaire gun tàinig trì cheud duine a-mach an t-Sàbaid roimhe sin a dh’èisdeachd ris a’ leughadh nan Sgriobtar ann an Gàidhlig.

Cha b’ann ann an Leòdhas a-mhàin a ghabh an sluagh gu sùnndach togarrach ris na Sgoiltean Gàidhlig. Ann an 1813 dh’innis an t-Urr. Iain Seagha don Chomann gu robh am maighstir-sgoile ann an sgìre Dhiùirinnis san Eilean Sgitheanach air a chumail glè thrang o sheachd uairean sa’ mhadainn gu deich no aon-uair-deug a h-uile oidhche. Nuair a dh’fhiachadh e ri beagan fois fhaighinn ’na thaigh-còmhnaidh, bhiodh an sluagh ’ga leantainn dhachaigh, ag iarraidh an tuilleadh teagaisg. am Barbhas a dh’aindeoin dè cho garbh agus a bha an aimsir thigeadh a’ chlann don sgoil, air eagal gum biodh “O,” mar a chanadh iad, air a chur mu choinneamh an ainm air clàr nan sgoilear. Ann am Baghasdal, ann an Uibhist-a-Deas, gann gum b’urrainn do phàrantan an clann a chumail as an sgoil ged a bhiodh an t-sìde rapach.

Arm an 1828 bha 85 sgoil aig Comann Dhùn Eideann air feadh na

[TD 333]

Gàidhealtachd, agus bha còig mìle neach ag ionnsachadh leughadh na Gàidhlige anns na sgoiltean sin. Ann am Barabhas bha 220 a’ frithealadh na sgoile, agus den àireamh sin bha 130 ’nan inbhich.

Bha Caitligich a cheart cho toilichte na sgoiltean Gàidhlig fhaicinn agus a bha na Pròsdanaich. Ann an 1812 sgrìobh Niall MacGhilleathain, ministear nan Eileanan Tarsainn, nach robh e idir cinnteach an gabhadh an sluagh Caitligeach san sgìre aige ri fear-teagaisg a bhuineadh do dh’Eaglais eile. Ach cha ruigeadh e a leas a bhith cho teagmhach. An ath bhliadhna bha trì fichead a’ dol chun na Sgoil Ghàidhlig ann an Eilean nam Muc, agus bha iad gu lèir fo fhichead bliadhna de dh’aois. Mhol am maighstir-sgoile an cuideachadh a fhuair e o shagart na sgìre. Tha e a’ sgrìobhadh san Dùbhlachd, 1813, gun ionnsaicheadh na sgoilearan Caitligeach cuibhreann sam bith sa’ Bhìoball a bheireadh e dhaibh airson a chumail air chuimhne. Ann an Canaidh bha an sgoil Ghàidhlig air a teagasg anns an dàrna ceann den eaglais Chaitligich; anns a’ cheann eile bha clasaichean Beurla air an cuartachadh. Bha am maighstir-sgoile ag innse gum biodh feadhainn de na balaich a bha san sgoil Bheurla a’ dèanamh leisgeil ach am faigheadh iad chun a’ chinn eile a “ghoid" leasain Ghàidhlig! Ann an 1818 fhuair an Comann litir on Urr. Aonghas Dòmhnallach, sagart Bharraigh, a’ moladh a’ mhaighstir-sgoile, a chionn gu robh e cho “dealasach agus cho cùramach” ann a bhith a’ coilionadh a dhreuchd. Ann an Uibhist-a-Deas thug Caitligich buntàta seachad airson obair a’ Chomainn a chuideachadh.

Ann an 1844 bha Comann Dhùn Eideann a’ dèanamh a-mach gu robh 90,000 neach air a dhol troimh na sgoiltean a dh’fhosgail iad thall is a-bhos air feadh na Gàidhealtachd agus nan Eilean. Bha an luchd-stiùiridh a’ meas gun do chosg e 65 sgillinn leughadh na Gàidhlige a theagasg do gach sgoilear. Chuir e iongnadh air na ministearan a bhiodh a’ rannsachadh nan sgoiltean cho mòr agus a bha an t-adhartas a rinn a’ chlann ann an ùine cho goirid. Ann am Bracadal san Eilean Sgitheanach dh’èisd an t-Urr. Iain Seagh le tlachd ri deichnear den chloinn a’ leughadh an Tiomnaidh Nuaidh gu fileanta, ged nach robh ach dithis dhiubh a b’urrainn facal a leughadh, ann am Beurla no ann an Gàidhlig, trì mìosan roimhe sin.

Dè bu choireach gun do ghabh na Gàidheil cho toileach ris na Sgoiltean Gàidhlig, agus gun do shoirbhich leotha cho math an coimeas ris na sgoiltean eile a bha fosgailte air a’ Ghàidhealtachd aig an àm sin?

1. Bha luchd-stiùiridh a' Chomainn làn chinnteach gum b’e am prìomh àite a thug iad don Ghàidhlig anns na sgoiltean a b’adhbhar gun deachaidh leotha cho fìor mhath. O thoiseach tòiseachaidh bha e ’na riaghailt aca, “Cha bhi cànan air a teagasg ach a’ Ghàidhlig.” Cha robh iad den bharail gun cuireadh seo bacadh sam bith air a’ chlann a bhith ag ionnsachadh na Beurla. Bha iad a’ dèanamh dheth gur ann a bhrosnaicheadh obair nan Sgoiltean Gàidhlig iad gu bhith a’ cur an

[TD 334]

aghaidh air cuspairean eile.

Mar a bha na bliadhnachan a’ dol seachad, bha mòran ag aithneachadh cho glic agus a bha am beachd seo a bha aig muinntir Dhùn Eideann. Ann an 1820 sgrìobh an t-Urr. Iain Souter, ministear Dhiùirinnis, nach robh daoine a’ cur luach air na sgoiltean an toiseach, a chionn nach robh cuspair annta ach a’ Ghàidhlig, ach a-nis gu robh am meas ceart aig an t-sluagh orra. (Ann am beul-aithris tha magadh air a dhèanamh air an droch Ghàidhlig aig Mgr. Souter, ach feumar a thoirt fa-near gun tug e cùl-taic do na Sgoiltean Gàidhlig.)

Bha buaidh aig beachdan luchd-stiùiridh a’ Chomainn air na buidhnean-foghlaim eile a bha ag obair a-measg nan Gàidheal. Thàinig òrdugh a-mach on SSPCK ann an 1826 gum biodh a’ Ghàidhlig air a teagasg an toiseach anns na ceàrnaidhean sin den dùthaich far an robh Gàidhlig aig a’ mhòr-chuid den t-sluagh.

2. Chuidich e gu mòr le soirbheachadh nan Sgoiltean Gàidhlig gu robh e air a thoirmeasg don luchd-teagaisg mìneachadh sam bith a dhèanamh air na cuibhreannan de na Sgriobtaran a bha iad a’ leughadh. Bha seo air aon de riaghailtean a’ Chomainn: “Chan fhaod Luchd-teagaisg a tha a’ faotainn tuarasdail on Chomann seo a bhith ’nan Searmonaichean no ’nan Luchd-labhairt Fhollaiseach, gu cunbhalach no bho àm gu àm, aig Eaglais sam bith.” Mar sin cha b’urrainn do mhinistear-sgìre a ràdh gu robh iad a’ tàladh dhaoine air falbh o na seirbhisean aige. Agus ann an àiteachan far an robh Caitligich cha b’urrainn dha a bhith air a chur as an leth gu robh na Sgoiltean Gàidhlig a’ fiachainn ri daoine iompachadh chun a’ chreidimh Phròsdanaich. Ann an 1822 sgrìobh sagart Bharraigh gu Rùnaire a’ Chomainn a’ toirt taing don luchd-stiùiridh gu robh na maighstirean-sgoile cho faiceallach, agus nach robh iad a’ gabhail gnothaich ri beachdan sgoilearan nach buineadh don Eaglais aca fhèin. Mar a chì sinn anns an ath iomradh, bha beagan den luchd-teagaisg nach robh idir riaraichte leis an riaghailt seo, agus rinn ministear na sgìre gearan gu robh iad a’ mìneachadh agus a’ searmonachadh, a bharrachd air a bhith a’ leughadh nan Sgriobtar.

3. Bha na maighstirean-sgoile a bhiodh Comann Dhùn Eideann a’ taghadh ’nan daoine gnìomhach beusach, agus chan eil teagamh nach robh sin cuideachd ’na mheadhon air na sgoiltean a bhith a’ cosnadh inbhe air feadh na Gàidhealtachd. Tha am Morair Teignmouth a’ sgrìobhadh gum biodh an luchd-stiùiridh ann an Dùn Eideann a’ dèanamh cinnteach gu robh na daoine a bha ag iarraidh a bhith ’nan luchd-teagaisg “diadhaidh agus comasach.” Ann an 1819 thubhairt Maighstir Uilleam ann am Barbhas nach robh an sluagh idir deònach a’ chlann a chur don sgoil, ach nuair a chunnaic iad cho dìcheallach agus a bha fear de na maighstirean-sgoile, dh’atharraich iad am beachd. On Tairbeart sgrìobh an t-Urr. Iain Peutan gu robh “beusan agus comasan” an fhìr-teagaisg ann an Caolas Stocanais ’nan adhbhar air muinntir an àite a bhith cho

[TD 335]

ceangailte ris.

4. Shoirbhich leis na Sgoiltean Gàidhlig cuideachd a chionn gun d’fhuair iad cobhair agus misneachadh o na ministearan-sgìre anns gach ceàrn den Ghàidhealtachd. Anns a’ chùis seo bha na ministearan Moderat a cheart cho dùrachdach ris na ministearan Soisgeulach. Anns a’ Chèitean, 1817, bha iomradh air na Sgoiltean Gàidhlig anns an iris <eng>Edinburgh Christian Instructor<gai>, agus dh’aidich am fear-sgrìobhaidh gun d’fhuair na sgoiltean air adhart cho math a chionn gu robh na pearsachan-eaglaise air an cùl. Fad bliadhna thug an t-Urr. Fionnlagh MacRath, (Uibhist-a-Tuath), air an luchd-ionnsachaidh a b’fheàrr anns na Sgoiltean Gàidhlig tighinn don eaglais a h-uile Sàbaid agus uair de thìde a chur seachad a’ leughadh nan Sgriobtar don choithional. Bha duaisean air an toirt seachad do na sgoilearan a b’fheàrr. Anns an dòigh seo fhuair luchd-adhraidh nach dèanadh leughadh iad fhèin barrachd eòlais air a’ Bhìoball Ghàidhlig. Bhiodh an t-Urr. Alasdair MacShìm, (“Samson Mòr nan Loch”), a’ rannsachadh nan sgoiltean san sgìre aige uair sa’ mhìos. Bhiodh ministear-sgìre an còmhnaidh a sgrìobhadh gu Dùn Eideann, a’ toirt beachd air obair a’ Chomainn, agus a’ comharrachadh a-mach àiteachan a chuireadh luach air Sgoil Ghàidhlig.

5. Bha fios aig luchd-stiùiridh a’ Chomainn gu robh airgead glè ghann a-measg nan Gàidheal agus bha an teagasg acasan an asgaidh. Bhiodh aig an luchd-ionnsachaidh a bha a’ frithealadh nan sgoiltean eile ri cìs a phàigheadh, agus mar sin cha robh ach beagan den t-sluagh comasach air an clann a chur thuca. Bha Comann nan Sgoiltean Gàidhlig a’ sùileachadh gun toireadh na sgoilearan fàd-mòna no dhà leotha gach latha airson connaidh. Bha am Morair Teignmouth den bharail nach b’e rud math a bha ann idir nach robh aig na sgoilearan ri cìs a phàigheadh airson an fhoghlaim a bha iad a’ faotainn. Bha esan a’ smaoineachadh gun cuireadh daoine barrachd luach air foghlam ma chosg e rud-eigin dhaibh. Ach bha dòigh a’ Chomainn a’ co-fhreagairt suidheachadh an t-sluaigh, nuair nach robh mòran de chuid an t-saoghail aig na Gàidheil. Ann an Hiort ann an 1822 cha robh bonn airgid de sheòrsa sam bith aig muinntir an eilein.

Bha na sgoiltean air leth freagarrach ann an dòigh eile — gum biodh iad, mar a chunnaic sinn, a’ gluasad o bhaile gu baile. Bhiodh sgoil na sgìre suidhichte ann an aon àite, agus cha robh sin gu mòran feum ann an sgìre mar a bha Diùirinnis san Eilean Sgitheanach, far an robh ceithir cheàrnaidhean, le suas ri còig ceud duine anns gach tè dhiubh, gun sgoil idir aca nuair a thòisich Comann nan Sgoiltean Gàidhlig ann an Dùn Eideann. Nuair a bhiodh am maighstir-sgoile air atharrachadh gu àite eile, bha sùil aig luchd-riaghlaidh a’ Chomainn gun cumadh an fheadhainn a dh’ionnsaich leughadh an obair air adhart.

Anns an sgrìobhadh mu dheireadh den t-sreath seo bheir sinn fa-near an làrach a dh’fhàg na Sgoiltean Gàidhlig air eachdraidh na Gàidhealtachd agus an toradh a lean an obair a rinn iad.

[TD 341]

TOIMHSEACHAN TARSAINN
le Cailein T. MacCoinnich

“Cuir thusa do làmh air ’s ni mise an còrr — sin ma tha an duine ciontach”. Thionndaidh a’ fear-lagha na sùilean biorach a chuir eagal air iomadh fear — agus tè cuideachd — sa’ chùirt-lagha, air a charaide mar gum biodh e lorg feuch an ann da-rìribh a bha e bruidheann.

Bha Seumas Greumach, ceannair-poileis na sgìreachd, agus seann charaide Thormoid, air aideachadh gu robh an gnothaich an iompais dùbhlan a thoirt dha, fada ’s gu robh e san t-seirbhis agus gleusda ’s ga robh e an tòir air luchd-dòibheirt. Nuair a bhruidhinn e, cha robh dad ùr aige ri chur ris na thubhairt e cheana. “Tha e soilleir gu leor dhòmhsa gur e mhort a bhean; bha deagh adhbhar aige, bha h-uile cothrom aige, bha e farasda dha falbh is tighinn on taigh aig an àm, gun duine fhaicinn — ach ’sa rud eile th’ann sin a dhearbhadh an dòigh a shàsaicheas a’ lagh. Tha còir fhios a bhith agad — chan e gille-beag a th’annad sna cùirtean, a Thormoid.”

Chuir Tormod car beag ’na bheul a thug cumadh eile air aghaidh, sgraing na leth-ghàire, cha robh Seumas cinnteach. “Leig leam ruith thairis air na thachair a-rithisd — na cò-dhiù na tha sibh a’ meas a thachair. Chaidh bean Sir Uilleam a-steach dhan bhaile air an trèana thràth sa’ mhadainn, ’s dh’fhan e fhèin agus dithis dhe na searbhantan aig an taigh — bha ’n còrr aca dheth airson a latha, mar is àbhaist Disathairne. A-rèir fianais na dithis shearbhantan cha do dh’fhàg Sir Uilleam an taigh fad a latha — gus an tàinig brath on phoileis gun d’fhuaradh a bhean air a mort, ’s dha iarraidh a-steach dhan bhaile airson an corp aithneachadh cinnteach. Rud a rinn e. ‘S tha sìbhse air a’ phoileis làn dearbhta gur e fhèin a chuir as dhi.” Chuir Tormod barran a mhiaran cuideachd, fasan a bh’aige nuair a bhiodh an eanchainn a’ dol. “Agus innis thusa dhòmhsa, ciamar air an domhain a chaidh aige air a’ sgian a chur ’na bhean ann a seòmar-cadail taigh-òsda am baile Lunnainn, ’s e aig an aon àm ’na shuidhe an Taigh-mòr Dailiubhar, còig mìle diag air falbh. Ciamar a tha thu reusanachadh a’ ghnothaich?”

Chrath Seumas a cheann. “Sin dìreach a’ cheisd. Ach tha thusa gabhail ris gu bheil na searbhantan ag innse na fìrinn — gu robh Sir Uilleam a-staigh fad a latha. Nach deach e steach dhan bhaile air trèan ’s nach do thill e air t’ èile uair na dhà a thìde an dèidh sin. Tha trèanachan a’ ruith tric air a loidhnidh a th’ann. Cha bhiodh dad air an t-saoghal a b’fharasda dha na dhol a-steach air trèana nan deich uairean, coinneachadh ri bhean, a mort, ’s a bhith air ais dhachaigh air trèana uair, na leth-uair an dèidh a dhà. Chan eil cion thrèanaichean ’na bhacadh idir sa’ chùis. Ach ’se fianais na searbhantan a thoirt as a chèile an aon rud a dhearbhas gun do rinn e na tha sinne an amharas a rinn

[TD 342]

e — aon chuid sin na cuideigin a lorg a chunnaic a air trèana tighinn na falbh. Rud nach deach againn air, fhathast co-dhiù.”

Bha Tormod ’na thàmh airson greis, uilinn air a ghlùin, a bhois fo smig ’s a shùilean dùinte. ’S an sin. “’S na h-abhdhair airson cur as dhi? Thug thu tarraing orra uair na dhà, ach chan eil mi idir cinnteach gu bheil iad cho soilleir dhòmhsa. Gabh iad as an t-sreath, feuch dè nì sinn dhiùbh.”

Thog Seumas a ghuaillean. “O, an fheadhainn àbhaisteach — ’s chan eil mi ciallachadh leis a sin, fir eile na boireannaich eile. Cha robh dad dha leithid sin a’ dol air adhart — nam biodh cha bhiodh e idir an duathar air na searbhantan. Ach coimhead air on taobh seo. Sir Uilleam, fear dhe na daoine mòra, le tiodal ’s gun sgillin ruadh air a chùl; a bhean gun bhoinne de fhuil ghorm ’na cuislean, ach grod le airgead a rinn a h-athair an obair malairt — siabann, tha mi ’n dùil a bh’ann. Esan trom air a’ bhotal, air eich, air cairtean, gach dibhearsoin tha àbhaisteach do luchd a cho-inbhe, ’s gun aige airson a’ chluich a chumail a’ dol, ach na thàrradh e a sporan teann na mnatha — ’s ise cho spìocach mun sgillinn ’s gu “spothadh i’n deargann”, mar a their am facal. Sin a dh’fhàg aic’ e, charaide. A bhean cho slàn, fallain ’s gu robh h-uile colas gu ruigeadh i an ceud, ’s esan gun dòchas gun cuireadh e mhiar air sgillin a bhuineadh dhi fhad ’s bu bheò e. Chan e chiad fhear a chuir as dha mhnaoi airson a cuid — gu h-àraidh nuair nach robh gaol na gràdh riamh eatorra. Phòs ise e airson tiodal, ’s esan ise airson a cuid, gus an do lorg e nach robh anail na caillich ’s aran na caillich a’ dol cuideachd idir. O, bha an t-adhbhar ann, ’s e cho aosda ris na cnuic.”

Ghnog Tormod a cheann. “Cothromach gu leòr; theid mi leat gun do thachair e uair is uair. Ach gun do rinn Sir Uilleam e, cha dearbh adhbhar sin am feasd, mur lorg thu cinnteach gun deach e dhan bhaile a latha mhortadh a bhean ’s chan eil sin idir cho farasda dhearbhadh. Tha mi cinnteach gu robh sibh an còmhradh a luchd-lagh aice-se — gun do rinn i tiomnadh?”

“Bha tiomnadh ann, ceart gu leòr; a bhàrr air beagan a siud ’s a seo a chaidh fhàgail aig searbhantan ’s banacharaide na dhà dhi fhèin, tha an t-iomlan aig Sir Uilleam fhèin. Chan eil duine eile aig a’ robh dad ri bhuannachadh o bhàs a mhnatha. Nach eil e nàdurra gur ann air a thionndadh an t-amharas?” Shaoil Tormod gu robh cheisd cothromach, ach thionndaidh e air falbh gu taobh eile dhan ghnothaich.

“Dè mu airgead a bh’air a siubhal; na fàinneachan; na paideirein de chlachan luachmhor? A faodadh cuideigin cur as dhi air sgàth na bha aice air a pearsa — chan e chiad turas a mhortadh duine a ghlac meirleach a’ cromadh air a chuid.”

Rinn Seumas gàire. “Na creid e a thaobh bean Sir Uilleam. Bha i ro chruaidh sa’ cheann. Dad luachmhor a bh’aice, dh’fhàgadh i staigh e nuair a rachadh i dhan bhaile, ’s airson airgid, cha bhiodh ’na cois ach

[TD 343]

na bheireadh an fhìor èiginn oirre. Co-dhiù cha robh sporan, fàinne, na grìogag a bha aice fàgail an taighe nach robh air a siubhal nuair a lorgadh a corp. Faodaidh tu meirle a chuir an dara taobh, mas ann air a sin a bha thu beachdachadh.”

Bha Tormod greiseag ’na thàmh. ’S an sin, “Dè as colas do Sir Uilleam? Tha mi ciallachadh, an e duine trom a th’ann ’na bhodhaig? Bheil e àrd am pearsa, na goirid leathainn? Bheil fiasag na mustais air? Ciamar as àbhaist dha bhith ga èideadh fhèin? Chan eil ceum ann — uaireannan bidh seann shaighdeirean caran cuagach o sheann lot a fhuair iad san t-seirbheis? Rud sam bith annasach ’na ghiùlain neo ’na cholas?” Thaom na ceisdean a-mach ’na sreath.

Thachais Seumas a cheann. “Beannaich mi, bheir mise fad an fheasgair a’ freagairt nan ceisdean sin, ma ghabhas mi as a leth-uair iad. Chan eil mi faicinn dè ’n turas a th’aca ris a’ chùis co-dhiù. Ach ma tha thusa an dùil gu bheil feum na stà ann, seo an dealbh a rinn mise dheth. Duine cho cumanta am pearsa ’s an colas ’s a thachras ort. Chan eil fiasag na mustais air. Tha mi tuigsinn gur ann ainneamh a chithear e le dad air ach deise chlò ’s ad geamair — chan aithnicheadh tu e on ghàrnalair aige mur biodh tu fìor eòlach air an dithis. Thoir air falbh an tiodal, ’s chan eil agad ach duine nach toireadh tu an dara sùil air a-measg chàich. Chan eil ceum na crùbadh ann, na annas eile ghlacadh d’aire. Sin agad e o bhonn gu bhàrr.”

Ach cha robh Tormod ullamh fhathast. “Dè mun chàr aige? A bheil e fhèin a’ draibheadh — tha mi ’n dùil gun tubhairt thu cheana gu robh draibheir aige? Dè ma chaidh e dhan bhaile leis a’ chàr, e fhèin? Bhiodh a’ latha dheth aig an draibheir cleas a chòrr dhe na seirbhisich air Disathairne. Chan eil adhbhar a cho-dhùnadh gur i an trèana ghabh e — ma chaidh e dhan a’ bhaile.”

Chrath am fear eile cheann. “O, nì e draibheadh ceart gu leòr, ach tha sinn cinnteach nach robh an càr air a rathad an dèidh dha bhean a thoirt chon a’ steisein sa’ mhadainn. Tha ’n càr co-ionnan ris an tiodal — cha b’urrainn dhuit fhaicinn air a rathad gun sùil a thoirt air. Carbad mòr rìomhach a ghlacadh an t-sùil air an dùthaich na anns a’ bhaile. A chùl air gun do mhionnaich an dithis shearbhantan nach fhaca ’s nach cual iad e falbh na tighinn an dèidh dha tilleadh on stèisean. Faodaidh tu an càr a leigeil as do bheachd cuideachd.”

“Glè mhath, ma tha. A’ faca na searbhantan e aig biadh mu mheadhon-latha? ’S cinnteach ma bha e air àrainn an taighe, gu faca iad e — na aon aca co dhiubh, eadar a bhean falbh agus brath a thighinn thuige on phoilis mu cheithir uairean feasgar. Air neo tha an dithis aca ’g ìnnse nam briag.” Bha Tormod a’ feuchainn ri foighidinn a charaide, ach bha fhios aige gur duine fad-fhulangach a bh’ann a Seumas.

“Tha cuideigin ag innse nam briag — tha mi deimhinn as a sin. Ach carson? Chan eil adhbhar fon ghrèin aig tè seach tè dhe na searbhantan

[TD 344]

bhith cleith dad a thaobh Sir Uilleam. Chan eil e idir cho mòr aca. Ach tha mi tuigsinn nuair a bhiodh a bhean air falbh on taigh nach robh e idir ’na annas dha a bhith ’na sheòmar fhèin suas gu àm dìnneireach, mu ochd uairean feasgar; cleas an t-sionnaich ’s a’ phìob, bha am botal ’na bhiadh ’s ’na dheoch dhàsan. Cha robh e ’na iongnadh sa bith leis na caileagan nach do nochd e gus an d’ fhuair e fòn mu bhean aig ceithir uairean.” Sgaoil Seumas a làmhan uaithe mar dhuine bh’aig ceann a theadhaire, gun fhios aige dè ’n taobh a thionndaidheadh e. Bha fhios aig Tormod gu robh e feitheamh ri facal misnich na dòchais uaithesan. Thug e thuige phìob ’s las e i.

“Trobhad seo ort. Chan eil mise faicinn dad nas fhaide na thu fhèin — co-dhiù a-rèir ’s na dh’innis thu dhomh, ach tha mi cinnteach gu lorg sinn fuasgladh dhan cheisd ma chleachdas sinn beagan foighidinn. Bheil thu an dùil gu rachadh agam coinneachadh ri Sir Uilleam? Na thaigh fhèin ma ghabhas e dèanamh, ach mar a gabh, an àite na air leisgeul air choireigin. Chan eil mise cleachdadh a bhith dèanamh m’inntinn suas roimh làimh, ach tha mi mean air mhean ag aomadh chon na beachd a th’agad fhèin. ’Se rud eile bhios ann a lorg dìreach dè ghabh àite, ’s ciamar. An tèid agad air dòigh air choireigin a dhealbh a bheir cothrom dhomh bruidheann ris an duine — ris na searbhantan cuideachd.”

Las aodann Sheumais suas. Cha b’ann aon uair a chunnaic e charaid sa’ chùirt-lagha, a’ ceasnachadh, a’ sgrùdadh, a’ sracadh fhianaisean as a chèile, a’ lorg gach toll is sgàineadh ann a’ reusanachadh an taoibh eile. Bha creideamh agus muinghinn anabarrach aige ann an eanchainn ’s am breithneachadh Thormoid, ’s aon uair ’s gun do dh’aontaich a charaide gluasad air a thaobh, bha e cha mhòr cinnteach as gu robh cheisd an ìre mhath air a fuasgladh.

“Cha bhi dragh ann. Madainn a-màireach, mur eil thu sàs an cùirt, bheir mise suas thu gu Dailiubhar. Tha làn chothrom agad dad sa bith fhaicinn as miann leat, na ceisd sa bith a chur a thoilicheas tu.” Shuath e làmhan ri chèile, ’s dhìrich e dhruim mar neach a bh’air uallach trom a thilgeadh far a ghuaillean.

A’ chiad sealladh a fhuair Tormod air Sir Uilleam, thuig e dè bha charaide ciallachadh nuair a thubhairt e gur duine fìor chumanta bh’ann. Rachadh tu seachad air a-measg na ficheadan dha sheòrsa gun dad timcheall air a ghlacadh d’aire. Chùm e sin ’na chuimhne, chionn’s gu robh faireachadh aige gu robh buinteanas aige ris a’ rannsachadh aca an dòigh air choireigin. O, bha seam saighdear modhail gu leòr riutha. Cha robh dad aige an aghaidh ceisdean a fhreagairt a fhreagair e mar thà. Cha do chuir e bacadh orra nuair a dh’iarr Tormod cead na searbhantan a cheasnachadh — ma bha e dad idir, ’s ann ro-dheònach an cuideachadh, ro chinnteach san dòigh sa robh e ga freagairt. Smaoinich Tormod nach robh iongnadh ann ged a dhùisgeadh an t-amharas an inntinn Sheumais.

[TD 345]

Bha rudeigin gleusda, sleamhainn co-cheangailte ris na briathran ’s na modhannan aig Sir Uilleam a bha gu nàdurra a’ brosnachadh amharais. Dh’fhàg Tormod a chuid mhòr den cheasnachadh an urra ri Seumas, ach a’ cur ceisd a-steach a siud ’s a seo.

Cha tàinig dad ùr a’ solas, cho fad ’s a dhèanadh e mach, an dèidh còrr is dà uair a thìde chur seachad san taigh-mhòr. Bha Sir Uilleam ’s an dithis shearbhantan, Lili is Ealasaid, air an aon fhacal mu na thachair aig an àm; càit a robh iad, dè bha iad a’ dèanamh, dè chunnaic ’s a chual iad — cha robh aon fhacal a dhealachadh sa’ chùnntais aca o na thubhairt iad ris a’ phoilis mar thà.

“Agus sin agaibh e, a dhaoin-uaisle. Chan urrainn mise an còrr a chur ris na thubhairt mi — tha mi duilich nach tèid agam air tuilleadh innse dhuibh, ach ma chuimhnicheas sibh air dad eile bu mhath leibh fhoighneachd, ’s e ur beatha tighinn a seo uair sa bith.” Bha e an dòigh mhodhail a’ cur an cèill gu robh an còmhradh seachad, ’s cho luath ’s gan toireadh iad an casan leotha gur e a b’fheàrr leis. Bha eadhoin leth-ghàire beag magail a’ fiaradh beul Sir Uilleam feadh ’s a bha e bruidheann. Cha mhòr nach lùigeadh Tormod dòrn a thoirt dha mun bheul, ’s an gàire ud a chur sìos ’na shlugan.

Dh’èirich iad, Tormod as an t-seithear far an robh e ’na shuidhe dlùth air an uinneig. Dìreach mar a bha e tionndadh ’s a’ cur aghaidh air an doras, laigh a shùil air pasgan phàipeirean-naidheachd a bha air bòrd beag ri taobh an t-seithir sa robh e ’na shuidhe feadh ’s a bha an còmhradh a’ dol air adhart. Air bàrr a’ phasgain bha paipeir Disathairne, a latha chaidh bean Sir Uilleam a mhort. Bhriosg an inntinn bheachdail aige, ach cha do nochd dad dhe sin air aghaidh, na anns a’ chainnt aige, nuair a bhruidhinn e.

“Aon rud beag eile: saoil am biodh e cus iarraidh air an dithis agaibh — thu fhèin a Sheumais agus Sir Uilleam a seo, ceum a ghabhail sìos chon a’ gheata a’ bruidheann gu nàdurra mar ann a seanchas, fhad ’s a bhios mise an seo aig an uinneig fhosgailte ag èisdeach feuch dè cho fad as ’s a chluinneas mi ur guth. Tha adhbhar agam air a shon — innsidh mi dhuibh a-rithisd carson.” Sheall e air an dithis eile, ’s sheall àsan air a chèile.

“O, chan eil dragh a sin,” fhreagair Sir Uilleam. Ma bha ceisd a’ ruith ’na inntinn cha d’fhoighneachd e i, ’s cha tubhairt Seumas smid. Chaidh iad a-mach troimhn uinneig mhòir a bha fosgailte — uinneag a bha ’n dà chuid ’na h-uinneig ’s ’na doras a’ fosgladh a-mach dhan a’ ghàrradh. Choisich iad sìos an ceum, a’ bruidheann ri chèile cho nàdurra ’s a cheadaicheadh an suidheachadh annasach a bh’ann. Cha do sheall Tormod eadhoin a rathad a bha iad, aon uair ’s gu robh an cùl ris. Chrom e agus sguab e leis dhà na trì dhe na pàipeirean a bh’air a bhòrd. Dh’fhùchd e iad dhan a’ mhàileid-leathair sam biodh e giùlain leis phàipeirean-lagha airson obair cùrtach.

[TD 346]

Nuair a thionndaidh dithis a bha sa’ ghàrradh aig ceann shìos a cheum smèid e air ais orra agus thill iad an dearbh rathad a dh’fhalbh iad. Bha cheisd ann a’ sùilean an dithis aca, ach mun d’fhuair iad facal a-mach, bhruidhinn Tormod. “Tha e ceart gu leòr. Cha chluinninn smid thairis air fichead slat. Ach freagair seo dhomh, Shir Uilleam. A robh fhios agadsa càite robh do bhean gu bhith fuireach sa’ bhaile oidhche Shatharna — tha thu ’g radha gu robh thu muigh sa’ ghàrradh fad na maidne gus an do dh’fhalbh sibh chon a’ stèisean? Cha chluinneadh tu i air a fòn as ìochdar a’ gharraidh , an cluinneadh?”

Rinn Sir Uilleam snothadh gàire. “Cha chluinneadh; ’s co-dhiù ’sann aig cùl an taighe bha mise. Rud eile, ma rinn i fòn, ’sann as a rùm aice fhèin a bhiodh i bruidheann. Cha robh cleachdadh aice bhi ’g innse do dhuine sa bith càite am biodh i fuireach an corra oidhche chuireadh i seachad air falbh on taigh. Bha e ’n duathar ormsa càite robh i gu bhith fuireach — ’s air na searbhantan cuideachd. Cha tubhairt i ri duine seo ach gu leigeadh i brath cuin a bhiodh dùil rithe madainn na Sàbaid.”

A-rèir cholais bha Tormod sàsaichte. Thug e taing do Shir Uilleam, dh’fhàg e fhèin agus Seumas latha math aige, ’s an ùine nach robh fada bha an dithis air a rathad air ais dhan bhaile. Cha tug Seumas guth air a’ chùis fhads a bha e draibheadh — bha e air leth faiceallach air cùl cuibhle — ach cho luath ’s a bha iad a-staigh air an doras sna seòmraichean aig Tormod, bha e am bad an fhir eile. “Agus dè air an t-saoghal a bha chleasad ud a’ ciallachadh? Coiseachd sìos troimhn ghàrradh ’s a’ bruidheann ris an duine — rud nach robh ’na thogradh mòr sa bith dhòmhsa? Cha robh turas aige ri dad a dh’fhaodadh Sir Uilleam a chluinntinn as a ghàrradh, a robh a-nis? O, cha robh mise air mo mhealladh idir.” Bha guth Sheumais caran brothach. Chrath Tormod a cheann. “Chan eil thu buileach ceart. Bha mi deònach tarraing a thoirt air a’ cheisd a robh fhios aige càite robh bhean gu bhith fuireach — ach chan ann airson sin a chuir mi ’n dithis agaibh a spaidsearachd dhan ghàrradh idir. Cha robh mi ach airson ur faighinn a-mach as a rùm.”

Dh’fhosgail e mhàileid agus thug e mach na pàipeirean a ghoid e as an taigh-mhòr — bha e cinnteach gur e facal “goid” a chleachdadh Seumas co-dhiù. Shìn e dha charaide pàipeir Disathairne, ’s chuir e mhiar air an tòimhseachan-tarsainn air cùl a’ phàipeir. “Bheil dad a sin a tha annasach don t-sùil?”

Sheall Seumas air a’ phàipeir. Chuir e cheann air a ghualainn. Thionndaidh e am pàipeir ’s a chasan os a chionn. ’S an sin chrath e cheann. “Chan eil dad. Tha an tòimhseachan air a lionadh uile, ’s ged nach eil ùine agamsa ruith air uile tha mi ’n amharas gu bheil e ceart; a-rèir cholais ’se cur-seachad a th’aig Sir Uilleam a th’ann — ach nach eil sin fìor mu na mìltean fear is tè air feadh na dùthcha? Bheil thu ciallachadh gu robh e fad Disathairne a’ dèanamh suas an tòimhseachain ’s mar sin nach b’urrainn e dhol dhan bhaile ’s a bhean a mhort?”

[TD 347]

Rinn Tormod gàire. “Chan eil mi deanamh a-mach dad dhan t-seòrsa. Ach seall thusa gu faiceallach air mar a tha an tòimhseachan sin air a lìonadh, ’s chì thu gu soilleir gun do lìonadh e ann an dà shuidheachadh deifireach. Na coimeas e ri aon dhan dà thòimhseachan sin ann am pàipeir Dihaoine agus Diluain.” Shìn Tormod dha an dà phaipeir eile, gu sàmhach a’ moladh an fhreasdail nach robhar a’ losgadh pàipeir a latha aon uair ’s gu robhar ullamh dhe san taigh-mhòr. Bha Seumas ’na thàmh caran, ’s e sìor bheachdachadh air na tòimhseachain a bha uile air an dèanamh suas gu snasail.

’S an sin. “Tha e agam! Chan e an aon sgrìobhadh tha sa’ chiad chuid dhan tòimhseachan am pàipeir Disathairne ’s tha san dara cuid dhe — droch sgrìobhadh tha san dara leth dhe agus gu math ao-colach ris a’ chiad chuid na ris a sgrìobhadh sna pàipeirean eile. ’Si bhean a lìon a’ chuid sa bheil an droch sgrìobhadh, agus Sir Uilleam fhèin an còrr - - - - - air neo ’si bhean a tha ris na tòimhseachain agus ’s esan a rinn an droch sgrìobhadh. Ach ciamar tha sin gar cuideachadh? Tha e an duathar ormsa.”

“Tha thu ceàrr fhathast, a Sheumais. Tha fhios gu bheil e soilleir dhut gur e Sir Uilleam tha ris na tòimhseachain — air neo thill a bhean o na mairbh airson tòimhseachan Diluain a lìonadh. ’Se ar caraide san taigh-mhòr a rinn suas iad uile, ach lìon e fear Disathairne an dà dheifir àite agus suidheachadh. Chan eil beit air pàipeir-naidheachd air an trèana mur eil toil aig duine a luchd-siubhail a bhith dèanamh cus sgrùdaidh air aodann.”

“Tha thu ciallachadh gur ann air an trèana a lìonadh a roinn ’s a bheil an droch sgrìobhadh, ’s gur ann a-staigh a rinn e suas a’ chuid ’s a bheil an sgrìobhadh snasail. Mar as motha smaoinicheas mi air, ’sann as reusanta a tha e dhomh. Cinnteach gu leòr cha do rinn mi fhèin sgrìobhadh dòigheil riamh air trèan na ann an càr a’ dol — ged nach eil a’ sgrìobhadh as fheàrr agam ach mu làimh. Tha thu ceart, a Thormoid; bha mac an àrsair air an trèana cinnteach gu leòr Disathairne. Ach dè mu na searbhantan?”

Rinn Tormod gàire beag. “Ribeinean rìomhach nighean an fhìdhleir - - - - -. Bha rud na dhà air miaran ’s an cluasan an dithis aca tha mi cinnteach as a chaidh a cheannach na bhuinnig aig an fhèill a chunnaic thu aig iomall a bhaile, gann leth-mhìle on taigh-mhòr. ’Si mo bharail-sa gun do tharraing an dithis aca chon na fèille cho luath ’s a thill Sir Uilleam on stèisean ’s a chaidh e suas dhan chùlaisde an cuideachd a’ bhotail. Bha fhios aca nach fhaiceadh iad e tuilleadh gu àm dìnneireach. Ma thuig esan gun d’fhalbh iad, ’s nach aidicheadh aon aca gun do dh’fhàg iad an dleasdanas, ’sann a bhiodh e taingeil fhàgail aig a sin — faodaidh a’ moladh a’ fhreasdail a chuir an cothrom ’na rathad. Choisich e chon a stèisean air a dhreasaigeadh an aodach cho cumanta — ’s cho difeireach o aodach àbhaisteach — ’s a bha aige. Thug e leis pàipeir

[TD 348]

a latha son aodann a chumail a falach air an trèana, eagal gu faodadh eòlach a bhi siubhal air an aon trèana, air thuairmeas. Ach mar a thubhairt thu, tha cholas cho cumanta ’s nach biodh mòran colais gu mothaicheadh duine dha, dìreach mur biodh neach a’ coimhead air a shon. Dh’fhalbh e ’s thill e, an dèidh a ghnothaich a dhèanamh, ’s bha e air ais a-staigh mun do thill na caileagan far na fèille. Dè mu dheidhinn sin?”

“Taghta. Ach a bheil sin uile ’na dhearbhadh? Mar fhear-lagha an gabhadh tu fhèin ris an cùirt? Deifir seòrsa sgrìobhaidh ann an tòimhseachan-tarsainn, grìogagan na fàinnichean aig searbhanatan - - - - - feumaidh mise rudeigin a bharrachd air a sin mun urrainn mi a chur an grèim, eadhoin.” Thilg Seumas na pàipeirean air a’ bhòrd, mar rud ’s nach robh feum na stà.

“Socair, socair, ’ille. Cha do gheall mi idir dhut gu fuasglainn a’ cheisd gu h-iomlan. Tha facal na dhà san tòimhseachan-tharsainn agadsa dh’fheumas tu fhèin a lìonadh a-staigh — ’s chan eil an teagamh as lugha agam nach eil thu cho math aige sin ri Sir Uilleam — ’na do dhreuchd fhèin. Dè mu cheisd na dhà fhoighneachd mu bhùthan agus stuill-cluich na fèille, feuch a’ facas colas Lili na Ealasaid ann? An do mhothaich thu air a bhòrd air an robh a’ fòn faisg air doras a-staigh an taighe-mhòir, gu robh ainm agus àireamh fòn an taigh-òsda san do mhortadh am boireannach air a sgrìobhadh le peansail air fìor oir leabhar a fòn. Saoile cò dhèanadh sin ach bean Sir Uilleam, canadh e na thogras e mu i bhith fònadh as a rùm aice fhèin. Tha mi ’n dùil gu bheil breug bheag na dhà a theid agad air a thoirt gu solas fhathast - - - - - ach chan e balach-beag a th’annad a Sheumais, ’s gur èiginn dhòmhsa sine chur na do bhial ’s do bhiathadh mar pàisde na cìche.”

Thuig Seumas a charaide. Cha b’e chiad uair a chuidich e leis, ach aig an aon àm bha fhios aige càite robh e iomchaidh stad. “Glè mhath ma thà. Mar a teid leam, bidh mi air ais. Nach tubhairt thu gu robh cùirt agad aig trì uairean?” Thog e na pàipeirean-naidheachd gu faiceallach agus chàirich e iad fo achlais. “Leigidh mi fhaicinn dhut ciamar tha cùisean a’ dol.”

Ghnog Tormod a cheann. “Taghta. Chan eil eagal sa bith orm nach sgioblaich thu suas na h-iomaill. Ach cuimhnich, tha Sir Uilleam a-nis ’na dhuine beartach; ma bhios fear-lagha dhìth air son a dhìon, chan eil mi toirt dhut baranntas sa bith nach gabh mi chùis-tagraidh as a leth. Feumaidh sinne ar beòshlaint a dhèanamh cuideachd.”

Stad Seumas agus aon làmh aige air nop an dorais. Airson greiseag cha robh facal. aige. ’S an sin chrath e cheann, rinn e lasgan gàire agus chaidh e mach. Cha chuala Tormod ach rudeigin colach ri “ - - - - - thusa Tormoid - - - - -” mun do dhùin an doras air cùl a charaide.

Oifigeach-poilis pongail cogaiseach a bh’ann a Seumas, a rachadh gu saothair anabarrach aon uair ’s gu faigheadh e grèim air ceann a ròp.

[TD 349]

Dhearbh e sin an cùis Sir Uilleam Seofraidh.

Mu sheachdain an dèidh dha bhith an còmhradh Sheumais, bha Tormod a’ leughadh pàipeir a lagha ’s fiamh a’ ghàire air aodann.

Thionndaidh e gu cùl a’ phàipeir far an robh an tòimhseachan-tarsainn ’s thug e thuige am peann. Air an duilleig thoisich bhathar a’ cur an cèill dhan t-saoghal gu robh Seumas air an tòimhseachan-tarsainn aige fhèin a lìonadh ’s a chrìochnachadh gun an còrr cuideachaidh o charaide.

[Sanasan]

[TD 363]

AM BRISEADH
le Dòmhnall Iain MacIomhair

Nochd an sanas anns a’ phàipear Di-luain. “<eng>Wanted — skilled tradesman to make repairs to a broken heart. Box No.<gai> . . . . . . . .”

Nuair chunnaic Dòmhnall an sanas, theab e sgrìobhadh. Ach carson a bha e dol a sgrìobhadh thuige fhèin? ’S leugh e ’n sanas ceud turas. ’S dh’fhairich e ’n cridhe brist a’ leum ’na chorp. Saoil am biodh fhios aca cò bh’ ann, cò chuir an sanas don phàipear? ’S shaoil e ged bha ’n cridhe . . . . . làrach na sgine ’s nam briathran. Saoil cò sgrìobhadh thuige? An sgrìobhadh Màiri thuige?

“Ciamar tha thu ’n diugh?” ars Eilidh Mhòr. “A bheil thu faireachdainn do chridhe?” Ciamar a bha fhios aice? Ach, seach gur e Eilidh Mhòr a bh’ ann an Eilidh Mhòr, b’iongantach mur an robh i ag ràdh siud ris a h-uile duine, seadh bho leugh i ’n sanas. Dh’fhairich e dath dearg a’ tighinn ’na ghruaidhean, ’s an dearg gan dèanamh soilleir. “Ciamar . . . ?” ars esan. Stad e. Agus, nuairsin, “Mo chridhe?” ars esan.

“Chunna tu ’m pàipear,” ars ise.

“Chunnaic,” ars esan.

“Smaoinich,” ars ise, “air fir a’ bhaile seo. A’ sireadh luchd-ceàirde a chàras an cridheachan. Bha mo chridhe-sa brist uaireigin. Agus shlànaich e. Cha bu tusa . . . ?”

“Ciamar,” arsa Dòmhnall, “a tha fhios agad gur e fear a chuir an sanas don phàipear? Dè mu mhnathan a’ bhaile? Nach dòcha gur e boireannach a chuir an sanas ann. Eilidh . . . cha bu tusa . . . ?”

Thionndaidh i air falbh, ’s chan fhac e Eilidh Mhòr a-riamh a’ siubhal cho luath. Chòrd sin ris. Rinn e math, shaoil e. Cha do dh’innis e dad dhi, ge air bith dè leugh i ’na aodann.

Shuidh anns a’ chathair, ’s bha e a’ smaoineachadh. A’ smaoineachadh air sanas ’s air cridhe. Cha tigeadh fios gu Di-ciadain co-dhiù, nan tigeadh fios idir. An tigeadh fios bho Mhàiri?

Thog e ’n taigh ’s thuirt e rithe gu robh e deiseil. Bha e fon chnoc far na dh’iarr i. ’S thug i taing dhà seach gun thog e ’n taigh. Bha ’n taigh math. Bha e goireasach. Thug e sùil air, ’s bha e goireasach fhathast. Ach dè ged bha? Cha robh sin ’na urras air càil. Thàinig na ceistean ’s thàinig na teagamhan.

Saoil am fac i ’n sanas? Bha i ann an saoghal glaiste, saoghal gun dhorsan, ’s chan fhaigheadh e a-steach. Bhiodh e a’ bruidhinn rithe tro na h-uinneagan, ’s an ceann ùine bha anail gan ceòthadh ’s a’ goid an t-seallaidh air. ’S bha bhriathran a’ reothadh air na gloinneachan, ’s an deigh gan snaidheadh air clàr a chuimhne. Bha e mar speuradair a’ cur charan air a’ chruinne, ag amharc air saoghal air nach fhaigheadh e grèim, anns an fhuachd ag eudach ris a’ bhlàths. Chunnaic e iomadh saoghal a’

[TD 364]

gabhail seachad ’s cha robh beatha ach ann an aon dhiubh. Bha na h-iuchraichean ro mheata, agus bu tric a thuirt e ris fhèin nach robh iuchraichean ann. Bha flùr a’ fàs air eilean, eilean ann an cuan neo-dhreachmhor. ’S cha do dh’ionnsaich Dòmhnall a-riamh ciamar a dhèanadh e snàmh.

Cridhe brist . . . cridhe brist . . .

Chunnaic e ’m post a’ gabhail seachad, agus chuimhnich e gur e Di-ciadain a bh’ ann. Cha do fhreagair iad. Cha do fhreagair Màiri. ’S dòcha gu robh iad ag ullachadh na h-uidheim. Dh’fheumadh iad tighinn thuige le òrd an t-slànachaidh a thoirt cumadh air a chridhe air innean an dòchais. Sgeilb cuideachd a shnaidheadh air falbh bioran a’ bhrisidh. Bheireadh e dhaibh an t-slat-thomhais a bhuilich an cràdh air, agus locair. Locair leis an lìomhadh iad an inntinn gus nach biodh an cridhe goirt. ’S cha b’ aithne dhà ach aon neach, aon neach-ceàirde, aig an robh an uidheam sin gu lèir. Ach dè ’m math a bha sin? Chaid am post seachad as aonais sanas an t-slànachaidh.

Agus smaoinich Dòmhnall air carson nach deach e gu dotair. Thàinig e a-steach air nach tug an dotair a-mach a cheàrd ris a’ chorp, agus nach b’ ann den chorp a bha ’n cridhe, ach den spiorad. Agus co-dhiù cha thuigeadh e. Cha thuigeadh e idir. Dh’fheumadh e neach-ceàirde a bha air leth ealanta. Ach cò? Dè mu Mhàiri? Nach fheumadh tu cridhe a bhriseadh mus b’ aithne dhut a chàradh?

Diardaoin, stad am posta. ’S chuir e luchd chèisean a-steach tro dhoras Dhòmhnaill. Cunntas an dealain, bileag a chuir e dh’iarraidh mu fhlùraichean, sanas bhon chlub leabhraichean, Gairm an earraich, agus . . . agus trì litrichean. Dè bh’ annta? Dh’fhairich e crith ’na mheuran. Chan fheumadh e càch fhosgladh, oir bha fhios aige dè bha ’nam broinn. Sheall e ri na trì litrichean airson greis. Bha seòrsa de eagal air am fosgladh. ’S chan ìnnseadh an sgrìobhadh a bh’ air na cèisean càil dhà, oir b’ e fear bhon phàipear-naidheachd a sgrìobh na cèisean.

Dh’fhosgail e a’ chiad te. Freagairt don t-sanas! ’Se gun teagamh. Ach bho chuideigin le cridhe cruaidh, nach robh briste mar a chridhe-san, ri fealla-dhà, a’ tarraing a dhà choise. A’ tarraing a dhà choise gus an robh iad an impis falbh dheth. ’S an trusdair, cha do chuir e fiù ainm rithe. Cha robh eadhon co-fhaireachdainn a’ nochdadh eadar na briathran mallaichte. Bha fearg air Dòmhnall ’s bha barrachd crith ’na mheuran a-nise.

’S an dara litir. Bha i seo goirid. Ach cha robh mòran cobhair innte. Cuideigin a’ toirt man airidh gum bu choir dhà comann a chur air chois airson dhaoine le cridheachan briste. Agus smaoinich e. Ach nan dèanadh e sin, bhiodh fhios aca uile cò chuir an sanas don phàipear. Comann nan Cridheachan Briste: Ceann-suidhe, Dòmhnall MacDhòmhnaill. Bhiodh e snasail air bàrr pàipear litreach. Ach dè ’m math a bha sin? Nach robh gu leòr, is cus, de chomainn ann a bha a’ strì ri cridheachan briste, ’s a’

[TD 365]

briseadh cridheachan a chèile?

Agus an treas litir. Cha robh e ga chreidsinn! “Ge air bith cò thu, tha fhios agam cò thu. Slànaichidh mise do chridhe, mas fear thu. Cha do phòs mi riamh, oir cha d’ fhuair mi ’n cothrom. Sgrìobh thugam no thig gam fhaicinn . . . agus slànaichidh mise do chridhe, Eilidh.”

Eilidh Mhòr! Feumaidh gun tug e a car aisde. Ach a-nise, nan canadh i facal ris, bha aige an dubh ’s an geal, na dh’fhaodadh e thilgeadh oirre. Bha amharas aige gun cuireadh e feum fhathast air an litir ud.

“An d’ fhuair thu guth? ars Eilidh, ’s gàire cam air a h-aodann.

Chuir e a làmh gu a phòcaid ’s e dol a thoirt na litreach a-mach. Ach stad e. No stad rudeigin e. Nan sealladh e ’n litir dhi, nan tilgeadh e briathran na litreach oirre, bhiodh fhios aice gur e chuir an sanas a-steach don phàipear. ’S nuairsin bhiodh fhios aig a’ bhaile air. ’S nuairsin bhiodh fhios aig an t-saoghal air.

“An d’ fhuair mi guth?” arsa Dòmhnall. Bha e ga coimhead gu mionaideach. “Dè tha thu a’ ciallachadh?”

“An sanas sa’ phàipear,” ars ise. “An d’ fhuair thu guth?”

Chan aithne dhomh gu robh mise a’ reic dad anns a’ phàipear,” ars esan, “Eilidh, an d’ fhuair thu fhèin . . . ?”

“’S cinnteach nach eil thu a’ smaoineachadh sin fhathast,” ars Eilidh. ’S thug i a casan leatha. Bha e taingeil nach do leig e air. Cha do dh’innis e ’n fhìrinn dhi, ’s cha do dh’innis e breug dhi. ’S rinn e gàire air cùl fhiaclan.

Di-haoine cha robh aig a’ phost ach aon litir. ’S dh’èirich dòchas is crith an inntinn Dhòmhnaill nuair chunnaic e gur e sgrìobhadh Dhiardaoin a bh’ oirre. Cha robh diofar airson sin. Dè bha ’na broinn?

Chuir e air a’ bhòrd i. Shuidh e anns a’ chathair ’s dhùin e a shùilean. ’S bha ’n saoghal dorch. Dh’fhosgail e a shùilean ’s bha ’n saoghal soilleir. Bha e ro shoilleir. Bha dealbh Màiri os cionn an teine. Cha robh an ìomhaigh a bha san dealbh a’ fàs aosd; bha ’n camara air tìm a stad ’s air tiotan a ghleidheadh fad shìorraidheachd. Bha chridhe fhèin slàn an uair sin, ’s ann an sgàthan na cuimhne dh’fhairich e chridhe a’ briseadh a’ chiad uair. Bha e goirt, dòrainneach. ’S chunnaic ’n fhuil air làmhan Màiri, ’s air an sgithinn. Dh’iarr e oirre a leaghas, ach cha do dh’èisd i ris. ’S cha robh solas aig ceann na trannsa.

Dh’fhosgail e ’n litir. Ciamar a bha fhios aice? Chunnaic e saoghal air a ghànrachadh le cridheachan briste, mar eileanan ann an cuantan fala.

Bha e fhèin a’ còmhnaidh air gach eilean. ’S bha bàta gun fhalmadair a’ seòladh eadar na h-eileanan.

“Thig mi gad fhaicinn,” ars an litir.

Phaisg Dòmhnall an litir ’s chuir e air ais don chèis i. Chunnaic e leabhar gun sgrìobhadh a’ fosgladh air a bhialaibh. Chunnaic e ifrinn agus nèamh anns an leabhar. Cha b’ fhada gus an tigeadh i.

Chaidh e chun na h-uinneige. Bha i a-nuas an staran, ’s i a’ coimhead

[TD 366]

cho neochiontach anns a’ ghrèin. Dh’aithnich e carson a thàinig i nuair chaidh a dhalladh le solas geal na grèine a’ deàrrsadh ann an lann na biodaige.


COIGRICH
le Ruairidh MacLeòid

Chan eil sluagh air an t-saoghal cho aoigheil, càirdeil ris na Gàidheil.

’S iomadh fear-turais a dh’fhàg cùnntas ann an sgrìobhadh air an fhàilte chridheil a fhuair iad ann an dachaigh Ghàidhealaich. Dà cheud bliadhna air ais thubhairt Tòmas Pennant seo mu mhuinntir an Eilein Sgitheanaich: “Tha iad anabarrach aoigheil agus làn coibhneis.” Rinn Ollamh Mòr na Beurla, Somhairle MacIain, mun àm sin cuideachd iomradh air cho fialaidh agus a bha na daoine air an do thadhail e fhèin air a thuras iomraiteach air feadh na Gàidhealtachd agus nan Eilean. Nar latha fhèin tha luchd-sgrìobhaidh ann an leabhraichean agus ann an irisean a’ cur an làn aonta ri beachd an dà fhear-sgrìobhaidh sin.

Bhiodh na bàird Ghàidhealach mar an ceudna a’ moladh spiorad a’ choibhneis. Seo mar a sheinn Màiri nighean Alasdair Ruaidh mu Shir Tormod MacLeòid:

An àm dhuit tighinn gu d’bhaile
Is tu bu tighearnail gabhail
An uair a shuidheadh gach caraid mu d’bhòrd.

Bha Niall MacLeòid, am bàrd Sgitheanach, a’ cuimhneachadh air a’ ghleann chàirdeil anns an robh e fhèin òg —

Far am faigheadh coigreach bàigh,
Agus ànrach bochd a lòn.

Tha fianais nan sgrìobhadairean agus beachd nam bàrd a’ dol an eagaibh a chèile: chan eil treubh air an domhan cho coibhneil furanach ris na Gàidheil. Nach robh facal aig ar n-aithrichean, “Cho mosach ris a’ ghlais?” Bha an doras fosgailte agus an cridhe fialaidh riamh ’na chomharradh air na daoine on tàinig sinn.

Ach nuair a tha sin mar sin, nach iongantach cho tric agus a bhios sinn a’ cur sìos air na coigrich a thig a-steach a dh’fhuireach nar measg? Chan e suidheachadh ùr a tha seo idir. Trì cheud bliadhna air ais bha

[TD 367]

rann rud-eigin cruaidh-chridheach a-measg nan Gàidheal air tìr-mòr:

An cual’ thu mar a chuala mis’,
Gun do bhàthadh Gall an Inbhirnis;
Tut, tha mi coma dhà,
Cha robh càirdeas agam ris.

Abair sibhse gum bi ùpraid ann agus litrichean fiadhaich a’ nochdadh anns na pàipearan-naidheachd mas e Gall no Sasannach a thèid a thaghadh mar cheannard air obair chudthromach air choreigin san Eilean Sgitheanach no ann an Leòdhas no ann an Roinn na Gàidhealtachd. “Nach ann aca a tha an aghaidh, a’ smaoineachadh gun dèan iadsan nas fheàrr na muinntir nan Eilean,” bidh sinn ag ràdh. “Carson a tha daoine on taobh a-muigh air an cur ann an inbhe, agus gu leòr de Ghàidheil ann a dhèanadh a cheart cho math ri brag de Ghall.” Bho chionn beagan ùine bha tè de na h-Eaglaisean anns na h-Eileanan an Iar a’ gearan mun droch bhuaidh a tha aig coigrich a tha a’ tighinn a-steach do dh’Innse Gall air beatha an t-sluaigh.

Ach, a chàirdean, feumaidh sinn a bhith ciallach, cothromach. Saoilidh mi gu bheil taobh eile air a’ chùis. ’S iomadh sgil agus tàlant a bheir na coigrich a rinn an dachaigh air a’ Ghàidhealtachd a-steach leotha. Bhon a chaidh Comhairle nan Eilean a stèidheachadh, mar eisimpleir, tha mòran air tighinn a dh’fhuireach as ùr do na h-Eileanan an Iar, Goill agus Gàidheil, fir agus mnathan, a tha a’ dèanamh obair ionmholta a-measg na h-òigridh ann an ceàrnaidhean far nach eil mòran cur-seachad aig na daoine òga, a tha a’ gabhail co-phàirt ann an gnothaichean na coimhearsnachd anns a bheil iad a’ gabhail còmhnaidh, ann an comhairlean-sgìre, agus anns na comainn eile a tha a’ saoithreachadh as leth maith an t-sluaigh. Seadh, chaidh coimhthionalan eaglaise a neartachadh leis na daoine a tha air tighinn a-steach on taobh a-muigh. Tha coimhthionalan ann a tha fo fhiachan do na coigrich sin a tha deònach agus deiseil gu bhith a’ dol air ceann adhraidh air an t-Sàbaid, ann an latha anns a bheil ministearan an t-soisgeil air fàs cho tearc.

Dè is coireach gum bi sinn uaireannan cho amharasach mu na coigrich a bhios a’ tighinn a-steach nar measg? Nach e an t-eagal? Mas e Goill no Sasannaich aig a bheil cuid de na prìomh àiteachan air mòran de na comainn agus de na comhairlean air a’ Ghàidhealtachd agus anns na h-Eileanan, nach e coire a’ Ghàidheil fhèin a tha ann, nach eil e toileach a dhol air ceann dleasdanais? ’Sann a chionn nach eil sinn cinnteach gu leòr asainn fhèin mar shluagh a bhios sinn a’ fàgail nan uallaichean sin aig daoine eile, agus sinne ann an cùil a’ brùnndail agus a’ gearan fad an t-siubhail nach eil muinntir an àite a’ faighinn cothrom na Fèinne. Rud neònach, tha na Gàidheil buailteach a bhith mòran nas tapaidhe agus nas adhartaiche nuair a gheibh iad gu taobh thall an t-saoghail na bhios iad ann an dùthaich an àraich. Tha an Gàidheal a

[TD 368]

cheart cho sgileil agus cho tàlantach ri daoine eile: chan eil a dhìth air ach a mhisneachadh agus a phiobrachadh.

’Se an t-eagal gun caill sinn fhèin ar n-àite, glè thric, is coireach gum bi sinn cho ullamh a bhith a’ cur sìos air an fheadhainn a thig a-steach a ceàrnaidhean eile. “A h-uile cù air a’ chù choigreach,” ars an seanfhacal.

Gun teagamh, tha coigrich ann nach eil idir ’nan cuideachadh don Ghàidhealtachd, agus cha dèan math a bhith ma dhèidhinn. Thig feadhainn a-steach nar measg a’ smaoineachadh gu bheil iad a’ dol a dhèanamh atharrachaidhean mòra air cleachdaidhean agus air beachdan an t-sluaigh ann am priobadh na sùla. Bidh iad a’ dèanamh a-mach gu bheil fios acasan dè na dearbh rudan a bheir beatha na Gaidhealtachd air adhart, agus a tharrainneas an Gàidheal, ’s e cho fada air ais, mas fhìor, a-steach don fhicheadamh linn. Anns a’ bhitheantas, coigrich aig a bheil an cumadh inntinn sin, chan eil iad ach mar na h-eòin annasach a chì sinn a’ laighe anns na h-Eileanan as t-fhoghar, agus nach fuirich ach latha no dhà ’s iad air an imrich gu dùthchannan nas teotha. Ach tha coigrich ann, àireamh mhath dhiùbh, aig a bheil spèis do chànan agus do dhòigh-beatha nan Gàidheal, agus a tha deònach co-roinn a bhith aca ann am beatha na sgìre, gun a bhith gam putadh fhèin air adhart agus a bhith a’ coimhead sìos air sluagh an àite.

Chì sinn gu minig nar latha postairean le dealbh brèagha, agus facal glic air choreigin sgrìobhte orra, a bheir oirnn stad agus smaoineachadh. Chunnaic mi uair postair le dealbh dà ainmhidh ’s iad a’ cur fàilte air a chèile. ’Se an sgrìobhadh a bha fon dealbh: ’Se a tha ann an coigrich, na càirdean ris nach do choinnich sinn fhathast.

Chaidh a theagasg do na h-Iùdhaich ri linn an t-Seann Tiomnaidh coibhneas a nochdadh don fheadhainn a thigeadh a dh’fhuireach ’nam measg. Tha sinn a’ leughadh ann na leabhar Lebhiticuis: “Ma bhios coigreach air chuairt maille riut nur tìr, cha bhuin sibh gu cruaidh ris. Mar neach a rugadh nur measg bidh dhuibh an coigreach a tha air chuairt maille ruibh, agus gràdhaichidh tu e mar thu fèin; oir bha sibh fèin nur coigrich ann an tìr na h-Eipheit.”

Agus, nuair a ghabhas sibh beachd air, nach robh ar sinnsirean fhèin, na Gàidheil, ’nan coigrich nuair a ràinig iad cladaichean creagach nan Eileanan an Iar an toiseach bho chionn mìle gu leth bliadhna air ais?
