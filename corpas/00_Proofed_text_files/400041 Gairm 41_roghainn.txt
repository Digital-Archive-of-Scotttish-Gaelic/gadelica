[TD 9]

Air An Spiris

CHO luath ’s a bheir sibh sùil air an àireamh so de Ghairm chì sibh gun tainig atharrachadh air. Tha e nas motha na ’n àbhaist—a leth uiread eile de dhuilleagan ann—tha dathan ùra ’na bhroinn, tha móran de shanasan-reic ann agus tha dreach ás ùr air pàirt de na bh’ ann. A thuilleadh air a sin tha duine no dhithis de luchd-sgrìobhaidh ùr againn, agus tha na seann chàirdean a’ cumail an taice ruinn fhathast.

’Sann mar sin a lùigeadh sinn eachdraidh Ghairm a bhith: a’ fàs, ag atharrachadh, agus na seann chàirdean a’ cur fàilte air na càirdean ùra. Aon uair ’s gun teid stad a chur air an atharrachadh nàdurrach ud, tha an leabhar an cunnart.

Chan ann gun saothair is gun uallach a tha Gairm ga chumail an clò, agus bithidh gach duine a tha gabhail gnothaich ris a’ fàs sgìth uaireannan, ged nach do leig sinn thairis fhathast. Cha leig sinn thairis fhad ’s a chumas sibhse ur taice ruinn. ’Sann a dh’ fheuchas sinn ri dheanamh nas fheàrr.

Dé an taic a tha dhìth oirnn? Chuala sibh so mar thà, ach cha do fhreagair a h-uile duine. (1) Tha luchd-leughaidh ùr a dhìth oirnn: am faigh thusa fear-leughaidh ás ùr dhuinn air a’ mhìos so, agus an cuir thu an t-airgead (14/-) thugainn airson cìs bhliadhnail? (2) An toir sibh misneachd do luchd nan sanasan-reic, le bhith cur a dh’ iarraidh rud beag no mór a tha iad a’ reic, ag innse dhaibh gun do leugh sibh an sanas aca ann an Gairm? (3) An sgrìobh sibh thugainn a dh’ innse dé tha ceart is dé tha ceàrr a thaobh Ghairm, is dé tha dhìth oirbh fhaicinn ann? Bu mhath leinn cuideachd fios fhaighinn mu obair ùr sam bith tha dol air adhart air a’ Ghaidhealtachd, agus deilbh ma tha feadhainn fhreagarrach agaibh.

Bithidh an ath àireamh de Ghairm a réir ’s mar a bheir sibh feart air a’ ghuidhe so. Ged as e grunnan beag a chuir Gairm air chois, buinidh e nis do luchd na Gàidhlig. Tha sinn ag iarraidh cobhair an dràsda—bhuatsa.


[TD 19]

Seachd Bliadhna de ’n Choimisean (1955-1962)
Le
TOMAS M. MACCALMAIN

THA dlùth air seachd bliadhna bho thòisich Coimisean nan Croitearan air an obair chudthromach a dh’ earbadh riutha. Ann an aisling Phàraoh, rìgh na h-Eiphit, shluig an crodh caol suas an crodh reamhar, nì a bha a’ samhlachadh seachd bliadhna gorta ás déidh seachd bliadhna pailteis. Ach dh’ earbadh ris a’ Choimisean gorta agus gainne móran ghinealaichean a thionndadh gu pailteas cho luath is a b’ urrainn dhaibh. B’ amaideach a bhith an dùil gun rachadh aca air làn-shoirbheachadh a thoirt do ’n Ghàidhealtachd ann an seachd bliadhna.

Dh’ iarradh ormsa mo bharail a thoirt air co dhiùbh a rinn no nach d’ rinn an Coimisean dad de fheum anns na seachd bliadhna bho thòisich iad.

Cha chroitear mise, ach is mac croiteir mi. Cha bu bheag am fallus a shil mi agus cha b’ ainneamh bòcadh air mo làmhan, is mi a’ saothrachadh leis a’ chois-chruim is le gràpa, le speal is le corran, air an t-seann lot bheag anns an Eilean Sgitheanach air an do shaothraich m’ athair agus mo sheanair agus sinnsirean eile romham. Agus, ged a dh’ òrdaicheadh dhomh ann an cùrsa an Fhreasdail seirbhis eile, cha do chaill mi riamh m’ ùidh ann an croitearan na Gaidhealtachd, agus bu shochair dhomh, barrachd is aon uair, facal a ràdh no a sgrìobhadh air an sgàth.

Mar sin, ann an 1954, an uair a dh’ fhoillsicheadh iomradh is earailean na Comhairle-rannsachaidh mu chroitearachd, fo iùil an


[TD 20]

Ollaimh Tómas Mac-an-tàilleir (duine còir comasach a tha sinn a nis a’ caoidh), bha mise air aon dhiùbhsan a chuir fàilte air na beachdan sin. An ath-bhliadhna, an uair a rinneadh Achd ùr nan Croitearan, mar bhuil air obair na Comhairle sin, agus a shuidhicheadh an Coimisean bha mi ’nam measg-san a ghuidh deagh shoirbheachadh do ’n Choimisean agus a sheall riutha le dòchas, ged a thuig sinn le diomb nach robh gach nì a réir earailean Comhairle Mhic-an-tàilleir.

An do choimhlionadh an dòchas a dh’ altraim sinn, air neo an d’ fhuair sinn briseadh-dùil?

Their feadhainn nach d’ rinn an Coimisean math sam bith, agus, ma rinn iad feum, dh’ fhaodadh am feum sin a bhith air a dheanamh le buidhnean ùghdarrasail eile. Nach math a dh’ fhaodadh Cùirt an Fhearainn, Bòrd an Aiteachais, Comhairle Earalach na Gàidhealtachd, agus na Comhairlean Siorrachd móran de ’n obair a dh’ earbadh ri Coimisean nan Croitearan a dheanamh, gu sònraichte ann an toirt seachad airgead na Stàite mar chuideachadh agus air iasad?

Tha feadhainn ag ràdh, ma rinn an Coimisean meudachadh sam bith air croitean, gun d’ rinn iad sin le bhith a’ toirt fearainn air falbh bho aon chroitear a chum a thoirt do neach eile. Anns na seachd bliadhna bho thòisich iad mheudaich an Coimisean còrr is seachd ceud croit, a’ cur còrr is 15,000 acair fearainn ri 23,000 acair. Ach càit an d’ fhuair an Coimisean am fearann ùr sin leis an do mheudaich iad na seachd ceud croit? Fhuair le bhith a’ gabhail a-steach chroitean eile. A-mach bho phàirt de thuathanachas ann an Uibhist-a-Tuath chan eil forfhais gun do ghabh an Coimisean seilbh air fearann sam bith nach buineadh do chroitearan roimhe. Cha do ghabhadh tac no tuathanachas sam bith eile a chum croitean ùra a shuidheachadh.

A nis, tha dreach na fìrinn air na beachdan sin, agus tomhas math de ’n fhìrinn annta a bharrachd air an dreach, ach tha taobh eile air a’ chùis.

Tha mi fhìn glé chinnteach—agus aontaichidh móran chroitearan leam—gun d’ rinn an Coimisean móran feuma, ach, aig a’ cheart àm, is e mo bharail nach d’ rinn iad uiread is a bha daoine, aig àm dhaibh tòiseachadh, an dùil a dheanadh iad. Cha chreid mi gu bheil mi am mearachd ann a bhith ag ràdh gu bheil an Coimisean fhéin ag aithneachadh nach deachaidh aca air an adhartas a dheanamh a bha iad fhéin a’ rùnachadh an uair a thòisich iad.

Tha aobhar no dhà air sin.


[TD 21]

Anns a’ chiad àite, is ann ainneamh—ma tha e idir a’ tachairt—a tha oidhirp sam bith ag oibreachadh a-mach a réir dùil is dòchas nan daoine a tha ga dèanamh, no air sgàth a bheil i, no a tha ’nan seasamh ag amharc. A bheil neach sam bith da-rìribh a’ saoilsinn gum bu chòir do ’n Choimisean a bhith comasach air a ràdh, “Anns na seachd bliadhna bho thòisich sinn, rinn sinn a h-uile nì mar a mhiannaich sinn agus làn-shoirbhich leinn anns gach cùis”?

Anns an dara h-àite, thugadh do ’n Choimisean, mar a thubhairt mi, obair a bha fìor-dhoirbh. Cha b’ ann an dé no air a’ bhò ’n-dé a thòisich a’ Ghàidhealtachd ri dol sìos. Air cùlaibh staid na Gàidhealtachd agus cor nan Gàidheal an diugh tha còrr is ceud gu leth bliadhna de mhì-cheartas, de dhearmad, de mhì-sùim, de chruaidh-chàs, de mhì-rùn, agus eadhon de nàimhdeas. A dh’ aindeoin iomadh oidhirp leasachaidh, cha d’ amaiseadh riamh air faotainn gu cnag na cùise no gu freumh a’ ghalair. B’ amaideach dhuinn a bhith an dùil gun gabhadh dìth is dearmad ceud gu leth bliadhna a chur ceart ann an seachd bliadhna. Ged a bhiodh leth a’ Choimisein cho glic ri Solamh agus an leth eile cho èasgaidh ri Churchill, cha b’ urrainn dùil a bhith ri a leithid de fheabhas ann an ùine cho goirid.

Anns an treas àite, an urrainnear a ràdh le fìrinn gun d’ rinn a h-uile uachdaran agus a h-uile croitear a dhìcheall air co-oibreachadh maille ris a’ Choimisean? Chuidich a’ mhór chuid leotha, ach bha is tha feadhainn ann a tha nàimhdeil ri rùintean a’ Choimisein. Tha an aobharan fhéin aca airson gnothaichean fhàgail mar a tha iad.

Anns a’ cheathramh àite, ann an Achd nan Croitearan 1955, a chuir an Coimisean air chois, cha tugadh do ’n Choimisean an làn-ùghdarras agus na comasan a bha iomchuidh dhaibh a chum obair cho mór a chur air adhart gu sgairteil agus gu soirbheachail. Bha mi fhìn a-measg na feadhna a thubhairt aig an àm nach robh ùghdarras aig a’ Choimisean a ruigeadh air meudachd agus duilgheadas na dh’ earbadh riutha. Cha b’ fhada gus an d’ fhiosraich an Coimisean fhéin gu robh iad air teadhair a bha ’gam bacadh bho iomadh rùn a bu mhiann leo a thoirt gu buil. Ged a rinn an t-Achd ùr an 1961 beagan atharrachaidh, cha tug e dad a bharrachd de ùghdarras do ’n Choimisean. Anns na h-iomraidhean bliadhnail aca—agus tha sia dhiubh againn a nis—tha an Coimisean a’ labhairt gu pongail agus gu geurchuiseach mu iomadh nì aig a bheil buntainneas ri cor nan croitearan—goireasan-siubhail, faraidhean, cosnaidhean, is eile—ach chan urrainn dhaibh ach am barail a thoirt seachad, agus tha e air fhàgail


[TD 22]

[Sanas]


[TD 23]

aig buidhnean eile an slighe fhéin a ghabhail a thaobh nan nithean sin.

Tha e daonnan a’ tachairt gu bheil eadar-dhealachadh mór eadar earailean Comhairle-rannsachaidh agus an t-Achd Pàrlamaid a tha a’ leantainn orra. Ged bu mhath Achd nan Croitearan 1886, a thug còirichean luachmhor do na croitearan, cha robh e cho math is a bha earailean Comhairle-rannsachaidh a’ Mhorair Napier air an do lean e. Ciod air bith ar beachd mu Achd nan Croitearan 1955, cha robh e—’nam bheachd-sa co-dhiù—cho math ris na h-earailean aig Comhairle-rannsachaidh Mhic-an-tàilleir air an do lean e. Ach chan e coire Coimisean nan Croitearan a tha an sin. Chan fhaod sinn an coireachadh airson nach d’ rinn iad nithean nach robh ùghdarras aca a dhèanamh.

Is i a’ cheist mhór: an d’ rinn iad na nithean a thà ùghdarras aca a dhèanamh? Is e mo bheachd gun d’ rinn iad—an taobh a-staigh de na crìochan a thugadh dhaibh—cho math is a b’ urrainn reusanta a bhith.

Ciod e croitear agus ciod i croit? Tha leabhran beag agam mu “Aiteach Chroitean” a chuir “Seann Chroitear” a-mach anns a’ bhliadhna 1885, anns a bheil e ag ràdh gur e croit pìos de fhearann àitich as urrainn do theaghlach cuimseach fhìor-oibreachadh gun saothair luchd-tuarasdail no obair eich. “Iadsan a tha a’ cumail eich no a’ pàidheadh tuarasdail airson seirbheis, cha chroitearan no coitearan a tha annta, ach tuathanaich.” Tha e ag ràdh mar an ceudna nach oibrich teaghlach cuimseach gun each os cionn cóig acraichean fearainn anns a’ bhliadhna.

An diugh, ged thà, theirear croitear ri neach aig a bheil suas ri 75 acair de thalamh àitich no a tha a’ pàidheadh suas ri £50 am màl. Ach, de chroitean na Gàidhealtachd (tha dlùth air 20,000 dhiubh ann uile gu léir) tha àireamh mhór cho beag agus cho bochd agus nach urrainn—agus cha b’ urrainn riamh—teaghlach beòshlaint fhaotainn asda a-mhàin. Tha e air a mheas nach eil ach mu shia mìle ás an fhichead mìle de chroitean na Gàidhealtachd air an oibreachadh mar a bu chòir, agus nach eil ach mu dhà mhìle dhiubh comasach air beòshlaint a thoirt do theaghlach gun chosnadh a bharrachd.

Is e dleasdanas Coimisean nan Croitearan dà rud gu sònraichte a dheanamh—àireamh chuimseach sluaigh a chumail air an fhearann agus làn-fheum a dheanamh de ’n fhearann. Chan eil e furasda an dà run sin a thoirt gu buil còmhla. Ma tha cus sluaigh air baile-fearanin, feumaidh na croitean a bhith nas lugha. Ma tha na croitean air am meudachadh, bithidh nas lugha de theaghlaichean anns a’ bhaile.


[TD 24]

Mar a thubhairt mi, is e glé bheag de fhearann ùr air an do ghabhadh seilbh anns na seachd bliadhna mu dheireadh a chum croitean a mheudachadh agus croitean ùra a shuidheachadh. Mar sin, mar a thubhairt mi, is ann le bhith a’ tàthadh chroitean ri chéile agus le feuchainn ris a h-uile croit a chur gu làn-fheum a tha an Coimisean a’ strì ri leasachadh a dheanamh air croitearachd anns a’ Ghàidhealtachd. A chum na crìche sin tha ùghdarras aig a’ Choimisean gnothach a ghabhail ri croitean a tha bàn, suidheachadh chroitean air daoine eile, oighreachan is dìleabaich, croitearan a tha air am bacadh le aois no anfhainneachd bho na croitean aca oibreachadh, agus croitearan a tha ’nan eilthirich <eng>(absentees).<gai> Anns na seachd bliadhna thug an Coimisean cead 1,220 croit a bha bàn a shuidheachadh as ùr, agus dhiùltadh cead a thaobh ceithir fichead is a trì. Thugadh cead do 2,057 croitear a’ chroit a shuidheachadh air cuideigin eile, agus dhiùltadh cead do cheud gu leth. Bha 2,187 croit fo aire far an robh oighre no dìleabach a’ dol a-steach an àite croiteir a dh’ eug. Tha sin uile a’ deanamh suas móran saothrach.

Tha dà nì gu sònraichte ann a bhios ag aobhrachadh iomagain is gearain.

A’ chiad aon, suidheachadh chroitearan a tha aosda no anfhann. Faodaidh feadhainn a bhith a’ saoilsinn gu bheil cead aig a’ Choimisean am fearann a thoirt bhuapa sin, ma dh’ fhàgas iad an taigh-còmhnaidh aca. Chan ann mar sin a tha idir. Is e an croitear aosda no anfhann e fhéin a dh’ fheumas a’ chiad cheum a ghabhail. Mur eil esan deònach am fearann a leigeil seachad, chan eil ùghdarras aig a’ Choimisean (ged a bhiodh miann aca) am fearann a thoirt bhuaithe. Anns na seachd bliadhna b’ e ceithir fichead is a ceithir a-mhàin de chroitearan aosda is anfhann a dh’ iarr am fearann a leigeil dhiùbh, agus thugadh cead do dhà fhichead is a cóig-deug dhiubh agus dhiùltadh cead do a h-aon-deug dhiubh.

An dara nì, na h-<eng>“absentees,”<gai> no na croitearan eilthireach, mar a their mise riutha. A réir an lagha, feumaidh croitear fuireach an taobh a-staigh de dhà mhìle (Achd 1955), ach a nis deich mìle (Achd 1961), bho ’n chroit aige—ach a-mhàin iadsan a tha gan cosnadh aig muir. Croitear sam bith nach eil a’ coimhlionadh na riaghailt sin, faodaidh an Coimisean toirt air am fearann aige a leigeil bhuaithe a chum is gun dean cuideigin eile barrachd feum dheth. Ann an dòigh tha so iomchuidh gu leòr. Chan eil e idir ceart gum biodh croit gun oibreachadh mar bu chòir, agus an croitear an Glaschu no an Astràilia


[TD 25]

a’ chuid mhór de ’n bhliadhna. Air an làimh eile, tha tomhas de cho-fhaireachadh againn ri daoine a tha ag amharc ris na bliadhnachan deireannach d’ am beatha a chur seachad air an t-seann chroit. Anns na seachd bliadhna bha 2,123 croit de ’n t-seòrsa so fo aire a’ Chomisein. Thugadh air 938 am fearann a leigeil bhuapa no a shuidheachadh air cuideigin eile, agus leigeadh le 757 a’ chroit a chumail.

Tha Achd 1961 a’ toirt barrachd saorsa air a’ cheann so. Faodaidh croitear eilthireach a’ chroit aige a thoirt air aonta do neach a dh’ oibricheas i airson àireamh bhliadhnachan, agus an sin gheibh e air ais i a chum a fheum fhéin.

Bha aon nì anns nach do shoirbhich idir leis a’ Choimisean, agus is e sin leasachadh iomlan a dheanamh air bailtean fàs. Ged a tha Achd 1961 a’ deanamh riaghailtean ùra mu thimcheall so, cha bhi e idir soirbh an seòrsa oibre so a chur air chois.

Air an làimh eile, tha nì ann anns a bheil an Coimisean an déidh adhartas math a dheanamh—no, b’ fheàrr a ràdh, bhrosnaich iad fhéin agus Colaistean an Aiteachais na croitearan gu adhartas a dheanamh. Is e sin, a’ deanamh leasachaidh air talamh fàs le treabhadh is le aol is mathachaidhean eile agus le fras fheòir. An Leódhus agus an Sealtainn gu sònraichte rinneadh adhartas mór a thaobh so. Tha barrachd feuraich a’ ciallachadh barrachd cruidh, agus thàtar a’ meas gun toir gach leth-cheud acair de thalamh leasaichte beòshlaint do aon teaghlach. Cheana chaidh còrr is naoi mìle acair a leasachadh.

Bho ’n toiseach thuig an Coimisean glé mhath nach b’ urrainn do ’n mhór-chuid de na croitean—a dh’ aindeoin cho math is a bhiodh iad air an oibreachadh—beòshlaint a thoirt do theaghlach, agus mar an ceudna nach eil a h-uile neach ann an teaghlach croiteir miannach air obair fearainn. Mar sin tha an Coimisean daonnan a’ sealltainn a-mach airson oibrichean is cosnaidhean eile, ach, mar a thubhairt mi, chan eil ùghdarras acasan anns na cùisean sin. Tha iad a’ deanamh an dìchill air a bhith a’ toirt comhairle agus cuireadh do bhuidhnean eile a thaobh so, ach chan ann aca fhéin a tha am facal mór anns a’ chùis.

Mus sguir mi, dh’ fhaodainn dà rud eile a thogail, aon nì a bhios a’ cur dragh air cuid de chroitearan, agus rud eile a tha a’ cur dragha orm fhìn.

A’ chiad rud, an t-eagal a tha air móran gu bheil na h-Achdan ùra lagachadh cuid de na còirichean a bhuilicheadh air na croitearan le Achd mór 1886. Tha e fìor mu mhóran de chroitean beaga na


[TD 26]

Gàidhealtachd agus nan Eilean nach e an Cruithear no an t-uachdaran a rinn iad ach na croitearan fhéin, a ghiùlain ùir is feamainn is innear ann an cléibh air am muin a chum feannagan a dheanamh air uachdar nan leacan creagach. Nach bu chruaidh is mhì-cheart e, nan tugte air falbh bho an sliochd fearann a chosg saothair cho mór? Air an làimh eile, is bochd fearann nan sinnsirean a leigeil a dholaidh agus á feum. Chan eil miann aig Coimisean nan Croitearan neach sam bith a dhealachadh bho fhearann a shinnsre, ma tha e fhéin no cuideigin ’na ainm a’ deanamh feum dheth.

An dara rud. B’ e an cleachdadh roimhe so, an uair a leigeadh croitear dheth a’ chroit agus a thigeadh croitear ùr a-steach ’na àite, gun suidhicheadh Cùirt an Fhearainn luach nan togalaichean, nam feansaichean is leasaichidhean eile, agus phàidheadh an croitear ùr an t-sùim a shuidhicheadh a’ Chùirt do ’n chroitear eile. Ach a nis, tha mi a’ tuigsinn, faodaidh croitear an taigh-còmhnaidh agus na togalaichean agus na leasaichidhean eile a reic ri neach sam bith aig a’ phrìs as àirde air an ruig iad—le cead a’ Choimisein. Faodaidh so a bhith a’ cur barrachd ann an sporan a’ chroiteir a tha a’ dol a-mach ás a’ chroit, ach tha e a’ ciallachadh gur e am fear as saoibhire a gheibh a’ chroit. Tha iomadh Gàidheal òg ann a dheanadh croitear math ach chan eil airgead aige a chum prìs mhór a thoirt air leasaichidhean croite, ann an co-fharpais ri fear as saoibhire na e.

A’ gabhail seallaidh fharsaing air gach nì co-cheangailte ris an obair a dh’ earbadh riutha, saoilidh mise co-dhiù gun d’ rinn Coimisean nan Croitearan adhartas math, ged nach d’ rinn iad uiread is a dh’ iarradh iad fhéin no sinne. Tha iomadh clais is iomair ri threabhadh fhathast. An àite a bhith a’ càineadh is a’ coireachadh a’ Choimisein, thigeadh dhuinn a bhith gan cuideachadh agus gan comhairleachadh agus a’ sireadh ùghdarrais nas fharsainge dhaibh na tha aca, a chum is gum b’ iad nas comasaiche air cor na Gàidhealtachd a leasachadh.

[Sanas]


[TD 29]

Edith NicAoidh, Bana-sheinneadair a Srath-Nabhair

ASTAR goirid bho làraichean Rosail, a mhill Pàdraig Sellar ri àm an ioma-ruagaidh (1814-20), tha an tigh a bh’ aige ann an Saghair (Syre) ’s e gabhail cùram de ’n tuathanachas mhór chaorach a bh’ aige ann an Srath-Nabhair. Faisg air ceud bliadhna an déidh sin rinneadh lotaichean ás ùr anns a’ ghleann so, fo stiùireadh Raibeart Mhic-a-Rothaich (Morair Alanais). Thill beagan de shliochd nan daoine a chaidh a ruagadh, is thug iad air ais leotha cainnt is ceòl an t-sratha. Tha Dòmhnall Bil ann am fear de na lotaichean sin, Woodyknowe, mu astar mìle bho ’n tigh a bh’ aig Sellar agus mu dhà mhìle bho làraichean Rosail, agus is ann bho ’n mhnaoi aige, Edith, a fhuair sinn na h-òrain so. Cluinnear annta chan e mhàin mac-talla an teallaich aice fhéin, ach mar an ceudna mac-talla nan teallaichean fuara ’s nan tobhtaichean fàsa ann an Rosail.

Rugadh Edith ann an Glaichbea, an Scearaigh, mu dhà mhìle an iar air inbhear Nabhair. ’Se Uilleam MacAoidh a b’ athair dhi agus b’ i Cairistiona Ghuinne a màthair. Bha iad ’nan coimhearsnaich do dh’ Uisdean Moireasdan, a dheasaich an trìtheamh foillseachadh de òrain Rob Dhuinn. Bha Uisdean Moireasdan air aon de riochdairean na tuatha a chaidh air beulaibh Choimisean Napier anns a’ bhliadhna 1883, agus b’e fear eile dhiubh sin Eóghan Robertson (1842-1895) á Tunga, no Ceann-t-Sàile Mhic Aoidh, beagan mhìltean an iar air Scearaigh. Gheibhear iomradh air na thuirt iad, anns a’ Bheurla, ann an Leabhar a’ Choimisein.

Ach chùm Edith air mhaireann nì na bu phrìseile, anns an òran a rinn Eóghan Robertson d’ a leannan, Seonag NicAoidh. Aig aois naoi bliadhna deug thuit i bho ’n drochaid air Abhainn Bhorgaidh ann an gèile, agus bhàthadh i. B’ ann air lot a h-athar a thogadh Mansa na h-Eaglais Shaoir an Scearaigh agus chithear fhathast làraichean an tighe san d’ rugadh i, lethcheud slat bhuaithe. Glé fhaisg air cuideachd tha an tigh anns an d’ rugadh Edith.


[TD 30]

Anns a’ cheathramh rann de ’n òran aig Eóghan Robertson tha iomradh air mar a thachair. Bha Seonag ann an cuideachd chaileagan eile nuair a chaidh i leis an drochaid, agus ruith tè dhiubh sin do ’n tigh a b’ fhaisge a dh’ iarraidh cobhair. Bha iad a’ gabhail an leabhair, agus chan éisdeadh fear-an-tighe ris an nighinn gus an robh e ullamh de leughadh. Chaidh an rann atharrachadh, a rèir coltais. Bu tric a thainig am bàrd a chéilidh gu tigh Sheòrais MhicAoidh ri taobh Drochaid Nabhair, agus an uair a chuala esan an recòrdadh de ’n òran so thuirt e gu robh a’ chiad dà shreath de ’n cheathramh rann aigeasan mar so:—

Tha an ìosal cho uasal, ’s tha ’n uasal cho fiadhaidh,
Gach neach seasadh suas mur gu suath’ iad ri Crìosd——.

Chaochail Eóghan Robertson ann am Bràigh Thunga. Cha do phòs e riamh. De na h-òrain a rinn e agus a tha fhathast air sgeul, ’se am fear as iomraitiche Mo mhollachd aig na caoraich mhór’, far a bheil e a’ cur sìos air na daoine a sgap an tuath ann an Cataibh. Tha lethbhreac dheth anns an leabhar <eng>The Trial of Patrick Sellar<gai> (d.159-60) a tha air ùr thighinn o ’n chlò. Tha an t-òran so aig Edith cuideachd, le fonn eadardhealaichte.

Oran eile dhe na tha aig Edith, rinneadh e le a bràthair, Dòmhnall MacAoidh (1894-1948) nuair a bha e anns an Eipheit, an déidh tàrsainn ás na Dardanelles leis na Lovat Scouts anns a’ bhliadhna 1916. An déidh dha an t-arm fhàgail bha e aig Langdale Lodge ann an Srath Nabhair, ’na gheamair aig Bòrd an Aiteachaidh, gus na chaochail e. Is tric daoine a’ bruidhinn air na h-òrain a rinn e. Anns an òran Hi ho-ró ’s gur liath mo cheann chì sinn nach ann idir a’ deanamh bòsd a tha e á obair saighdeireachd.

Tha na ceithir òrain eile an so air an taghadh a chionn ’s nach eil iad an clò, co-dhiù mar so. Chaidh aonan dhiubh co-dhiù a dhèanamh ann an Dùthaich MhicAoidh. A rèir coltais thainig iad bho bheul-aithris a tha dol air ais gun bhristeadh chun an ochdamh linn deug. ’Sann fann a tha beul-aithris na Gàidhlig ann an Srath-Nabhair an diugh, agus feumar a ghleidheil beò a nis le bhith ga chur an clò. Agus tha an dòigh a tha aig Edith air an gabhail, na pongan is na cuir, is an loinn a tha air an t-seinn aice, air an gleidheil air recòrdaidhean ann an Tigh-tasgaidh Shrath-Nabhair.

(Tha sinn fo chomain Iain Ghriombail airson na tha so shuas a sgrìobhadh dhuinn—Fir-deasachaidh.)


[TD 31]

1. Eoghan Robertson: Gur brònach mo chridhe

Ach is toigh leam gach achu, gach cnocan ta ann, (achadh)
Gach eilean ’s gach blàran, na h-àirigh’ ’s gach gleann;
Ach a nis tha mi fàgail gach cnoc, creag is gleann
’S cha phill mi gu bràch do ’n an Gaidhealtach. (-achd)

Gur brònach mo chridhe, gur goirt tha mo cheann,
Mo dhùthaich bhith cho dùbailt ’s deagh-dhùrachd cho gann;
Gun charaid, gun nàbaidh, gun aon dhomh bhith ann,
Gur tinn dh’ fhàg sud mis anns a’ Ghaidhealtach.

Ach is tric tha mo chrìdh tigh’nn air ais do na glinn,
Do dh’ éisdeil na h-uilltean troimh slocan na binn;
An uiseag ’s a’ smeòrach ’s a’ chuthag a’ sinn
Cha chluinn mi gu bràch anns a’ Ghaidhealtach. (bràth)

Càit a nis bheil na Gaidheil a b’ àbhaist bhith ri ’m thùbh
Cho òrdail ’s cho càirdeil, cho fonnail ’s cho dlùth,
Rinn gach caraid leam fhàgail, tha mo chàirdean anns an ùir,
’S cha phill mi gu bràch do ’n an Gaidhealtach.

Tha an ìosal cho uasal ’s tha ’n uasal cho fealls,
Gach aon fanadh bhuam mar gum bean’dh iad ri biasd,
Tha a soisgeul mar leisgeul gu freagair an gnìomh
’S gur truagh tha mi ’n nochd anns a’ Ghaidhealtach.

Càit a nis bheil a’ nìghneag bheag bhòidheach is glinn
A dh’ fhàg mi nuair dh’ fhalbh mi cho fonnail ’s cho binn;
Gur truagh mi ’s gur cruaidh orm, thug am bàs uam mo rùn
’S cha phill mi gu bràch do ’n an Gaidhealtach.

Ged bu tric bha mi gòrach cha do chiùrr mi gin riamh,
Cha do chiùrr mi gin idir le éigean no gnìomh,
Carson a nis tha iad ’ga mo reubu ’s mo chàirdean cho gann, (reubadh)
’S gach aon fanadh bhuam anns a’ Ghaidhealtach.


[TD 32]

2. Domhnall MacAoidh: Hi ho-ró ’s gur liath ’na cheann

Hi ho-ró ’s gur liath mo cheann
Le <eng>sloping arms<gai> is <eng>forming lines<gai>,
Ma gheibh mi m’ airm a leabhar an airm (m’ ainm)
A chaoidh chan fhaigh iad tuillidh mi.

Ach ’s mis’ bhith òg ’s air bheagan céill
Nuair a ghabh mi ’bhòid air là na féill,
Gun deidhinn null do thìrean céin
Do chogu no do choileid dhaibh. (chogadh)

Tìr a’ ghainmhich, tir a’ ghrian,
Gur sgìth ’s gur pàiteach tha sinn innt,
’S nach fhaigh sinn ann moch nimh bho ghrian (ach)
Is bioscaid cruaidh is <eng>bully<gai> air.

Ged tha sinn so air fìor dhroch rian
Is oifigich air glé bheag ciall,
Tha dòchas daingeann agam fhian (fhéin)
Gun dèan mi tìr mo dhachaidh dheth.

O ’s iomu àite ’s iomu toll (iomadh)
Mu ’n do chuir mi cuairt bho ’s bha mi ann,
Gu bràch cha dhìochuimhnich mi na gleann’ (bràth)
No tìr ’ic Aoidh san d’ rugu mi. (rugadh)


3. Och chan eil mo mhiann san dram

Och chan eil mo mhiann san dram
Ged a chuirinn mo sgillig ann,
Sheasainn na bhiodh còmhla rium
’N aindeoin a call bhiu te agam. (bhiodh)

O ’n cuala sibhse sgeula faoin
Bh’ air a h-aithris feadh an dùthaich
Gun robh mis’ ri gabhail a <eng>spree,<gai>
Ri fad an tìm a bha mu ’n Gallu. (Gallaibh)


[TD 33]

[Dealbh]
“Dheanainn bàta shnàmhu chaol”—an caolas eadar an t-Eilean Naomh is Scearaigh, bho Eilean nan Ròn.
(an dealbh le Iain Griombail)

Ghabhainn glaine dhe an dram,
’S ann bu mhath leam i bhith ann,
Airson fhuil a chur mu ’m cheann
Anns gach fàrdach tha ri faighinn.

Ghabhainn glaine dheth aig uair
Nuair a bhithinn fliuch no fuar,
Tighinn o munadh no o chuan
Ach ’se mo chiall a b’ fheàrr leam agam.


4. Fhuair mi litir air Di-Luain

Fhuair mi litir air Di-luain
Thàinig null air bhàrr a’ chua(i)n,
Prìn ’na broillich bho mo luaidh
’S dual de ’n fhalt a bha ’na ceann.

A’ chaileag ud air ’n robh mi ’n geall
Gruaidh mar caorann ’s iadhadh bhonn, (chaorainn)
Chaileag bhòidheach, cheanalt fhinn
’S glinn thu sneachd air cùl na binn.


[TD 34]

Fhuair mi litir air Di-màirt,
’S dh’ aithnich mi làimh-sgrìobh mo ghràidh;
’S mas do leugh mi dhith ach pàirt,
Dh’òlainn air deoch-slàint mo ghraidh.

O ’s truagh nach robh mi ’na mo shaor,
Dheanainn bàta shnàmhu chaol, (shnàmhadh)
Theighinn a shealltainn air mo ghaol
Ged bhiu muir ’na chaoru bàn. (bhiodh; chaoraibh)

Air feasgar Foghair mar ri càch
Bu tusa ’m buanaich’ ’s cha b’ ann ceàrr,
Nan gabhadh tu ’n corran ’na do làmh
Dh’ fhaodu càch bhith deanu bhann. (fhaodadh; deanamh)

Cha toirinn thu do mhac Aonghuis Bhàin
Ged bhiu crodh-laoigh aig’ feadh a’ bhlàir, (bhiodh)
Ach bheirinn thu do ’n fhìdhlear bhàn
A chluichu e o lò gu lò. (chluicheadh)


5. Cha b’ e gaol nan caorach

Cha b’ e gaol nan caorach
An gaol a bh’ agam ort,
No idir gaol na spréidh
Ag éirigh anns a’ ghleann.
Cha b’ ann dubh no ruadh
Bha ’n duailean bh’ air do cheann;
’S an gaol a thug mi seachad dhut
Cha téid a feasd air chall.

Ach giullain biu ciallach (bithibh)
Is dèanu ris a’ chòir, (dèanaibh)
Is déanu ris an dìlleachdan
Air sgàth an aon tha beò.
’Se Dia thug bhuam na cuideachdan,
’Se ’s urrainn a chur oirnn,
’S a chuireas ri gach crannchur
Gach sealbh — — — —.


[TD 35]

An té aig am bheil màthair
Gu bràch na doir oirr’ sùil,
Ged bhitheas is’ gun àit’ aic’
’Se ’màthair ni dhi rùm.
’S ged bhitheas is’ droch-nàdurach
Chan innis càch a cliù,
Ach chan ionnan sin do ’n dìlleachdan
Gun aon aic’ air a cùl.

Ach thoir mo mhìle mullachd (mallachd)
Agus thoir mo mhullachd fhìn
Gus an tè bheir dhachaidh thu
No laigheas ri do thùbh: (thaobh)
Oir ’s òg a thug thu ’n t-acad bhuam
’S i agam fo mo chìch,
’S nach dèan dad idir feum dhomh
Moch cist’ do ghiuthas caol. (Ach)


6. Cha b’ e an aois a liath mo cheann

Cha b’ e an aois a liath mo cheann
Na idir ’na mo chiabhaig,
Ach an gaol a thug mi seachad dhut
Nuair bha mi òg gun chéille.

Bhon dh’ fhàg thu mi muladach
Is duilich ás do dhéidh mi;
Ach bidh mi ’n dùil gun lean iad thu
Ged b’ e dealachadh a b’ fheudar.
Bhon dh’ fhàg thu mi muladach . . . .

Nan coinnichinn aig an tigh-òsda thu
’S mo phòcaidean bhith réidh rium,
Gun ceannaichinn do m’ annsachd
Glaine de champagne.
Bhon dh’ fhàg thu mi, etc.


[TD 36]

Nan coinnichinn air a’ mhòintich thu
O gum bithinn réidh riut,
Mo bhreacan air mo ghualainn
’S mi cuartachadh na spréidh dhut.
Bhon dh’ fhàg thu mi, etc.

Ach, a Bhellag, na biodh cùram ort
Dùrd a chual’ thu mu ’m dhéibhinn-sa;
Cha dug mi do ’n tè dhonn
Moch gealltanas breugach. (Ach)
Bho’n dh’ fhàg thu mi muladach.

[Sanas]


[TD 37]

[Dealbh]
Far a bheil an oidhche cho geal ris an latha

Gnothaichean Gaidhealach air Telebhisean Grampian
Le IAIN MACDHOMHNAILL (Grampian)

THA e fasanta aig an àm a bhith cur sìos air Telebhisean—agus air meadhonan eile a tha a’ strì ris a’ mhórshluagh—a chionn ’s gu bheil iad, mas fhìor, caoin-shuarach mu ’n nòs-beatha no an nòs-ealain a tha dual do dhuthaich no do cheàrnaidh (agus bha Socrates ris a’ cheart obair, air dòigh, o chionn 2,400 bliadhna!). As bith ciamar tha cùisean anns an fharsaingeachd, ma bheir sinn sùil air na rinn Telebhisean Grampian anns a’ chiad bhliadhna a bha e an sàs, bheir sin dhuinn beachd nas coimhlionta air brìgh na h-argumaid.

’Se stéisean beag a th’ ann an Grampian—tha e air fear cho beag ’s a tha fo chùram ITV—ach tha an dùthaich anns am faicear na prógraman farsaing agus eadar-dhealaicht. Tha móran de sheann bhial-aithris anns an dùthaich so, agus nòsan àraidh a bhuineas ris na ceàrnaidhean fa-leth. Ann am facal, tha an dùthaich so air a roinn eadar na nòsan Tuathach (no Lochlainneach) air an oirthir an Ear agus na nòsan


[TD 38]

Gàidhlig/Ceilteach nas fhaide chun an Iar no gu Tuath. Nuair a ghabh Grampian os làimh na ceàrnaidhean so a fhrithealadh, ghabh e air fhéin iarratasan agus feuman an t-sluaigh so a chumail fo a chomhair—tha e a’ feuchainn ri so a dhèanamh cho fad ’s a leigeas a sporan leis, agus leis na cothroman (a thaobh dhaoine agus a thaobh ealain) a tha aige.

Tha aon rud daonnan fa chomhair nan daoine sin ris a bheil beartachadh agus deilbh nam prógraman an urra (ás bith an e cur seachad no fiosrachadh a tha air an aire): ’se sin gun gléidh iad ’nan cuimhne gu bheil an dòighean ionadail fhéin aig an t-sluagh a tha san éisdeachd. A thuilleadh air cuspairean móra mar a tha obraichean agus geilleagar (no <eng>economy<gai>) na dùthcha, tha Grampian an déidh móran a chur air an scrìn a bhuineas do ’n cheàrnaidh aca fhéin agus a tha air a chur a-mach air sgàth a’ cheàrnaidh sin a-mhàin. Glé thric tha na rudan sin a dh’ aon ghnothaich do ’n Obar-Dheadhaineach no do ’n Ghaidheal. Agus abair gun do lorg iad tigh-tasgaidh (rud a thug toileachas nach bu bheag do na h-Albannaich ’nar measg, agus a chuir iongnadh am beatha air na dha no trì Shasunnaich a tha air àrainn nan stùdio). Mar a thuirt fear á Lunnainn an déidh dha puirt-a-beul a chluinntinn air an seinn gu h-ealanta, ’s b’ e so a’ chiad uair a chuala e riamh na h-òrain so: <eng>“Blimey, boy, this is great stuff! But why do you Jocks keep it to yourselves so much—why haven't I heard it before?”<gai> Bha e an déidh toirt ro fhada bhuam mìneachadh a thoirt dhà, a’ tòiseachadh le Gàrradh Hadrian agus a’ crìochnachadh le Fàsachadh na Gaidhealtachd, is cha d’ rinn mi ach leigeil leis, is an gnothaich a’ còrdadh ris cho math. Agus bha deagh fhios agam, an uair a chunnaic mi cho math ’s a bha Anna NicDhiarrnaid a’ còrdadh ris ’s i seinn Crodh Chailein, gu robh fear eile an so air an do chuir Tìr nan Og a seun.

Anns an aon dòigh thug muinntir an stùdio (an fheadhainn sin aig nach robh eòlas air roimhe sin) agus an luchd-amhairc, fàilte chridheil do ’n t-sreath phrógraman mu Oidhcheannan sa’ Bhothan (no <eng>Bothy Nichts<gai>)—’se sin céilidhean air an cur air adhart le buidheannan de na <eng>corn-kisters<gai> a bhuineas do Shiorrachd Obair-Dheadhain. Choisinn <eng>Bothy Nichts<gai> àite dha fhéin anns a’ Chiad Deich de phrógraman telebhisean anns a’ cheàrnaidh—’se sin, eadar gach seòrsa prógram a tha air a chur a-mach le ITV agus leis a’ Bh.B.C.


Blas na Beurla!

Tràth air a’ bhliadhna so chuir sinn ‘Céilidh Chaluim’ air an scrìn: bha am prógram so againn uair san t-seachdain agus Calum Ceanadach


[TD 39]

Far am Faicear
GRAMPIAN
[Mapa]


[TD 40]

[Dealbh]
Air an làimh dheis chì sibh Iona NicDhòmhnaill, ’s i seinn “Alasdair an Dùin”.

mar phrìomh sheinneadair ann. Chòrd so gu math araon ri Gaidheil agus ri Goill, ged a thainig gearain no dhà thugainn bho ’n fheadhainn a tha airson a’ Ghàidhlig a chumail <eng>pure,<gai> is iad ag ràdh gu robh tuilleadh ’s a’ choir de bhlas na Beurla air. Bha grunnan de mo chàirdean fhìn a rinn an imrich á Innse Gall ’nam measg. Thuirt mi riutha nach robh math smaoineachadh gun cuireadh còmhlan a bha an tòir air prothaid a dhèanamh prógram cosgail air adhart do ’n luchd-Gàidhlig a-mhàin, ’s gun iad ro lìonmhor anns a’ cheàrnaidh. Nach robh e na b’ fheàrr, arsa mise, gu faigheadh na Goill eòlas air a’ Ghàidhlig anns an dòigh so na a bhith ás aonais an eòlais sin buileach? Thug so smaoineachadh eadhon air Catrìona, mo cho-ogha. “Thà, gu dearbh, a bhalaich”, ars ise gu muladach.

Mus bi an àireamh so de Ghairm an clò bithidh sreath eile de ‘Chéilidh Chaluim’ air tòiseachadh aig Grampian. Agus co aige tha fios nach bi e so anns a’ Chiad Deich: chaidh an t-sreath bho dheireadh glé fhaisg air.

Theid an t-sreath ùr so de na céilidhean air teip—air <eng>videotape,<gai> no léir-theip, leis an inneal iongantach a tha a’ glacadh fuaim agus


[TD 41]

léirsinn air teip nach eil ao-coltach ri fear nan recòrdairean. Anns an dòigh ghoireasaich so faodar am prógram a chur a-null thairis far an cluinn ’s am faic na h-eilthirich Albanach e, ’s iad cho déidheil air a leithid.

A thuilleadh air céilidhean, tha pìosan Gàidhlig air a bhith againn ann an iomadach prógram eile, mar a bha seinn Anna NicDhiarmaid agus Iona NicDhòmhnaill, té a mhuinntir na Hearadh a tha a nis a’ teagasg ann an Eilginn Mhuireibh, air taobh a-staigh crìochan Ghrampian. Choisinn an guth binn sopràno aig Iona—gun luaidh oirre fhéin ’s i cho laghach—gun d’ fhuair sinn iomadach litir bho Ghoill a bha airson tuilleadh de ’n stuth so a chluinntinn. Ma bhios i deònach, faodaidh iad a bhith cinnteach gun till i fhathast gu scrìn Ghrampian.

Clann Domhnaill gu Brath!

Chì sibh rudan eile air Grampian a chòrdas ri càil nas suidhichte—gu h-àraidh air a’ Ghaidhealtachd. Tha seirbheis air a cumail gach


Càite bheil na Caimbeulaich?: Iain MacDhòmhnaill, Niall MacDhòmhnaill, Uilleam MacDhòmhnaill agus Dòmhnall Iain MacDhòmhnaill air làrach Chuil-lodair.
[Dealbh]


[TD 42]

bliadhna far an do chuireadh Blàr Chuil-lodair, ach cha do chuireadh air telebhisean a riamh i gus na ghabh Grampian os làimh an obair. De na seachdnar anns a’ phrógram bha ceathrar ’na Dòmhnallaich. Chì sibh anns an dealbh iad, is iad a-mach bho Ghrampian, bho ’n <eng>National Trust for Scotland,<gai> agus bho Chomunn Ghàidhlig Inbhir-Nis. Agus tha feadhainn ann a their nach robh na Dòmhnallaich anns an dol sìos aig a’ bhlàr! Bhà, agus bha iad deònach a’ cheart euchd a dhèanamh a rithist—le sgian-dubh (an seòrsa a th’ aca air telebhisean) a shàthadh ann an asnaichean ar luchd-fanaid! Cha tug naidheachd an latha sin fada a’ sgaoileadh fada thar chrìochan Ghrampian. Dh’ iarradh oirnn lethbhreac de ’n fhilm a chur gu Colaisde an Naoimh Xavier an Albainn Nuaidh.

A rithist, anns a’ chonaltradh a bh’ againn ann an cuid de na prógraman an uraidh thogadh iomadach cuspair aig a robh dlùth-cheangal ri staid na Gaidhealtachd. A-measg nan aoighean a bh’ againn anns an t-sreath <eng>Scotland for Me<gai>—prógram seachdaineil anns a bheil agam ri ceistean a chur air daoine—bha Compton MacCoinnich, Eric Linklater, Moray Maclaren agus Iain Rollo. Bu mhath a b’ fhiach iad éisdeachd riutha a’ toirt am barail mu ’n Ghaidhealtachd agus mu na Gaidheil. B’ ann mu ’n àm a dh’ fhosgail am Morair Montgomery a bheul a bhruidhinn air na ‘treubhan’ a bha Eric Linklater againn. B’ esan a sgrìobh eachdraidh an Réiseamaid Ghaidhealaich (An Lethcheud ’s a h-Aon), agus bha e anns an Fhreiceadan Dubh anns a’ Chiad Chogadh. Rinn esan coileach-dubh de ’n Mhorair, agus bha na pàipearan làn dheth an ath mhadainn.


Cuiribh Fios Thugainn!

Mar a thuirt mi roimhe so, thachair a h-uile dad a bha so anns a’ chiad bhliadhna a bha Grampian ‘air an iarmailt’. Cha leig na Gaidheil a leas iomnaidh sam bith a bhith orra nach fritheil sinn am feuman cho math anns na bliadhnachan ri teachd.

Agus so agaibh comhairle. Tha an sluagh-mheas <eng>(audience-rating)<gai> ag innse dhuinn gu soilleir dé na prógraman a tha a’ còrdadh ris an luchd-amhairc, agus dé ’n fheadhainn nach toigh leo. Ach ’se dòigh fhuar fhad-ás tha so air iarrtasan dhaoine a thomhais. Tha ainm aig na Gaidheil a bhith sgileil le ’n cainnt, gar bith an ann a’ moladh no ag aoireadh a tha iad. Cuiribh an tàlant so an cleachdadh. Iarraibh tuilleadh Gàidhlig air telebhisean. Sgrìobhaibh thugainn, gun dàil!


[TD 45]

Lair Thorach, Cat Teoma ’s Caora Thurail
RUARAIDH MACGILLEATHAIN

Lair Thorach

THA daoine air an t-saoghal an diugh ag ullachadh goireasan a bhitheas ac as a’ ghealaich. Chì sinn dealbhan air an telebhisean mar a tha iad ri tachairt ann an àiteachan nach fhaca ar sùil a riamh. Cluinnear gun cladhaichear toll fo ’n an fhairge a dh’ aithghearr anns am bi sluagh agus carbaidean ri siubhal eadar Sasuinn ’s an Fhraing.

Nuair a bheir sinn smaointinn air na h-oidhirpean mìorbhuileach sin cha mhór a shaoileadh gu bheil cuimhne againn air a’ chiad each a chaidh a Bheàrnaraigh. Cha b’ e each a bh’ ann ach làir bheag ruadh a bha aig Iain MacLeòid, nach maireann, air Càrnan Shiaboist, a reic e ri Pàdruig Iain Ghiolios a chaochail anns a’ bhliadhna 1951. Thug Pàdruig a làir gu Aird Chalanais far an deach i air an t-snàmh gu Eilean Cheartaigh. Choisich i tarsainn an eilein ’s leig i h-anail greiseag mun dainig oirre an cuan ghabhail a rithisd gus na bhuail a crùidhean air laimhrig a Rubha Ghlais. An dùil na chuir i barrachd iongnaidh air na daoine a chruinnich gha faicinn na chuir na carbaidean annasach nach fhaca Dòmhnull-a-Loch ach aiteal dhiubh a-null ’s a-nall air an drochaid o chionn ghoirid? Tha e coltach gur h-e duine fialaidh agus furasd déiligeadh ris a bh’ann do dh’Iain. Bhiodh Pàdruig ag innse dhomh nach b’e mhàin gun d’ fhuair e làir air prìs nàdurrach ach bha searrach ’na cois, a’ snàmh a’ chaolais ’na déidh, agus fear eile ’na broinn ’s mar sin fhuair e na trì air prìs aonan. Tha feadhainn a’ cumail a-mach gun dug tuathanach beartach each air chuairt a Bheàrnaraigh roimh ’n àm so ach co-dhiù ’se “Bobby” a’ chiad searrach a rugadh an Circibost agus tha beagan beò fhathast aig a bheil cuimhne mhath air a’ bhangaid sin. Fhuair esan saoghal fada, deagh cheartas agus cuid an t-searraich de ’n chléith o latha sin, ach sin agaibh mar a thug Siabost a’ chiad làir chaol-chasach ’s each bonn-chasach do Bheàrnaraigh.


[TD 46]

Cat Teoma

Chan eil cunntas againn air cat a bha ’g obair aig solus an dealain ach aon. Bu le Gaidheil i aig an robh tigh ann an Lunnainn a bha gun chumhachd an dealain. (<eng>“Power Points”<gai> mar a their iad anns a’ Bheurla). Bha fear an tighe air tòiseachadh a’ togail nam bùird airson na cruaidh-theudan a tharruinn fo na sailean agus an uair a thog e chiad bhòrd ’sann a leum a’ phiseag sìos do ’n toll ’s i cluiche ri faileas. Chuir cluich na piseig smaoin an ceann an oibrich agus ’sann a thog e bòrd aig ceann eile an tigh. Chuir e sin a’ phiseag sìos do ’n chiad toll le snàthainn peurna air a cheangal mu h-amhach agus dh’ iasgaich e le pìos paipear air sreang san toll aig ceann eile an tighe. Thàlaidh ruideis a’ bhiadhaidh i gu uachdar a’ ruith a’ phaipeir ’s a’ choltas oirre gu robh a’ chùis a’ còrdadh rithe. Tharrainn snàthan a’ pheurna teudan na bu làidir fo bhonn an tighe agus tha sinn ri cluinntinn gu bheil an cat a’ sàbhaladh mòran saothair dha maighistir fhathast mar a rinn i ’na h-oige. Cha d’ rug a chat-san cuilean ach rinn i obair eile nach robh dùil ris.


Caora Thurail

Rugadh a’ chaora bu tùrail air an cuala sinn iomradh a riamh do Thormod Aonghais-a-Chaiptein aig Ealagro an ceann-a-deas Bhradhagair. Cha robh i móran làithean a dh’ aois nuair a thug a màthair i gu h-innis faisg air Loch-nan-Steall far a robh i gu Lùnasdal. Nuair a thainig na h-uain dhachaidh thadhail Uigeach a cheannaich i agus dh’ fhalbh e leatha ann a làraidh ’s cha do bhuail a crodhan air talamh gus na ràinig i Airdraol. Cha do chòrd e rithe a tobhairt gu h-aineolas (umhail oirre có chuireadh) agus bhòidich i nach gleidheadh Beannaibh Uig i ’s cha mhò a rinn iad sin. Le feadhainn dhe na roinn a leanas air an dealbh ’na h-inntinn thug i casan leatha:—

A’m Bràgair an Taobh Siar bha mo chiad àite còmhnaidh,
Air fàire Cnoc a’ Chàrnain, ’s Làbost, ’s Loch Ordais,
Nuair sheallainn-sa gu tuath, bhiodh an cuan farsainn boidheach,
Sa’ Gheamhradh bhiodh muir bàn ann cho àrd ris na sgòthan.

Their cuid thig ann air chuairt gu bheil buailtean gun bhàrr ann,
’S nach fhaic thu ròs na sìthean ri dìreadh ri ghàrraidh’,
Their muinntir an taobh shuas rium corr’ uair ’dèanamh tàir air,
’Se so am baile lom, tha gun shamhla ach an fhàsach.


[TD 47]

Nuair ruag na Maoir na h-Uigich gu’n taobhs’ ’sann a dh’fheuch iad,
Bha an teinntin air am bàthadh ’s a fàrdaich gun dìon orr’,
Bha clann ac’ air an gàirdein ’s bha pàirt dhiubh gun bhiadh ac’,
Ach dh’fhan iad anns an àite-s’ gach là gus na liath iad.

Tha geodha’ againn le bràighean ’s cha b’ làmh chuir ri chéile iad,
’S bha ceò aig Mac An t-Srònaich ’s crò nach do ghléidh e,
Thainig biasd na fairge ann nuair dh’fhalbh i le éucail,
’S bi cuimhneachan gu bràth oirr far na chàireadh a géillean.

Na sheas thu feasgar Samhraidh air ceann Both A’ Mheàrlaich?
’S tu faicinn soitheach siùbhlach le siùil mach an Tàisgear,
’S na h-eathraichean ri ’g iasgach an ear ’s an iar air Gàisgear,
Is dhearcadh tu air eòin dol gu Rònaidh mar b’àbhaist.

Na dh’fhalbh thu ’rathad caol le d’ cho-aoisean san anmoch?
A’ ghealach cruinn ’s na speur ’soillse cho séimh dol do’n fhairge,
Bhiodh an oidhche ciùin ’s cha bhiodh tùrsa ort neo ainmeann,
’S gach sealladh air gach taobh dhiot le faoilte na h-aimsir.

Ri dìreadh chnuic is bheann ann bu shunndach mo chéum-sa,
Ri leum nan allt ’s na gleinn bhiodh sinn abhsant is éutrom,
’Sann air ceap na h-àirigh a b’ àil lium bhith céilidh,
’S chithinn luin nan lanntair gun ablasadh ri ’g éirigh.

Dh’ fhalbh an doras iat, leabaidh fhianaich is fàrlus,
Chan eil crodh dubh neo donn ’n diugh aig ceann Loch Na Steàrnaig,
Na ghabh an cuilean uabhas dol suas Beinn a’ Beàrnaich,
’Se cearcan Rubha ’n Tiumpain bha ’faingean nan àird ud.

An cuala tu cho binn riutha seinn air an t-Sàbainn,
Le fonn Iain Bhàin Na Buaile bha uair ann a Làbost,
Cluinnidh tu a rann aic ’s gach ruinn sam bi Gàidhlig,
Is sibh air Mholla Tuath ac nuair ghluais iad do’n ghàbhadh.


[TD 48]

Thig na h-eòin gu’n geug madainn Chéitinn le stràbhan,
’S lorgaidh uain no caoraich na raoin air robh ’m màthair,
Theid an crodh cho dòigheil ’s cho stòlda chun a’ gheàrraidh,
’Sa réisd an gabh sibh iongnadh ged dh’ iarrainn-sa tàmh ann.

Uine fhada an déidh féill an uain bha Tormod air a’ mhòintich ri trusadh nuair a chunnaic e caora a-measg an treud a bha gun smeuradh dearg no gorm ach dh’aithnich e i ’s e ag ràdh “An othaisg a reic mi ris an Uigeach bho chionn fhada”. B’esan buachailte na sùil gheur ’s na moch-eirigh aig an robh aithne mhath air aodann chaorach. Chan eil cuimhne agam co mheud piullag seann rùsg a bha oirre ach tha fhios agam gun rinn esan toileachas rithe ’s gun ghabh e a cùram. Bha feadhainn de luchd-cruinneachaidh nan tighean-céilidh a bhiodh a’ bruidhinn air a buadhan de’n bheachd nach robh móran chreutairean air uachdar na talmhainn a dh’fhàg a dachaidh cho òg rithe a bha cho tàileantach rithe. Tha slighe bhuan, eadhon mar a sgiathas an seabhag, do chròdhan beag eadar Airdraol ’s innis na caora agus tha e duilich a thuigsinn dé mar a ghléidh i cùrsa ri cuairteachadh nan aibhnichean, na lochan, gun ghuth air na bha aice ri leum do challaidean ’s do bhranndairean ach cluinnidh mi Gaill ag ràdh “Tha thu cho gòrach ri caora”.

(Bho sgrìobhadh an litir so chuala sinn naidheachd dhuilich gun dh’eug Tormod ann an Dun-éideann air an treas latha fichead de’n Mhàigh. Thaisgeadh e an Cladh Bhradhagair air an 25/5/62 faisg air na h-àitean a b’ ionmhuinn leis.)

[Sanas]


[TD 51]

Deireadh Na Sgeoil An Asgaidh
Le DOMHNALL MACAMHLAIDH

AN uair a thàinig fios bho Thormod a dhol ’na choinneamh gu Lamraig an Aiseig cha robh dùil dhachaidh ris idir. Cha robh a ainm ann am bial luchd a’ bhaile agus cha robh móran aca bho robh e air smaoin a thoirt bho chionn cian. Ach cha robh e air a dhol buileach ás an cuimhne—agus tha facal ag radha ma chumas duine rud aige fada gu leòr gun toir e feum ás . .

’Sann air saothair a bha a’ mhór-chuid a’ tighinn; deireadh an fhomhair a bha ann agus bha an ràidhe air a bhith fliuch. Bha a’ chuid bho dheireadh de ’n arbhar fhathast gun fhaighinn fo leith ’s an t-uisge todhar a bhrìgh ás air ais do ’n talamh. An uair a thigeadh boillsgeadh tiormachd agus coltas gu seasadh e ùin sam bith bhithisd a-mach chun nan creaganan agus chun nam feannagan a thoirt a’ chinn ás na torran agus a thionntadh nan adagan ás am broinn; nam faighisd dà uair-a-thìde de ghaoith agus grian leatha bhiodh farum air dèanamh nan eallach—bad an tù-sa is bad an tù-ud; car anns an t-sìoman g’an teannachadh; agus trotan crom-iosgaideach leotha do ’n iothlainn mus tigeadh an ath bhàrrsach.

Thàinig an latha a fhuaradh fios bho Thormod le ròs anns an àird-an-ear a’ bagairt droch thìde. Ach chùm a’ mhadainn oirre agus beagan an déidh meadhan-latha bha sgiobadh cruinn ann an iothlainn muinntir Thormoid an sàs anns a’ chuid bho dheireadh de ’n chorc—iad fhéin agus feadhainn ás an nàbachd a bha an obair dèanta aca agus a bha air a thighinn a thoirt làmh-chuidich. Bha a’ mhadainn air a bhith dripeil le fruiseadh air siol corca agus guth an t-sileidh anns a’ ghaoith a’ sìr ghreasadh. Bha na h-aodainn air a bhith gròbte leis an spàrn ’s bha an còmhradh air a bhith gann. Ach a nise, bha an corca gu ìre bhig a-staigh agus mar a bha am fallus a’ traothadh agus an t-sùil ag éirigh bho ’n lar bha athbheothachadh a’ tòiseachadh a’ tighinn air a’ chuideachd.

Bha athair Thormoid ’na sheasamh ann an àradh an taca ri cruach air bloigh dèanamh. Cha robh móran de riarachadh aige ás an latha: ’sann le mì-chàil a bha e ri càradh nam badan a bha crom-cheannach tungaidh leis an fhuarachd, air an gleansa a chall; b’ fheàrr leis a bhith air fuireach ri aimsir na bu chinntiche. Bha esan air righinn am beatha—shaoil e leis fhéin—a ràinig thairis air fiabhras, fiù fiabhras deireadh ràithe ’s gun an obair fo rian; ach bha e sgìth de bhith a’ seòladh agus a’ dearbhadh . . . . agus co-dhiù bha e cho fada


[TD 52]

de ’n bhliadhna ’s bha cnàmhan cho dona anns an aimsir ’s gur dòcha gu robh e cho math a’ mhionaid clothaidh a ghlacadh . . . .

Chaidh bad a shìneadh thuige a bha na bu fhliuiche buileach na càch. Sgaoil e ás a bhun e agus thruisich e am bann an àirde gu ìochdair an t-sìl. Shad e an uair sin sìos air ais e agus thuirt e gu frionasach,

“Cuir ’na sheasamh thall ris a’ ghàrradh air aghaidh na gaoith e” agus an uair sin “Na digeadh a leithid mo thù-sa an diugh tuilleadh!”

Thog am fear a bha air am bad a thoirt dha e agus dh’fhiach e fo ’n bhann e cho sòluimte diubhaid agus ged nach biodh e air an sin a dhèanamh mus do shìn e suas an toiseach e.

“Iain” ars esan “chan eil càil ceàrr air a’ bhad; chan eil math a bhith dèanamh tàire air ’s nach fhaic thu latha roimh Bhealltainn a ni leasachadh sam bith dha”—thionntaidh e ris an fhear a bha ri thaobh—“Nach eil mi ceart a Dhòmhnaill?”

“Tha thu ceart” arsa Dòmhnall “siuthad Iain buail dhan a’ chruaich e—cha chuir an coileach ruadh umhaill sam bith air; ’s ma chí mi-fhìn ceò a’ tighean aisde uair sam bith thig mi a dh’ innse dhut.”

“Cha deidhinn an urras nach math a thigeadh sin ort” fhreagair Iain “Cha bheag an coileach ruadh thu fhéin: tha thu dèanamh sgròpan ged a tha thu call a’ chìrean!” Sgaoileadh na h-aodainn le dealbh a’ ghàire agus bhrùchd an còmhradh dùbailte á tosd na maidne ’na dhibhearsain agus ’na ghearradh-cainnte.

Nuair a bha e a’ dùnadh na cruaiche thog Iain a shùil a’ coimhead tù a’ bhagraidh . . . . cha b’ urrainn gun cumadh an latha air móran na b’ fhaide. Thug e an aire do ghluasad air choreigin air an rathad-mhór agus thog e a làmh gu bil a bhonaid a’ dèanamh a radharc.

“An dean duine agaibh a-mach” arsa esan “có fear a tha tighean bho dheas air baidhsacail. Tha mi air mo mhealladh mana h-e am post a th’ ann.” Sheas càch a choimhead ach bha am fear a bha ann dìreach a’ tighinn á fianais ’s an cnoc air an robh an taigh a’ tighinn eadar iad agus e agus cha deidheadh aca air a aithneachadh.

“Cha chreid mi gur h-e am post a bh’ ann” thuirt fear “Mas e chan b’ e a bhaidhsacail fhéin a bh’ aige: cha b’ ann dearg a bha i.”

“Nach du tha cumail giar anns an radharc—an robh na spògan gu léir anns na cuibhleachan . . .?!”

“Nam bithinn cho giar anns an radharc ’s a tha thusa air do theangaidh . . . .”

“Dé bhiodh aig post mu ’n tìde-sa latha?”


[TD 53]

“Chan eil fhios agam-sa dé bhiodh aige ach tha mi air mo mhealladh mana h-e bh’ ann.

“Cha b’ e riamh!”

“Chì sinn!”

Fhad ’s a bhathas a’ dearbhadh thuirt Màiri a bhean ri Calum bràthair Thormoid gun deidheadh i a-steach a dhèanamh tea bhon a bhathas cho faisg air a bhith deiseil, agus nuair a chunnacas a’ falbh i chuir so filleadh ás ùr do ’n ghnothaich.

“An e dùil a th’agad ri càil a Mhàiri . . . .?”

“An e fear tha tighean a shealltainn ort . . . .?”

“An fhaire mus beir e ort . . . .!”

“Tha thìde aig fear-eigin breith oirre!”. . . .

Bha Màiri a’ cur bùrn do ’n choire aig an dorus nuair a nochd am post anns a’ chachlaidh aig ceann an taighe.

“Tha latha math ann” chuir e an fhàilte oirre.

“Tha” arsa Màiri “A bheil càil ás ùr agad?”—le grad fheagal droch naidheachd.

“O chan eil” fhreagair e “Cha chuala mi ùr-naidheachd sam bith; tha teleagram agam ann a sheo thugaibh—gu Iain a tha i.”

“Teleagram?” thuirt Màiri. Ghabh i ás a làimh i agus sheall i ris an sgrìobhadh. Gu Iain. Thionntaidh i a’ chéis agus sheall i ris a’ chùl. Bha am post ’na sheasamh mar gum biodh e a’ feitheamh ach am fosgladh i i. Mhothaich i dha.

“Nach dig thu steach?” dh’fhaighnich i dha.

“O cha dig,” fhreagair e “Tha cabhag orm.” Ach cha do charaich e, anns a’ bhad.

“Tha mi dìreach a’ dol a dhèanamh tea,” thuirt Màiri ri togail a’ choire.

“Tapadh leat” thuirt am post “ach feumaidh mi greasd orm; ’sann dìreach an sàs anns an dearbh obair ris a bheil sibh fhéin a bha mi. Dé man a tha an corca?”

“Man a bhitheas e” thuirt Màiri. “Chan eil e cho math ’s a lùigeadh Iain e!” Rinn am post sgal gàire: thuirt e gu robh e ri creidsinn sin agus dh’ fhalbh e.

Chuir an seòrsa stad a rinn e beagan ìongnaidh air Màiri. Agus cha do thuig i carson nach do dh’ innis e dé bha anns an teleagram—cha b’ àbhaist dha fàitheam a bhith air a bhial. Chuir i an coire air an teine agus thill i air ais a-mach do ’n iothlainn. Nuair a nochd i chaidh fàilte chur oirre.


[TD 54]

“Na rinn e chùis ort a Mhàiri? . . . .”

“Có bh’ ann?”

(“Nach do dh’ innis mi dhut gur h-e ’m post a bh’ ann!”

“Sùil na h-aithne . . . . is teanga an ardan! . . . .”)

“Dé bh’ aige” dh’ fhaighnich Calum.

“Bha teleagram” thuirt Màiri.

“Ag iarraidh a’ chlòth ann an cabhaig a Chalum” thuirt fear, “chan fhaigh thu-fhéin móran dha na chadal a-nochd! . . . .”

“Na can rium” arsa Calum “colthach ri rud a thachradh ’s mi gun aodach a thoirt air fhathast.”

“Chan ann” arsa Màiri “Gu d’ athair a tha i.”

“Gu m’ athair?”

“Na <eng>‘pools’<gai>” thuirt fear ri Iain “’s cha do leig thu riamh càil ort. Có shaoileadh? Ach bheir an latha gu follais . . . .” Thug Iain sùil cholgach air ás an àradh. Shìn Màiri an teleagram thuige.

“Siuthad; fosgail fhéin i” ars esan “tha fhios agad nach fhaic mise dé th’ innte.” Riab Màiri a’ chéis agus sgaoil i an duilleag g’ a leughadh; is stad i bog, balbh ga coimhead. Shìn i gu Calum i agus leugh esan i an toiseach gun fhacal, cuideachd.

“Well . . . .” dh’ fhaighnich Iain a’ call nam faighidean. An uair sin thuirt Calum,

“Bidh mi aig Lamraig an Aiseig aig sia uairean, Tormod.”

“Tormod?” arsa a-chuile duine a bha an làthair á bial a’ chéile.

“Tormod agaibh fhéin? . . . . a’ tighean dhachaidh!”

“Tormod” thuirt Iain mar nach biodh e a’ creidsinn a chluasan. Ghabh e gréim teann air gàirdeanan na h-àradh agus leig e a leis an taca trom ris na tarsannan.


Ma bha dearmad air a bhith air ainm Thormaid anns a’ bhaile cha robh sin fada ga leasachadh: bha e ’na chuspair deireadh fomhair agus toiseach geamhraidh cho iomraideach agus a bha riamh ann. Cha mhór gun dh’ fhuiricheadh ri tea Màiri.

Stad duine no dithis de na bha ag obair còmhla ri muinntir Iain air an t-slighe dhachaidh a sgaoileadh na naidheachd agus a bheachdachadh air dé bu chiall dhi:

“An cuala sibh gu bheil Tormod Iain a’ tighean dhachaidh a-nochd.”

“Tormod Iain?”

“Seadh.”

“A bheil thu ’g radha rium? . . . . Co-ás a fhuair iad bhuaidhe?”


[TD 55]

“Teleagram; a chianaibh.”

“Cha robh dùil againne gu robh e beò.”

“Chan eil sinne ’g radha gu robh fhios aca fhéin . . . .”

“Bheil thu an dùil dé tha gha chuir an tù-s’?”

“Co-aige tha fhios.”

Bha turus aig tè de na bha ann do ’n bhùth agus nuair a bha i air an t-slighe chunnaic i t’ éile a’ cromadh chun an rathaid air a cùlaibh. Cha robh iad glé mhór aig a chéile mar bu tric ach rinn i air a socair—chan ann a-chuile latha bhios Mòd aig Mac-an-Tòisich. Nuair a bha an t’ éile gu bhith aice sheall i air a gualainn is sheas i air mala an rathaid a’ feitheamh.

“Cha do dh’ aithnich mi thu an toiseach” arsa ise glé bhialach.

“Nach do dh’ aithnich?” ars an t’ eile.

“Cha do dh’ aithnich gu cinnteach” arsa ise.

“Well” arsa an t’ éile “cha do dh’ aithnich mise thu-fhéin: bha dùil agam gur h-e bean Chalum Iain a bh’ annad. Nach ann ás an taigh aca a thàinig thu?”

“Sann” fhreagair i agus anns a’ bhad “Chan ann air siubhal an rathaid-mhóir a tha an té sin a’ tighean an diugh . . . . brònag.”

“Nach ann, mathà?” Thug i sùil oirre air a h-oir.

“An e nach cuala tu? Tha Tormod a’ tighean dhachaidh a-nochd.”

“Tormod!” arsa an t’ éile “Tormod Iain?”

“Seadh; thàinig fios bhuaidhe an diugh—teleagram.”

“Se sin a bh’ aig a’ phost aig tuath.”

“Sè.”

“Cha shaoileadh du gun gabhadh e a bhathais air a thighean air ais ann a’ sheo an déidh na rinn e.”

“S fhada bho sheall e gun robh a bhathais air na dhèanadh e rud sam bith.”

“Well tha sin ceart gun teagamh—ach a bheil thu an dùil dé tha gha thoirt dhachaidh an dràsda?”

“S dòcha gu bheil beagan de chall aige fhathast a ni e . . .” Agus lean iad romhpa air an t-slighe a’ toirt a’ chòmhraidh gu ìre gus na ràinig iad a’ bhùth.

Bha fear na bùtha anns an dorus a’ tomhais baill do dh’ fhear a bha còmhla ris.

“Sia eathamh” thuirt e a’ sìneadh an fhir bho dheireadh “Well


[TD 56]

. . . . dé naidheachd na mnathan uasal a tha seo an diugh.” Agus theich e ás an rathad orra g’ a leigeil a-steach.

“Chan eil naidheachd sam bith” fhreagair iad—agus an uair sin á bial a’ chéile “ach an naidheachd a tha dol.” Chuir e iongnadh air iad a bhith cho giar air an aon bhuille.

“Dé naidheachd a tha sin?” dh’fhaighnich e.

“Nach eil gun dàinig fios bho Thormod Iain gu bheil e tighean dhachaidh?”

“Tormod Iain Chalum”

“Seadh.”

“Robh fhios agad-s’, Alasdair?” arsa esan a’ tionntadh ris an fhear eile.

“Tha mi far an cuala mi” arsa Alasdair.

“Cuin a tha e tighean?”

“Tha nochd. Cha d’ fhuair iad cothram diulltadh. Man a bha mi ag radha ri Catrìona ann a’ sheo a-nuas an rathad. Ge be dé man a ghabhas e bhathais air a thighean an déidh a dhol-a-mach.”

“Nach do chuir e a mhàthair dhanan talamh le a thruaighe man a bha sinn ag radha,” arsa Catrìona “Cha leig thu leas a bhith gha mo choimhead Alasdair”—ris an fhear a bha ceannach a’ bhaill—“Chan eil agam ach an fhìrinn—agus tè air a bheil fios aig a-chuile duine.”

“Cha robh mi gha do choimhead” arsa Alasdair rithe.

“Tha fhìos nach e a’ chuid as fheàrr a tha gha chur an tù-sa” arsa an t’ éile.

“Man a bha thu ag radha ri Catrìona” arsa Alasdair “Ach sann a shaoilinn gur h-ann a bhiodh du-sa air do dhòigh, Anna . . . .”

“Carson a bhithinn-s’ air mo dhòigh?” arsa Anna. Cha robh i air leigeil oirre gu robh e ann gus an sin.

“Nach robh sùil mhór agad ann an Tormod uaireigin ma ni mo chuimhne dhomh; ’s a nise ma tha e tighean dhachaidh làn airgeid . . . .” Bha e a’ cur an ròp air chuibhle mu uilinn.

“Heh” arsa Catriona “nam biodh glóran ruadh aige cha b’ ann an seo a bhiodh e stiùireadh!” Thainig deàrrsadh na feirg ann an amhach Anna. Thionntaidh i air Alasdair.

“Chan eil sibh” arsa ise “ao-colthach ri chéile . . . .

(“Cha chuala mi riamh gu robh sùil agad annam-s’ . . . .” bhris Alasdair oirre.)

“. . . . gun urram do Dhia no do dhuine. Chan e ur leithid air a bheil feum anns a’ bhaile-sa: tha luchd seirbheis gu leòr aig an


[TD 57]

Diabhal ann ás ur h-aonais . . .” Chuir Alasdair snaidhm air dà cheann a’ bhaill agus thug e ceum a-mach. As an dorus thuirt e,

“Se mo bheachd-sa gur h-e na bha dh’ urram aige dha na rudan a dhleasas urram a chùm air falbh e.”

“Tha do bheachdan-sa colthach riut fhéin!” dh’ éigh Anna ’na dhéidh le neimh.

“Nam biodh sgillig aige cha digeadh e seo” lean Catrìona oirre le a ceann fhéin. “Tha mi creidsean gu bheil dùil aige gu faigh e a’ lota nise—ach chan fhaigh ma tha sgot sam bith aig athair; no càil eile . . . .” Thuirt fear na bùtha

“O chàirdean chan eil fhios againne nach ann a chur ceart beagan dha na rinn e a tha e tighean.” Sann a’ deanamh rèit a bha e, ’na bheachd fhéin, agus gus bun math a thoirt do na facail (a’ dearbhadh a dhoimhne fhéin aig an aon àm) chuir e riutha

“Chan eil lorg againne dé an déiligeadh a dh’ fhaodas an Tighearna a dhèanamh ri duine.” Ach ma chuir cha b’fhada gus na lùig e a theanga fo fhiacail; bha e air rud beag a bharrachd doimhne chur do ’n chùis agus, ged nach b’ e sin a bha air bhith ’na bheachd, air buille-thàmailt a thoirt do ’n chòmhradh airson greis. Fhreagair Catrìona agus Anna gu cràbhach

“A tha sin ceart; tha sin ceart . . . .” Ach bha iad mì-riaraichte. Bha fear na bùtha mì-rìaraichte cuideachd agus an ceann mionaid dh’fhiach e tionntadh eile:

“Tha mi dèanamh a-mach nach cualas bhuaidhe bho chionn deich bliadhna.” Agus nuair nach d’ fhuair so dubadh thuirt e

“’S cinnteach nach eil Iain cho gòrach agus gun cuir e an lota seachad air Calum airson . . . . airson mac-srothail.” Cha d’ fhuair sin de fhreagairt ach

“Tìde dh’ innseas” bho Chatrìona; agus bho Anna smiteadh agus “Tha an t-ainm ceart agad air co-dhiù.”

Ach bha fios math aig fear na bùtha gun tigeadh gu leòr roimh oidhche a bhiodh deònach air deasbad air an naidheachd agus bha e cinnteach nach cailleadh e sgilling ri a linn.

“Dé bha sibh ag iarraidh?” arsa esan.

“A bheil salainn agad?” arsa Anna. Thug e sùil ghiar oirre—eòlach air có bha aige—ach ma bha filleadh diamhair sam bith anns a’ cheiste cha robh e ri aithneachadh ’na h-aodann.


[TD 58]

Bha Iain tosdach gun fhacal fad an fheasgair sin. Cha dug e guth air tighean Thormoid agus cha dug Calum no Màiri guth air ris. Bha ceangal mór eadar Calum agus a athair agus dh’ oibricheadh iad an altan a’ chéile air rud sam bith a bhiodh aca ri dhèanamh; ach cha bu dithis iad a bha saorsa còmhraidh eatorra.

An uair a bha an diathad seachad chaidh Iain agus nigh e e-fhéin agus nuair a thiormaich e a làmhan rug e air cùl séidheir agus leig e a thaca air.

“Tha fhios agad.” arsa esan ri Calum “gun dig ormsa dhol dhana choinneamh a tha gu bhith aca anns an eaglais a-nochd. Bheir thu an t-eathar leat agus gheibh thu cuideigin a theid còmhla riut—tha e air cumail air cho fada agus gu bheil feagal orm gum bi e dona nuair a thig e.” Stad e mar gum biodh tuilleadh aige ri radha; ach cha duirt e càil ach

“Ach tha fhios agad fhéin dé nì thu.”

“Tha . . . . tha; bidh sin ceart gu leòr” thuirt Calum. Chaidh Iain gu h-aithghearr a cheann-shuas an taighe mar gum biodh e fidreachdainn a sùilean air.

Nuair a chaidh Màiri a bhleoghan a’ chruidh bha Iain le ceann crom a’ dol a-mach am beallach.

Bha an crodh gan teadhradh mar a b’ àbhaist aig an àm sin de bhliadhna air cuibhreann talmhainn shìos ris a’ chladach a bhuineadh do dh’ fhear a bha a’ fuireach ri ’n taobh. Bha esan air a chrodh fhéin a leigeil seachad agus bhiodh muinntir Iain a’ cumail bainne agus na h-uimhir de thoradh bà eile ris an àite cothram air an fhiarach-sa.

Bha Màiri air an crodh a bhleoghan agus bha i a’ toirt a’ bhainne do ’n laogh nuair a thainig am fear-sa nall far an robh i.

“Seadh, a Mhàiri” arsa esan.

“Seadh, a Dhòmhnaill” arsa Màiri “tha e cumail air.”

“Tha fhathast” thuirt Dòmhnall “Se laogh math a th’ agaibh ann a shin.”

“Se—chan eil e dona” fhreagair Màiri.

“Tha mi cluinntean gu bheil naidheachd mhór agaibh fhéin thuas an diugh” arsa esan.

“O tha” fhreagair Màiri.

“Tormod a’ tighean dhachaidh bho dheireadh.”

“Seadh” arsa Màiri. Bha i air aithneachadh air fhiatachd gu robh e a’ sealg air rud air choreigin agus chuir i roimhpe nach fhaigheadh e facal aisde.


[TD 59]

“Chan eil fhios dé fhad ’s a bhios e fuireach” lean Dòmhnall air.

“Chan eil” thuirt Màiri. An ceann greiseag thuirt e a’ tighinn na b’ fhaisge

“A well tha mi creidsean nach eil thusa glé bhuidheach roimhe”. Thug Màiri sùil air.

“Carson nach bitheadh?” dh’ fhaighnich i.

“Carson nach bitheadh?” dh’ aithris e oirre “Mana h-eil fhios agad fhéin, ma-tha, airson gu bheil thu dualtach an taobh as leatha dhana chòmhla bhith agad ri linn latha briagha air choreigin . . . . agus aig Calum cuideachd.

“Dé tha thu ’g radha?” arsa ise.

“Nach e am mac as sine?” dh’ fhaighnich Dòmhnall air a shocair. Stad Màiri;

“An e sin am beachd a th’ agad air Iain?” ga choimhead. Thionntaidh e a cheann air falbh.

“Tha Iain ’na shean duine, nise” thuirt e “Na rinn e tiomnadh?” Bha fios aig Màiri nach dàinig a leithid sin a riamh a-steach air Iain ach cha do fhreagair i e; dh’ aithnich i gur h-e so a’ cheiste gu robh e air a bhith a’ cuairteachadh fad na h-ùine. Dhòrt i a chuid bainne do ’n t-soitheach a bha e air a thoirt leis air a thòir, sgioblaich i a soithichean fhéin agus thog i dhachaidh leatha iad. Bha Dòmhnall le a làimh a’ slìobadh druim a’ laoigh a bha air a leantainn gu ceann a’ cheangail agus a bha a’ putadh a ghlùinean. Cha do chòrd e idir ris gun freagairt fhaighinn bho Mhàiri.

“Biadhtan bochd” arsa esan ris an laogh gu milis “biadhtan bochd air choinneamh an fhir a tha tighean.”


Chaidh Màiri a-steach leis a’ bhainne agus chuir i na soithichean air a’ bhòrd. Bha Calum a’ dèanamh deiseil airson falbh.

“Có tha dol còmhla riut” arsa ise ris.

“Tha Alasdair Dhòmhnaill” arsa esan “agus Coinneach Beag—tha Coinneach a’ dol ach am faigh e min.”

“Bidh e cho math dhut min a thoirt thugainn fhìn cuideachd” arsa Màiri.

“Bidh” arsa esan “tha mi dol a dhèanamh sin . . . . Dé bh’ aig Dòmhnall a-nochd?” dh’fhaighnich e an uair sin; agus mus robh tìde aice air a fhreagairt

“Ach cha leig mi leas fhaighneachd!”


[TD 60]

Sheas Màiri ga choimhead. A chorp, caol le sìr obair agus fhalt a’ fàs liath mu na ciabhagan; na làmhan leathan, cruaidhe a’ filleadh osan na briogais gus a cur do ’n bhòtainn. Agus bha a cridhe làn de ghràdh agus de dhùrachd a bhith ga dhìon bho gach uile mhìorath. Cha bu tric a dh’ fhairich i a h-eucomas air a leithid so a chur dha ann an còmhradh; ach a nise, nuair a bu mhath leatha bruidhinn ris mu dheidhean an t-suidheachaidh mhì-àbhaistich a bha air a thighinn orra, nuair a bha feum aice air misneachd leis an cothaicheadh i amharas, agus air a bàigh agus a taobh ris a dhèanamh follaiseach bha an easbhaidh ga buaireadh. Nam biodh clann air bhith aca . . . . aon smaoin buaireidh a’ glacadh t’éile—

Sheas e a’ socrachadh a chasan anns na bòtannan; rug e nuas air oidhlisgean a bha crochaid air cùl an doruis is phaisg e fo achlais i.

“Cha bhi sinne fada” arsa esan ás an dorus agus dh’fhalbh e gun an còrr a bhith eatorra.

Dh’ fhuirich Màiri far an robh i gu faca i e dol seachad air taobh a-muigh na h-uinneige agus an uair sin thionntaidh i gu sìoladh a’ bhainne agus gu mùchadh na cnuimhe feagail a bha tighinn beò ’na h-inntinn.

Bha Iain a’ dol an t-slighe le ceum fada, trom. Cha ruigeadh e leas a bhith air a thighinn do ’n choinneamh—dhèanaisd a’ chùis glé mhath ás aonais. Bha seòrsa de lorg aige gur h-ann air an ruaig a bha e dol innte—air tòir neart, ’s dòcha—‘mar a ruitheas balach gu athair’—agus nach b’ ann idir airson gnothaichean coinneamh-ràidhe. Bha e a’ dol air tòir na riaghailt a sheasadh ann an ionadan a laige.

‘Mar a ruitheas balach gu athair’ . . . . Bha seòrsa de lorg aige cuideachd air ciont . . . . Chaidh a chuimhne air ais leis…. Bha Tormod air fàs ’na bhalach giarchuiseach agus cha do chuir ionnsachadh móran maille air. Lean e an sgoil gus na chrìochnaich e fhòghlam-sgoile agus gus an robh e deiseil gu dhol do ’n oilthigh. Ach bha an t-airgead gann anns na h-amannan sin agus cha robh fhios an gabhadh sin a bhith dèanta. B’ ann an uair sin a thairg am ministear a bha anns an sgìr cuideachadh bho ’n eaglais; bha Iain ’na dhuine cràbhach a bha air a bhith ’na bhall-eaglaise bho òige agus bha Tormod, thuirt am ministear, “air a thogail anns a’ chreideamh; nach e dhèanadh am ministeir, e-fhéin.” Cha robh Tormod cho cinnteach ach cha robh e ro dhuilich a thoirt ás a cheann ’s an dealbh a chaidh a chur fo choinneamh cho briagha; am fomhar sin dh’ fhalbh e a Ghlaschu. Thàinig a’ mhoit a bha air fhéin agus air a bhean airson


[TD 61]

a mic an uair sin gu cuimhne Iain geal agus giar . . . . Sheas an rian sin ceithir bliadhna.

Chuimhnich Iain air an litir a thàinig a chuir a’ chiad bhriseadh ’nan dùil; air fhéin a’ leughadh na litreach gun buille air thuairmeis air a tuigsinn. Cha b’urrainn dha dhol air aghaidh . . . .! Carson nach b’ urrainn dha dhol air aghaidh? Carson nach b’ urrainn dha—an t-amadan? Sgrìobh e gu Tormod anns a’ bhad a’ dèanamh an amaideis sin soilleir dha agus a’ cur a dhleasdanas fo chomhair: bha e òg; cha robh fhios aige dé bha ’na inntinn; “ smaoinich air do mhathair; air na rinneadh air do shon; smaoinich air dé chanar mu do dheidhinn . . . ! An uair sin fhuair e an dàrna litir a’ mìneachadh agus a’ dearbhadh; ag iarraidh tuigse, earbsa. Tuigse! Chuimhnich e air an leòn agus air an tàmailt—air an tàmailt a thug air an litir chruaidh, bhorb a sgrìobh e a sgrìobhadh. Chuimhnich e air an fhreagairt a fhuair i “Tha mise nise ’na mo dhuine . . . . feumaidh mi nithean leanbail a chur air chùl”. Nuair a leugh e i cha robh càil ’na inntinn ach gur h-e so an Diabhal a’ camadh focail na Fìrinne gu chuid fheuman fhéin.

Deireadh na bliadhna sin chaidh Tormod ’na shaighdear do chogadh na Spàinne. Cha dàinig e dhachaidh bho ’n uair sin ach nuair a bha a mhàthair marbh. Chuimhnich Iain air an àm sin cuideachd agus air na thuirt e an latha a chaidh a cur do ’n talamh “Tha mi ’n dòchas gu bheil thu air do dhòigh a nise—tha i anns an talamh agad fichead bliadhna roimhn an àm.” Dh’ fhalbh Tormod am feasgar sin ann an trusgan cogadh eile agus aodann stòlda, dùinte.

Bheachdaich Iain air na rudan sin agus air a’ ghàirdeachas a dh’ iath e gu deònach anns an àradh nuair a chuala e gu robh a mhac a’ tighinn dhachaidh. Cha ghabhadh sin a leasachadh, cealgaireachd na feòla. Cha robh e idir saorsainneil. Ach bha a cheumannan a’ dol dian leis air an t-slighe chun na riaghailt a sheasadh ann an ionadan a laige.

B’ ann air an eachdraidh sin cuideachd a bha Tormod a’ beachdachadh ’na shuidhe air a’ chreig a’ fuireach ris an eathar a bha a’ tighinn air a thòir; fhad ’s a bha e a’ gabhail ealadh rithe a’ goiceil seachad is rùchd bàn ri a gualainn gus an dàinig i mun cuairt chun an taca a bheireadh chun na creige i . . . . Anns an tighinn mun cuairt aice thog fear de na bha innte a làmh agus thog esan a làmh fhéin ga fhreagairt; sheas e agus chaidh e sìos an cladach. Nuair a bha i pìos bho thìr chuala e fear ag radha “Faodaidh du lòraigeadh a nis” agus chuala e srann an runair anns an ulaig. Sheòl i a-steach


[TD 62]

[Sanas]


[TD 63]

air a socair a’ tionntadh a guaille gu deònach ris a’ chreig. Bhuail ball fliuch cainbe air mu chaol nan casan.

Bha am fàilteachadh seachad agus chaidh Calum agus Coinneach suas chun na muillne a dh’ iarraidh na mine. Cheangail Alasdair am peantair agus chaidh e-fhéin agus Tormod do ’n eathar. Shuidh Tormod air tobhta a’ chrainn a’ coimhead timcheall air gun fhacal. An sin thuirt e

“Bheil fhios agad, dh’ aithnichinn càradh a’ bhalaiste sin ann an àite sam bith.” Rinn Alasdair gàire.

“Tha mi creidsean” arsa esan. B’ e e-fhéin agus Tormod na comh-aoisean agus bha iad air a bhith gu math eòlach air a chéile; cha robh an dàimh a bha eatorra ’nam balaich a riamh air a dhol air chall. Thionntaidh Tormod an tù a bha e.

“Dé man a tha cùisean . . . . aig baile, Alasdair?”

“O tha” fhreagair Alasdair “rudeigin colthach ris man a chunna du.”

“Seadh” arsa Tormod.

“Dé ris an robh dùil agad?” dh’ fhaighnich Alasdair. Thog Tormod a làmh agus leig e tuiteam leatha air a shocair gun a fhreagairt.

“Dé” arsa esan an uair sin “man a tha m’athair a’ cumail ris?”

“Tha e a’ cumail ris glé mhath” thuirt Alasdair, “Chunnaic mi a’ dol seachad dhana choinneamh e a-nochd.”

“Feumaidh duine dhol an tù a bheir a sholus e” arsa Tormod. Bha e ’na shuidhe sùmhail, dì-bheothail air an tobhta is uillnean air a ghlùinean. Thug Alasdair sùil air

“Mas e dùil a bh’ agad gun digeadh caochladh ach an aon air móran dha na tha seo cha leigeadh du leas: an car a th’ anns an t-seanmhaide . . . . cha b’ e sin a chuir dhachaidh thu . . . .?” Cha duirt Tormod facal. Bha an oidhche ri tuiteam agus bha e ri coimhead tù a’ bhaile far an robh na soluis a’ tighinn thuige ceann-sreath. An ceann greis thòisich e a’ còmhradh gun a aodann a thionntadh.

“Bha mi ri smaoineachadh an dràsda” thuirt e “ged a rugadh agus a thogadh anns a’ bhaile sin thall mi gu bheil dòighean ann air nach buininn a riamh dha: nuair a choimheadas du ris—’na mo bhalach lean mi sgoil agus bhiodh sin a’ tighean eadar mi agus càch aig nach robh ùidh ’na leithid; ’s cha robh mise no iadsan gun lorg againn air an sin. An uair sin, nuair a bha dùil aca gu robh mi a’ dol ris a’ mhinisteireachd thug iad seòrsa de dh’ urram dhomh a thog balla eadarainn. Bha aodann aca a bhiodh iad a’ cur orra rium . . . .


[TD 64]

Se an aghaidh-choimheach sin a chuir a’ chiad chrois dhana rathad dhomh . . . . Agus an sin, nuair a leig mi dhìom an leigeil-orm sin bha mi buileach air taobh-a-muigh a’ chomh-chomainn. . . . Cha duirt e an còrr an uair sin agus se Alasdair a bhris air an tosd.

“’S tha dùil agad gum bi atharrachadh air gnothaichean a nise?”


“O chan eil” arsa Tormod. “Chan eil . . . .” Agus bha guth sgìths ’na chainnt. “Far a bheil uinneagan na h-inntinn dùinte gus an déid i ’na faing bheag ghnathasan cainnte nach dèan eadardhealachadh eadar ionnracas agus aonfhillteas cha leig thu leas dùil a bhith agad ri móran atharrachaidh. Far a bheil miann ath-cruthachaidh air leigeil roimhe. Tha comas tuigsean air rud sam bith a th’ air tù muigh na fainge gun lorg air—gus an doir an éigin dhachaidh e. Tha fiosrachadh agamsa air an sin a dhà-no-trì fhilltean . . . . ! Ach an dèidh sin” lean e air “Se, eil fhios agad, mo chuimhn’ air a’ bhailesa aon de na rudan a b’ fhaisg a chùm mise agam a-measg teine agus luath nan deich bliadhna a chaidh seachad—agus bu mhotha a chùm agam fhìn mi, an aon rud eile air an robh mi cho eòlach agus a bha mi air trialabhaid m’ inntinn fhìn; rud anns nach digeadh ath-leasachadh beò . . . .”

“Bheil fhios agad dé a thathar ag radha anns a’ bhaile—gur h-ann ach an doir thu an t-àite bho Chalum a tha thu tighean dhachaidh.” Thionntaidh Tormod air gu grad.

“Dada!” arsa esan (ag éirigh air a chasan) “Hoh” thuirt e nuair sin” am mac sròthail a’ lorg talamh! Nach duirt mi riut mu dheidhean an ath-leasachaidh? Nuair a bhios conadal anns an fhaing cha bhithear fada a’ cur a’ mharc ann. Ach bha an sgial dèanta dhaibh aca, Alasdair.” Sheas e ga choimhead greiseag.

“Leis an fhìrinn innse dhut Alasdair” thòisich e “chan eil blagh sam bith anns a’ chòmhradh dhanan t-seòrsa sin a bhios aca dhòmhsa tuilleadh—buaidh no cron; ach gun cuir e priosgadh annam nuair a thig e orm gun fhiosd.” Shuidh e ri taobh Alasdair agus chuir e a làmh air a ghualainn.

“Bha thu ri faighneachd carson a thàinig mi dhachaidh” thuirt e ris “agus dh’ innis mi pàirt dha na h-adhbhair mar-thà dhut—ma thog thu iad. A nise, tha mi dol a dh’innse seanchas dhut!”

“Seanchas?” dh’ fhaighnich Alasdair.

“Seadh” arsa esan agus shocraich e e-fhéin air an tobhta. “Chaidh mi oidhche na Nollaig a chaidh a chéilidh air fear a dh’ aithnicheas mi


[TD 65]

ann an Glaschu agus bha mi ri coiseachd dhachaidh ann am marbhan na h-oidhche. Ma chanas du gu bheil marbhan oidhche ’na leithid a dh’ àite—co-dhiù bha tosd air sdrannail charbaidean agus bha na daoine air a dhol mu thàmh. Bha cur thana shneachd ann a bha a’ laighe rèidh air an rathad; bha na làmpaichean sdràide le cearcaill bhuidhe orra a’ dèanamh soillse troimh na bleideagan; bha a-chuile càil sàmhach. Bha mi a’ gabhail romham troimhn an t-saoghal shàmhcharach sin a bha an oidhche agus an sneachda air a dhèanamh dhana bhaile nuair a mhothaich mi do bhàir mhì-chonnbhalach anns an t-sneachda a’ riagail a null ’s a nall. Lean mi le mo shùil i gu dorus dorch air taobh eile na sdràide agus nuair a bha mi dol seachad mu choinneamh chuala mi prumsail neònach a’ tighean ás. Chaidh mi a-null ach am faicinn dé bh’ ann agus bha fear ’na shuidhe air a’ starsaich ’s a dhruim ris an dorus mar gum biodh e ’na chadal; a smeagailt air a bhroilleach is ad air is botul falamh uisge beatha aige ochd agus gréim aige air amhaich air.

Dh’ fhiach mi ri a dhùsgadh ach cha mhór nach robh e fuar leis an deoch agus cha robh dol agam air càil a thoirt ás ach prumsail ghreannach gun chonn. Mu dheireadh rug mi air air ghualainn agus chrath mi e; bha a cheann a’ clabail bho ghualainn gu gualainn ach dh’fhuirich an ad air; agus chum e gréim air a’ bhotul. Fo dheireadh rinn e seòrsa de smuaisleachadh agus leig mi leis a’ toirt cothrom dha a thighean thuige fhéin. An ceann greis thog e a cheann agus sheall e rium.

“Siuthad” thuirt mi ris “dùisg! Ma chaidleas du ann a shin bidh du ’na do raganach roimh mhadainn: théid do leitheadh.” Sgaoil praoisg de ghàire carach air aodann gus an canadh du gun deacha chluasan á fianais fo aid. Chaidh e air a chasan gu turrgach agus rug e orm air ghàirdean ga chumail fhéin ’na sheasamh. Dh’ fhaom e an tù a bha mi gu robh a aodann mu thrì òirlich bhuam agus labhair e le moit man gum biodh e a’ foillseachadh diamhaireachd chruinne-cé

“Tha trì casan deireidh air an eireig air Mac Fhearchair.” Chuir e am botul fo achlais. Shìolaidh a phraoisg ás aodann agus chuir e a chorrag ri bhilean ag iarraidh orm a bhith sàmhach; agus thuirt e gu soluimte

“Tha tri casan deireidh oirre . . . . ’s CEITHIR chasan dearga.” Leig e ás mo ghàirdean agus thionntaidh e chun an doruis; chàirich e a bhois air agus leig e a chuideam oirre. Thòisich e a’ rumasdaireachd ’na phòcaid leis an làimh eile agus thug e iuchair bheag aisde ceangailte


[TD 66]

air sdreang. Dh’ amais e air éigean air toll na h-iuchrach agus chuir e car gu sòluimte dhanan iuchair. Dh’ fhosgail an dorus fo a chuideam agus chaidh e a-steach air le tròla an comhair a chinn . . . .”

Bha Alasdair a’ lachanaich agus a’ bualadh a ghlùinean.

“Chaidh solus thuige gu h-àrd” arsa Tormod “agus rinn mise ás . . . . Siod agad luinneag taisbeanaidh . . . . Thug mi deich mìosan mas do lorg mi an t-àm agus a’ mhisneachd gus a thighean cuairt . . . .” lean e air air a shocair. Bha an seanchas air còrdadh glé mhath ri Alasdair ach a nise thug e sùil ìongnaidh air Tormod.

“Bheil thu ’g radha rium” arsa esan “gur h-e sin—?” Leum Tormod ’na sheasamh.

“Seo càch a’ tighean” arsa esan, agus rug e air sop feamad agus tharraing e gualainn an eathair ris a’ chreig gus nach biodh aca ri dhèanamh ach ceum a thoirt a-steach innte.

Chaidh a’ mhin a chur fo dhìon agus am peantail fhuasgladh agus an t-eathar a thogail bho ’n chladach. Bha iad a’ cur an t-siùil rithe nuair a thàinig an t-uisge corr-bhoinneag mhór, fhuar an toiseach ’s iad a’ sìr dhol an tricead.

“Am bi dà cheann gu leòr?” dh’ fhaighnich Coinneach an sàs anns na rifeachan.

“Cha chreid mi nach bì” fhreagair Calum “Bidh sinn a’ ruith roimhe.” Thionntaidh e an uair sin ri Tormod.

“’S fheàrr dhuit m’ oidhlisgean-sa chuir ort mas déid do fhliuchadh agus mas mill an sàl do chòta.”

“O chan fheàrr” arsa Tormod “Bidh mi ceart gu leòr. Chan e còta ùr a th’ ann . . . . agus tha dìon meadhanach math air.” Thug Alasdair sùil bhiorach air agus shaoileadh e gu robh e a’ gàireachdaich leis fhéin. An uair a dh’ fhidir e sùil Alasdair air thionntaidh e ris agus thuirt e air a shocair

“Thig snaigheadh air an sgial as diongailte—ri tìde!”

[Sanas]


[TD 67]

A’ Sireadh Aite Comhnuidh
Le MAIRI MHOIREASDAN

A BHEIL sibhse air àireamh an dream a tha a’ call nan sùilean a’ lorg taighe sa’ bhaile mhóir? A bheil sibh air bhoil chum faotainn caoite ’s tighean dhaoine eile? B’ e sin an cuibhrionn a bh’ againne, agus aig iomadach càraid ùr-phòsda eile o àm na Càisge.

Sibhse a tha suidhe gu socair dòigheil staigh agaibh féin—is sibh cho sona ri bó ann an lòn, thugaibh beachd le truas orrasan a tha air an dol a-mach air a bheil mi mach an so.

Sna mìosan ud is minic a thug mi sùil an eudachd air gach càraid aig an tigh, le tighean a’ Bhùird gu h-ùr, grinn, snasail is gun aca ach an togail ged nach beag sin. Ach an so anns a’ bhaile mhóir cha robh romhainn ach sireadh cùil a-measg nan togalaichean àrda grànda, gun fhios có a thog iad neo cuin. Togalaichean far am biodh daoine os ar cionn is fo ar casan is air gach taobh mar na coineanan staigh an Cill Sgàire. Cha robh sin ro thlachdmhor ach cha ruigeadh an sporan ris na taighean móra le leas dhaibh fhéin.

Tha an gnothaich duilich o bhun gu bàrr. An toiseach feumar na paipearan naidheachd a sgrùdadh agus is ann beag, beag a tha ’n sgrìobhadh mu shanasan reic. Nuair nach eil sinn le chéile càm neo sgleòtach gu so le bhith gan leughadh chan eil guth dhuinn ann. Ma sheasas an fhradharc chan fhaighear luchd iùil cus nas fheàrr sa’ bhaile mhór so, leis cho tric is a bha sinn a’ saltairt na stràidean.

Agus an sin feumaidh truaghain gun lochd a bhith geur a thaobh na chluinneas iad, is gun a bhith air an toirt a thaobh le moladh an luchd reic air an cuid. Tha e mìorbhuileach—an àite a tha cho beag orra fhéin is gu bheil iad ga reic, chan eil nas fheàrr neo nas ionmholta an taobhsa Phàrras. Bha aon chailleach a’ moladh mullach a’ chidsin aice—an taobh a-muigh.

[Dealbh]

“Tha e cho blàth is cho fasgach is gu faod thu thu fhéin a bhlianadh sa’ ghréin air” (Dé cho tric ’s a tha grian ann co-dhiù?)

Thug sinn sùil a-mach. Mathà dh’ fhaodadh, mar a thubhairt i, ’se sin mura biodh dragh aig duine do na ceudan uinneagan a bha dlùth o ’n ath shràid. Bhitheadh na poilis agad, neo bu chòir, mus robh am bikìni càil ach an àirde.


[TD 68]

Bha te eile ann le fàineachan is grìogagan is failbheachanan is i ag iarraidh prìs uabhasach air a flat aice. Bha i cho rabhdach ri bàrd a’ moladh ceann feadhna. Bha an t-aite cho grianach, na seòmraichean cho àrd agus cho math airson cuirmean, leis nach cluinneadh tu smid de ’n fhuam an ath dhorus. Bha e cho goireasach son bùithtean is busaichean. Agus b’ e deireadh a sgeòil:

“Agus gheibh thu sealladh àlainn air beanntan Fìobh á so”.

Gheibheadh gu cinnteach—a teas-meadhon Dhun-Eidinn, thar tobhtan a’ bhaile is troimh cheò—le prospaic neo le sùil a’ chreidimh.

Bha sinn mu dheireadh a’ fàs car eòlach air a’ chùis. Dh’ aithnicheadh sinn ma bha leathad eadar an uinneag agus an dorus agus bha fios againn de na lethsgeulan a gheibheamaid. Bha beachd againne far am biodh pìoban, àitean ionnlaid agus seòmraichean beaga a bhiodh “àlainn son leabaidh bheag”—’se sin ma bha duine steach air trì troighean dol a chadal an sin. Bha fios againne dé cho fada is a bheireadh na glagan uabhasach ud a dh’ fheumas tu slaodadh gus a bheil iad gu tighinn air falbh ’na do làimh, agus nach dean fuam gus am bi thu air an dùil a thoirt thairis. Agus bha fios againne cuideachd an uair a dh’ fhosgladh an dorus gum biodh dà fhichead càraid òg eile romhainn le ’n sùilean misneachail neo sgìth air réir is dé cho fada is a bha iad aig a’ chleas so.

Is bha cnap-tuislich eile ann ged a ruigeadh duine ìre ceannach—nì air choreigin ceàrr air an tigh chionns gun comhairlicheadh <eng>surveyor<gai> gun ghnothaich a ghabhail ris. Bha galar ris an canadh iad <eng>subsidence<gai> ann a móran—agus nam biodh de <eng>subsidy<gai> dol a Leódhus is a tha de <eng>subsidence<gai> an Dun-Eideann dh’ fhaodadh Rolls-Royce bhith aig ceann gach starain. Neo bha breothadh anns an fhiodh. Neo bha iad ann a thairgs barrachd airgid na rinn sinne.

Ach ged bu fada thall cala, ràinig sinn e mu dheireadh an uair a bha seòmair na caillich gus ar cur a-mach air a chéile. Mura bitheadh sin cha bhithinn a’ suidhe an so gu socair aig mo ghealbhan féin a’ sgrìobhadh. Dh’ fhàg sinn am baile agus lorg sinn àite beag deich mile muigh far eil feur is craobhan is feannagan is crodh.

A’ gabhail a’ bhus a-mach gach oidhche cha mhór nach toir mi chreids orm féin gur ann am bus Mitchell a tha mi, toirt m’ aghaidh air an Taobh Siar, agus gur e na h-òcraichean móra (a rinneadh le luchd-cladhach séil) Beinne Sgrithe agus na beanntan eile mach gu ruige Beinn Choinnich is a’ Bheinn Mhór.


[TD 69]

Gnothaich Bhoireannach. 1952-1962
Le MURDAG NICCOINNICH

BANRIGH òg air a’ chrùn, fàisneachd a-measg na muinntir roimh-bhreithneachail gu robh a’ ghrian a’ dol a dh’ éirigh le boillsgeadh òir air latha mór ùr nam ban—cha robh iad fada ceàrr anns na deich bliadhna a chaidh.

Ann an saoghal a tha gu daonnan a’ searg, cha ruig tè a leas móran sealg a dheanamh air céile, oir theirear ruinn gur h-ann an lìonmhorachd a tha na fir a’ dol. Chan fheum i bhith tràillealachd bho mhoch gu dubh; ’s nach math sin? Chan eil innleachd nach fhaod i chleachdadh le mìorbhuileachd an dealain; gheibh i gach biadh deiseil gu ithe, mas e sin a toil, aodach nach fheum iarunn, stuthan glanaidh a ni an obair leotha fhéin; chan eil fiù bó no cearc aig a’ mhór-chuid.

Tha an tobar a nis lusanach ’s air lodachadh agus bùrn fuar agus teth gu leòr r’ a làimh.

Ach ’sann ann an ceannsachadh truailleadh na h-aois as motha rinneadh de adhartas an gnothaich bhoireannach gu h-iomlan bho rugadh Gairm.

[Dealbhan]

Ged a tha a’ chlann a bh’ aig a’ ghlùin an diugh aig a’ ghualainn no seachad oirre, chan eil bean air domhain nach fhaod deich bliadhna thilgeil dhith—le beagan oidhirp agus sporan nach eil ro aotrom. Is e fear math nach faigh e fhéin rudeigin troimhe-chéile mas ann air cualan mnaoi a tha a shùil. ’Se na caileagan òga tha liath, no geal mar an canach, ’s tha a’ chiabhag a b’ àbhaist a bhith liath mar sgiath an fhithich.


Na Fasain

So matà cuimhneachan an sud ’s an so air cuid de na cumaidhean ’s na cruthan troimh ’n deachaidh sibh bho ghairm an coileach-sa an toiseach.


[TD 70]

[Dealbhan]

1952 Bheil cuimhne agaibh air cho fasanta ’s a bha an deise? Bha i rudeigin teann a’ foillseachadh a’ chruth, na guaillean nas cruinne, na brògan le gob chruinn ’s am falt an riochd nàdurraich.

[Dealbhan]

1954. Seall oirnn a nis, gun shìmplidheachd sam bith, an cumadh Eadailteach air an fhalt, sùilean maoisleach agus cho beag de ’n bhròig ’s a b’ urrainn duinn.


[TD 71]

[Dealbhan]

1959. Leumaidh sinn trì bliadhna, ’s tha an deise air ais, le seacaid ghoirid agus sgiorta chaol gun phleat, a’ dol suas gu na glùinean, na brògan cho gobach biorach ’s gum bi <eng>corns<gai> air mìltean fad am beatha ás an déidh, na sùilean air am peantadh agus riochd sgeap-sheillean air an fhalt <eng>(Beehive line).<gai>

1956. So am fasan air an tug iad <eng>Trapeze Line.<gai> Bha aon shochair ’na chois—cha robh difir gu dé cho tiugh ’s a bha sibh—ach mo chreach cha robh e goireasach ann an doineann!

[Dealbhan]

1962. Is iomadh rubha ris na shuath an cumadh fasanta air nach tig againn sealltainn an dràsda, ach so sinn a’ strì ri dhol banail aon uair eile, le frilleagan ’s le <eng>flares.<gai> Chan eil fios agam a bheil na goban sgeilbeach cho dòruinneach air na h-òrdagan móra.


[TD 72]

[Dealbhan]
Sin mar a bhà ’s mar a thà.

An dùil a bheil sonas a’ dol am meud leis gach feabhas, no saorsa inntinn an cois gach teachd air adhart?


Rabhaidhean

Nach ann a tha cus rannsachaidh cunnartach air an dearbh rud a tha gach sgil agus tùr air tairgsinn do bhean an tighe a spìonadh bhuaipe?

Smaoinichibh car àm—an dé bha na pàipearan-naidheachd a’ toirt rabhaidh do mhàthraichean. Tha e coltach gu bheil cunnart do ’n chloinn anns an luaidhe a thatar a’ cur anns na peintichean ùra—gàbhadh puinnsein aig a’ cheart àm ’s a tha an luchd-reic a’ deanamh na lìomhan cho taitneach, furasda an cleachdadh, ’s gu bheil iad loma-làn brosnachaidh gu an cur an sàs.

Tha na pocannan <eng>polythene<gai> glan sgiobalta. Cumaidh iad biadh blasda, snog, aodach crochte no paisgte, no plaidichean sàbhailte bho ’n leòmainn. Ach tha iad tarraingeach faileasach. Is caomh leis a’ chloinn iad. Có an tè againn nach eil air leughadh mu na thatar de chloinn gan tachdadh leis na pocannan-sa, troimh nach deid anail a-mach no a-steach?

Chan e mhàin gur e so a’ bhliadhna anns a bheil tèaruinteachd air na ròidean sa theagasg gu dìblidh—agus ’se a’ mhàthair ghlic a bheir air clann a tha dol a-mach le baidhsacail na deuchainnean a tha an luchd-riaghlaidh a’ cur rompa a ghabhail—ach ’se so cuideachd


[TD 73]

bliadhna faiceil nam fiaclan. Chan fhacas uimhir de stuth milis a riamh, agus rabhadh duaichnidh ’nan cois gu léir—ceudan de chloinn le fiaclan fuadaich.

Tha am buaireadh a’ briseadh a-mach nas trice ’s nas trice anns gach dachaidh. Theirear gur h-e spàirn inntinn agus fàsgadh nam faireachaidhean ann an gleachd ar caitheamh-beatha as aobhar do ’n a so. Feumar an strì-sa chumail a’ dol, oir ged a tha na goireasan nas mìorbhuilich gach latha, tha iad a’ cosg airgid; ach theirear ruinn cuideachd gu bheil cùisean eile ag aobhrachadh nam buairidhean—cus pròis mu fhasan.


’Se bhith seang . . . .

Tha aon lighiche a’ cumail a-mach gu bheil na cnaip chaola àrda <eng>(stiletto)<gai> buileach ciontach, ’s gu bheil iad air móran cron a thoirt mun cuairt. Tha an t-sult cronail cuideachd, oir thig iomadh euslaint ’na cois, ’s chan eil an fheòil tlachdmhor no grinn. Ged nach eil dòigh air saill a chall ach aon dòigh—gun am biadh ithe—tha grunn math de stuthan r’ am faotainn r’ an ithe, nach déid gu blonaig. Chuir mi romham cuid dhiubh fhiachainn agus cheasnaich mi prìomh fhear-lighich ann an tigh-eiridinn an Dun-Eideann—fear a tha a’ caitheamh a bheatha a’ strì ri euslaintean co-cheangailte ri dòighean beathachaidh <eng>(Dietetics).<gai> Dh’ aidich esan nach robh cron sam bith anns na stuthan-sa, leithid Limmits, Bisks, Metercal, Complan, Diet 21, ’s mar sin air adhart; ach thug e rabhadh nach biodh iad fada gus an cailleadh iad an éifeachd. Fhuair mi fhìn a-mach gu bheil so fìor. Chaidh mi sàs annta aig meadhon latha car greis. An toiseach bha aon pailteas, ach ann an ceann dà mhìos dh’ fheumainn trì—agus tha iad uile daor. An déidh sin ’s ’na dhéidh, ma tha uimhir de throd ’s de chonnsachadh an cois na dìth-bìdh a tha feumail gu bhith fàs tana, ’s fhiach iad am fiachainn.


Galairean 7c.

Anns na deich bliadhna chaidh tha cungaidh-leigheis, de gach gnè, air teachd am follais, agus saorsa-inntinn mu chuid de na galairean

[Sanas]


[TD 74]

[Sanasan]


[TD 75]

bàsmhor, cripleach. Tha telebhisean air eadhon dreuchd nan làmh-lighichean <eng>(surgery)<gai> a thoirt tac an teine gus nach eil cuis-eagail sam bith r’ a linn. Saoilibh nach eil beagan fios againn air cus? Far a bheil bloigh eòlais thig iomagain.

Leughaidh sinn mu Oilthigh Iceland a bhith an dùil gu bheil na biadhan toiteach, mar bhradan, no adagan tiormaichte le toit, ag aobhrachadh aillse (no <eng>cancer<gai>) stamaic, agus an diugh fhéin cluinnear gu bheil amharus nan lighichean-rannsaich, san dùthaich so fhéin, mu bhuntàta air a bheil stuthan mathachaidh no inneir a’ dol, agus air an dearbh bhùrn a tha sinn ag òl, ma tha e bog. Bho chionn greiseig b’ e <eng>peanuts<gai> a dhearbh iad a bhith ’nan gàbhadh ann an cuid de na h-annlain anns a bheil iad. Tha iad an amhaichean a chéile mu ’n tombaca, agus tha cuid a nis ag ràdh nach e an tombaca ach na h-inneil lasrachaidh <eng>(lighters)<gai> as coireach air aillse nan sgamhan; oir tha clach bheag ailbhinn annta nach eil neo-lochdach.

[Dealbh]

Is e so àm nan saor-laithean. Tha càr aig a’ mhór-chuid. Tha am bàs ’na fhear-tathaich minig air gach rathad. Cluinnidh sinn nach robh sinn a riamh cho math dheth, cho beag-chùramach mu ar teachd-an-tìr, ach gu dé am math dhuinn iad uile ma tha sinn deònach call ar céille leis gach rabhadh ’s gach maoidheadh?


Ach coma

Co-dhiù, do ’n tè tha calma gu leòr dùbhlan a thoirt do fhiaclan loit, cus feòla no an galair as fhasanta, so aran-milis cho blasda ’s cho furasda dhèanamh ’s as urrainn dhuibh fhiachainn:


[TD 76]

[Sanasan]


[TD 77]

<eng>Australian Raisin Muffin<gai>

Feumaidh sibh:—
leth-phunnd min flùir (S.R.)
gràinean salainn
trì ùnnsan ìm (no magaraidhn)
ceithir ùnnsan siùcair
trì ùnnsan fìon-dhearc chaoinichte
dà ùnnsa sultànas
aon ugh
trì làin spàin-mhóir de bhainne
boinneag no dhà de shùgh lìomaid

An dòigh—An déidh na mine ’s an salainn a chur troimh chriathar-mine, suathaibh an t-ìm ’nam measg. An sin, cuiribh na measan ’na cheann, agus leth an t-siùcair. Buailibh an t-ugh ’s am bainne ’s cuiribh an sùgh lìomaid ’na mheasg. Measgaichibh so gu léir a nis gus a bheil e ’na thaois bhuig. Lìonaibh soitheach staoin leis an taois, gu barrachd air a leth-làn, agus an sin crathaibh an còrr de ’n t-siùcair air uachdair gu h-iomlan. Feumaidh e àmhainn meadhonach teth (425° F no Comharradh 6). Bithidh sibh cinnteach gu bheil e deiseil an uair a dh’ éireas e gu math, agus a bhios e buidhe-ruadh. An dràsda ’s a rithist bithidh mi a’ cur gròileagan shirist air am pronnadh ann cuideachd.


Siataig

Ma tha sibh an dùil gu bheil sinn uile a’ creidsinn gur h-e na cungaidh-leigheis ùra as fheàrr, thoiribh smuain air a so. Chunnaic mi tè an dé le bann <eng>(bracelet)<gai> copair mu a gàirdean. A nise, bha i fasanta grinn, agus cha robh am bann-sa a’ freagairt an trusgain. Is ann airson na siataig a bha so oirre! Chùm i mach, le làn chreideamh, air cho buadhach ’s a bha an copair air an t-siataig. “Tha deagh fhios”, ars ise, “nach eil goimh siataig a’ cràidh nam fear a tha cladhach a’ chopair.” Cha b’ urrainn dhomh gun beachdachadh cho mall ’s

[Sanas]


[TD 78]

a bha an luchd-rannsaich air so a lorg ma bha e fìor, no smaoineachadh an robh fios gu dé cho pailt ’s a bha an t-siataig a-measg ar sinnsribh air a’ Ghaidhealtachd an uair a b’ e an sgillinn, no am bonn-a-sia, bu tric a bha ’nam pòcaidean, oir aig an àm sin bha móran copair anns na buinn sin, rud nach eil annta an diugh.


Teas

Ceairt dìreach ás déidh geamhradh cho nimheil deuchainneach ’s as cuimhne leinn, cluinnear gu bheil prìs a’ ghuail a’ dol suas not anns an tonna, agus ’sann air a bhith cumail blàth ’s chan ann air a bhith fasanta bu chòir ar n-aire bhith. Tha fios agus faireachdainn nach eil móran feum ann an craos teine, ma tha osag a’ tighinn a-steach an sud ’s an so fad na tìde; agus thatar uidh air an uidh a’ tuigsinn gur h-e ar cuid am fuachd a chumail a-muigh, cho cinnteach ri blàths a dheanamh a-stigh. Tha stuth r’ a fhaotainn a nise, an riochd pàipear-balla, agus bho luchd-reic nam pàipearan sin. Faodar a chrochadh fo ’n phàipear agus chan aithnichear gu bheil e fodha, agus cumaidh e gach fàrdach gu mór nas seasgair ’s nas blàithe. Cha dean e cnapach no preasach am pàipear. Theid aig tè sam bith a chur sàs gu snog—Kotina, air a dhèanamh le <eng>Crown Wallpapers.<gai>

[Sanas]


[TD 79]

Sear is Siar: Cunntas a Iapan
Le
TOKUSABURO NAKAMURA
(Air eadartheangachadh le Seumas MacThomais)

Is dòcha gum bu toil leat a chluinntinn gu bheil na dòighean is na cleachdaidhean is na beachdan coitcheann aig sluagh na Gaidhealtachd agus aig muinntir Iapan glé choltach r’ a chéile.

Thug mi an aire do ’n chàirdeas so an toiseach agus mi leughadh “Ortha Nan Gaidheal” le Alasdair Carmìcheil. A réir coltais tha an ceum-toisich aig Calluinn air fhaighinn air Nollaig anns a’ Ghaidhealtachd. Tha an dearbh àite aice ann an Iapan. Air feadh Iapan air fad tha Calluinn air a cumail gu sòluimte, ach chan eil guth air Nollaig ach a-mhàin ann an uinneagan nam bùthan no anns na tighean-òil far a bheil luchd-danns a’ cruinneachadh airson Nollaig mhì-riaghailteach a chur seachad.

Tha Carmìcheil ag innseadh dhuinn mu na gillean Calluinne a bhios a’ ruith air na bailtean. Tha e ag ràdh gum bi fear de na gillean còmhdaichte le seiche chruaidh bà ris a bheil na h-adhaircean agus na crodhain ceangailte, agus gum bi càch a’ streap gu tobhta an tighe agus a’ ruith deiseal am feadh a bhios fear na seiche a’ crathadh nan adhaircean is nan crodhain, agus cuid a’ toirt do ’n t-seiche le maidean.

Tha an cleachdadh so a’ toirt ’nar cuimhne danns na Calluinne—danns-an-leóghainn—ris an canar “shishimai”. Tha buidheann a’ danns ri fuaim na druma agus ri ceòl aighearach an fheadain Innseanaich agus seòrsa de thiompan. Tha danns-an-leóghainn aca aig caochladh amannan greadhnach gu bhith fuadach an droch spiorad “akuma”.

Tha cuid de chreudan cumanta an dà shluaigh car coltach ri chéile. A réir Charmìcheil theirear bigein Brìde ris a’ bhricean-beithe. Gheibhear na dearbh bheachdan an Iapan. Tha sinn a’ creidsinn gu bheil cuid de bheathaichean ann an seirbhis nan diathan, agus gu bheil iad ’nan luchd-turuis aca. Tha na creutairean sin air am meas naomh agus cha ghlacar ’s cha chlachar aon diubh. Is e seirbhisich “Hiejinja” a tha anns na h-apan; tha na madaidh-ruadha ’nan seirbhisich aig “Inavijinja”, agus na féidh ’nan seirbhisich aig “Kasugajinja”.


[TD 80]

Mar an ceudna tha na nathraichean agus na losgannan air am meas naomh. Air tùs is e daoine a bha anns na diathan againn. Có-air-bith a rinn seirbhis mhath do cheàrnaidh sònraichte rinneadh dia-gleidhidh an àite sin deth, agus tha cobhan-fiodha air a choisrigeadh dha.

So beachd cumanta eile a tha càirdeach do ar creud-ne—sèan—cumhachd mi-nàdurach a tha cumail air falbh dochann agus a tha deanamh còmhnadh falachaidh. Mar eisimpleir air so tha Carmìcheil a’ toirt iomradh air Macleòid Bheàrnaraigh na Hearadh a lean Prionnsa Teàrlach air an àraich ach air a dhìon bho pheileirean. Tha sinne mar an ceudna a’ creidsinn gu làidir anns na dearbh chumhachdan. Nuair a bha mi ’nam bhalach leum mi sìos bho chreig àird a’ creidsinn ann an cumhachd mi-nàdurach “Minjustsu”, agus le mór iongnadh na bha an làthair ràinig mi bonn na creige le craiceann slàn. Nuair a thug mi sùil air mo chrios chunnaic mi gu robh an sèan fiodha ’na dhà leth. Bhrist an sèan e-fhéin gam dhìon. Ann am bus no an càr ann an Tokyo faodaidh tu a bhith cinnteach gun lorg thu séan-paipeir sàs air beulaibh fear-na-cuibhle.

A rithist, tha creideamh aig na h-uile ann an làithean sealbhach. Tha Carmìcheil a’ deanamh iomradh air iomadh latha sealbhach. Tha creideamh làidir againne cuideachd ann an leithid so de làithean. Is ann air làithean sealbhach a-mhàin a phòsas daoine, no a dh’ fhalbhas iad air turas fada, no a ni na mnathan aodaichean ùra. Cha téid muinntir easlainteach do ’n tigh-eiridinn air làithean gun sèan air na chunnaic an saoghal. Ach chan eil lagh nan làithean sealbhach furasda a mìneachadh. Tha na làithean-sa air an cur sìos anns na mìosachain an litrichean dearga, ach tha sinn cho dall orra ’s gu bheil sinn mar as trice cur ar comhairle ri neach a tha suas ris na tòimhseachain so.

An Alba tha an àireamh a trì air a mheas naomh, agus tha trì deug mì-shealbhach. Ann an Iapan tha aon, trì, cóig, seachd—fàbharach, ach tha gràin an t-saoghail air ceithir. Chan fhaic thu rùm a ceithir ann an aon tigh-òsda an Iapan, agus tha fón sam bith anns a bheil an àireamh a ceithir a’ tighinn a-steach saor, saor.

Tha Niall Gunna ag innse ann an aon de na leabhraichean aige mu thobar shoilleir faisg air Cùil-lodair dh’ ionnsaigh a bheil caileagan a’ cruinneachadh gu bhith tilgeil airgid, agus a’ ceangal neapaiginean ri craoibh dlùth air làimh am feadh a tha iad a’ guidhe gum faigh iad am miann. Tha an dearbh chleachdadh r’ a fhaotainn an Iapan. Air mullach Beinn Oyama tha craobh ris an canar craobh-na-còmhdhail.


[TD 81]

[Dealbh]
Danns-an-leóghainn

[Dealbh]
“Gillean (is caileagan) Calluine” ann an Iapan


[TD 82]

Chithear caileagan a’ ceangal an stìoman rithe agus a’ guidhe gu tosdach gum bi an tograidhean dùrachdach air an sàsachadh.

A thuilleadh air na cleachdaidhean sin, tha dòigh beatha nan Gaidheal agus ar dòigh beatha-ne coltach ri chéile an iomadh rathad. Tha fios aig an t-saoghal air fiadhlaidheachd nan Gaidheal. Chan eil fiadhlaidheachd Iapan mìr air dheireadh air. Gheibh am fear-tadhail ris nach eil sùil cup math tea agus bonnaich mhilis. Tha Carmìcheil a’ toirt iomradh air coigrich do ’n tugadh bonnaich air an deasachadh de ghràn air ùr bhleith. Nach e sin a tha coltach ri ar dòigh fhìn.

Chan eil mi fìor eòlach air cleachdaidhean gach slòigh fa-leth, ach thàinig e steach orm cho mór ’s cho càirdeil ’s a tha ar dòighean r’a chéile agus nach tig ás dhomh gun innse dhut mu dheidhinn.


[TD 84]

Roinn A’ Mhic ’S An Athar?
(GAIDHLIG AIR A’ Bh.B.C.)
Le GORDON DONALD

Is e as crìoch àraidh do ’n Bh.B.C.—Comunn Craobhsgaoilidh Bhreatuinn—eòlas agus oilean agus cur-seachad a chraobhsgaoileadh (agus a shealltainn) do shluagh na dùthcha so. Tha e mar bhòidibh air cho math an còir féin thoirt do gach dream beag aig am bheil beachdan no caithimh-beatha no sùimean eadar-dhealaichte bho chuid a’ mhór-shluaigh. Bhon do stéidhicheadh e bho chionn dà fhichead bliadhna tha am B.B.C. air bhith a’ saothrachadh gu dìcheallach los a’ chrìoch sin a choimhlionadh. Tha a’ bhuil air a bhlàth, oir ged nach eil e gun bheud—dad nas motha na comunn no cuideachd, no duine, sam bith, tha am B.B.C. iomraiteach air fheartan fad is farsaing air feadh an t-saoghail, ’na eisimpleir agus ’na iùil aig iomadh comunn craobhsgaoilidh ann an tìrean céin.

Choisinn e àite nach bu bheag dha fhéin ann am beatha an t-sluaigh gu seachd sònraichte ri linn a’ chogaidh. Bhuaithe sin tha an T.V. (no C-A mas e Gàidhlig as docha leibh) air sgaoileadh bhàrr a’ chuid as motha de ’n tìr, a’ goid àite an réidio ann an tomhas mór, ach tha e fìor fhathasd a ràdh nan tigeadh crìoch air prógraman réidio a’ Bh.B.C. gum bu mhór am beàrn a dh’ fhàgadh sin ann am beatha nan 3,387,181 daoine a tha pàidheadh càin-fhritheud (no <eng>Wireless Licence<gai>) a-mhàin ann am Breatainn an diugh—gun tighinn air na mìltean a tha ag éisdeachd gun chàin orra, gun chead idir!

Bu chòir do mhuinntir Bhreatainn bhith mór ás a’ Bh.B.C. matà, ach am bheil sin fìor do mhuinntir na Gaidhealtachd agus do mhuinntir na Gàidhlig?

Am bu chòir dhuinn bhith mór a Roinn Gàidhlig a’ Bh.B.C.? An do choisinn Roinn na Gàidhlig àite dligheach, àite sònraichte dha fhéin ’nar measg? Ciod e am beàrn a dh’ fhàgadh e am beatha na Gaidhealtachd nan rachadh stad a chur air craobhsgaoileadh na Gàidhlige uile gu léir? Is dòcha gun saoileadh duine gum bitheadh na Gaidheil coma co-dhiù. Ach chaidh leigeil fhaicinn dhuinn o chionn caigeann bhliadhnachan nach ann mar sin a bhitheadh a’ chùis. Oir chaidh oidhirp a dhèanamh air lughdachadh craobh-sgaoileadh na Gàidhlige mar thà. Air mìos an Damhair anns a’


[TD 85]

bhliadhna 1957 dh’ atharraicheadh an clàr sin Iomradh anns a’ Ghàidhlig. An àite 10 mionaid Iomraidh anns an t-seachdain thugadh dhuinn ceathramh na h-uarach anns a’ mhìos. A dh’ aona ruith dh’ éirich deannan chomunn is dhaoine a’ glaodhaich mort agus An Comunn Gaidhealach (nach eil cho leisg mu chòir na Gàidhlig sheasamh is a tha a luchd-càinidh a’ fàgail air) air an ceann.

Thug iad air Comhairle Craobhsgaoilidh na h-Albainn iarraidh air a’ Bh.B.C. beachd eile ghabhail air a’ chùis so agus b’ e deireadh na h-ùbraid gun deachaidh Iomradh anns a’ Ghàidhlig uair anns an t-seachdain a thilleadh dhuinn.

Ach bha toradh eile ás an ùbraid cuideachd. Mun do thill iad an clàr ud dhuinn, rinn am B.B.C. rannsachadh cùramach air àireamh luchd-éisdeachd nan clàr Gàidhlig agus na beachdan a bha aig an t-sluagh orra. Chan e Roinn na Gàidhlig fhéin a bha air ceann na h-oibre so idir cuimhnichibh, ach Roinn eile—<eng>The Audience Research Department<gai>—mar theirear ris anns a’ Bheurla. Tha muinntir an Roinn so an còmhnaidh a’ sireadh beachdan an t-sluaigh Ghallda mu na prógraman agus eile, a’ ceasnachadh uiread dhiubh gu cùramach is gu mionaideach gach latha ’s gach seachdain. Tha iad a’ tomhas agus a’ sgrùdadh na freagairtean a gheibh iad agus gan cumail air aire luchd-riaghlaidh a’ Bh.B.C. agus nan clàr. Ach chan fhaod iad, air teircead an t-sluaigh, an dòigh sin a ghabhail air Ghaidhealtachd agus b’ ann le oidhirp shònraichte a rinn iad an rannsachadh, an t-aon rannsachadh a chaidh dhèanamh riamh air barail nan Gaidheal air clàir a’ Bh.B.C.

Seallaidh sinn air an obair aca-san agus na h-àirimh a dh’ fhoillsich iad a rithisd. An toiseach, bheir sinn sùil air Roinn na Gàidhlig fhéin agus air na clàir a tha iad a’ cur air an adhar dhuinn. Is e Niall MacGhilleathain, nach maireann, a’ chiad duine riamh thubhairt facal Gàidhlig air a’ Bh.B.C. agus anns a’ cheart bhliadhna, 1924, chualas a’ chiad seirbhis Ghàidhlig bho eaglais an N. Machair an Obar-Dheadhain, agus an t-Urr. Iain MacGhille Bhàin ’na ceann. Ach ged bhitheadh corr-chlàr ann as déidh sin, cha do shuidhicheadh Roinn na Gàidhlig gus a’ bhliadhna 1938 agus nuair a thòisich an cogadh an ath bhliadhna cha do chuidich e aobhar na Gàidhlige air an adhar dad (is dòcha nan cluinneadh na Goill beagan de ’n chànan againn air an réidio gum biodh fios agus cinnt aca gur e Hitler a bha air Lunnainn a ruigheachd!) ach an déidh a h-uile strì agus le ruith nam bliadhnachan chaidh cùisean beagan am feabhas gun an còrr


[TD 86]

[Sanas]


[TD 87]

bacadh air a’ Ghàidhlig a-mach o ’n ionnsaigh ud ann an 1957. An diugh tha iad a’ toirt dhuinn na clàir so leanas;

Gach Seachdain
Searmon 20 Mionaid
Oraid no sgeul 15 Mionaid
Iomradh 10 Mionaid
An Leth-uair 30 Mionaid
Pìobaireachd 15 Mionaid
Orain 15 Mionaid
105

Gach Mios
Searmon 45 Mionaid
Uair na Cloinne 15 Mionaid
60

Tha a’ phìobaireachd an urra ri Roinn na Gàidhlig agus air a chunntas mar chlàr Gàidhlig oir ged nach cluinnear ach Beurla ga labhairt anns na clàir so uair sam bith tha blas na Gàidhlig air ceòl na Pìoba, mar dh’ innis Niall Mac an Rothaich dhuinn.

Sin agaibh na clàir; ciod e chluinneas sinn unnta?

Tha gach seòrsa òraid ann; Faoin-sgeul agus seann sgeul, òraidean mu chroitearachd agus naidheachdan bho na margaidhean. Còmhradh eadar dithis is bodach a’ cuimhneachadh làithean òige. Eachdraidh is naidheachdan sìthe, a h-uile seòrsa dìreach. Ceathramh na h-uarach de òrain Ghàidhlig agus an t-Aithisear ud a’ bhruidhinn Beurla a rithisd. Bloighean òran a bhios ann daonnan, ceithir no cóig dhiubh anns a’ bheagan tìm a tha ann.

Anns an Iomradh feasgair (no oidhche, bu chòir dhomh ràitinn) Di-Aoine, bheirear tarraing air na tha tachairt an saoghal mór nan Gall an toiseach daonnan, agus an sin ruith air naidheachdan beaga mu ar coimhearsnaich agus ar co-eileanaich. Is e ceòl as motha tha sinn a’ faotainn anns an leth-uair. Bithidh céilidhean ann, cuirmean-chiùil agus ‘Iarrtasan’ òran. Bithidh corr-chruinneachadh de sheann òrain ann, agus na còisirean. Is iad so as trice a gheibh sinn ach air uairean craobhsgaoilear dealbh-chluiche no deasbud eadar chroitearan no ’s dòcha còmhradh ri bàrd agus leughadh d’ a chuid bhàrdachd. Bithidh Clàir ás Gach Ceàrn ann (nach b’ àbhaist Sop ás gach Seid a bhith ann cuideachd? ach, tha fodar cho daor a nis).

Bithidh diofar clàir air Uair na Cloinne ach is e guthan na cloinne féin as motha bhios ’nar cluasan.

Bithidh trì seòrsachan phìobaireachd ann, Ceòl Mór, a’ phìob shingilte le ceòl beag agus na còmhlain.


[TD 88]

Tha na searmoin ’nan searmoin daonnan. Chan fhiosrach mi gum bi <eng>social<gai> no rud mar sin ann uair sam bith—ged ’s math thigeadh an leithid ri ar càil.

Uair anns a’ bhliadhna thig seachdain a’ Mhòid oirnn agus gheibh sinn pailteas mhionaidean o ’n Bh.B.C. air an t-seachdain sin. A dha no trì lethuairean a bharrachd air an àbhaist cho math ri fichead mionaid aig co-fhaprais a’ Bhuinn Oir. Theagamh gum bheil corr chlàr rè na bliadhna air cùl na dh’ ainmich sinn an so ach ma tha is e fìor chorr fhear.

Sin agaibh matà an seirbhis a tha Roinn na Gàidhlig a’ toirt d’ a luchd-éisdeachd agus mur eil muinntir an Roinn féin toilichte leis chan eil sinn ga chluinntinn.

Am bheil an seirbhis so a’ riarachadh muinntir na Gàidhlig? Seallamaid air an rannsachadh ud a rinneadh aig toiseach an t-samhraidh anns a’ bhliadhna 1958. An toiseach thaghadh mar chrìoch na Gaidhealtachd crìochan na sgìrean far an robh a’ Ghàidhlig aig 15 per cent no tuilleadh de na daoine a bha a’ còmhnaidh ann agus roinneadh a’ Ghaidhealtachd so ’na cóig cóigibh. Chì sibh air e chairt-iùil a tha an cois an uilt so gun d’ fhuaras 105,000 duine beò air Ghaidhealtachd anns an àm agus a’ Ghàidhlig aig 61,500 dhiubh. Bha trì cóigibh na Mór-thir ’nam “breac-Ghaidhealtachd” mar a dh’ abras na h-Eireannaich, agus an t-Eilean Fada agus ann an tomhas mór, na h-eileanan eile, ’nam “fìor-Ghaidhealtachd”.

Chì sibh anns an dàrna àite gun robh barrachd dhaoine gun réidio idir anns na trì cóigibh far am bu lìonmhoire na “fileantaich” na bha anns an dà chóigibh eile. Bha cian a bharrachd co-cheangal eadar an dà àireamh sin na eadar an dà àireamh a bha gun réidio agus an àireamh a bha gearain nach cluinneadh iad am Prógram Albanach ach gu dona, ged tha trian ga ghearain.

Bha trian eile a’ gearain nach robh am prógram Albanach ri fhaotainn ach reusanta math. A nis, chan eil math dhuinn a bhith mothas earbsach ás na h-àirimh sin oir tha e so-fhaicsinneach nach ionann cluasan a h-uile duine, agus rud eile faodaidh duine nach robh riamh an àite far am faighteadh so-chlaistinn ceart a bhith smaoineachadh gun robh an gnothach gu reusanta an uair nach bitheadh e ach bochd le duine a chleachd na b’ fheàrr. Thachair gun robh mi fhìn a’ cuideachadh anns an rannsachadh so. Thadhail mi ann an tigh àraidh far an robh seann uilebheist de réidio de ’n ghnè ud a bhiodh iad a’ togail eadar an dà chogadh. Dheanadh e gearnal, no ’s dòcha


[TD 89]

[Mapa]

Air a’ Ghaidhealtachd
a’ Ghaidhlig aig 65,500 a’ 105,000 duine

Air a’ Ghalldachd
aig 30,000 a’ 5,000,000

% Fileantaich
% Leth-fhileantaich
% gun radio idir
% ag gearan am Program Albannach
anns gach coigeamh

[TD 90]

tigh chearc, ach a mhionach a thoirt ás. Shaoil leam nach togadh sin prógraman a’ Bh.B.C. ro-mhath an latha a b’ fheàrr iad, ach dh’ àidich bean an tighe gu robh e mar a dh’ iarradh i! Thogadh i am Prógram Albanach, am Prógram Aotrom, Luxembourg, Radio Eireann, seadh agus an Treasa Prógram cuideachd narn fiachadh i e, a h-uile fear a b’ fheàrr na chéile. Sgrìobh mi am freagairt aice mar sin. B’ ann an déidh dhomh an tigh fhàgail a bhuail e orm. Bha i glé bhodhar a’ cheart té!

Ach ás déidh sin uile agus ’na dhéidh nuair tha uiread a dhaoine ag aontachadh mu ’n chùis chan eil àicheadh air, tha rudeigin fada ceàrr. Chan eil am B.B.C. no Oifig a’ Phuist a’ toirt dhuinn nas còir dhaibh. Bha leisgeul aca uaireigin an t-saoghail. Bha e coltach gu leòr gum bitheadh an aire ris na bailtean móra an toiseach agus do mhór-chuid an t-sluaigh, ach tha seirbhis math gu leòr acasan agus a’ C-A ud aca cuideachd. Tha mi am beachd, nuair a chaidh craobhsgaoileadh an V.H.F. a chur air ghleus gum b’ e na ceàrnan iomallach so gun dòigh a b’ fheumaile air is cha b’ e crìochan Lunnainn.


Na Dealbhan

Tha na dealbhan so a’ foillseachach có na clàir àraidh as motha tha tarraing sùim nan Gaidheal agus có dhiùbh as motha tha toirt taitneas dhuinn. Cuimhnichibh, ged tha, nach ann air feadhainn a-mhàin aig an robh a’ Ghàidhlig a chaidh na ceisdean ach air an dà chuid, agus cha b’ ann mu na clàir Ghaidhlig a-mháin a bha na ceisdean na bu mhotha. Thugadh ainmean dusan diofar clàir fa chomhair an fheadhainn a bhatar a’ ceasnachadh. Is e Ceòl dannsa (is e sin ceòl-dannsa Albanach is chan e ceòl nan car a thig thar a’ Chuain Shiar) a bu mhotha a gheibheadh de luchd-éisdeachd, agus cha b’ e sin uile e ach gur e bu mhotha bheireadh taitneas do’n fheadhainn a bhitheadh ga éisdeachd. Is e leth uair na Gàidhlig a fhuair an dàrna h-àite, maraon an lìonmhorachd a luchd-éisdeachd agus mar chòrdadh i riutha. A measg nam “fileantach” fhéin fhuair an Leth-uair buaidh air a’ cheòl-dannsa fhéin. Math dh’ fhaoidte gun robh sin coltach gu leòr, ach bha e iongantach gu leòr gun d’ fhuaras 26 per cent de ’n fheadhainn aig nach robh Gàidhlig idir a bhitheadh ag éisdeachd ris an leth-uair “a h-uile seachdain no glé bhitheanta”—ciamar a bha sin? Ar leis an luchd-rannsachaidh gur e na céilidhean agus na cuirmean a bha gan tàladh. Faodaidh so bhith fìor ach is docha leam gun robh móran dhiubh ag éisdeachd thaobh cuideigin le Gàidhlig, pàrantan, no céile, no seanmhathair, a bhith fuireach còmhla riutha.


[TD 91]

[Dealbh]

NA H-AIREAMHAN
(1) MEUD AN LUCHD EISDEACHD
(2) MEUD AN TOIL INNTINN (% de’n luchd éisdeachd a bha am barail gu robh na clair anabarrach sumeil no taitneach)


[TD 92]

B’ e na céilidhean a bu thaitniche leis a’ mhór-chuid, bha 75 per cent “Fhileantaich” agus 67 per cent leth-fhileantaich am beachd gun robh iad “math sùimeil mar as trice”. Bha clàir chiùil eile math sùimeil mar bu trice le 56 per cent fhileantaich agus le 49 per cent a leth-fhileantaich. Cha robh ann ach 45 per cent agus 25 per cent de ’n cheart bheachd mu na dealbhan-chluiche.

Bha 56 per cent fhileantaich agus 25 per cent a leth-fhileantaich a thuirt gun robh iad “a’ fiachainn ri éisdeachd ris an òraid a h-uile seachdain”.

B’ e Iomradh anns a’ Ghàidhlig uair san t-seachdain bhith gar dìth a b’ aobhar gun deachaidh an rannsachadh so dheanamh idir. Nuair chaidh an ceasnachadh mu ’n iomradh so dh’ fharraideadh an toiseach do ’n luchd-fhreagairt an robh iad ag éisdeachd ris an iomradh mhìosail. Cha d’ fhuaras ach 25 per cent eadar fileantaich agus leth-fhileantaich a bhitheadh ag éisdeachd daonnan, agus 16 per cent eile a dh’ éisdeadh “air uairean”. Fhuair an ath cheisd—(a) An robh iad airson an t-Iomradh a bhith ann uair san t-seachdain a rithisd (b) ’na aghaidh no (c) coma—a freagairt gun robh an dàrna leth air a shon, trian coma agus an siathamh cuid ’na aghaidh. Bha 43 per cent gu làidir ’na fhàbhar gun ach 5 per cent gu dian ’na aghaidh a-measg nam fileantach, agus b’ e 25 per cent is 4 per cent a-measg nan leth-fhileantach.

Chan eilear ag innseadh cia mheud a bhitheadh ag éisdeachd ris a’ Phìobaireachd ach is e na còmhlain a b’ fheàrr a thigeadh ri ’m blas co-dhiù. Bhatar a’ gearain gun robh an Ceòl Mór “os cionn an tuigse”.

Is e <eng>Any Questions<gai> an càr gallda a bu mhotha a bha faighinn de luchd-éisdeachd ás an dusan clàir a dh’ ainmich am B.B.C. Ach dh’ ainmich an sluagh féin mar chlàir a bha iad a’ cur romhpa chluinntinn gach seachdain <eng>A Song for Everyone,<gai> Iomradh sa’ Bheurla, Clàr Iarrtasan Luxembourg, <eng>Behind the Record Forum, Farm Forum,<gai> Lùthchleasan, Searmoin agus Dealbh-chluichean air thoiseach air <eng>Any Questions.<gai> Sin agaibh ma tha cuid de na beachdan a lorg Roinn an Rannsachaidh.

B’ e na binn a thug iadsan a-mach (1) gun robh na fileantaich gaolach air gach seòrsa chlàir Ghàidhlig, agus gun robh iad, gan gabhail bharr a chéile, gu math sàsaichte toilichte leis na bha iad a’ faotainn (2) gun robh na leth-fhileantaich, a fhuaradh an lìonmhoireachd air garbhchriochan na Mórthir, glé ghaolach orra cuideachd (3) gum


[TD 93]

b’ e na Gaidheil a bha fuireachd air Ghalldachd a bu lugha a bhatar gan tàladh leis na clàir Ghàidhlig (fhuaras eadar 5 is 10 per cent a bhitheadh ag éisdeachd gu h-àbhaisteach).

Sin agaibh e a chlann! Cha b’ urrainn do Roinn na Gàidhlig a bhith na b’ fheàrr. Tha iad a’ toirt dhuinn Seirbhis Réidio a tha gar riarachadh agus gar sàsachadh gu h-iomlan. Chan iad fhéin a thubhairt e nas motha ach sinn féin.

Faodaidh Freadaidh agus Eóghan leantainn orra mar thà iad air an t-slighe rianail réidh sin aca a’ lìbhrigeadh Eòlas, Oilean agus Cur-seachad do na Gàidheil ann an uair gu leth an uaireadair gach seachdain.

Mo ghaisgich iad na Gaidheil co-dhiù! Is iad a tha gleusda. Togaidh iad Eòlas, Oilean agus Cur-seachad ann an ùine cho goirid. Theid mi an urras nach deanadh na Goill sin? Theid mi an urras nach tig orra dheanamh nas mò. Tha làmh fhialaidh Comunn Craobhsgaoilidh Bhreatuinn a’ craobhsgaoileadh eadar

Am Prógram Aotrom . . 120 uair 00 mionaid
An Treasa Prógram . . 59 uair 30 mionaid
Am Prógram Albannach . . 115 uair 30 mionaid (.i. 295 u. aig na h-Albannaich uile gu léir

Cóig Prógraim chóigibh eile	577 uair 30 mionaid
				872 uair. 30 mionaid uile gu léir gach seachdain.

Tha cròg spìocach Roinn na Gàidhlig a’ toirt dhuinn 2 uair an uaireadair uile gu léir gach seachdain. Is e sin a ràdh gum bheil a’ Ghàidhlig air an adhar 00.23 per cent de ’n ùine. Canaidh am B.B.C. gum bheil Sluaigh Bhreatainn lìonmhor is chan eil na Gaidheil ach gann. Ma tha, tha 3,387,000 a’ pàidheadh càin-fhritheud uile gu léir agus mu thuairim is 14,000 dhiubh sin aig a bheil Gàidhlig (air a’ Ghaidhealtachd fhéin)—is e sin 00.41 per cent. Dlùth air dà uiread.

Mar sin, chan eil sinn a’ faotainn nas còir dhuinn eadhon a rèir ar n-àireamh, an coimeas ri sluagh Bhreatuinn. Ach tha nas lugha cothrom air fad an coimeas ri sluagh Albainn, far am bheil 382,255 a’ pàidheadh càin-fhritheud. Is 4.27 per cent dhiubh sin aig a bheil a’ Ghàidhlig. Ach chan eil sinn a’ faotainn ach mu thuairim ’s 00.67 per cent de ’n ùine, 2 uair an uaireadair á 295.


[TD 94]

A nis ged a gheibheamaid 4.27 per cent fhéin de ’n ùine—car mu dhusan uair an uaireadair anns an t-seachdain—ged a bhiodh cùisean gu math na b’ fheàrr na thà iad agus ged rachadh aig Roinn na Gàidhlig móran rudan a dhèanamh nach eil iomradh aca orra an ceartuair gus staid na cànaine leasachadh, chan urrainn do dhuine ràitinn gum bitheadh nas còir againn aig an sin fhéin. Oir tha seòl eile anns a’ chùis seachad air caighdean nan àireamh. Bha 76 per cent de ’n fheadhainn a bha fileanta anns a’ Ghàidhlig ga cleachdadh daonnan. Is i a’ Ghàidhlig teanga na beatha aca. Is i am meadhon tre ’n dean iad “sùrd chur air an dìth.” Ged nach eil ach mu dhà mhìle duine gun Bheurla idir tha fada tuilleadh air sin ann nach eil idir siùbhlach anns a’ Bheurla (agus cuid dhiubh sin nach eil cho sean nas motha). Chan eil e ach glé shearbh leo a bhith ag éisdeachd ri glòir cruaidh nan Gall nach tuig iad gach uair a tha iad airson éisdeachd ri naidheachdan an latha, no fàisneachd sìde, no eile. Nach eil a h-uile còir aca gum faigheadh iad Eòlas, Oilean agus Cur-seachad troimh mheadhon na cànain aca fhéin, nan gabhadh sin a dhèanamh?

Theirinn gun robh claonachd ann an rannsachadh a’ Bh.B.C. Cha deachaidh fharraid idir do ’n t-sluagh an gabhadh iad tuilleadh Gàidhlig a bhith air adhar, air neo an robh gu leòr ann leotha mar bhà. Cha d’ fharraideadh dhaibh idir an gabhadh iad Iomradh anns a’ Ghàidhlig a bhith ann gach latha an àite gach mìos. Carson nach deachaidh ceisdean mar sin a chur? An e gun robh an t-eagal air luchd-riaghlaidh a’ Bh.B.C. gun tugadh a leithid sin de cheisdean atharrachadh sgeul am follais? Gum faigheadh lad freagairtean a mhilleadh an dealbh bòidheach a tharrainn an cuid cheisdean staimhnte dhaibh? Chan eil teagamh sam bith nach gabhamaid cian tuilleadh ùineach a bhith aig a’ Ghàidhlig air adhar na tha ann, ged nach tagramaid àite dhi gualann ri gualann leis a’ Bheurla. Chan eil fìor-Ghaeilgeoiri Eirinn, is e sin an fheadhainn a thog i aig glùn am màthar, a bheag nas pailte na muinntir na Gàidhlige san tir so ach thatar a’ craobh-sgaoileadh mu thuaiream ’s 9 uairean an uaireadair de ’n Ghaeilge gach seachdain—15 per cent de ’n iomlan, agus cha mheasar clàir chiùil mar Ghàidhlig leotha-san ann.

A nis, is e na clàir chiùil as motha gheibh sinne bho Roinn na Gàidhlig agus chan eil sin ach ceart a rèir an Rannsachaidh. Is e an ceòl as fheàrr a chòrdas ris a’ mhór-chuid againn agus chan eil sin duilich a chreidsinn no a thuigsinn oir tha ceòl anns na Gàidheil gu smior co-dhiù agus is e as fhasa dhuinn éisdeachd. Ma bhios duine, no


[TD 95]

daoine, a’ bruidhinn air an réidio feumaidh a’ chuideachd fhéin sgur a bhruidhinn mun toir iad an aire do ’n òraid sin. Tha sin nas duilghe leinn gu sònraichte air Ghaidhealtachd far an fheum duine glé thric a chluas chumail ris an “àrd-labhradair” mun dean e a-mach co-dhiù an e Gàidhlig no Fraingeis a tha aige. Ach, ged a bha sinn cho modhail, laghach nach do rinn sinn a bheag de chàineadh air Roinn na Gàidhlig nuair a fhuair sinn an cothrom, chan eil a’ cheart Roinn gun fhòtus. Anns a’ chiad àite rinn cion na h-ùineach so dìol garbh air na h-òrain féin. An uair a bhitheadh na bàird a’ deanamh òran, uaireigin an t-saoghail, bha gu leòr ùineach aca agus aig daoine a dh’ éisdeachd riutha. Chumadh iad seachd, dusan, is docha 20 ceathramhan mun sguireadh iad. Ach chan eil tìm aig Roinn na Gàidhlig ann. Feumar ceithir no cóig a dh’ òrain a ghabhail ann an 15 mionaidean, no ma bhios leth-uair aca cha deanar feum gun bocsa-chiùil, no fidheall no pìob mhór. Mar sin chan e òran a chluinneas sinn uair sam bith, ach bloigh. Bloigh bheag ’s am beannachd! A nis ged tha corr-òran as fheàirrde an tanachadh so, is ann air atharrachadh dhòigh a tha móran dhiubh a tha, glé thric, ’nan naidheachdan ri fonn. Tha iad a’ call an ciall ’s am brìgh ma theid pàirt dhiubh ghearradh ás. Ach rinn Roinn na Gàidhlig agus an Comunn Gaidhealach am fasan grànda sin eatorra agus chan eil iarraidh aig móran daoine air a’ chòrr a nis. Is sinn a tha sa’ chall.

Mar eisimpleir air sin an t-òran Tirisdeach ud A Chaluim Bhig. Is e òran tha so a fhuair agus a b’ fhiach a mholadh. Tha e éibhinn, gun chron gun suarachas ’na chois ach làn dheagh bhàrdachd. Tha rann thar fhichead ann ag innseadh mar thug Calum Beag turus do Ghlascho, is mar thill e dhachaidh. An cuala sibh naidheachd Chaluim Mhic Shìmoin aig an réidio riamh? Cha chuala gu dearbh, ach rann air a spionadh ás sud ’s á so, a’ deanamh seòrsa de phort-a-beul dheth. Ach tha a’ bhuil air a’ bhlàth. Cha chluinnear A Chaluim Bhig ga ghabhail gu h-iomlan an àite sam bith a nis, ann an Tiriodh féin. Mar sin do iomadh òran eile a thoill na b’ fheàrr. Agus cha ruig mi leas dol a bhruidhinn mu na h-òrain mhóra.

Bu chòir Iomradh anns a’ Ghàidhlig a bhith ann a h-uile latha, còmhla ri òraidean agus deasbuid mu cheisdean chudromach an latha an diugh. Is e aobhar mór a tha aig nàimhdean agus luchd-fanaid na Gàidhlige ’na h-aghaidh nach dean i marsantachd no feallsanachd do dhuine. “Cuiribh Gàidhlig air Spaghetti dhomh” their am Pròbhoist; “am bheil Gàidhlig agad air <eng>Cheque<gai>?” their am bancair


[TD 96]

rium gu slìom; “Chan eil Gàidhlig air Sputnik ann!” an glaodh aig blaomasdair air choreigin eile. Is math tha fios againn gun gabh Gàidhlig fhaighinn air na facail ùra—tha móran dhiubh ann mar thà—ach tha sinne aineolach orra le cion cleachdaidh. Cha leugh sinn iad ach corr uair le cion foillseachain Ghàidhlig. Ach nan robh na facail so ’nar cluasan gach latha cha bhitheamaid fada cur eòlas orra. Chuidicheadh so le ceisd nan dual-chainnt cho math, le bhith meudachadh àireamh nam facal a bhitheadh co-chumanta anns gach ceàrn—dìreach mar rinn am B.B.C. air Ghalldachd. Ach nan robh barrachd ùineach aig a’ Ghàidhlig gheibheadh na dual-chainntich clàir dhaibh féin. Tha dual-chainnt nan Leódhusach féin do-thuigsinneach do mhóran againn agus air an aobhar so cha chluinnear uiread dhith air an adhar ’s a bu chòir.

Is ann air cur-seachad as motha tha aire Roinn na Gàidhlig agus is ann ann a b’ fheàrr a rinn iad. Ach nan robh gu leòr ùineach aca b’ urrainn dhaibh beàrn mór no dhà lìonadh. Bha Clann nan Gaidheal ainmeil riamh air géiread an teanga. Gus an latha an diugh tha a’ Ghaidhealtachd breac le daoine tha cleachdadh bearradaireachd is fealla-dhà, no a dh’ innseas sgeul no naidheachd cho math agus, air uairean, nas fheàrr na iomadh ùghdair Gallda a thatar a’ clo-bhualadh a chuid leabhraichean. Ghabhadh iad an lorg agus an cur air chlàr.

Carson a bhitheamaid gun <eng>quiz<gai> no co-fharpaisean eadar eileanaich, no sgoiltean mar tha aig na Goill? Is ann tha iomadh seòrsa Chlàr Ghallda a ghabhadh dreach Gàidhlig, an dealbh-chluiche làitheil no <eng>serial<gai> ’nam measg. <eng>George and Alasdair<gai> an aon fhear dhiubh sud a chuala sinn aig Roinn na Gàidhlig riamh. Is cha d’ fhuair na truaghain saoghal fada ann.

Bho chaidh toiseach a chur le obair na Gàidhlig anns na sgoiltean bu chòir do ’n Roinn bhith a’ tagradh tìm air Réidio nan sgoiltean a’ lìbhrigeadh Clàir do’n fheadhainn bheaga. Dh’ fhaodadh iad fiachainn ri Leasain Ghàidhlig thoirt do chlann nan Gall cuideachd. Is truagh, truagh an sgaradh tha eadar Gaidheal agus Gall agus cho aineolach, mì-thuigseach ’s a tha na Goill air cànan agus caitheamh-beatha an co-Albannaich, ged is ann o ’n taobh tuath a thainig muinntir trian dhiubh.

Dh’ fhaodadh Roinn na Gàidhlig cuideachadh le drochaid a thogail eadar an dà dhream. Chan eil an so a nis ach pàirt de na ghabhadh dèanamh nan robh earrann cothromach de ’n tìm chraobh-sgaoilidh aig a’ Ghàidhlig. Chunnaic sinn nach robh saothair Roinn


[TD 97]

na Gàidhlig buileach gun éifeachd, ged nach ann gu math na Gàidhlig a bha a bhuil, dh’ fhaoidte. Tha na clàir freagarrach gu leòr do na leth-fhileantaich, aig am bheil cas, no dà chois, ann an saoghal nan Gall. Faodar a ràdh gun do choisinn an Roinn, chan e àite, ach eag co-dhiù ann am beatha na Gaidhealtachd. Chan eil sin ach truagh ged tha, làmh ris mar a dh’ fhaodadh a bhith dèanta.

Chan e nach eil Eóghan Mac a Phì agus a ghoistidh, Freadaidh Mac Amhlaidh ag aithneachadh sin. Chòrdadh e riutha-san gu glan nam faigheadh iad na b’ fhaide air an adhar gach seachdain. Ach am bheil iad a’ deanamh a h-uile dìcheall gus tuilleadh tìm fhaighinn? Is e ceisd dhuilich tha sin, nach gabh freagairt ’s dòcha le duine nach eil mion-eòlach air mion-shaoghal a’ Bh.B.C. fhéin. Tha Eóghan fhéin ag innseadh gur ann le spàirn chruaidh a-mhàin a ghabh e gach ceum beag air adhairt a chaidh aige air. Tha e duilich cron fhaotainn do dhuine sam bith a tha fiachainn cor na Gàidhlig neartachadh is e a-measg nan Gall, oir chan eil duine againn nach eil caran diùid anns an t-suidheachadh sin. Neo-ar-thaing dàna, cabach aig an tigh! Ach ma tha cron ri fhaotainn do luchd-stiùiridh Roinn na Gàidhlig is e cho modhail reusanta a tha iad. Thuirt an sgrìobhadair ainmeil Sasunnach G. K. Chesterton uair mu dhuine aig nach robh dad idir air aire ach fealla-dhà gur ann a bha an duine cunnartach. Thaobh an aon nì a-mhàin a bhith air aire dha, bu choma leis cadal, tombaca no biadh . . . . Abair éifeachdach an àite cunnartach agus cor na Gàidhlig an aon rud air aire. Sin agaibh, theagamh, am fear a b’ fheàrr a chuireadh cor Roinn na Gàidhlig am feabhas. Ach chan eil fhios càite am faighte an leithid, nas lugha na measg nan gillean òga air ùr thighinn ás an Oilthigh. Cho aineolach mu’n t-saoghal mhór gum bitheadh fios aige air a h-uile rud, agus air aon rud a-mhàin gun robh e dol a chur na Gàidhlig air adhart a dh’ aindeoin có theireadh, ’na sgrios do gach oifigeach eadar Lunnainn agus Glascho. Is e sin an seòrsa a dheanadh feum, ach tha eagal orm nach e an leithid sin a gheibheadh fhasdadh co-dhiù.

Is cinnteach, ged nach tig an leithid sin, gum b’ fheàirrde an fheadhainn a tha ann barrachd taic bho ’n t-sluagh. Nam b’ urrainn daibh falbh a dh’ ionnsaigh ceannard a’ Bh.B.C. an Albainn gach dàrnacha seachdain, agus sguab litrichean ’nan dòrn ag iarraidh barrachd clàir Ghàidhlig, bhitheadh e ’na chuideachadh mór dhaibh san t-strì. Mura dèan sinne an taic sin a chumail riutha cha bhi sinn ach anns an t-suidheachadh a thoill sinn ma bhios sinn gun réidio Gàidhlig (is dòcha


[TD 98]

[Sanasan]


[TD 99]

gun tug sibh an aire do’n chlàr laoidhean ud a bhios air a’ Phrógram Aotram feasgar na Sàbaid daonnan. Tha dha no trì bhliadhnaichean bho dh’ fhiachadh an clàr sin chur air ais bho 8.30 feasgar gu 10 uairean feasgar, uair nach robh idir cho freagarrach. Fhuair am B.B.C., mas math mo chuimhne, 3000 litir an ceann seachdain no dhà. Chaidh na laoidhean an cur air ais go 8.30 a rithisd. . . . . A dh’ aona ruith. Gun rannsachadh no rud eile. Sin agaibh buil a’ phinn).

Ciod e eile? Bha an naidheachd a’ dol gun d’ iarr an Comunn Gaidhealach air coisde Philkington cuideachadh leinn. Ach dh’ innis Oifig a’ Ph.M.G. dhuinn nach b’ àbhaist do ’n Riaghaltas gnothach a ghabhail ri obair làitheil a’ Bh.B.C. agus nach tòisicheadh iad a nis. Mar sin cha tug muinntir Philkington iomradh air a’ Ghàidhlig, ach gun d’ iarr iad orra fhiachainn gun muinntir nam mion-bhuidhnean fhàgail mì-shàsaichte. Agus binn Roinn an Rannsachaidh an achlais luchd-stiùridh a’ Bh.B.C. a dhearbhadh cho sàsaichte ’s a tha sinn ma chuimhnicheas duine againn Pilkington dhaibh.

Bha toradh obair Coisde Philkington ’na mhealladh do mhóran againn air seòl eile. Bha cuid an dùil gun robhar a’ dol a leigeil cead le buidhnean neo-eisimeil stéiseanan ionadail a shuidheachadh. Is dòcha gur e an dòchas sin a thug air na daoine sin ann an Uibhisd is na Hearadh tòiseachainn air Reidio Innse-Ghall chur air bonn dhaibh fhéin. Dhiùlt am P.M.G. cead dhaibh sin a dhèanamh ach chan eil cinnt ann fhathasd am bac sin iad. Is e aobhar dòchais a tha annta co-dhiù oir dh’ fhaodadh feum air choreigin éirigh ás an oidhirp a tha aca.

Tha Coimisean nan Croitearan ann cuideachd. Gheibhear buidhnean beaga air Ghalldachd, leithid a’ Pholas no feadhainn nan <eng>Taxis<gai> aig am bheil cead chraobh-sgaoileadh na turusan aca féin, air bannaibh an V.H.F. Nach fhaodadh an Coimisean cead iarraidh air pàirt de na sanasan aca fhéin chur a-mach air an dòigh so—anns a’ Ghàidhlig—an àite bhith gan clo-bhualadh anns a’ Bheurla?

Ach an déidh sin, chaidh am B.B.C. fhéin a stéidheachadh airson a’ ghnothaich. Carson nach deanadh e an gnothach dhuinn? Tha iad air gealltainn dhuinn gum bi V.H.F. againn an ceann bliadhna no dhà. An uair a thig na stéiseanan sin is dòcha gum bi barrachd chlàir ionadail againn. Is dòcha! ach tha V.H.F. aig muinntir an àird an ear agus an Arcaibh mar thà; is e 15 mionaidean no math dh’ fhaoidte 20 a tha iad a’ faighinn anns an t-seachdain. Tha na


[TD 100]

mionaidean sin féin air an gearradh bharr a’ cheòl dannsa! Chan eil móran aobhar dòchais an sin?

Tha muinntir na Gaidhealtachd a’ gabhail barrachd sùim anns a’ chuspair so na bha iad riamh roimhe agus tha mi am barail gu bheil an t-àm againn Comhairle luchd-éisdeachd no rudeigin de ’n t-seòrsa a chur air bonn. Dh’ iarrtadh air gach fear is tè a bhitheadh ag éisdeachd ris a’ Bh.B.C. bhith ’na bhall ann, agus bhitheadh iad an còmhnaidh a’ cumail fìor-iarrtasan an t-sluaigh fa chomhair ceannardan a’ Bh.B.C. Chan e gum bheil na daoine sin an aghaidh na Gàidhlig idir. Is ann nach bi cuimhne aca oirre! Leughaibh leabhar-làimh Comunn Craobhsgaoilidh Bhreatainn bho thoiseach gu deireadh agus chan fhaic sibh iomradh air a’ Ghàidhlig eadar an dà cheann. Feumaidh sinne a cumail ’nan cuimhne air an dòigh a thubhairt mi. Thatar an dùil a nis leabhran a chlo-bhualadh, cleas an <eng>Listener<gai> am faighear bho àm gu h-àm cothrom air cuid de chlàir Roinn na Gàidhlig leughadh. Ma thig so bheir e cothrom eile dhuinn ar barail chur am follais.

Mu dheireadh chì mi aon dòigh eile air am faodadh Roinn na Gàidhlig a bhith air a leasachadh. Is e sin a spìonadh a-mach á Glascho air fad agus a leigeil an àiteigin air Ghaidhealtachd, an dàrna àite anns an Oban no ann an Steòrnabhagh. Tha an dà àite sin féin Gallda gu leòr (tha e follaiseach do dhuine air bith a leughas an GASAET gu bheil muinntir a’ bhaile sin mu thuath gam faicinn féin mar ghearasdan, a’ dìon iomall na rìoghachd Bhreatannaich an aghaidh nan Gaidheal borba). Ach chan uilear do Roinn bhith ann am baile air choreigin agus bhitheadh fear sam bith dhiubh gu math na b’ fheàrr na Glascho. Chan eil teagamh agam nach bi reusain chudthromach aig cuid a dhaoine an aghaidh so ach bu chòir do Roinn na Gàidhlig bhith ’na shuidhe ’na dhùthaich fhéin.

(Bu mhath leam taing a thabhairt do Mhuinntir Roinn na Gàidhlig; do Liam O’ Dhuibh-Ghiolla á Radio Eireann; do Oifig a’ Ph.M.G. agus do Mgr. Mac a’ Phearsoin, an Uibhisd, airson gach sanas a chuir iad thugam, agus do cheannard Roinn Rannsachaidh a’ Bh.B:C. airson cead cuid de na h-àirimh ùisneachadh á Cunntas an rannsachaidh a rinneadh air a’ Ghaidhealtachd.)


[TD 103]

Kierkegaard
Le IAIN MAC A’ GHOBHAINN

RUGADH am feallsanach Soren Kierkegaard ann sa’ bhliadhna 1813, an Copenhagen far na bhàsaich e nuair a bha e dà fhichead, ’s a dhà. Bha beagan airgid aige ’s mar sin chaith e a bheatha a’ sgrìobhadh, gun feum aige air obair eile a dhèanamh. Ann an dà bhliadhna dheug sgrìobh e fichead leabhar ’s a h-aon ’s dh’ fhàg e grunn mór phàipearan a chùl air a sin.

Tha ar linn fhìn a’ coimhead gur e feallsanach mór a bh’ ann de Khierkegaard, gidheadh feallsanach eu-coltach ri a roi-shealbhadairean, ach a-mhàin, ’s math dh’ fhaoite, Nietzche. Bha feallsanach mar Hegel a’ togail riaghailtean móra a dheanadh an saoghal air a thaobh a-muigh fhéin soilleir, ach cha b’ ann mar sin a bha Kierkegaard. Ma bha Hegel a’ déiligeadh ris an t-saoghal ar an taobh a-muigh, ’sann a bha Kierkegaard a’ déiligeadh gu tric ris an fheallsanach fhéin. Tha fhios againn bho Einstein gu feum sinn sin a dhèanamh agus ’se sin as coireach gu bheil barrachd a’ leughadh Kierkegaard an diugh na tha a’ leughadh Hegel.

Mar sin, bu chòir fios a bhith againn air beatha Khierkegaard ’s leis an fhìrinn innse bu chòir dhuinn an còmhnaidh sùil gheur a thoirt air an fheallsanach mus sgrùd sinn a chuid feallsanachd.

’Se duine crotach a bh’ ann de Khierkegaard ’s chan eil teagamh nach bu chòir dhuinn cuimhn’ a chumail air a sin. Nuair a bha pàipearan-naidheachd Chopenhagen a’ sàs ann, bha iad a’ tilgeil sin air.

Thachair aon deuchainn ri Kierkegaard ’na òige; is e sin gun cual e athair a’ mallachd Dhé, ’s bha e smaoineachadh a chaoidh gu robh mallachd air an teaghlach (mar a bh’ air taighean àraidh Greugach) air sgàth sin.

Thachair deuchainn eile ris cuideachd. Bha e dol a phòsadh nighean do ’m b’ ainm Regina, nighean a bha na b’ òige na e fhéin: rinn e cùmhnant rithe. Ach chaidh a’ chùmhnant a bhristeadh nuair a dhrùidh e air nach robh math dha pòsadh a chaoidh, oir dh’ aithnich e gu robh obair mhór mu choinneamh, a dh’ fheumadh a bhith dèanta ann an aonranachd. Ach bha e cho mothachail ’s gu robh e airson am pian a bheagachadh do Regina. ’S air an aobhar sin rinn e mach


[TD 104]

[Sanasan]


[TD 105]

gur e slaoightire a bh’ ann dheth fhéin, anns an dòigh sin a’ toirt air Regina a’ chùmhnant a bhristeadh i fhéin. Ged a bha a chridhe fhéin gort rinn e e fhéin lag-chridheach dhì-se. Tha so a’ teagasg móran dhuinn mu Khierkegaard, duine ciogailteach, ro-mhothachail, taghte le gibht a tharraing deuchainnean gun sgur mu a cheann.

Duine mór-cheudfathach crotach ann am baile beag nach robh ga thuigsinn, b’ e sin Kierkegaard.

Bha feum air na facail ud a ràdh, ach a dh’ aindeoin cùis ’sann air feallsanachd a tha sinn a-mach agus mar sin bu chòir dhuinn a ràdh gur e an seòrsa feallsanachd a thug e am follais feallsanachd <eng>existential<gai> no feallsanachd a bha a’ tighinn beò anns an fheallsanach fhéin, no mar a their sinn “’Se an duine am feallsanachd”. Bhàsaich Socrates airson a cheistean ach cha do bhàsaich Kant no Hegel airson am feallsanachd fhéin. Carson a bhàsaicheadh? Cha robh iad fhéin ’na bhroinn. Cha robh Socrates ag agradh feallsanachd idir, agus mar sin tha Kierkegaard nas fhaisg air Socrates na tha e air Kant no Hegel, agus gu h-àraidh tha e nas fhaisg air fochaid Shocrates. Agus sin cuideachd a dh’ aindeoin na fìrinn so gur e pàganach a bh’ ann de Shocrates agus Crìosdaidh de Khierkegaard.

Anns an naoidheamh linn deug bha Crìosdalachd a’ fàs <eng>liberal,<gai> eadhon an Copenhagen.

Mhothaich Kierkegaard gu robh daoine dol do ’n eaglais ach leis an fhìrinn innse cha robh dragh aca, cha robh iad an teis-meadhon na cùise. Cha robh Crìosd ’nam beatha, no, ma bha, ’se Crìosd <eng>liberal<gai> a rinn iad dhaibh fhéin. Agus air sgàth sin bha iad a’ smaoineachadh gu robh Crìosdalachd reusonta. Thubhairt Kierkegaard riutha nach robh, bha e mì-reusonta no baoth no mar a their sinn anns a’ Bheurla <eng>absurd.<gai> “Cha ruig duine creideamh le reuson: agus ’se mearachd na h-eaglais gu robh i teagasg gu ruigeadh. Feumaidh an duine leum a dheanamh agus tha an leum sin duilich. Chan eil Crìosdalachd furasd. Ach airson ministearan Chopenhagen (’s cha b’ e iadsan ’nan aonar) bha e ro-fhurasd: ’s airson an coimhthionailean bha e ro-fhurasd cuideachd. Thubhairt Kierkegaard riutha gu feumadh iad an leum amaideach a dheanamh ach ma bha duine aca ga thuigsinn cha robh móran airson an deuchainn sin a ghiùlain.

Oir, arsa Kierkegaard., airson an leum a dhèanamh feumaidh iad neachan (no <eng>individuals<gai>) a dhèanamh dhiubh fhéin. ’Sann glé ainneamh a gheibh sinn neachan a-measg dhaoine. Tha chuid as motha de dhaoine làn de bharailean a tha iad ag òl á leabhraichean ’s nach buin


[TD 106]

[Sanasan]


[TD 107]

do ’m beathannan gu teann. Barailean mar sin, tha Kierkegaard a’ gairm <eng>aesthetic.<gai> Tha iad mar gum b’ eadh, còmhdaichte ann an aodach ioma-dhathach an amadain. Ach tha neachan ann, dhà-no-trì: ’se neach air leth a bh’ ann de Chrìosd. Ach airson a’ mhór-shaoghail ’se a’ ghràisg a chanar riutha. Agus chunnaic sinn so anns na Nazis, bliadhnachan an déidh do Khierkegaard bàsachadh, ’s anns a’ chreideamh bhochd ioma-dhathach a bh’ aig Hitler, am fear a bha a’ riochd-shamhlachadh ’na inntinn thruagh choimheach a’ ghràisg choimheach fhéin.

Ach ciamar a nì duine neach dheth fhéin? Cha dèan gun phian, tha sin cinnteach. Nì e neach dheth fhéin le na taghaidhean a nì e. Tha againn ri taghaidhean a dhèanamh fad ar beatha (So no sin). A réir an taghaidh a nì sin, tha sinn gar dèanamh fhìn. Mura dèan sinn taghadh idir ’se taghadh a tha sin cuideachd. An fheadhainn nach dubhairt smid ás leth nan Iùdhach roimh ’n chogadh, rinn iadsan an taghadh: agus airson Pilate a’ nighe a làmhan bha e cho ciontach ri na h-Iùdhaich a cheus Iosa: nì sinn neachan dhinn fhìn le ar taghaidhean. Agus mar sin chunnaic Kierkegaard nach robh ministearan no coimhthionailean a thìm fhéin ’nan neachan oir cha do rinn iad taghadh idir. Dh’ fheumadh iad fhéin a bhith air a’ chrois, ma bha iad a’ dol a thaghadh Chrìosd. Cha dèanadh na bu lugha na sin a’ chùis. Bha e fhéin air a’ chrois fad a bheatha ach chan fhac’ e gu robh a ghibhtean spioradail fhéin mì-nàdurrach.

’Se an sgeulachd mhór a mhìnich Kierkegaard dhuinn sgeulachd Abraham is Isaac. Duine sam bith a leughas am mìneachadh so chan urrainn dhà gun aideachadh gu bheil e ann an làthair inntinn cho geur ’s a chaidh a bhuileachadh air an duine (no air an neach). Carson a thagh Kierkegaard an sgeulachd so? Ann an dòigh, nach do sheall Freud sin dhuinn, oir mar a bha Abraham a’ dol a dh’ ìobairt a mhic air beinn, nach ann mar sin, le bhith a’ mallachd Dhé, a dh’ ìobair athair Khierkegaard Kierkegaard fhéin? Ach thagh e an sgeulachd sin, féin-fhiosrachadh, air an aobhar gur e sin an aon sgeulachd a sheallas dhuinn có air a tha e a’ bruidhinn ’na fheallsanachd.

Oir dh’ iarr Dia air Abraham a mhac ìobairt, a mhac a fhuair e mar ghibht ’na shean-aois. Dé bu bhaothail na sin? Is dé bu bhaothail na so cuideachd, nach tug Dia aobhar sam bith dha airson an ìobairt sin a dhèanamh. An robh fhios aig Abraham fhéin gur e guth Dhé a bh’ ann: dh’ fhaodadh gur e an diabhal a bha ga mhealladh. Dé theireadh e ri bhean no ri nàbaidhean an déidh tilleadh dhachaidh:


[TD 108]

nach canadh daoine gur e murtair a bh’ ann? No dé . . . . Ach tha na ceistean a’ fàs ro lìonmhor.

’S a dh’ aindeoin sin dh’ fhalbh Abraham le Isaac ’s air an t-slighe cha dubhairt e smid oir cha thuigeadh duin’ e ged a bhruidhneadh e. So air baothalachd a’ chreideimh, anns an sgeulachd so, ma tha i ann an sgeulachd sam bith: so an taghadh piantail: so an leum, ma rinn duine leum a riamh: so neach a-measg neachan, Abraham.

Duine sam bith a tha ag iarraidh faighinn a-mach mu dheidhinn Khierkegaard—agus chan eil teagamh sam bith nach bu chòir do gach duine sin a dhèanamh ma tha e airson ar linn a thuigsinn—leughadh e am mìneachadh so. Tha sinn a’ creidsinn nach deach earrann a riamh a sgrìobhadh mu ’n Bhìobuill cho drùidhteach ’s cho geur ri so.

Tha Kierkegaard ag innse dhuinn gum bi sinn air ar meas air ar taghaidhean, chan ann air ar facail no air ar sgrìobhaidhean.

Mar a thubhairt sinn tha e duilich do dhuine an leum amaideach a dhèanamh ach mura dèan e e chan eil e ach mar fhaileas anns an t-saoghal ’s mar a thubhairt sinn cuideachd cha bhi na Nazis no a leithid fada gun gréim fhaighinn air. Tha ’n cudthrom so searbh (eadhon do Khierkegaard fhéin) ach co-dhiùbh bhruidhinn e mach, ’s dh’ fhuilig e móran fanaid ann am baile beag Chopenhagen air sgàth na facail a sgrìobh e ’s air sgàth a bheatha a bha beò anns no facail. Tha sinn a’ faicinn ’na bheatha pian do-ghiùlan ach cuideachd aig amannan gàirdeachas mhìorbhaileach; duine beag crotach nach do ruith a riamh bho chùraman na h-inntinn ach a bha a’ fulang gun sgur air an son.

Agus airson an sgrìobhadair so, nach eil an sgrìobhadh so fhéin mu dheidhinn Khierkegaard <eng>aesthetic<gai> is baoth mura dèan esan neach dheth fhéin cuideachd?

[Sanas]

[TD 115]

TEINE CEANN FOID
le Ailean Caimbeul MacGilleathain

[Dealbh]

Eadar-theangaichte le Pol MacAonghais


[TD 116]

THUG mi’n aire do na polasmain cho luath ’s a nochd iad, ’s iad a’ tighinn a-nall tarsainn a’ mhonaidh thugam. Nam b’e teicheadh a bhiodh fa-near dhomh cha b’fhada bhithinn ris. Aon sìnteag mhath ’s bhithinn a-null air a’ gharradh-mòintich, fada mun laigheadh sùil orm, agus bheireadh mo chasan-ruis gu siùbhlach sìos chun a’ chladaich mi far nach leanadh polasman mi, no duine sam bith eile nach robh eòlach, mar a bha mise, air a’ chromadh uabhasach ud sìos chun a’ ghrìpe.

Ach dh’fhuirich mi far an robh mi, ’s mo shlinneinean gu comhartail ris a’ ghàrradh ’s mo shùil air a’ ghréin. Is b’i sin a’ ghrian, mun taca-sa bhliadhna. Mìos deireannach an Fhoghair agus i a’ sìor dheàrrsadh, rud nach do rinn i fad an t-samhraidh agus b’ann air an arbhar a bha san iothlainn a bha ’bhuil.

Co-dhiù cha robh cothrom teichidh agam agus na beathaichean an earbsa rium. Bha iomadach beàrna an sud ’s an so anns a’ ghàrradh, agus mura fuirichinn-sa leis a’ chrodh rachadh na beathaichean gòrach ris na stallaichean, agus ’se a bh’ann an call mairt ach rud eile. Bu tric a chuala mi na bodaich a’ bruidhinn air Bliadhna na Goirt—1846—an uair a bha daoine cho fann leis an acras agus gum biodh iad a’ leigeil na fola á feadhainn de’n chrodh agus a’ deanamh seòrsa de bhonnaich dhith le min choirce. Bha da fhichead bliadhna o’n uairsin, ach shaoileadh tu gur ann an dé a bh’ann an-uair a thòisichear air do chàineadh ma thachair gu robh thu car àileasach mu do bhiadh. Agus, gu dearbh, cha b’fhada a bhiodh an aon éis a’ breith air teaghlach sam bith an diugh a chailleadh crodh, oir, gun chrodh, cha robh tighinn beò aig duine againn anns an eilean so. B’e sin bu choireach nach tug mi na buinn ás an-uair a chunnaic mi na polasmain ’s iad a’ dèanamh orm.

Bha sianar dhiubh ann, agus clogadan móra biorach orra a’ toirt an tuilleadh àirde dhaibh. Sianar cheatharnach cuideachd, a réir choltais. B’iad so pàirt de’n treud a ghairm Ivory, an Siorram, á Glaschu. Ach bha Ivory air a mhealladh ma bha e ’m beachd gu faigheadh na laoich so am fear a leag an gàrradh.

B’e so gàrradh cloiche ùr, brèagha, a thog an t-uachdaran—gàrradh a thug bhuainne da fhichead acaire de’n chùl-chinn ’s gun sgillinn air a thoirt dhuinn air a shon.

Agus, co-dhiù, b’e nochd an oidhche bha Lachlainn Bàn a’ tighinn dhachaidh. Bha a h-uile fiorannach a bha sa’ bhaile, agus á bailtean eile cuideachd, air togail air falbh ’na choinneamh. Bhiodh a’ ghrian greis fodha an-uair a thigeadh iad. ’Se sealladh a


[TD 117]

bhiodh ann—Lachlainn Bàn, saor mu dheireadh á prìosan Dhun-Eidinn, air ceann nan ceudan a chaidh ga choinneachadh. Cha b’fhada sheasadh polasmain Ivory riutha nan tachradh iad orra san tilleadh. Ach ’s beag feum a dheanadh sin dhòmhsa an dràsda agus sianar dhiubh gu bhith agam.

Stad iad air a’ chòmhnard mu’m choinneamh agus dh’eubh am fear bu mhotha dhiubh rium mi thighinn far an robh e, agus e a’ sgalartaich rium ann am Beurla mar gum b’ann ri cù.

Ghabh mi mo dhìol ùine ag éirigh. Cha robh esan no duine eile a dh’eubhadh mar sud rium a’ dol a dh’fhaighinn urram bhuamsa ann an cabhaig. Ach a dh’aindeoin an àrdain a bh’air mo bhathais, bha an t-eagal, ’s gu leòr dheth, a’ snaimeadh mo chaolain. Cha robh fios gu dé na b’aithne do na balaich so. Nam b’aithne dhaibh gur e mi fhéin is m’athair a leag a’ chiad chlach far gàrradh an uachdarain, no gur mise a riab am paipear far dorus na bùtha—am paipear a chuir am bàillidh suas, a’ mùidheadh òirnn nan togamaid murag no faochag far a’ chladaich gun phàidheadh air an son—nam b’aithne dhaibh dad de’n so, ’se droch dhìol a gheibhinn-sa bhuapa.

“An ann bodhar a tha thu?” dh’eubh an sergeant sa’ Bheurla. “Trobhad an so sa’ mhionaid!”

Chaidh mi null, cho slaodach ’s a b’urrainn dhomh, ’s thàinig e rium gum biodh e greis a’ bòilich ri Lachlainn Bàn mun toireadh am fear sin ceum idir thuige. Co-dhiù, an uair a ràinig mi, thug e sùil chrosda mhì-chiatach orm, agus dh’iarr e orm a leantainn. ’S gun an còrr dàlach, thionndaidh e’n taobh a thàinig e. Aig an dearbh àm, chaidh dithis eile fear air gach taobh dhìom agus rinn iad greim orm. Bha mi air thuar tionndadh is ìnnse dhaibh nach b’urrainn dhòmhsa an crodh fhàgail an sud leotha fhéin, an uair a fhuair mi ùpag uabhasach o fhear aca. Laigh cròg mhór ghreimeil an fhir eile air mo ghualainn agus chaidh mo stiùireadh air adhart. Rinn mi am beagan spriodail a b’urrainn dhomh, ach fhuair mi sgailc eagallach san lethcheann a theab mo chur ann am paiseanadh, agus a thug na deòir gu mo shùilean ge b’oil leam. Chunna mi nach robh ann dhòmhsa ach am beagan lùths a bha ’na mo chasan a chur gu feum, agus an sergeant a leantainn. Bha esan a’ dèanamh air ais air an tigh-sgoile ach shaoil mise, leis a’ ghréim a bh’aig an fhear a bh’air mo chùlaibh air iomal mo sgòrnain gum bithinn air mo thacadh fada mu ruigeamaid.


[TD 118]

Bha ceathrar de na polasmain air thoiseach orm fhéin ’s air an dithis eile, agus chuala mi fear aca ag ràdha r’a chompanach sa’ Bheurla “Tha mise ràdha riut nach eil an Seanalair air a dhòigh. Cha lasaich e gus an toir e na <eng>marines<gai> chun nan daoine caothaich so.”

B’e an Seanalair an t-uachdaran—Kemball-Denison—agus ged nach fhaca mi riamh an duine, bha mi èolach gu leòr air an ainm. Bha ainm air a h-uile bileig a stopadh am bàillidh ri uinneig no ri dorus, ged a bha móran a’ deanamh dheth gu robh am bàillidh ri iomadach rud gun fhios gun fhoighneachd do’n uachdaran.

“Ach, cha toir è,” ars am fear eile. “Ni ’n Siorram sin. ’Se ’n Siorram am fear a chuireas smachd orra ’laochainn.” Thug an treas fear sùil mun cuairt agus, air a shocair, thuirt e, “Co-dhiù <eng>marines<gai> ann no ás, cha bhithinn an àite an fhir so air dad a chunna mi riamh.” Bha greis mun do thuig mi gur ann orm fhéin a bha e a’ toirt tarraing.

Aig geata an tigh-sgoile, an uair a ràinig sinn, bha coidse mór brèagha agus ceithir eich dhubha ghleansach fo uidheam ga tharraing. Bha’n sgoil, a réir choltais, air sgaoileadh tràth, oir bha dròbh mhór chloinne mun cuairt. Bha grinneas nan each agus eireachdas na h-acfhuinn a bh’orra ’na annas dhaibh, agus bha a h-uile gurc san àite air bhiod gu faighinn faisg. Ach bha am fear a bha leis na h-eich—leth sheann duine agus sgraing ghruamach air—a’ mùidheadh na cuip orra a h-uile turas a theannadh iad dlùth. Thug mi an aire do Mhàiri, mo phiuthar, agus chaidh agam air eubhach rithe i dh’fhalbh a thoirt sùil air a’ chrodh, mun deachaidh mo phutadh troimh na geatachan.

Bha MacNeacail, am maighstir-sgoile, ’na sheasamh aig an dorus, agus ged a bha aodann fada, sòluimte air an diugh, abair gun do rinn mise toileachadh ris aig an àm ud. Oir ’se a bha ann am MacNeacail ach fear dhinn fhéin, fear a thigeadh a-mach leis na smuaintean ’s na briathran sin a bha taisgte gu domhainn ’nad chorp, ach nach ruigeadh bàrr na teangann agad am feasd gun fhoghlum is Beurla phongail a’ mhaighstir fhéin a bhith agad. Bu ghlan, a dhuine, a bhith ag éisdeachd an-uair a bhiodh e a’ cur ás a chorp mu na h-uachdarain agus gach eucoir a bha iad a’ deanamh air daoine, oir cha do chleith MacNeacail riamh gu robh truas agus taobh aige ri na croitearan. Ach cha tug e sùil an taobh a bha mi an diugh, ged a stiùir e mi gu socair a-steach do’n sgoil.


[TD 119]

Bha dithis ’nan suidhe aig bòrd a’ mhaighstir. Fear dhiubh, dh’aithnichinn an àite sam bith, Màidsear Traill am bàillidh, agus b’e sin an aithne nach toireadh tlachd do dhuine anns a’ bhaile so. Bha e àrd, dèanta, gun teagamh, ach bha brù mhór an deagh bhidhe agus an dìomhanais a’ fàs gu math follaiseach air. Ach ma bha e ag at mu bhannan na briogais, bha e ag at buileach anns a’ chlaigeann leis an uaill ’s an fhearas-mhóra de’n robh e loma-làn. Cha robh duine sa’ bhaile againn nach dùraigeadh olc do’n bhuamasdair aineolach so. Cha b’aithne dhomh am fear eile, ach bha sùil chruaidh bhiorach ’na cheann agus coltas duine a b’aithne a ghnothaich air.

Rinn MacNeacail casad beag, an-fhoiseil, agus thòisich e anns a’ Bheurla air innse dhomh gum b’e so Superintendent Fleming a thàinig a dh’aona ghnothaich á Inbhirnis a dh’fhoighneachd cheistean, agus bha e a’ dol a chur feadhainn ormsa agus dh’fheumainn a bhith cìnnteach gum freagrainn iad gu firinneach mar a chaidh ionnsachadh dhomh anns an sgoil.

Thòisich an sin Fleming air mo cheasnachadh mu dheidhinn sud is so, agus an e deagh sgoileir a bh’annam. Thuirt MacNeacail gur h-e gu dearbh. “Rud beag leisg air uaireannan,” ars esan, “ach fìor mhath air a shon sin. Mura b’e athair a bhith ’na chrioplach agus feum air an fhear so air a’ chroit, bha mise air a chur air adhart na b’fhaide agus bursaraidh ’na chois.”

Cha robh am bàillidh air a dhòigh am maighstir a bhith bruidhinn mar so, agus dh’òrdaich e Fleming cumail air leis na ceistean. Rinn am maighstir gu tuilleadh a ràdha, ach cha b’fhada chaidh e. Thionndaidh am bàillidh agus thug e sùil air. Ciod e ar bith a bh’aig a’ mhaighstir r’a ràdha, cha leigeadh an t-eagal leis a nis. Cha robh fhiosam dé a dhèanainn leis an tàmailt. Agus, gu dearbha, is ann tàmailteach a bha an gnothaich an uair a chuimhnichinn a liuthad oidhche a dh’éisd mi ris a’ mhaighstir agus e a’ cur ás. Na thuirt an duine ud mu na h-uaislean, agus a’ ghòraiche bh’ann a bhith a’ deanamh mithean is maithean de aon shluagh Dhé! Cha do shaoil mi an-uairsin gun cuirte stad cho furasda air leis a’ bhurraidh Màidsear so.

“Sgrìobh d’ainm air a’ phaipear so” ars an <eng>Superintendent.<gai>

Thog mi peann a bha mu’m choinneamh air an deasg. Cho luath ’s a bha e ’nam dhòrn shaoileam gun do shìolaidh mo dhuinealas ás mo chridhe is ás mo chnàmhan. Cha robh annam


[TD 120]

aon uair eile ach giullan gealtach sgoile, agus iarunn bonn an t-suidheachain fuar fo mo chasan-ruis mar a bha e iomadh uair roimhe. Co-dhiù, chaidh agam, critheanach ’s gu robh mo làmh, air m’ainm a sgrìobhadh.

“Sgrìobh a nise, General Kemball-Denison” chaidh iarraidh orm. Chaidh agam air Kemball a sgrìobhadh K-E-M-B-A-L, ach cha robh mi cìnnteach ciamar bu chòir dhomh an leth eile a litreachadh. Stad mi, is thuirt mi sin ris an t-<eng>Superintendent.<gai> Thug e fhéin ’s am bàillidh sùil air a chéile. Feuch ris co-dhiù.” Agus chuir mi sìos D-E-N-N-I-S-O-N.

Chaidh am paipear a spìonadh ás mo làimh agus thòisich iad ri sgrùdadh garbh a dheanamh air, thall aig an uinneig. Thug am bàillidh bileag air choreigin ás a phòcaid agus thòisich e fhéin ’s Fleming ri diùrrais cho socair ’s nach deanainn a-mach facal.

Thàinig an sin am bàillidh, agus coltas air gu robh an caothach ga dhalladh, a-nall far an robh mi agus bhuail e bileag phaipeir air mo bhialaibh. Cha b’e am paipear air an do sgrìobh mi a bh’ann idir.

“Tha fios agad dé tha sin?” dh’eubh e.

Ghnog mi mo cheann.

“Am paipear a thug thu ás do phòcaid” arsa mise.

Theab so a chur ás a rian buileach! Thug e slaichd air an deasg le steabhaig a bh’aige a theab na meòirean a thoirt dhìom, agus thòisich e air eubhach ’s air mionnachadh. Leis an fheirg a bh’air, cha do thog mi móran de na thubhairt e, ach thuig mi gu robh e a’ smaoineachadh nach robh annam ach am piatharlan, agus mura sguirinn de m’ sgeig gun leigeadh esan fhaicinn dhomh.

“Leugh sin, agus leugh a-mach e,” ars an <eng>Superintendent.<gai>

Thog mi a’ bhileag robach a bha mu mo choinneamh, ach cha mhór a dheanainn dhith an toiseach. Bha an sgrìobhadh cho dona ’s cho cabhagach ’s cho ròpailte air a chur sìos.

“Greas ort!”

Thòisich mi an sin, mar a b’fheàrr a b’urrainn dhomh, air leughadh na bha sgrìobhte.

<eng>“General Kembal-Dennison. Sir, I have Noticed in the Papers that you are determined to Remove these men that have thrown down an enclosure you builded on their grazing land. You will hunt them down, you say, and when you have found them Remove them from their homes.


[TD 121]

Well, if you do as sure as there is a God in Heaven if you Remove a single one of them . . . .”<gai>

Stad mi aige sin is mi air m’uabhasachadh. Ach ma stad, fhuair mi strachd de steabhag leathair a’ bhàillidh air cùl an dùirn a chuir gaoir tromham. Choimhead mi air a’ mhaighstir. Ach sheachainn esan mo shùil agus sheall e air an làr mu ’choinneamh.

“Cùm ort,” arsa Fleming.

Thug mi sùil eile air a’ phaipear agus chùm mi romham cho luath ’s a b’urrainn dhomh.

<eng>“. . . . if you Remove a single one of them there shall be Blood Shed. If I meet you one Night or Day or anywhere that I can get a Ball to bear on you I will strike you down. You are only a Devil, and it is to him you will go and the sooner the better. The curse of the poor and the Almighty be on you. I give you fair warning. Let these Poor men be or you Perish.”<gai>

Cha tàinig diog no gluasad á duine aca an uair a chrìochnaich mi, agus bha ’n t-sàmhchair cho trom ’s gun cluinninn diasgan na deasg a bha air chrith fo mo shléistean. Tha mise ’g ràdha riut gun robh an t-sàmhchair ud doirbh a giùlan, agus dhùraig is dhùraig mi gun togadh cuideigin a ghuth. Gu h-àraid am maighstir-sgoile. Ach cha tainig aon diog ás.

Mu dheireadh thall, thuirt Fleming. “Thug thu ’n aire gur e ’n aon litreachadh—an litreachadh ceàrr—a bh’air an dà bhileig? Ghnog mi mo cheann, ach, a dh’innse na fìrinne, cha robh fiosam co air a bha e a’ bruidhinn.

“Agus gu dé bha nad bheachd, ille? An robh thu de’n bharail gun cuireadh tu eagal air an uachdaran leis an litir so?”

“An ainm Dhé,” dh’eubh mi, “cha bu mhise sgrìobh i.”

“Có, ma tha?”

“Chan eil fhiosam.”

“An e d’athair?”

“Chan è. Cha b’urrainn dha.”

“Có, ma tha?”

“Chan eil fhiosam.”

“Có a leag balla an uachdarain?”

“Chan eil fhiosam.”

“Chunna tu iad ga leagail.”

“Chan fhaca.”

Cha robh an so ach tòiseachadh. Chùm e orm, a’ ceasnachadh


[TD 122]

’s a’ ceasnachadh, agus am bàillidh e fhéin mu dheireadh thall ag eubhach ’s a’ mùidheadh orm gun grodainn sa’ phrìosan mura freagrainn na b’aithne dhomh. Bha fear air gach taobh dhìom ag eubhach ’s a’ bualadh nan dòrn air an deasg mu m’ choinneamh. Chuir iad ’na mo bhoil mi, buileach glan. Ach aon rud air an do chùm mi cuimhne—cha robh dòigh aca air mo chur do’n phrìosan mura freagrainn. Mar sin, shuidh mi ’s mi a’ crathadh mo chinn ris gach ceist, ged a dh’fhiach iad gach cleas air mo tharraing.

Mu dheireadh stad na ceistean ’s a’ ghlaodhaich. Chaidh an sergeant a ghairm a-steach, agus òrdugh a thoirt dha mo chur anns a’ choidse.

An-uair a nochd sinn a-mach, cha robh Màiri a-measg nan sgoilearan. Bha i, a réir choltais, air mo chomhairle a ghabhail, agus air falbh chun a’ chruidh. Ach mura robh ise ann, bha gu leòr eile. Bha treud mhór chailleachan air cruinneachadh a nise, ’s theab na sùilean leum ás an cinn an-uair a chaidh mo thogail do’n choidse eadar na polasmain ’s a dh’fhalbh na h-eich dhubha ’nan deann leinn a-null air an drochaid ’s a-mach air rathad a’ mhonaidh.

Ach luath ’s gu robh na h-eich a’ togail orra, fhuair mi sealladh san dol seachad de Sheumas Crùbach, an tàilleir, agus e ’na sheasamh a-measg nan cailleachan aig an drochaid. Bu neònach an sealladh e, an crioplach truagh, meata, an sud a-measg nam boireannach. Cha robh tuar math riamh air an duine, agus gu dearbh, bha e glas an diugh, agus ’se a dh’fhaodadh. Oir bha fhios aige, shaoilinn, gu robh fios agamsa gur h-esan a sgrìobh an litir a’ mùidheadh air an uachdaran.


Seumas Crùbach

Tha daoine ann nach gabh tuigsinn. Agus bha Seumas Crùbach air fear dhiubh sin.

Shaoileadh tu fear a dheanadh obair le làmhan cho snasail ’s a dheanadh esan le siosar ’s le snàthaid gum biodh a bheag no mhór de thonaisg ’na cheann. Ach fiach thusa . . . Càit’ an robh tonaisg an fhir a shaoileadh gum mùidheadh e murt air an uachdaran gun na polasmain a thoirt mu’r cinn, agus an t-àite air a ghànrachadh leotha? Is cha mhór a bharrachd tonaisg a bh’agam fhéin, nach do thuig mi roimhe so gu dé bha Seumas còir ris.

An là ud a chaidh mi thuige a dh’iarraidh còta a’ mhaighstir, dh’fhoighneachd e dhìom ciamar a sgrìobhadh duine ainm an


[TD 123]

uachdarain. An-uair a dh’fhoighneachd mi carson so, thòisich e air bòsd gun cuireadh esan stad air obair an uachdarain. Ach cha do shaoil mise dad de sin aig an àm, oir cha do lasaich Seumas riamh ach a’ sgrìobhadh litrichean feargach gu luchd nam paipearan naidheachd, ged nach b’fhiosrach mi gun do nochd gin riamh dhiubh anns na paipearan.

Cho-dhiù, có ghabhadh móran suim de chreutair truagh mar a bha Seumas?

Ach cha b’ann air Seumas bochd na bodhaig mhì-dhealbhaich bu mhotha bha mo smuain ach air a’ mhaighstir. Cha robh fhiosam dé dheanainn dheth-san idir, idir. An e so am fear a thug ultach leabhraichean dhomh ri’n leughadh, ’s a thug misneachd iomadach uair dhomh an-uair a bhithinn searbh de’n obair, ’s de’n bhristeadh-cridhe, ’s de’n dubh-chosnadh an damanaidh a bh’againn an cois an t-seòrsa uaislean a bha thairis oirnn? Bu bhrìgh na misneachd sin an creideamh a bh’aige gu robh gach mac màthar de shliochd Adhaimh, saor o là a bhreith, agus nach robh san fhear nach togadh a cheann ’s nach bruidhneadh a bharail an làthair dhaoine eile—ìosal no uasal—ach tràill nan tràillean. Nach fhaca mi an diugh esan fhéin, a chuirinn os cionn gach uachdarain is eile, crom, sàmhach, am fianuis bumalair aineolach de bhàillidh anns an robh brag gu leòr fhad ’s a mhaireadh cumhachd an uachdarain air a chùl? Is uabhasach am briseadh dùil an uair a théid do thréigsinn le fear anns an do chuir thu earbsa mhór. Chuir a nise burraidheachd a’ bhàillidh eagal ás ùr orm. Mar a toireadh am maighstir, le fhoghlum ’s le Bheurla, aghaidh air ’na thigh-sgoile fhéin, gu dé a b’urrainn giobal cas-ruisgte de m’ sheòrsa-sa a dheanamh? Cha deanainn bun no bàrr de’n ghnothaich!

Bha sinn a nise air siubhal math a dheanamh, agus bha a’ bhuil air na h-eich, ’s am fallus a’ sruthadh dhiùbh leis an dìreadh chas a bh’aca aig toiseach an turais. Bha cromadh na bu chaise buileach air thoiseach orra, ma tha, oir chitheamaid a nise, agus am monadh seachad againn, cladach an taoibh an iar agus Bàgh Uige shìos fodhainn gu ciùin, sìobhalta, ann an sàmhchair an fheasgair. Gu dearbh, bha am bruthach cas—na bu chaise na bha cuimhneam air o’n turas mu dheireadh a bha mi a-bhos air an taobh an iar, agus bha an dìol aig na h-eich seasamh an cas a ghleidheadh sa’ chromadh.

Thug mi fa-near gu robh an sergeant a’ fàsgadh mo ghlùine, agus sheall mi air.


[TD 124]

[Sanas]


[TD 125]

“Nis, ille, aidich gura tù a sgrìobh an litir agus iarr maitheanas air an uachdaran. ’Se sin as fheàrr dhuit cus, a laochainn.”

An-uair a chuala mi so agus a chunnaic mi am plìon a bh’ air—esan a bha a’ spochadh orm shuas air a’ mhonadh mar gum biodh e ri cù—cha robh fhiosam dé a chanainn ged a bha fhiosam fìor mhaith dé a bha fa-near dha.

Thug mi sùil sìos air a’ bhàgh agus air na sgothan iasgaich a bha san acarsaid fodhainn, air an làrach a rinn an tuil mhór naoi bliadhna air ais, air na tighean cruinn mu’n chladach is toit liath na mòna ás gach simileir ag éirigh dìreach ann am fèath an fheasgair. Gu dearbh, bha sìth air a’ bhaile-sa nach ruigeadh ormsa an ceart-uair is mi air mo rathad gu tigh a’ bhàillidh shìos aig ceann a’ bhàigh.

“Seadh?” dh’fhoighneachd an sergeant, agus dh’aithnichinn air gur ann an-fhoiseil a bha e a’ fàs. “Dé do bharail?”

Nan robh bliadhna no dhà eile a dh’aois agam, agus am barrachd neairt a thigeadh ’nan cois, bha mi air a bhualadh an sin fhéin, an trusdar gun tlachd. Ach bhuail an t-eagal, ’s an fhearg, ’s an cianalas còmhla mi, ’s bheirinn rud sam bith air a bhith taobh thall a’ mhonaidh ann an tigh m’athar, an àite bhith air mo thogail mar so ’s mo thoirt an lùib choigreach agus rud air a chur ás mo leth a rinn duine eile.

“Ach, an ainm an Aigh,” dh’eubh mi ris, “na cluinneam an còrr. Tha mi seachd seann sgìth de cheistean, ’s an deamhain gin a fhreagras mi tuilleadh.” Rug e air bhroilleach orm, agus cha mhór nach do chrath e ’n ceann far na h-amhach agam. Bha aodann mór, reamhar, air at ’s air rudhadh leis an fheirg, agus fhuair mi àileadh geur na h-analach agus àileadh fallus loth a chuim dheth, is theab iad an dìobhairt a thoirt orm. Leig e ás mi, a’ smaoineachadh gur e ’n t-eagal a bh’orm.

“Abair sin ris an t-Seanalair, a laochainn,” ars esan agus roileas air. “Seadh, abair thusa sin ris, is chì sinn dé a thachras dhuit!”

Bha tigh mór eireachdail aig a’ bhàillidh agus b’iongantach leam fhéin gun cuireadh aon duine feum air togalaich a bha uimhir sud. Co-dhiù, cha d’fhuair mise móran cothrom air beachdachadh air an tigh, oir, gun dàil, chuireadh mi ann an rùm cùil, agus chaidh an dorus a ghlasadh orm. Bha an t-ùrlar cloiche fuar fo mo bhuinn, agus cha bu mhisde mo chasan sin idir oir bha iad teth, tioram, an déidh mo thurais. Thug mi sùil mun cuairt.


[TD 126]

A réir na h-àirneis, chanainn gum b’e so an rùm anns am biodh na searbhantan a’ nigheadaireachd ’s gu dearbh ’se seòmar lom, glan, a bh’ann. Chaidh mi null chun na h-uinneige, agus sheas mi air mo chorra-biod a’ coimhead a-mach air staran mór, farsainn, ’s ag éisdeachd monmhar an t-sruthain a bha a’ ruith seachad cùl an tighe air a thuras o’n bhealach gu h-àrd os mo chionn. Cha robh fuaim sam bith eile r’a chluinntinn, ach ceòl feasgair nan eun anns na craobhan, agus geumnaich a’ chruidh a’ tighinn air astar thugam o na cnuic mun cuairt. Le truimead na sàmhchair shaoilinn nach robh anam beò fo chabair an tighe mhóir ud ach mi fhéin.

Mar sin, b’iongantach ciamar a fhuair i a-stigh gun fhios dhomh.

Bha an dorus dùinte air a cùlaibh, agus i ’na seasamh am meadhon an ùrlair mun do thionndaidh mi ’s a mhothaich mi gu robh i ann. Cha robh fhiosam dé a chanainn, agus sheas sinn greis mhór gun diog a ràdha r’a chéile.

Bu nighean bhòidheach gu leòr i—car mu m’aois fhéin agus math eireachdail air a cur uimpe, gu math na b’eireachdaile na té de h-aois a chunna mi riamh. Cha b’eòlach i so, rachainn an urras, air aran gun annlan no fuachd nan casan-ruis. Bha a dreach ’s a giùlan ag innse gu soilleir nach do rug éis no cion sam bith riamh oirre. Mu dheireadh, ’s i cur goic phròiseil oirre, thuirt i ann am Beurla rium “An robh thu cho cearbach ’s gun do shaoil thu an t-eagal a chur air an uachdaran le litir mar sud?”

Tha mise ag innse dhut gu robh an caothach orm—a’ cluinntinn sud o sgealb de nighinn nach robh na bu shine na mi fhéin. An uair nach tug mi feairt luath gu leòr oirre, dh’eubh i “Freagair mi!” agus i a’ bualadh a coise air an ùrlar leis a’ chrosdachd. Thòisich tachas uabhasach ’na mo lurgannan le sùgh na còinnich a bhith air tiormachadh orra, agus sheas mi air aon chois ga tachais leis an t’éile.

“An tuig thu Beurla idir?” chaidh fhoighneachd dhìom.

An uair a chuala mi so, bha mi coma có ì.

“’S mi a thuigeas, fìor mhath,” arsa mise, “agus bha feadhainn a b’eòlaiche na thusa a’ cur cheistean orm mar tha, ’sann agam a tha brath, ’s gun fhios carson. Cha do sgrìobh mise litir no litir chun an uachdarain.”

“Dé a dh’fhàg an so thu, ma tha?”

’S mise an aon duine air am faigheadh iad gréim. Tha a h-uile fiorannach eile sa’ bhaile air falbh an coinneamh Lachlainn.”

“Lachlainn?”


[TD 127]

“Seadh. Lachlainn Bàn. Tha e a’ tilleadh ás a’. . á Dun-Eideann. Is chaidh a h-uile duine anns a’ bhaile ’na choinneamh.”

“’S carson a thog na polasmain thusa?”

“O carson ach gun tug an t-uachdaran dhaibh òrdugh cuideigin a thogail, co-dhiù bhiodh am fear sin ciontach no nach bitheadh.”

“Chan eil sin ceart!” dh’eubh i, “Chan eil a ceart idir, idir. Co-dhiù, chan eil annad-sa ach balach fhathast.”

“Tha mi sia bliadhna diag, agus ’s fhada bho dheanainn obair là fir. Tha feum gun dèanadh.”

“Càit’ am bheil thu a’ fuireach?”

An uair a dh’ainmich mi am baile, dh’aithnichinn oirre gun cual’ i mu dheidhinn roimhe so.

“Nach ann an sin a bha an ùpraid greis air ais? Nach do chuireadh fear-eigin do’n phrìosan airson fear de luchd an t-Siorraim a bhualadh?

“Chuir. Lachlainn Bàn. Agus gu dé rinn e ach a dhìcheall a’ dìon seann bhoireannach. Bha an Siorram ga cur a-mach ás an tigh bho nach pàidheadh i am màl uile gu léir—rud nach b’urrainn i a dhèanamh.”

“Agus chan eil duine agaibh mar sin a’ dol a phàidheadh mall a nise?”

“Am bheil e ’na ìongnadh?” arsa mise le feirg. “Am màl a thrì uimhir ’s a bha e, bhon thàinig an t-uachdaran mu dheireadh so. Agus esan ag iarraidh airgid oirnn ma thogas sinn faochag no ma bhuaineas sinn mòine. Na muragan a’ grodadh air a’ chladach a’ feitheamh gus an togair an t-uachdaran an toirt leis, ’s gun math dhuinne corrag a chur orra. Agus, ma throgras an dearbh uachdaran, bheir e bhuainn na tighean ’s na croitean ’s gach eile—am màireach, ma bhuaileas e ’na cheann. Dé tha thu a’ smaoineachadh a tha a’ cur na h-uimhir a-null a dh’Ameireaga?”

“Dé sin?”

“Tha nach eil uachdaran no bàillidh thall an sin a’ feitheamh orra.”

“Ciamar tha fhios agad?”

“Tha mi air gu leòr a leughadh mu dheidhinn. Is nan leughadh tu théin an <eng>Declaration of Independence<gai> bhiodh fhios agad cuideachd.”

Ach cha do chuir so a-null no nall i.

Bhiodh cuideigin os do chionn an Ameireaga ge b’oil leat.”

“Dh’fhaodadh gum bitheadh, ach cha b’e uachdarain no bàillidhean a bhiodh annta.”


[TD 128]

“O ’se, ach gum biodh ainmeannan eile orra thall an sin!”

“Tha barrachd air ainmeannan ùra ann an Ameireaga. Seall an treud a dh’fhalbh á so fhéin ’s iad a’ deanamh glé mhath thall.”

“Ciamar a tha fhios agad?”

“Tha fhiosam fìor mhath, air na litrichean a tha iad a’ cur dhachaidh.”

Sheall i orm.

“Am bu toil leat fhéin a dhol a dh’Ameireaga?”

“Mise?”

Cha robh fhiosam dé chanainn, oir so rud nach do bhuail ’nam cheann chun a so fhéin.

“Tha mise air a bhith an so on rugadh mi,” thubhairt mi, agus an fhearg ag éirigh orm, “agus na ciadan de mo shìnnsirean, fada mus robh guth no iomradh air an t-Seanalair Mhór.”

Stad mi an sin, ach cha tuirt i guth air ais.

“Chan eil thusa a’ tuigsinn,” arsa mise. “Chan eil thusa a’ tuigsinn idir ’s cha tuig gu bràth. Cha bhoin thu do’n àite-sa ann.”

“Cha bhoin,” dh’aontaich i, gun ghuth gun iomradh air càit ás a bha i, ach chuirinn geall gu robh i càirdeach do’n bhàillidh—b’e ’n aon seòrsa bruidhne a bh’aca, Beurla lom, chruaidh, aithghearr.

“Am bi thu an còmhnaidh a’ falbh cas-ruisgte?” dh’fhoighnich i an-uairsin ás a guth-thàmh.

Chrath mi mo cheann, ach dh’fhairich mi mo bhusan a’ fàs dearg agus ise, le a brògan, brèagha, boga ’s a h-aodach rìomhach, a’ coimhead orm an clàr an aodainn. Saoil an creideadh i mi nan innsinn dhi gu robh paidhear breagha bhròg agam a-stigh, deiseil airson a’ Gheamhraidh, agus tacaidean annta? Tha cuimhneam an tlachd a bheireadh làrach nan tacaidean ud dhomh. Bhithinn a’ taghadh nan àiteachan boga sa’ mhonadh nuair a bhiodh na brògan orm, los gum faicinn na làraich aca air mo thilleadh.

“O, is toil leamsa a bhith a’ falbh cas-ruisgt’,” ars ise. “Chan eil dad as fheàrr leam na diogladh an fheòir fo mo bhuinn. Ach dé am math? Cha leig Miss Butler leam mo bhrògan a chur dhìom a muigh no mach.”

“Có a th’ann am Miss Butler?”

O tha an <eng>governess<gai> agam” fhreagair i ’s i a’ cur dreun oirre a thug snodha gàire orm. Ach cha robh fhiosam gu dé a bh’ann an <eng>governess<gai> ’s mar sin cha duirt mi guth.

“Am bheil thu a’ fuireach ann an tigh-tughaidh?” dh’fhoighneachd i.


[TD 129]

“Tha.”

“Is an teine am meadhoin an làir?”

“Seadh.”

“Am bi do shùilean goirt idir leis an deathaich?”

Och, fàsaidh duine cleachdte ris. Is toil leamsa ceò na mòna.”

“Ma tha bha mis’ air mo dhalladh leis, an aon turas a bha mi riamh ann an tigh mar sin.” Thòisich ise an sin ri gàireachdaich.

“Bha cailleach, tha cuimhnean, ’na suidhe air beingidh ach leis mar a bha mise air mo dhalladh leis an deathaich chan fhaca mi gréim dhi ’s thuit mi ’na mo chlostar mu casan.”

Cha robh i ach air so a ràdha an uair a chuala sinn cuideigin a-muigh ag eubhach “Miss Fion-a! Miss Fion-a!” Thàinig gruaim air aodann na h-inghinn agus rinn i air an dorus. Rinn i comharra rium gun diog a ràdha, agus, le smèideadh beag, aithghearr, do m’ ionnsaigh, dh’fhosgail i an dorus air a socair agus chaidh i a-mach, gun fhuaim, gun fharum, mar a thàinig i.

Cho luath ’s a dh’fhalbh i thug mi sùil air an dorus. Cha do ghlais i idir ás a deidh e, agus cha robh fhiosam dé a dhèanainn dheth so idir, idir. ’Ne an dìochuimhn’ a bh’ann, no robh e ’na beachd spòrs fhaighinn orm an-uair a dheanainn oidhirp air teicheadh? Dé a b’fhasa dhi na facal a ràdha ris na polasmain agus cha bhiodh iadsan fada a’ breith orm nam biodh iad gam fheitheamh?

Ach mar bu mhotha smaoinichinn, ’sann bu lugha bheirinn creideas gun deanadh i rud cho suarach so. Bha rudeigin eagalach fallain, onarach, mu deidhinn. Dh’fhaodadh i bhith àrdanach agus spuaichte le pròis nan uaislean, ach bheirinn mo gheall nach robh cealg a’ gabhail rithe. Co-dhiù, cha robh mise a’ dol a theicheadh air duine sam bith—<eng>superintendent<gai> no bàillidh, seadh, no an t-uachdaran mór fhéin a nise.

Sheas mi greis aig an uinneig ’s mi a’ smaoineachadh air an te a chaidh a-mach. Bha i eadar-dhealaichte bho the òig a thachair orm riamh. Cha robh eagal aice roimh dhuine beò; dh’aithnicheadh tu sin air an t-sùil dhìrich, ghéir, a bheireadh i ort, sùil anns nach robh fiamh no fiaradh. Beag agus òg ged a bha i, shaoilinn nach b’fhurasda do dhuine an gnothaich a dheanamh air an dearbh thé.

Chuala mi ceumannan troma, slaodach, a’ tighinn chun an doruis, agus nochd fear nan each a-steach. Thug mi ’n aire do’n fhear so an-uair a bha e a’ mùidheadh na cuip air a’ chloinn aig


[TD 130]

an sgoil. Cha do chòrd a choltas rium an uairsin, agus cha do chòrd i dad na b’fheàrr rium mar a b’fhaisge bha mi air. Thug e an aire nach robh an dorus air a ghlasadh, ach bha e greis a-stigh mun do mhothaich e gu robh dad ceàrr. Thainig plìonas grànda air. “Gheibh cuideigin a theisteanas an-uair a chluinneas am Màidsear mu dheidhinn so. O gheibh, fuirich thus’ ort. ’S esan a gheibh, theid mi’n urras. Smaoinich thusa, gun fiù ’s an dorus glaiste dòigheil. Ach ’se bhith ’g earbsa rud ri daoine eile. Smaoinich thusa.”

Chùm e air mar sin, a’ bruidhinn ’s a’ brùnndail ris fhéin ann am Beurla air nach robh coltas, ’s nach tigeadh ro mhath. Chuala mi rithist gur ann á taobh Dhun-Eideann a bha e. Fad na h-ùine cha do laigh a shùil dòigheil orm, ach bheireadh e sealladh air fhiaradh gu cabhagach orm o àm gu àm, agus shaoileadh tu, leis an dreun a bh’air, gur e cnap de thiùrr loth a’ chladaich air an robh e a’ coimhead. Thug e ’n uairsin eubh ás. “An ainm Nì Maith, am bheil brògan idir ort ’s tu a’ dol air beulaibh an uachdarain?”

“Bhon a bha uimhir cabhaig air gam iarraidh,” arsa mise, “feumaidh an t-uachdaran mo ghabhail mar a tha mi.”

Chuir so an caothach dearg air, agus tharraing e buille orm. Ach chaidh agam air a seachnadh furasda gu leòr. Rinn e an sin gréim air poca canabhais a bh’air sgeilp air cùl an doruis, agus dh’eubh e mach orm. Thug e orm mo chasan a nighe san t-sruthan a bh’aig cùl an tighe, agus fhad ’s a bha mi gan tiormachadh leis a’ phoca cha do sguir e a bhrùnndail ’s a ghearain ris fhéin mu chlann an là ’n diugh.

An-uair a bha mi deiseil, dh’fhàs e cho dreunach ’s a bha e roimhe, agus thuigeadh tu gun robh an gnothaich a nise a’ còrdadh ris.

“Seadh, seadh, ille mhóir, chì sinn a nise dé nì an t-uachdaran riut,” ars esan ’s e a’ tilgeil smugaidean ruadha an tombaca air a’ chnoc. A dh’innse na fìrinne, bragail ’s gun robh mi thuige so, thòisich a nise mo chridhe ri plosgail ’s an lùths air falbh ás mo chnàmhan leis an eagal.

Chaidh sinn air ais a-stigh. Thug fear na coidse aghaidh air an trannsa bha ruith troimh mheadhoin an tighe, is mise ga leantainn. Tha cuimhneam gu robh brat-làir tiugh fo ar casan, agus b’annasach leam fhéin a bhith a’ coiseachd air a leithid de rud air mo chasa-ruis.

Bha cidsean mór air an làimh dheis, agus chunna mi san dol


[TD 131]

seachad na searbhantan trang a’ còcaireachd. Stad am fear eile gu h-aithghearr aig dorus mór grinn a bha mu ar coinneamh. Thionndaidh e orm leis an sgraing àbhaistich agus lasadh ’na shùil.

“Seas dìreach air beulaibh an uachdarain a nis. Aon fhacal mì-mhodhail asad a laochain agus bithidh a’ chuip so mu do dhruim, tha mise a’ gealltainn dhuit. Cuimhnich gum bi mise air do chùlaibh fad an t-siubhail.”

An-uair a ghnog e air an dorus ’s a chaidh mo thoirt a-stigh bha triùir ’nan suidhe mu’n bhòrd, ’s b’e sin am bòrd mór eireachdail, gleansach. Cha bu doirbh an t-uachdaran aithneachadh, agus ged nach robh mi air tachairt riamh ris an dithis eile—am bàillidh agus Fleming—bha mi air am fear bu mhotha ùghdarrais de’n triùir aithneachadh gun dragh sam bith. Ghabh mi iongnadh cho òg ’s a bha e, agus gun ghaoisnean liath ’na chiabhaig. Ach ghabh mi iongnadh na bu mhotha an uair a sheall e orm cho dìreach ann an clàr an aodainn, agus a chunna mi a shròn, ’s a shùil, ’s a ghruag a bha cho dubh ri sgiath an fhithich. Cha robh fhiosam dé dheanainn idir, idir, agus dh’fhàs m’aodann cho dearg ri giomach na poite, an-uair a thuig mi, an sin fhéin, gum b’e so athair na te ris an robh mi a’ còmhradh mionaidean air ais.


Ceasnachadh eile

Gu dearbh, nan robh fios air a bhith agam gur h-i nighean an uachdarain a bh’ann am Fiona cha robh mi air uimhir a ràdha rithe. Chan e nach e ’n dul fhìrinn a fhuair i bhuam. Ach ’sann ainneamh gu dearbh as urrainn do’n bhochd a bhith a’ cur an céill na fìrinne do na h-uaislean—gu math tric is daor a cheannaicheas e ’n cothrom sin a ghabhail. Seall an uair a bha Commissioners anns an eilean an uraidh—cha togadh duine a ghuth a thairgse na fìrinne dhaibh, agus eagal am mionaich orra roimh na h-uaislean. Agus is iad a dh’fhaodadh a bhith gealtach.

Tha cuimhneam an caothach a bh’air Lachlainn Bàn mu mhinisteir na h-Eaglais Shaoir a bha a’ toirt cùnntas do na Commissioners. Aon fhacal no iomradh cha tug e air na thugadh bhuainn de thalamh airson chaorach, ach a’ brosgul ’s a’ moladh an uachdarain airson làrach a thoirt air an do thogadh an eaglais. B’e sin an làrach creagach, gun fheum, nach beathaicheadh seann ghobhar. Nach bu bheag an t-iongnadh ma tha, an t-eagal a


[TD 132]

[Sanasan]


[TD 133]

bhith ormsa air a bheulaibh fhéin a nis, is mi cinnteach gu robh a h-uile facal a thuirt mi ri a nighinn air a thoirt thuige.

Ach b’ann socair gu leòr a sheall e orm.

“An tù a sgrìobh so, ille?” dh’fhoighneachd e, ’s e a’ togail a’ phaipeir air an robh m’ainm sgrìobhte. Facal cha b’urrainn dhomh a ràdha ris, leis an eagal a bhuail mi, ’s mi a’ cuimhneachadh gum b’urrainn do’n duine so—am màireach nam buaileadh e ’na cheann—m’ athair ’s mo theaghlach uile fhuadach ás an eilean. Ach chaidh agam air mo cheann a ghnogadh.

“Tha mise sàsaichte,” ars esan, ’s e a’ tionndadh ris an dithis eile, “nach e an aon làmh a sgrìobh so agus (’s e a’ toirt sùil na tàire air litir Sheumais Chrùbaich) a sgrìobh a’ bhileag iongantach so, ged a tha ’n t-ainm agam ceàrr aig an dithis aca. Chan ann tric, fhearaibh, mas fhiach leibh éisdeachd ri fear aig am bheil beagan eòlais air aramach, a gheibhear gu bheil mort fa-near do ghiullan òg mar so, gille cas-ruisgte agus gun fiù fhiasag air tighinn gu ìre fhathast.”

Abair nach do chòrd so ris an dithis eile, agus bha uimhir sgraing orra cha mhór nach tainig snodha gàire orm. Bha de thonaisg aig an t-Superintendent na ghléidh a thosd, ach dh’aithnich mi gu robh an caothach air a’ bhàillidh.

“Le ’r cead,” ars esan, agus crith ’na ghuth leis an fheirg, “tha sibh a’ dìochuimhneachadh gu bheil sibh an cunnart ur beatha aig na daoine borba a tha san àite so. Bhithinn a’ deanamh dearmad air mo dhleasdanas mur a deanainn m’uile dhìcheall agus mura fiachainn m’uile choimeas, air na biasdan gun mhodh, gun nàire, a thrusadh a-mach agus leigeil leis an lagh, air am bheil iad a’ deanamh dì-meas, an smachd a thoill iad a chur orra. Agus an gille so . . (le sin thionndaidh e orm agus a dhà shùil ’nan stoban ’na cheann leis a’ chaothach, agus a mheòir air chrith fo m’shroin) . . tha esan an teas meadhoin a mhì-mhoidh. ’Se athair a thòisich an obair so, an-uair a bha am fear eile fo ghlais. ’Se bu choireach o thoiseach gun do leagadh am balla—duine gun nàire a tha ’n ceann a h-uile droch rud, agus chan eil de sgoinn aig na h-amadain aineolach eile na bheir an aghaidh air ’s a chaisgeas e. Agus e a’ deanamh dheth, on a chaidh a lèon sa’ chogadh, gum bi taobh agaibh-se ris.”

“An e an fhìrinn a tha so?” ars an t-uachdaran.


[TD 134]

Cha b’urrainn dhòmhsa diog a ràdha leis an uabhas a chuir am bàillidh orm, agus sheas mi ’na mo ghlaoic gun fhacal a’ tighinn ás mo cheann.

“An e an fhìrinn a th’aig a’ bhàillidh?” An turas so bha cruas na crosdachd air tighinn ’na ghuth.

“Chan e,” arsa mise air mo shocair.

“Na breugan!” dh’eubh am bàillidh, ach thug e fhéin sùil air, ’s cha deach e na b’fhaide.

An sin, thionndaidh an t-uachdaran riumsa agus sheall e orm an clàr an aodainn, agus, a dhuine bhochd, ’se fear dàna a shealladh air ais air an fhear ud, nam biodh dad ri chleith. Ach cha robh mo chogais-sa deanamh dìtidh sam bith orm. Canadh am bàillidh na throgradh e, cha robh mise a’ dol a bhrath duine de mo chuideachd. Cha robh dleasdanas sam bith agamsa do’n uachdaran mhór so ach ri m’ chuideachd ’s ri mo theaghlach fhéin. Ged a bha uile chumhachd lagh Shasuinn air cùl an fhir so, ’s beag cuideachaidh a gheibheadh e bhuamsa ann an goid an fhearainn—am fearann a cheannaich mo shìnnsirean gu daor leis an fhuil a dhòirt na Lochlannaich bho chionn chiadan bliadhna. B’ann ri mo dhaoine fhéin, ’s cha b’ann ri uachdarain, a bha mo dhleasdanas.

Sheall e orm fad ùine mhóir, agus a shùil gheur a’ cur diachainn orm. Mu dheireadh thuirt e “Is snasail an rud dìlseachd, ille, ach chan eil mi cho cinnteach gu bheil i uile gu léir gun mheang aig amannan.”

Leis a sin, sheall e gu dùrachdach orm a rithist, agus thòisich e orm. Fad na h-ùine cha do thog e a ghuth rium, ’s cha do steòrl e làmh an taobh a bha mi, ach abair thusa gun d’fhuair mise gu dubh e. Bha mi ri dhol air ais do’m bhaile agus ri innseadh gun dàil gu dé a thachradh mura togte balla na pàirce ás ùr, ’s mar a pàidhte am màl roimh dheireadh a’ mhìos. Rachadh iadsan nach gabhadh comhairle, a chur chun na sitig a réir an lagha. Bha an ùpraid a bha san eilean so air dragh a chur air Riaghaltas Lunnainn, agus mura sguireadh e ’s mura gleidheadh daoine an lagh bhiodh e gu math searbh dhaibh. Thigeadh an t-arm dearg gun dàil do’n eilean—chaidh so innse dha le fear aig an robh ùghdarras an cur ann—agus rachadh na croitearan a cheannsachadh ge b’oil leotha. Bha ciadan shaighdearan deiseil le ’n armachd, agus, mura sguireadh an dol air adhart san àite, rachadh an gairm uair sam bith.

B’e sud am fios a chaidh leam, agus thug e orm ruith thairis air


[TD 135]

a h-uile rud a thubhairt e gus nach dìochuimhnichinn diog dheth.

“Seadh ma tha,” ars esan, an uair a bha mi deiseil, “faodaidh tu nis a dhol dhachaidh.”

Cha bu ruith leam ach leum. Thug mi roid chun an doruis leis an ìocras a bha ’nam fheòil faighinn mu sgaoil, agus mo chuideachd ’s mo bhaile fhéin fhaicinn a rithist.

Ach mun do thàrr mi an dorus dh’eubh an t-uachdaran rium,

“An tug iad deagh bhiadh dhuit, ille?”

Cha robh fhiosam dé chanainn, agus nach ann a shaoil mi gu robh e a’ tarraing asam. Ach chunnaic mi an coltas a thàinig air Scobie, fear na coidse, agus cha robh teagamh tuilleadh agam sa’ ghnothaich.

“O . . . le ’r cead . . . chaidh e dìreach glan ás mo chuimhne. Bha—bha mi cho trang leis na h-eich, bha mi—.”

“Dhìochuimhnich thu, tha mi cinnteach, do bhiadh fhéin a ghabhail, Scobie?”

“Uill . . . le ’r cead, cha do dhìochuimhnich . . . Chì mi gu faigh e gréim—dìreach an drasda fhéin.”

“Dèan sin, Scobie, gun dàil, agus fiach gur e deagh ghréim a bhios ann. An-uair a bhios sin seachad, cuiridh tu dhachaidh e. Cuimhnich gu bheil e ’n earbsa riut a chur dhachaidh gu tigh athar.”

“Seadh, seadh, uachdarain, nì mise sin. ’S mì a nì.”

Bha Scobie a nise ’na bhoil, fo shùil chruaidh a mhaighstir, agus ceud cabhag air faighinn a-mach, ach chaidh aige air làmh a chur ’na logaidh mun do dhùin e an dorus ás a dhéidh. Ann an dùnadh an doruis, chuala mi am bàillidh a’ tòiseachadh as ùr air dé bu chòir a dhèanamh ri m’athair. Ach an còrr cha togainn; bha mi nise air taobh a-muigh na còmhla agus Scobie a’ guidheachan ’s a’ damanadh air a shocair ris fhéin.

Fhuair mi smear na dìnnearach o’n chaillich sa’ chidsin. Brot math tiugh agus buntàta ’s feòil. Abair thusa feòil—barrachd dhith ’s a gheibhinn aig an tigh ann an sia seachdainean. A thuilleadh air a sin bha <eng>pudding<gai> mhath, loma làn ròiseidean.

Ach ged bu mhath a chòrd an t-annlan so rium, cha robh m’inntinn aig fois agus mi ga ithe. Cha robh fhiosam dé dhèanainn de’n bhàillidh idir, no ciamar a bha fios aige gur e m’athair a bh’air ceann obair a’ ghàrraidh.

An-uair a chaidh Lachlainn Bàn a chur do’n phrìosan, rinn muinntir a’ bhaile cùmhnant gun seasadh iad uile còmhla an aghaidh


[TD 136]

[Sanas]

[TD 137]

an uachdarain. Dad sam bith a bhiodh r’a dhèanamh ’na aghaidh, chuireadh a h-uile duine làmh ris—co-dhiù bhiodh e làn dheònach no nach bitheadh—’s mar sin, cha bhiodh ciont no uallach a’ laighe air aon duine ’na ònrachd. Nis, ged a bha feadhainn ann, a dh’aindeoin ’s na dh’fhuiling iad, nach robh eagalach déidheil air a’ ghnothaich, thuigeadh tu iad a bhith gealtach. Ach ’se bha so ach rud eile. Có, ma tha, de luchd a’ bhaile againn, a bha a’ ruith chun a’ bhàillidh a bhrath a choimhearsnaich?

Rinn mi ruith thairis ’nam inntinn air muinntir a’ bhaile. Fear an déidh fir, ’s air ais ’s air adhart, ’s a dh’aindeoin sin chan fhaighinn fuasgladh na ceiste. Ach bha aon ainm nach b’urrainn dhomh a leigeil ás mo chlaigeann, ge b’oil leam. Cha b’urrainn dhomh a ràdha gu dé a chuir ’na mo cheann e, ach mar a b’fhaide a bheachdaichinn air, ’s ann bu mhotha dragh a bha an t-amharas a’ cur orm.

Bha mi a’ rannsachadh mar so, a-null ’s a-nall, gus an tug mi an aire gu robh sinn air dìreadh suas os cionn a’ bhaile agus a’ mhòinteach air thoiseach oirnn. Bha an oidhche gu bhith òirnn, agus bha ceò mhìn a’ chòmh-rath air a suaineadh mu na cnuic. So an dearbh mhonadh air an do chailleadh iomadh fear siubhail na h-oidhche sna làithean a dh’fhalbh, mun do rinneadh an rathad mór, agus is mise bha taingeil a-nochd nach b’e ’chas a bh’agam a’ cur aghaidh air sliabh cho uaigneach. Gu dearbh, chan e nach bithinn a cheart cho sgiobalta air mo chois, leis cho mall ’s a bha Scobie a’ gabhail a’ ghnothaich. Bha dùil agam an toiseach gur ann a bha e a’ deanamh coibhneis ris na h-eich an déidh an dìridh uabhasaich a bh’aca a’ fagail Uige, ach bha sinn air a bhith greis os cionn a’ bhruthaich a nise, agus dhùraig mi fhéin gun cuireadh e sgoinn air, gun a bhith a’ cumail nan each air ais. Cha robh guth a’ tighinn ás a cheann, agus an-uair a thug mi sùil air fo làimh, chanainn gu robh rud air choreigin fa-near dha, ge b’e è.

“Bheil an t-uachdaran a’ fuireach greis an so?” dh’fhoighneachd mi agus mi searbh de’n t-sàmhchair a bh’air tuiteam oirnn. Thug e droch shùil orm agus e air thuar mo chasg, ach dh’aithnicheadh tu gu robh e deònach gu leòr a bhith a’ bruidhinn mu ghnothaichean an uachdarain ’s a theaghlaich, ’s mar sin thuirt e “Tha barrachd aig an uachdaran r’a dhèanamh na bhith an sàs anns an àite ghrànda so. Tha e a’ togail air am màireach.”

“Agus gu dé mu dheidhinn Miss Fiona?”


[TD 138]

“Tha ise a’ fuireach greis eile. Chan eil i a’ cumail ro mhath an dràsda, ’s tha iad a’ deanamh dheth gun b’fheàirrd i greis an so. ’S mise fear nach creid gun deanadh an seòrsa àite so feum do dhuine sam bith,” ars esan agus e a’ cur nan smugaidean a-mach air an rathad.

“Bithidh i dubh, dorcha, mun ruigear Uige air ais,” arsa mise. Ach cha do leig e air gun cual e mi, agus chùm sinn òirnn mar sin gun an còrr eatorrainn, is gun sinn ceum na bu luaithe na bha sinn riamh. Thàinig sinn an sin gu drochaid bhig, agus còmhnard air taobh clì an rathaid an taobh thall dhi. Cha bu luaithe bha sinn seachad air an drochaid na dh’éirich Scobie ’na sheasamh agus thionndaidh e na h-eich air a’ chòmhnard, agus stad e an coidse is a h-aghaidh an taobh a thàinig sinn.

“Seadh, seadh, ma tha, a ghiobail ghrànda, so far an tig ort beagan coiseachd a dheanamh. Mach ás a’ choidse thu, eil thu a’ cluinntinn? Mach agus thoir do chasan rùisgte leat ás mo shealladh!”

“Dh’iarr an t-uachdaran ort mo chur dhachaidh.”

“Am bheil thusa a’ smaoineachadh gun cuirinn do leithid-sa—piatharlan de Sgiathanach gun nàire—dhachaidh chun an doruis an coidse brèagha an uachdarain?”

Rinn mi gu éirigh agus an aghaidh a chur air, ach mun d’fhuair mi cothrom dìreachadh thug e upag dhomh agus a-mach a dh’fhalbh mi ann an comhair mo chùil. Bhuail cnaimh an droma agam air iomall cruaidh an rathaid.

“Dhachaidh thu, a shalachair. Dhachaidh thu do’n t-sitig ás an tàinig thu,” dh’eubh e rium agus e a’ breith air a’ chuip.

Chan eil fhiosam fhathast co-dhiù an e na h-eich no mi fhéin a bha a’ dol a dh’fhaighinn na cuipe, ach cha d’fhuair e cothrom a tarraing air a h-aon againn an uair ud. Bha buachar mór mairt ri m’ thaobh far an do thuit mi. Ged a bha craicionn air a’ bhàrr aige le teas na gréine bha e bog gu leòr, a’ chuid a bha ris a’ chnoc dheth. Thog mi ’na mo chròig e agus tharraing mi air mun d’fhuair e a’ chuip a chur gu feum. Bhuail am buachar an clàr an aodainn e, agus abair gun do chuir e casg air a chainnt.

Ach cha b’fhada a mhair. Thàinig a’ ghlòir a b’oillteile buileach ás an uair sin, agus leum e a-nuas ás mo dhéidh. Ach bha mise òg, agus cothrom nan cas agam gu math na b’fheàrr na bh’aige-san, is cha b’fhada gus nach cluinninn a bheag no mhór de’n eubhach a bh’air leis an astar a chuir mi eatorrainn.


[TD 139]

Chùm mi orm a’ ruith agus a’ sìor ruith gus an tàinig gréim ’na mo thaobh. Ach a h-uile turas a ghabhainn air mo shocair, bhuaileadh eagal na h-oidhche mi ás ùr. Bha mi a’ deanamh bòchdan de gach creig is faileas is preas a bh’air thoiseach orm. Iomadach uair thug mi crith-leum asam is mo chasan air thuar teicheadh leam an taobh a thàinig mi. Ach bha fhiosam gu robh a cheart uimhir bhòchdan air mo chùlaibh ’s a bh’air mo bheulaibh, agus a dh’aindeoin an eagail a bha a’ fàsgadh an lùths ás mo chasan, chùm mi air adhart air dhòigh-eigin. Uair de na h-uairean shaoil mi gu robh mi air a dhol iomrall gu tur, agus cha b’eagal riamh gus a sin e. Ach tiotan an déidh sin chuala mi am fuaim ris an robh mo chluasan a’ feitheamh—fuaim uisge na h-eise móire agus, beagan an déidh sin, bha mo chas air an drochaid bhig fhiodha a b’aithne dhomh, is bothag Dhòmhnaill Chìobair air an làimh dheis agam.

Bha fios agam a nise càite an robh mi. Mìle eile agus thiginn air a’ bhealach far an robh an rathad mór a’ cromadh sìos chun a’ bhaile.

Bha mi letheach rathaid a-null air an drochaid an uair a thàinig an guth, cho cruaidh ’s ged a bhiodh e ri mo thaobh.

“Seadh, seadh, ’s tha thu ann Alastair.”

Cha robh duine beò r’a fhaicinn. Sheas mi far an robh mi. Sheall mi air gach taobh, agus mo chasan, aon uair eile, air thuar teicheadh leam. Mu dheireadh, rinn mi mach e, shìos aig ceann na bothaig, far an robh e ’na sheasamh a’ coimhead an rathaid. Dòmhnall Cìobair! Có eile? Am fear a b’fheàrr fradharc san àite!

“Thig a-stigh, ille, agus an coire agam air. B’ fheàirrd thu driubhag.”

Chrom mi far an rathaid agus lean mi a-stigh e. Gu dearbh cha robh bothag Dhòmhnaill ro chomhartail, ach tha mise ag ìnnse dhuit gur ann le deòin a shuidh mise air a’ bheingidh chorraich aige an oidhche ud, agus a leig mi m’anail. Shad Dòmhnall cròglach de chòinnich air an teine, agus thòisich an coire a’ gaothraich.

“Tha thu anmoch air an rathad, ille, agus an oidhche cho fuar?”

“Tha i fuar gun teagamh,” arsa mise, agus an aonach orm fhathast.

Thug e sùil orm agus e ’na chrùbadan aig oir an teine.

“Dé chuir aonach mar sin ort? Feumaidh gu robh cabhag mhór ort?”


[TD 140]

“Bha mi deònach a bhith dhachaidh mum fàsadh i dorcha buileach.”

Cha duirt e guth ris a so, ach thug e mach a’ phìob ’s an tombaca agus thòisich e air a shocair fhéin air a lìonadh. Dh’fheith mi ris, agus fhiosam glé mhath an-uair a gheibheadh e a’ phìob ’na bhus gun tòisicheadh na ceistean. Ach bha mi a’ fàs an-fhoiseil agus miannach air balgam tì, agus, mun d’fhuair e air dòigh ceart i, dh’innis mi dha mar a chaidh mo thogail air falbh le na polasmain.

“Tha fhiosam,” ars esan. “Chunna mi leis a’ ghloinne thu. Bha mi shuas air a’ bheinn aig an àm a chaidh sibh seachad. Bha mi a’ gabhail iongnaidh dé bha dol.”

“’S mise a chreideas” bha mi ag ràdha rium fhéin, agus mi diombach dheth nach do leig e dad air o thoiseach mu na b’aithne dha. Ach an-uair a chuala e bhuam mu’n litir a mhùidh murt air an uachdaran cha robh fhios aige dé a chanadh e. Theab e a’ phìob a leigeil ás, is e ag éisdeachd mar a rinn am bàillidh ’s na polasmain an dìcheall air an gnothaich a chur ormsa gus an tug an t-uachdaran orra mo leigeil dhachaidh.

“Siuthad a nis, ille, ’sann a tha thu cruaidh faighinn caoiteas na polasmain. Aon uair ’s gum faigh iadsan gréim air rud mar sin, cha leig iad ás.”

Shuidh e agus e a’ deoghal na pìoba, gun ghuth aige air an tì a dheanamh ged a bha ’n coire a’ cur nam both dheth an oir na luathadh.

“Chan eil móran,” ars esan an uair sin, ás a ghuth-thàmh, “a tha comasach leis a’ pheann anns an àite so.”

Thionndaidh e is choimhead e an clàr an aodainn mi.

“Có a tha thu fhéin a’ smaoineachadh a sgrìobh an litir?”

Cha robh dìreach an còrr ann nach duirt mi Seumas Crùbach, ach chuimhnich mi ’na uair an càirdeas a bha eatorra, ’s mar sin cha do leig mi dad orm ris gum b’aithne dhomh dad.

Cha duirt Dòmhnall guth ach dh’ éirich e is rinn e an tì. Thuig mi glé mhath, air a shon sin, nach do chreid e mi.

B’ann an uair a bha an tì seachad agus Dòmhnall air tilleadh an déidh a bhith pìos de’n rathad leam, a bhuail rud eile air m’inntinn. Dé ma bha Dòmhnall a’ creidsinn gun do dh’innis mise ainm an duine do na polasmain, is gur e sin bu choireach gun do leig iad ás mi?

Bha so a’ deanamh dragh mór dhomh, cho mór is nach robh


[TD 141]

for agam an toiseach gu robh mi a-muigh leam fhéin ’s an oidhche dhubh, dhorcha ann, agus am bealach mór, gruamach, air thoiseach orm. Ach ma bha’n oidhche dorcha, bha am bealach dorcha buileach an-uair a ràinig mi e.

Bhuail an t-eagal mi ás ùr, is na stallaichean ùdlaidh ud air gach taobh dhiom gun lias fradhairc agam a nise ach ag earbsa ri m’ chasan mo thoirt a-mach aig a’ cheann eile. Bha mi gus a bhith aig a’ cheann thall de’n bhealach an-uair a sheas mi far an robh mi, agus mo chridhe a’ plapadaich leis an uabhas. Gu dé air thalamh a bha an sud? Fuaim na pìoba móire anns an àite uaignidh so. Cha ghabhadh e bhith . . .

Ach mar a b’fhaide a sheasainn ’sann bu chruaidhe ’nam chluais a dh’fhàs an ceòl borb, annasach ud. Cha robh eadhoin cothrom gluasaid agam a nise. Thainig ’nam chuimhne a h-uile rud a chuala mi riamh mu thaibhsean ’s mu mhanaidhean. Sheas mi an sin ’s mo sgòrnan cho tioram ’s nach b’urrainn dhomh fiù sgiamh a dheanamh, agus an ceòl—an ceòl oillteil ud—a’ sìor thighinn na bu dlùithe.

Tha cuimhneam gu robh mo chasan ’s mo chom air chrith mar gum biodh am fiabhras orm, agus gluasad cha b’urrainn dhomh a dhèanamh.

Ach, ann an tiota, thìll an lùths air ais thugam agus, cho luath ri iurchair á gunna, thug mi roid asam a-null agus thilg mi mi fhéin ann an clais an rathaid far nach beireadh iad orm. Oir chuala mi iad—na ciadan dhiubh—cho taisbeanach ’s ged nach biodh iad ach leth-chiad slat bhuam, a’ bruidhinn ’s ag eubhach àird an claiginn.

(R’a leantainn ann an trì earrannan eile)

[Sanas]


[TD 143]

An Sgeilp Leabhraichean

<eng>Transactions of the Gaelic Society of Inverness,<gai> Leabhar 38 (1937-1941) Comunn Gàidhlig Inbhir-Nis.

Cha bheag an fhaoilt a rinn sinn ris an leabhar so nuair a nochd e. Bha naoi bliadhna air a dhol seachad bho thàinig an leabhar bho dheireadh de ’n t-sreath so o ’n chlò, agus is ann a bha eagal air cuid gu robh an là mór aig Inbhir-Nis seachad, gu robh e gu bhith riaraichte leis na fasanan Gallda tuilleadh.

’Sann tha gnothaichean an rathad eile. Tha guthan gu math sgairteil a’ tighinn ás a’ bhaile o chionn beagan bhliadhnachan, agus ma tha misneachd ri lorg ann an saoghal na Gàidhlig, tha rud math dhith ri faotainn ann an Inbhir-Nis. Eadar obair Comhairle an Fhoghluim an sin, agus obair Coimisean nan Croitearan, agus obair na Comhairle Tuathaich de ’n Chomunn Ghaidhealach, chan fhada gus an coisinn Inbhir-Nis an t-urram a bha e dleasadh o chionn fhada, mar cheanna-bhaile na Gaidhealtachd.

Fàilte ort, ma tha, a leabhrain, is gura h-ioma bràthair is piuthar a bhios agad fhathast.

Tha Leabhar 38 tomadach agus brìoghmhor mar a bhiodh dùil. Tha gach seòrsa maitheis ann: rosg is bàrdachd Ghàidhlig, sgeulachdan is eachdraidh, òraidean tlachdmhor smaointinneach. Chan fheuch sinn ri cunntas a thoirt air gach paipear a th’ ann, ach so agaibh feadhainn de na cuspairean is an luchd-sgrìobhaidh: Sgeulachdan air Mac an t-Srònaich, no “Bodach no Mondach” mar a bh’ aig Leabhar-Cùirte Steòrnabhaigh air, air an liubhairt ann am briathran nan sgoilearan bho ’n d’ fhuair e iad le Alasdair Urchardan; Uirsgeulan Leódhais, bho Sheumas MacThómais (sgeulachdan mu ’n Mhiaghdean Mhara, mu ’n Bhean-nighe, mu Each Uisge Loch na h-Inghinn, mu Nighean an t-Sagairt Oig, is feadhainn eile); Sgeulachdan mu Chlann Dhubh-Shìth, le Taobh Tuath Earraghaidheal; <eng>“Highland Life as reflected in Gaelic Literature,”<gai> le Tómas M. MacCalmain;


[TD 144]

<eng>“The Poetry of the Clearances,”<gai> a’ bhàrdachd Ghàidhlig a thàinig ann an lùib sgiùrsadh nan daoine, gu h-àraid anns an naoidheamh linn deug, le Somhairle MacGilleathain; Co-chruinneachadh de Shaothair nam Bàrd Uibhisteach, le Uilleam MacMhathain, far a bheil e toirt dhuinn òran le Iain Dubh mac Iain ’ic Ailein nach robh riamh an cló (is fìor bhlas na seachdamh linne deug air), agus a’ toirt òran eile (Banais Mhic Asgaill) air falbh bho MhacCodrum ’s ga thoirt do Dhòmhnall Ruadh nan Oran, á Uibhist-a-deas.

’Se sin na paipearan a tha gu h-iomlan ann an Gàidhlig, air neo a’ buntainn ri litreachas na Gàidhlig. ’Sann am Beurla a tha an còrr air a sgrìobhadh, ach tha cuid aca a tha loma-làn de fhiosrachadh mu chor nan Gaidheal anns an là a bh’ ann. Tha dà chunntas ann air geàrr-iomraidhean cùirtean na h-Eaglaise: <eng>“The Synod of Glenelg, 1725-1821”<gai> le Tómas M. MacCalmain, agus <eng>“The Presbytery of Inverness, 1632-44”<gai> le Gilleasbuig MacDhòmhnaill nach maireann. Tha iad ’nan dithis a’ sealltainn dhuinn gu robh an Eaglais air uairean glé dhàimheil do ’n Ghàidhlig, agus air uairean eile glé shuarach m’ a deighinn, ach tha Mgr. MacCalmain gu h-àraid gar toirt iongantach faisg air na ministearan ud a bha a’ coinneachadh o chionn dà cheud bliadhna. Tha an Lighiche S. I. Mac a’ Bhreatnaich, nach maireann, a’ buntainn ri gnothaichean eaglais cuideachd, anns an òraid <eng>“The Parish in Highland History: Its Rise and Disappearance.”<gai>

Tha paipear air leth luachmhor ann bho pheann Ghilleasbuig MhicDhòmhnaill nach maireann: <eng>“Gleanings from Charter Chests of the Isles.”<gai> Bu mhór am beud nach tug e iomradh na bu mhionaidiche air na dearbh làmh-sgrìobhaidhean ás na thog e gach fiosrachadh (agus tha an gearain sin ri chur ás leth cuid de ’n luchd-sgrìobhaidh eile cuideachd), ach tha urad de rudan luachmhor an so, agus anns an leabhar gu h-iomlan, ’s nach eil an gearain idir searbh.

’Se an dòigh as fheàrr air na diùlnaich so an Inbhir-Nis a bhrosnachadh ’s a neartachadh gum biodh na ceudan eile a’ gabhail ’nam buill de ’n Chomunn. Mur eil thusa nad bhall fhathast, no mas aithne dhut caraid a bheir beagan thasdanan anns a’ bhliadhna do ’n Chomunn ionmholta so, sgrìobh gun dàil gu 28 Queensgate, Inbhir-Nis. Tha beagan air fhàgail aca de na leabhraichean a thainig am follais cheana. Cuidich an Comunn so ma tha bàigh agad do’n Ghàidhlig is do ’n Ghaidhealtachd.

R. McT.


[TD 145]

[Sanas]

An Cabairneach (Feachd Phort-Rìgh de Chomunn na h-Oigridh, Ard-sgoil Phort-Rìgh. Leth-chrun, co-dhiùbh, co-dhiùbh).

Ged nach eil an so ach an ceathramh uair aig a’ Chabaireach air nochdadh, saoilidh sinn gur h-e seann charaid eòlach a th’ ann dheth, agus ’se an aon ghearain a th’ againn air nach eil sinn ga fhaicinn tric gu leòr. ’Si Sgoil Phort-Rìgh an aon sgoil ann an Albainn a tha a’ cur a-mach leabhar de ’n t-seòrsa-sa gu h-iomlan ann an Gàidhlig, is faodaidh moit a bhith air gach duine a ghabh gnothaich ris.

Nuair a sgrìobhar eachdraidh ar litreachais anns an linn so, bithidh iomradh air a’ Chabairneach, agus ’se rud annasach tha sin ri ràdh. Chuir e an cleachdadh bho nochd e an toiseach dòigh-sgrìobhaidh eirmseach éibhinn anns a bheil cainnt an t-sluaigh air a cleachdadh gu sgileil. Tha blas nan eileanan air a’ chainnt so, agus air an smuain a tha i a’ giùlain. Chan eil i ro àrd no ro ìosal; ged nach eil i spaideil tha i grinn fheàirrd a’ Ghàidhlig sud.

Is iad na Fir-deasachaidh an turas so Iain MacDhùghaill agus Dòmhnall Mac’ IllFhinnein agus Dòmhnall Iain MacLeòid. Tha sinn a’ cur meal-an-naidheachd orra, agus cuideachd air an fhear nach eil air ainmeachadh san leabhar, Iain Steele. An seann mhaor eòlach agus na gillean gleusda: b’ e na balaich iad le chéile.


[TD 146]

Tha na seann chàirdean romhainn an so: Eilidh agus Torcull a’ sgrìobhadh litrichean éibhinn, Seònaid is Ceit Fhearchair is Curstaidh Nèill an amhaichean a chéile, is Seònaid a’ faighinn làmh-an-uachdair ged nach mór a shaoileadh gu faigheadh. Tha litrichean annasach ann: tha an te a sgrìobh Ceiteag á 1½ Baile Mhogain anabarrach math do thé nach d’ fhuair na cothroman a tha clann Ghàidhlig a’ faighinn an diugh an Siorrachd Inbhir-Nis. Tha magadh gu leòr ga dheanamh air an luchd-turais, agus tha sinn cinnteach gur glan a thoill iad sin. Nach iomadh uair a chuir e a’ bhuidheach oirnn cuideachd eubhachd nan “uaislean” a chluinntinn. Mar a tha an Cabairneach ag ràdh: “Cluinnear ‘na h-uaislean’ far nach fhaicear iad. Bha e riamh ’na cheist orm carson a dh’ fheumadh iad so a bhith a’ sgalartaich an uair a bhiodh iad a’ còmhradh ri chéile.” Tha dòigh an leinibh aca—is toigh leo fios a bhith aig càch gu bheil iad an làthair. Tha naidheachd bheag ghrinn an so air “Sasunnach bragail, àrd-ghuthach” a thainig a-steach “do bhùtha ‘J.G.’ ann am Port-Rìgh agus ars esan ri fear na bùtha, ‘A bheil briosgaidean chon agaibh anns an toll ghrànnda so?’ ‘Tha gu leòr’ arsa ‘J.G.,’ an cuir mi ann am poca dhuit iad—na an ith thu an so fhéin iad?”

Tha bàrdachd is eachdraidh is naidheachdan anns an leabhar, agu sgeulachd fhada, ‘An Litir’, a tha air a cur gu grinn ri chéile. Chan eil nì ann a dh’ iarradh sinn ás: ’sann a ghabhadh sinn móran a bharrachd. Tha sinn an dòchas gun do thòisich muinntir Phort-Rìgh air leabhar na h-ath bhliadhna. Cuiribh a dh’ iarraidh an fhir so, ach an toir sibh brosnachadh dhaibh.

R. McT.

[Sanas]


[TD 147]

[Sanas]

Tìr a ’Mhurain. Dealbhannan le Paul Strand An eachdraidh le Basil Davidson. Clo-bhuailte le MacGibbon and Kee. A’ phrìs, £2 3s.

Cha téid duine sam bith ás àicheadh gu bheil an leabhar so daor, ach, air an làimh eile, chan eil mi an dùil gun tug sinn iomradh riamh air leabhar anns na duilleagan so a tha cho airidh air a phrìs. Tha beatha agus snuadh, agus eachdraidh nan Eileanan an Iar (agus gu h-àraidh Uibhist-a-Deas) paisgte ann an so, ann an dòigh a mhaireas an-uair a bhios an snuadh agus a’ bheatha air caochladh.

Tha Paul Strand a-measg nan deich dealbhaichean (no fir camara) as fheàrr air an t-saoghal, agus, gu dearbh, ’s dòcha gun cuireadh móran an àireamh na bu lugha na deich. Rugadh e ann an Amaireaga, agus thòisich e, mar a thòisich a’ mhór-chuid de dhealbhaichean, a’ feuchainn ri dòigh agus modh ùr a lorg gus dealbh chòmhnard a thoirt am beò. Bha sin bho chionn suas ri dà fhichead bliadhna, ach mar bu shine a dh’fhàs e, thuig e nach robh ann ach aon dòigh air dealbh a thogail—a deanamh cho fìrinneach agus a ghabhadh i. Leana beag is beag chuir e cùl ris a’ chamara ghluasadaich agus thòisich e a’ fiachainn ri eachdraidh shlògh a thoirt am follais troimh dhealbhannan dubh is geal le bhi a’ nochdadh aodannan nan daoine, no ’s dòcha an làmhan


[TD 148]

no an casan, no ceàrna bheag de’n dùthaich, no eadhoin aisinn de dhreasair cuideigin. A-measg nan dùthchannan anns an do rinn e obair ionmholta de ’n t-seòrsa sin tha Mexico, An Fhraing, An Eiphit . . . . . agus a nise na h-Eileanan an Iar.

Thug e fhéin agus a bhean trì mìosan anns na h-eileanan, a’ sùghadh a-steach nàdur agus buaidh an àite, ach aon uair ’s gun do thòisich Strand a’ togail nan dealbhannan cha mhór nach ann a rinn a’ chamara a h-obair fhéin! Ged is ann an Uibhist a thogadh a’ mhór-chuid de ’n t-seachd fichead dealbh a tha anns an leabhar, tha feadhainn dhiùbh á Eirisgeidh agus á Beinn a’ Bhadhla.

Ciamar a tha e a’ dol mu ’n ghnothaich?

Seallamaid air ceithir dealbhannan a tha a’ tighinn ás leth-oir a chéile . . . .

40. Bean Ghilleasbuig ’Ic Dhòmhnaill. Chan eil dad anns an dealbh ach ceann agus guailnean na mnatha—aodann sìtheil, laghach, agus dreasa shnog.

41. Loch an Dùin agus Bòrnais. Dealbh air a togail rudeigin fad ás, a’ sealltainn grunnan chroitean còmhnard, lom.

42. Cidsin. Chan eil anns an dealbh ach stòbh beag snasail, le coire agus poit air, le <eng>mantel-piece<gai> os an cionn le ceithir no cóig de rudan air.

43. Dà làimh. Làmhan caillich. Làmhan a rinn snìomh agus nigheadaireachd, a chuir badain air leanaban, agus a phaisg ann an ùrnuigh.

Anns na ceithir dealbhannan sin, tha Paul Strand ag ìnnse barrachd mu dheidhinn na sgìreachd na rinn duine eile as aithne dhòmhsa ann an deich mìle facal.

Aig an aon àm, tha eachdraidh Uibhist air a h-ìnnse gu réidh sìmplidh le Basil Davidson. Chan eil an eachdraidh, mar as trice, a’ buntainn idir ris na dealbhannan, ach tha na dhà a’ tighinn còmhla mar a tha na dosan agus am feadan anns a’ phìob mhóir.

Mas aithne dhuibh cuideigin sònraichte a tha airidh air tiodhlac Nollaige sònraichte, feuchaibh Tir a’ Mhurain.

F. McD.
