[TD 314]

DEARG MHEIRLEACH
le Cailein T. MacCoinnich

A’ chiad turas a ghlac Calum a nàbaidh a’ toirt nan giomach às na clèibh aige, mhaoidh e air, ’s cha do bhruidhinn iad ri chèile fad mhìos na còrr. An ath uair a ghlac e Seumas aig a’ chosnadh cheudna, agus sin a’ làthair fhianaisean, thug e dhan lagh e agus chaidh a thoirt gu cùirt; cùirt a bha ainmeil san àite riamh an dèidh sin, mar thoradh air a cho-dhùnadh annasach a ràinig an siorram.

Bha ’n taigh-cùrtach làn, oir ’se cùis neo-àbhaisteach a bha air beulaich an t-siorram — cha robh goid ghiomach ’na chleachdadh aig muinntir Port na Sùlairean, cia bith dè na fàiligidhean eile bh’orra. Cha chualas a leithid on a bha Fearchar a’ Chlachair air beulaibh cùrtach aig a’ pholais an dèidh do Mhurchadh Ruadh — an tràill a bha e ann — innse dhoibh gu robh poit-dhubh aig Fearchar. Cha robh ann ach poit a fhuair e an ùrlar puill-mònadh, ach dè dha sin, bha i air àrainn a thaighe.

“Tha mi creidsinn nach eil thu ga h-uinnseachadh, ach feumaidh mi còig notaichean a chàin a chur ort son i bhith agad,” thuirt an siorram. Chuir Fearchar còig paipeirean not agus pàipear chòig notaichean air a’ bhòrd ’s gàire beag air aodann.

“Carson tha sin — chan eil a dhìth oirnn ach a còig,” arsa Siorram.

“Tha chòig eile son gun d’èignich mi boireannach,” arsa Fearchar.

“Ach chan eil sin às do leth idir,” arsa Siorram.

“Tha fhiosam, ach mar thuirt sibh pèin, tha ’n uidheam agam air a shon.” Chaidh na bha làthair às an cìlleanan a’ gàireachdaich. Cothrom na Fèinne dhan t-siorram, mhaith e càin na poite-duibhe do Fhearchar, ach chùm e càin an èigneachaidh. “Air d’aideachadh fhèin, tha thu ciontach,” ars esan.

Bha cùis goid nan giomach air thuar a bhith cheart cho annasach. “A-nis,” ars an siorram, “Innis dhomh seo, a Chaluim: aon uair ’s gun rach an giomach dhan chliabh, a bheil e comasach dha faighinn a-mach a-rithisd?”

Chnuasaich Calum airson mionaid na dhà, mar neach a bha gleac ri cogais: “Tha, ach le ur cead, chan ann tric a thachras e. Tha e duilich, duilich an t-sùil a bhualadh aon uair ’s gu bheil e staigh, ach tachraidh e.”

Sheall an siorram air, mar gum biodh aithneachadh beag de thruas ’na

[TD 315]

shùil — ma tha leithid ann an sùil fir-lagha uair sa bith — ’s thuirt e, “Ma tha sin ceart, chan ann leatsa bha an giomach idir: cha robh e ach a’ tàmh ’son greiseag ’na chuairt air do chuidsa — mar gum biodh fiadh na cearc-fhraoich a’ dol tarsainn air a’ chruit agad. Ged a tha iad tacan air d’fhearann chan ann leatsa idir a tha iad.”

“Bheil sibh ag ràdha gu bheil an dearg mheirleach a’ dol a thàrrsainn às gun pheanas? Tha na fianaisean agamsa seo, a chunnaic e toirt a’ ghiomaich às a’ chliabh. ’S cinnteach à Sealbh Mòr, gu bheil lagh air choreigin - - -.”

“Socair, socair, a dhuine. Chan e meirle idir a th’ann rud thoirt leat nach buin do dhuine sa bith. Chan eil e ach mar muireag air a’ chladach. ’Sann fo lagh nam ‘Beathaichean Fiadhaich’ tha ’n giomach a’ tighinn a-staigh ’s mar sin cha bhuin e do dhuine gus an ceapar e an dòigh ’s nach fhaigh e às — rud nach gabh a dhearbhadh a thaobh a’ chlèibh agadsa.”

“Ach, Mac an Arsair, tha sin a’ ciallachadh gu faod e ruith air mo chlèibh uile — ’s clèibh chàich cuideachd ’s a spùilleadh mar a thogras e.” Bha fearg, uabhas, às-creideamh an ceann a chèile an guth Chaluim.

Chrath an siorram a cheann ’s bha fiamh bheag ghàire air aodann. “Chan eil e cho fìor shìmplidh sin idir. Na robh thusa air an duine seo a thoirt gu cùirt airson a bhith làimhseachadh do chuid, na cleachdadh d’uidheam airson a bhuannachd fhèin, bhiodh grèim agad air. Ach airson goid — chan urrainn an lagh dad a dhèanamh air do shon.”

“Mac an Fhir Mhòir, mar dèan a lagh dad air, nì mise.” Rinn Calum son èirigh. Gu fortanach stadadh e mun do ràinig e far an robh Seumas. “Agus rud eile,” ars an siorram, “feumaidh mi rabhadh a thoirt dhuit, ma chluinnear thu gairm meirleach dha do nàbaidh, gu bheil làn chothrom aige do thoirt gu cùirt airson a bhith toirt air falbh a chliù. Tha chùis seo deas: an ath chùis-lagha, oifigich, mas e do thoil e.”

Cha robh aig Calum truagh ach taigh na cùrtach fhàgail le fearg is briseadh-dùil ’na chridhe. ’S cha robh e ’na chomhfhurtachd mhòr sa bith dha gun do nochd a’ chuid bu mhotha de nàbaidhean co-fhaireachadh ris. Thaisg e seachad ’na chuimhne gach nì a thachair ’s thug e bòid dhìomhair, na faigheadh e chaoidh an cothrom, gun dèanadh esan culaidh-mhagaidh den t-siorram. Rud neònach, cha do ghlèidh e spìd na droch rùn mòr do Sheumas idir — bha fhios aig a h-uile duine air Seumas ’s air a laigse nàdurra bh’ann; bha rudan dualach a bhith leantainn ris na meuran aige.

Cha chanadh duine feasd gu robh coltas gu faigheadh ùrnaigh Chaluim èisdeachd. Ach cha deach linn na mìorbhuilean seachad fhathast, agus tric, ’s e rud as lugha tha dùil aig daoine ris a thachras.

Cia bith cia mar bha Calum ag eadartheangachadh na tuigsinn lagh na meirle, tha e cinnteach nach robh i gabhail a-steach fiadh thoirt à fireach na bradan à òb. ’S mar thoradh air an fharsaingeachd inntinn sin a bha aige an cumantas ri muinntir na Gaidhealtachd, ministeirean, sagartan, eildeirean agus sluagh cumanta, lorgaisd e gu math tric air monadh, loch is abhainn aig uairean mì-ghnàthaichte. Gu fortanach chan e geamair na maor

[TD 216]

lagha bha ga lorg — ach cha mhair an deagh fhortan gu bràth do dhuine sa bith.

Thàinig a’ latha — na, co-dhiù an oidhche — nuair a ghlacadh ar laochan aig Abhainn an t-Sìthein agus trì bradain mhòr aige, air an ùr thoirt às an uisge. Mar a thuirt Alasdair Geamair ’s Ruairidh Bàillidh, ghlacadh e ’s dearbhadh na cionta ’na làmhan. Agus aon uair eile thàinig Calum còir ’s an Siorram Mac a Lèigh aghaidh ri aghaidh.

Ag amharc air aodann Chaluim, cha chanadh duine chaoidh gur ann air a’ bheingidh cheàrr a bha e sa’ chùirt. Leis a smioral gàire bh’air a ghob, ’sann a shaoileadh tu gur esan a bha an cathair an t-siorram ’s an siorram air beingidh nan ciontach. Bha seòrsa de ghàire air aodann an t-siorram cuideachd, ach chan e nì math sa bith bha an dearbh ghàire cur air a mhanadh son Chaluim.

“’S tha thu ’dol às àicheadh, air oidhche Shathurna, an ceathramh latha dhan Liùnasdal, aig meadhon oidhche, gun tug thu trì bradain às Abhainn an t-Sìthein, air oighreachd Shir Uilleam Ghormchaisteal. Dè, ma tà, tha agad ri ràdha air do shon fèin?”

Chuir Calum sgraing air aodann ’s nochd claisean domhainn air a mhalaidh aige, mar nach robh e tuigsinn na ceist. ’S an sin sheall e air an t-siorram.

“Mas e ur toil, a shiorram, chan eil mi soilleir idir dè tha sibh a’ ciallachadh le ‘oidhche’ Shathurna agus an ceathramh “Latha” den Liùnasdal. Mas e an oidhche bh’ann, cia mar a bha i ’na latha — bha mi riamh an dùil gu robh an lagh air leth mionaideach mu na gnothaichean sin.”

Dh’fhalbh an gàire far aghaidh an t-siorram ’s thug e sùil gheur air an fhear a bh’air a bheulaibh, mar nach fhac e e riamh roimhe. Rinn e casad beag agus chuir e làmh thairis air a bheul: bha làn mhothachadh aige gu robh sàmhchair neo-àbhaisteach an taigh na cùrtach, mar gum biodh gach anam a bha staigh a’ feitheamh ri fhreagairt. Rinn e casad, ’s ghluais a chìoch-shlugain aige — mar thuirt Eachann a’ Bhàigh an dèidh làimhe, “colach ri mart caol agus sìlean buntàta air stad sa sgròban aice.” “Chan eil ann ach cleachdadh-cànain cumanta; tha fhios aig a h-uile duine gu bheil latha ’s oidhche dèanamh suas latha ceithir-uaire-fichead. Tha thu cosg m’ùine, ’s cùisean eile rin cur an dara taobh aig a’ chùirt seo.”

“Gabhaibh mo leisgeul, a shiorram, ma tha mi caran mì-chìnnteach mu chainnt cùirt-lagha. Ach tha rud beag eile ann bu mhath leam a bhith soilleir uime ma freagair mi chiad cheisd agaibh. Ma tha sibh ag radha gur ann aig meadhon-oidhche — an ceathramh na an còigeamh latha dhan Liùnasdal?”

Bha Calum a’ cur na ceisde ’s aodann cho neochiontach ri aodann an leanaibh a rugadh an dè.

Dh’fhàs aodann an t-siorram caran beag ruiteach, ’s theann a’ mustais aige ri criothnachadh mar gum biodh oiteag bheag gaoithe ga gluasad. Ach

[TD 317]

chùm e air — bidh dualach gu bheil a leithid a’ foghlaim foighidean leis gach seòrsa duine tha tighinn fon comhair thairis air na bliadhnaichean. “Chan eil adhbhar fon ghrèin a bhith piocadh ’s a’ criomadh timcheall air a leithid sin a cheisdean, ach ma tha thu cho mionaideach sin, ’se meadhon-oidhche a’ cheathramh latha den mhìos a bha mi ’ciallachadh. ’S a-nis, gun an còrr ùine chall, bheil thu ’g aideachadh gun do ghoid thu trì bradain à abhainn an uachdarain air an oidhche - - - air an oidhche dh’ainmich sinn?”

Chrath Calum a cheann. “Goid? Goid? Cha robh guth air goid ’s an t-suimeanadh a fhuair mise — cha robh e ’g ràdha ach gun tug mi trì bradain às an abhainn. Tha sin ceart gu leòr, ach chan eil mi idir a’ gabhail ris gun do ghoid mi iad. Cha do ghoid mise dad riamh ’na mo bheatha.”

“Agus dè eile th’ann ach goid nuair a bheir duine leis cuid duine eile? Freagair sin dhomh.” Bha crith bheag a’ tighinn air a’ ghuth aige.

Rinn Calum snothadh gàire, mar gum biodh e cur suarach nam briathran ’s thionndaidh an siorram air ’s droch cholg air. “Thoir an aire dhuit fhèin, ’ille — tha leithid a rud ann ri cur suarach na cùirte. Faodar càin na peanas nas miosa chur ort airson a leithid. Nise, freagair a’ cheist agam. An e meirle th’ann cromadh air cuid duin’ eile?”

Ghnog am fear eile cheann. “Chan eil dad as cinntiche. Ach ’se tha mise ’g ràdha nach e cuid duine eile thug mi leam idir. Tha mi an dùil gun do dhearbh sibh pèin dhomh gu math soilleir, ’s chan eil cho fad uaithe, nach eil dad a chòir aig an uachdaran air na bradain a bharrachd ’s a tha agamsa. Tha fianaisean agam air a sin sa’ chùirt seo an-diugh.”

“Dhearbh mise dhuit? - - - a dhuine bhochd, ’n ann às do chiall a tha thu - - - cha do dhearbh mise riamh dad den t-seòrsa dhuit. Dè air an t-saoghal a tha chainnt a tha sin a’ ciallachadh?” Bha siorram a-nis ’na leth sheasamh ’s e crom thairis air a’ bhòrd-sgrìobhaidh aige mar gum biodh airson sealladh na b’fheàrr fhaighinn air an fhear a bh’air a bheulaibh.

Air a shocair fhèin fhreagair Calum, a’ dearbhadh gach puinnc le mheur fo shròn an t-siorram, ’s o àm gu àm a’ tionndadh gu luchd frithealaidh na cùrtach mar neach a bhiodh a’ tagradh ri fianaisean.

“Sa’ chùirt fa dheireadh sa robh mise rinn sibh a-mach nach robh sa’ ghiomach ach fiadh-bheathach ’s farsaingeachd a’ chuain fo cheann: nach buineadh e do dhuine sa bith mar biodh e am prangas na faing às nach robh comas aige faighinn a-mach. Mas e ur toil, soilleirichibh dhomh dè an deifir a tha eadar giomach is bradan?”

Thug an siorram briosgadh às, ’s bhris ùpraid a-mach air feadh taigh na cùrtach — fir is mnathan a’ bualadh am basan, an casan air ùrlar, ’s ag èigheach, “Siud thu fhèin a Chaluim.”

Bhuail an siorram am plocan air a’ bhòrd. “Ordan. Ordan sa’ chùirt. Mar a bi sibh sàmhach, bheir mi air na h-oifigich ur cartadh chon na sitig. Chan eil mi dol a chur suas leis a mhì-rian seo nas fhaide. Agus thusa chreutair gur tùr: cha tuirt mise riamh riut gu robh am bradan ’s an giomach co-ionnan, cia bith cia mar a fhuair thu sin ’na do chlaigeann.

[TD 318]

“Cha do chuir sibh am briathran e, ach tha e soilleir gu robh sibh ga chiallachadh nuair a chuir sibh fa sgaoil an dearg mheirleach sin - - -”

“Socair, socair, ’ille. Eil cuimhn’ agad dè thuirt mi riut a cheana thaobh cliù duine thoirt air falbh? Bheil thu son do nàbaidh do thoirt a seo airson rud fada as miosa na goid bhradan?” Bha siorram a’ faighinn làmh an uachdair air a nàdur a bha bagairt ruith fuasgailte.

Thog Calum a làmh, colach ri fear a bhiodh a’ tagradh a chùise air beulaibh Chèisear sa’ Ròimh. “Tha mi duilich ma tha mi ràdha dad mu mo nàbaidh nach eil laghail — ach tha e searbh leam bhith dèanamh meirleach dhìom fèin airson a bhi toirt leam rud nach buin do dhuine sa bith. Ma bha Sheumas neochiontach a thaobh goid nan giomach, tha mise neochiontach de ghoid nam bradan.” Dhùisg an ùpraid sa’ chùirt a-rithisd, a dh’aindeoin am brag a bh’aig plocan an t-siorram, ’s bha faireachadh mì-chomhfhurtail aige nach robh cùisean a’ dol cho rèidh leis ’s a dh’fhaodadh iad. Bha Calum seo fada na bu gheòire ann am breithneachadh lagha na bha e ’n dùil.

“Bheil thu dèanamh dheth nach ann leis an uachdaran a tha ’n abhainn? Gun deach an t-iasg a ghlac thu a thogail is àrach sna h-uisgeachan sin?” Cuiridh siud an cùil e, smuainich an siorram.

Ach fiach an do chuir. “O, chan eil duine ’dol às àicheadh gur leis an uachdaran an abhainn — mar is ann leamsa bha ’n cliabh às an tugadh na giomaich. Ach thuirt sibhse nach robh a bhith tàmhachd air cuid duine a’ ciallachadh gur ann leis a bha an creutair, na robh cothrom falbh aig a’ chreutair. Seo mo phuinnc-sa, gu bheil e mòran nas fhasa dhan bhradan falbh às abhainn sa bith sa bheil e, na tha e dhan a’ ghiomach faighinn a-mach às a’ chliabh. Thaobh a rud a thuirt sibh mu thogail is àraich a’ bhradain cò a dhearbhas nach ann an abhainn fir eile chaidh àrach — sin às aonais gun cuirisde cil orra, cleas nan caorach.” Bhrist a’ ghàireachdaich a-mach sa’ chùirt a-rithisd: bha an siorram a’ faighinn a chuid bu mhiosa dheth.

Ach cia bith ciamar bha e ’na spòrs le càch, bha e soilleir don t-siorram gu robh Calum da-rìribh, ’s bha teagamh beag ag èirigh ’na inntinn a thaobh cho cinnteach ’s a bha an grùnnd air an robh e ’na sheasamh.

A-rèir cholais, rachadh am fear seo gu cùirt an t-seisein nam b’èiginn e, ’s bha chiad bhinn a thug e mach ’na laighe air a stamaig mar rud a dh’ith ’s a thug losgadh-bràghad dha. Thomhais e cho luath ’s a cheadaich ùine dha dà thaobh na cùise, ’s rinn e mach gur e faiceal cùrsa ghliocais: ged nach robh eagal mòr air roimh Chalum fhèin, ’s e rud eile bhiodh ann na rachadh a’ chùis gu tagradh, ’s gu fastadh Calum fear-lagha shabaidicheadh a’ chùis. Cha robh iarrtas sa bith aig an t-siorram a bhith ’na chulaidh-spòrs — chan eil sin ’na shùgradh le fear-lagha sa bith. Rinn e suas inntinn.

“Tha ’n ùine ruith, ’s dh’fhaodamaid a bhith seo gu latha mòr na dìle, a rèiteach lagh na mara ’s an fhearainn. Tha cùisean eile tighinn an àirde ’s chan eil iarrtas sa bith agam a bhith seo gu meadhon oidhche. Mar sin, o

[TD 319]

nach eil còrdadh na aonta eadrainn,” rinn e gàire tioram nach do mheall aon duine sa’ chùirt, “a thaobh brìgh lagh na fiadh-bheathaichean, tha mi dol ga do leigeil às le rabhadh is earail. Tha chùis dùinte.”

Chrom Calum a cheann gu modhail. “Tapadh leibhse, shiorram. Chan eil mi idir a’ dol a ghealltainn nach dèan mi tuilleadh e, ach geallaidh mi seo: bidh mi ’g ùrnaigh nach glacar mi, air neo gun atharraichear an lagh mus tachair sin. Tha mi fada nar comain.”

Dh’fhàg e chùirt, ’s cha do chuir òrd an t-siorram na maoidheadh nan oifigeach clos air an stoirm de bhualadh bhas agus bragadh chas a lean e.

[TD 321]

ATH-SGRUDADH (10):
BARDACHD MAIRI MHOR NAN ORAN

le Iain Mac a’ Ghobhainn

Rugadh Màiri Mhòr nan Oran ann an Sgèabost anns an Eilean Sgiathanach anns a’ bhliadhna 1821. Chuir i seachad làithean a h-òige ann a Sgèabost ach ’sann an Inbhir Nis a rinn i a dachaigh. Agus ’sann an Inbhir Nis a thachair a’ chùis a chosg mòran tàmailt agus àmhghair dhi, nuair a bha i leth-cheud bliadhna ’s a h-aon is i ’na banntrach. Seo sgeulachd air a’ chùis seo bho Dhòmhnall Eachunn Meek mar a tha e ’g innse dhuinn anns an roimh-ràdh a sgrìobh e aig toiseach an taghaidh a rinn e air bàrdachd Màiri:

Aig toiseachd a’ Ghiblin 1872, nuair a bha i a’ frithealadh air tè do ’m b’ainm Harriet Turner a bha pòsda aig Caiptin anns na h-Einnseannaran Rìoghail <eng>(Royal Engineers)<gai> ’s a bha air leabaidh a bàis le fiabhras, thàinig fìor dhroch fhortan an rathad aice. Chaochail am boireannach agus chaidh cur às leth Màiri gun do ghoid i aodach na mnatha am feadh ’s a bha seirbhis an tòrraidh aice a’ dol air adhart. Tha e duilich an-diugh cùnntas mhionaideach fhaotainn air na thachair ach a-rèir an ‘Inverness Courier’ chaidh a’ chùis a dhearbhadh ’na h-aghaidh gun teagamh sam bith agus thugadh dhi dà fhichead latha prìosain . . .

Chan eil fhios againn an robh i ciontach neo neo-chiontach ach tha e àraid, ma bha i ciontach, mar a tha i an còmhnaidh a-mach air a’ mhasladh a chaidh a dhèanamh oirre fhèin agus troimhpe air a daoine. Tha i ag ràdh gur e am masladh seo a ghluais i gu bàrdachd, aig deireadh EILEAN A’ CHEO:

’S e na dh’fhulaing mi de thàmailt
a thug mo bhàrdachd beò.

agus a-rithist aig deireadh FIOS GU CLACH ARD UIGE:

’S ged nach cualas riamh mo bhàrdachd
chuir an tàmailte ri chèil’ i.

Dh’fhaodadh gu bheil seo ceart gu leòr, agus tha mi fhìn a smaoineachadh air Somhairle MacGilleathain nuair a their e aig toiseach an dàn cogaidh DOL AN IAR:

[TD 322]

Tha mi dol an iar san Fhasach
is mo thàmailt air mo ghuaillean
gun d’rinneadh a’ chuis bhùirte dhiom
on a bha mi mar bu dual dhomh . . .

Agus tha Màiri fhèin ag ràdh:

Dhol a nàireachadh mo dhaoine
choisinn cliù air feadh an t-saoghail . . .

Co-dhiù no co-às, tha an nàire seo mar fhiacaill phiantail a tha ga gonadh gun sgur agus tha i an còmhnaidh a’ tilleadh thuice. Agus cuideachd ga samhlachadh fhèin ri daoine ainmeil anns a’ Bhìoball coltach ri Iòseph, Lot, Dàniel, Abel agus Crìosda fhèin (samhlaidhean a tha ’nam bheachd fhìn a’ dol tuilleadh nas fhaide na bu chòir dhaibh. Ach chan urrainn dhuinn gun moladh a dhèanamh air Màiri nuair a chì sinn cho làidir ’s a bha i, a’ togail a clann an dèidh na thachair rithe: ’s a’ togail oirre gu dreuchd ùr ann am baile Ghlaschu).

A-nise cha bhiodh seo ann fhèin cudthromach mara biodh gu bheil sinn a’ tuigsinn gur e an tàmailt seo a thionndaidh i an aghaidh “luchd na Beurla” agus mar a their sinn an “<eng>establishment<gai>.” Cha robh mòran Beurla aice nuair a bha i anns a’ chùirt agus chan eil rian nach robh i faireachdainn lom is so-leònte aig an àm.

Tha e air a chur air bàird Ghaidhealach nach robh iad idir cho làidir an aghaidh nan uachdaran anns an naoidheamh linn deug ’s bu chòir dhaibh a bhith ach cha robh sin fìor a thaobh Màiri. Agus ’s math dh’fhaodte gur e bu choireach ri sin nach robh glòir-mhiann saoghalta air a h-aire. Chaidh an easonoir a dhèanamh oirre mar tha, agus cha robh nì a b’urrainn dhaibh a thoirt bhuaipe. Agus cuideachd mar a bha i fhèin lom is so-leònte nach ann mar sin a bha na Gàidheil gu lèir mu choinneamh nan uachdaran ’s nan Sasannach.

Tha a guth a-rèisde làidir, treun, gun fhaileas air, ged nach eil i comasach air sgrìobhadh ’na mo bheachd fhìn bàrdachd mhòr coltach ris a’ bhàrdachd a sgrìobh mar eisimpleir Iain Mac a’ Ghobhainn à Uig. Ach tha ruith mealltach air a’ bhàrdachd aice a dh’aindeoin sin:

Tha iad a-nis air am fuadach
aig an nàinmhean thar nan cuantan
chan eil geum aig mart air buaile
’s chan eil buachaille ’nan dèidh ann.

Ged a tha i mach air na thachair do na Gaidheil chan eil mi smaoineachadh gu bheil doimhneachd ’na bàrdachd neo tuigse làidir sam bith. Tha i glè thric a’ toirt gu buil ’na bardachd bruadar air na làithean, ’na beachd-se, a thig:

Gum bi ur crodh air bhuailtean
’s gach tuathanach air dòigh’
na Sasannaich air am fuadach
à Eilean uaine a’ Cheò.

[TD 323]

Ann an dòigh tha i coimhead dè tha a’ tachairt agus aig amannan tha i cur a’ choire air na Sasannaich an àite a bhith ga chur air na h-uachdarain: ged nach eil an còmhnaidh:

Thig mi air ais leis an fhacal
ach maitheanas mise chan iarr,
chan e Sasannaich uile bu choireach
ach uachdarain dhona nach b’fhiach:
a’ cosd an cuid stòrais an Lunnainn
nach b’aithne dhaibh fuireach aig rian . . .

agus mar sin air adhart.

Tha i cur fàilte air an ar-a-mach a chaidh a dhèanamh ann am Beàrnaraigh Leòdhais:

Nuair chaidh sibh ann an òrdugh
le ur camain ’s le ur còtaichean
dol suas gu baile Steòrnabhaigh
bu bhòidheach leam an còmhlan . . .

Ach chan ann a-mhain a’ cur an aghaidh nan uachdaran a tha i ach cuideachd tha i toirt buille neo dhà do na “h-easbuigean” anns an eaglais, eadhon anns an Eaglais Shaor fhèin:

’S iomadh fear a chaidh an cùbaid
nach do dh’altaich riamh à ghlùinean,
dh’fhàg na caoraich on a’ mhùr,
ma fhuair e ’n rùsg gun cheannach dhiubh,
is cuid dhiubh ’n Eaglais Shaor na h-Alba —
’s duilich leam-sa dol ga sheanchas —
dh’ith an fheòil ’s a dh’òl an eanraich,
’s thug iad oilbheum ’s sgannal oirr’ . . .

’Se rud mòr a tha seo gu robh i bruidhinn a-mach anns an dòigh seo, agus feumar onoir a thoirt dhi airson sin a dhèanamh. Agus thugadh sin dhi aig an àm. ’Se guth a bha seo air an robh feum.

Ach dh’fhaodadh sinn cuideachd a ràdh nach robh i coimhead gu domhainn ann an dòighean eile anns a’ chall a bha a’ tighinn air a’ Ghàidhealtachd. Tha i tuiteam dhan mhearachd anns an do thuit mòran bhàrd eile air a’ Ghàidhealtachd, a bhith moladh na saighdearan Gàidhealach ’s a bhith dall air a’ chùis gur ann airson iompaireachd Sasannach a bha iad a’ sabaid. Mar a their i:

Cuimhnichibh air Inkerman
’s a mhisneach bh’aig na fiùrain
’s mar làimhsich iad na stàillinean
fo bhreacan Màiri Uisdean . . .

agus a-rithist,

’s e baighneidean an t-òrdugh
thug an còirneal do na diùlnaich
’s chaidh Ruiseanaich a smàladh
le luchd-bhreacan Màiri Uisdean . . .

[TD 324]

Ach dh’fhaodadh nach fhaod sinn a’ choire a chur oirre. Chan eil fhios nach eil sinn fhìn dall do dhoillearachd agus do dhubh-euchdan ar saoghal fhìn anns an aon dòigh.


(2)

A-nise ’na mo bheachd fhìn ged a sgrìobh i mu dheidhinn tàmailt, a tàmailt fhèin agus tàmailt a daoine, agus na dhà co-mheasgaichte ann an doigh, ’se na h-òrain a sgrìobh i mu dheidhinn an Eilein Sgiathanaich a tha còrdadh rium fhìn nas fheàrr, ged a tha iad ceart gu leòr gar toirt air ais gu saoghal ciùin neochiontach. Aig a’ cheart àm, tha barrachd pongalachd annta na tha àbhaisteach anns an t-seòrsa seo de bhàrdachd, agus tha ceòl annta cuideachd:

Nuair thigeadh an Fheill-Màrtainn,
’s an sprèidh ’s am bàrr air dòigh,
na fir a’ dèanamh càinnteig
’s na plàtaichean nan tòrr:
ri taobh na brìg bhuntàta
bhiodh baraill’ làn de dh’fheòil —
siud mar chaidh ar n-àrach
an Eilean àrd a’ Cheò . . .

Tha na briathran sin rim faighinn ann an EILEAN A’ CHEO ach cuideachd a’ bhruadar gu robh an t-eilean beartach:

Tha iarunn agus gual ann
is luaidhe ghlas is òr,
’s tha mèinnean gu ur buannachd,
an Eilean uain’ a’ Cheò . . .

(A bheil sinn a’ cluinntinn taibhs an seo a tha ag innse dhuinn mu dheidhinn na h-ola?)

Chan eil mi smaoineachadh gur e seo a’ bhàrdachd a b’fheàrr a rinn i mu dheidhinn an Eilein Sgiathanaich, oir mar a tha i dèanamh glè thric tha i snìomh mòran chuspairean anns an aon dhàn, brosnachadh, bruadaran, cuimhne, cianalas . . .

Anns an dàn SORAIDH LE EILEAN A’ CHEO, tha sreathan àlainn coltach ris an fheadhainn a leanas:

Tha ’n sneachda is an neòinean
a’ pògadh beul ri beul
shamhradh is a gheamhradh
ann an ceann a chèil’.

(Ach tha i call an t-samhla ann a bhith cur ris an dà shreath mu dheireadh.)

[TD 325]

Tha i dualtach air a bhith ’g ainmeachadh mòran àitichean le gaol mar Eilean Asgrab, Steinn, Sgor-a-bhàigh, agus mar sin air adhart.

Ach ’se an dàn NUAIR BHA MI OG, a tha toirt bàrr air na dàin eile dhen t-seòrsa seo, airson an t-snìomh a tha i dèanamh eadar ceòl is nithean. An dràsda ’s a-rithist chì sinn sreath a tha toirt an dàn beò:

’S am fraoch a’ sròiceadh mo chòta-bàn,

’s a-rithist

A’ falbh sa’ gheamhradh gu luaidh is bainnsean
gun solas lainnteir ach ceann an fhòid . . .

agus cuideachd:

Bha ’n t-sòbhrach mhìn-bhuidh’ ’s am beàrnan-brìghde,
an cluaran rìoghail, is lus an òir,
’s gach bileag aoibhneach fo bhraon na h-oidhche
toirt ’na mo chuimhne nuair bha mi òg . . .

’Se seo dàn cho math ’s a chaidh a sgrìobhadh de a sheòrsa agus chan eil duine a chaidh a thogail air a’ Ghàidhealtachd nach aithnich ’s nach fhairich na h-ìomhaighean a tha i toirt am follais.


(3)
Α-nise ’se seo an dà thaobh de Mhàiri, an sealladh air ais agus an sealladh air thoiseach, mar a bha ’s mar a tha, a’ chiùineachd ’s am fòirneart. Gu cinnteach bha i toilichte nuair a bha i air an eilean ach bha i làidir gu leòr cuideachd beatha ùr fhosgladh dhi fhèin nuair a thàinig an call oirre. Bha daoine a’ goid an eilein seo bhuaipe agus a’ cur oirre gur e i fhèin a rinn a’ ghoid. Chan eil rian nach robh seo a’ drùdhadh oirre.

Tha i cuideachd a’ smaoineachadh oirre fhèin mar “chaora thuaineil ’n dèidh a dalladh leis an tuaicheil” ach aig a’ cheart àm tha i coimhead cunnart nan caorach ’s cunnart nam fiadh. Chan eil fiù nach eil i cleachdadh samhla co-cheangailte ri caoraich airson ministear nach robh a’ còrdadh rithe:

Thàinig fear a-nall air cuan diubh
’s craiceann caorach air a ghuailnean
’s mura dèanadh esan nuallan,
bòdhradh chluasan tachasach.

Fhuair Màiri dachaigh am-measg nan Gaidheal agus chan eil rian cuideachd nach do rinn seo ceangal na bu làidire ri a daoine. Thàinig a’ chaora chaillte dhachaigh às a’ mhasladh a chaidh a dhèanamh oirre.

Agus ’sann le gàirdeachas a tha i seinn ann an ‘ORAN BEINN-LI’ nuair

[TD 326]

a fhuair feadhainn de na Gaidheil an còirichean:

Cuiribh fios gu na Dailich
dh’ fhulaing eucoir sa’ charraid
’s gu MacMhuirich mo charaid
nach do dh’fhannaich san strì . . .

Tha i mar gum b’eadh ann an còmhlan a thug buaidh, agus tha i sàbhailt, seasgair anns a’ chòmhlan seo. Tha iad a’ toirt gaol is urram dhi an àite maslachadh.

Tha i dèanamh dhi fhèin an ainm a chaill i am-measg nan Gall nuair a chaidh a’ ghoid a chur oirre. Agus eadhon anns an dàn seo fhèin chan eil i dìochuimhneachadh a tàmailt:

’S math an colaisd am prìosan
’s fhad o dh’aithnich mi fhìn sin —
ach thig buaidh leis an fhìrinn
dh’aindeoin innleachd nan daoi . . .

Nuair a tha am prìosan a’ fosgladh do na Gaidheil chan eil fhios nach eil e fosgladh dhìse cuideachd. Tha mi cinnteach gur e na thachair rithe a thug an co-fhaireachdainn seo dhi. Ach tha cridhe an duine cho domhainn ’s nach eil fhios againn dè bha dol air adhart ann an anam Màiri ’s chan eil cinnt an robh fhios aice fhèin; ìomhaighean prìosain, ìomhaighean goid, ìomhaighean caoraich. Bha na h-uachdarain a’ goid ’s bha iad ciontach, chuir iad oirre gun do ghoid ise ach bha i neochiontach. Dhìt iad i airson clùdan ach bha iad fhèin a’ reic an daoine.

Ach chan eil fhiosam a bheil sin a’ tighinn gu follais gu buileach ’na h-inntinn fhèin. Nam bitheadh bhiodh i ’na bana-bhàrd na bu mhotha na tha i.


(4)

Agus a-nise dè seòrsa bàrd a th’ innte. Anns a’ chiad àite ’se bàrd a daoine a th’ innte gu a cùl. Chan eil mòran anns a’ bhàrdachd aice mu dheidhinn saoghal taobh a-muigh na Gaidhealtachd. ’Se an aon leabhar a bha i leughadh, tha mi smuaineachadh, am Bìoball.

Anns an dàrna àite, feumaidh sinn a ràdh gu robh i a’ sabaid airson a daoine. Chan eil seo ag ràdh mòran mu luach na bàrdachd agus tha mi den bheachd gu bheil sinn dualtach air a’ Ghaidhealtachd a bhith tomhais ar bàird ann an dòighean ceàrr. Tha a’ bhàrdachd eadar-dhealaichte bho eachdraidh, bho bhrosnachadh, bho ghaol-dùthcha.

Anns an treasamh àite, bha i math air smaointean is dealbhan is faireachdainnean a leanabachd a thoirt gu buil a-rithist, agus na smaointean

[TD 327]

’s na faireachdainnean sin a thogail a-rithist ann an cridheachan nan Gaidheal.

Ach a bharrachd air sin a bheil smior na bàrdachd innte? Uill, tha mi smaoineachadh gu bheil an dràsda ’s a-rithist ann an samhla neo dhà:

Gun d’fhuair fear dhiubh ùghdar Bàillidh
’s thog e chas air beart an àrdain
’s nuair a fhuair e ’n spàl ’na làimh
gun d’rinn e ’na snàth a theannachadh . . .

Agus a-rithist:

Rinn iad coileach-òtraich dhiot
le itean mòr is stiùir ort,
seo do cheann cho dubh ri ròcais
le do spuir gun bhròig, gun ghlùinean . . .

’s a-rithist:

’s ged thog iad aitreabh luachmhor
air làrach na mnà-uaisle
na mairbh a bha san uaigh
gun do sguab iad sìos don ghainneimh . . .

is cuideachd:

Nuair chaidh lagh is sannt is àrdan
thaosgnadh suas an eanchainn Bàillidh
lìon e dhomh-sa spàin den chàl
’s a bhlas gu bràth cha dealaich rium . . .

(An e càl a bha i faighinn anns a’ phrìosan?)

Ach nuair a shamhlaicheas sinn a’ bhardachd aice ri bàrdachd Iain Luim — eadhon airson fearg is aoir — neo ris a’ bhàrdachd a th’anns an dàn mìorbhaileach ‘Spiorad a Charthannais’, le Iain Mac a’ Ghobhainn, tha sinn a coimhead nach eil dòigh sgrìobhaidh neo cànain Màiri cho làidir, cho drùidhteach, ris an fheadhainn acasan. Chan eil sin idir ag ràdh nach eil a’ Ghàidhlig aice ruiteach, glan, chan eil e ’g ràdh nach eil ceòl ’na bàrdachd, ach tha fìor dhoimhneachd, tha fìor phongalachd, an t-sàr bhàird a dhìth oirre. Tha i a’ fiaradh ro thric bhon chuspair, tha a sgrìobhadh ro fhaisg aig amannan air duilleagan falbhach a’ phàipeir naidheachd. Ach a dh’aindeoin sin bu chòir urram a thoirt dhi airson a gaisge ’s a cruadalas, agus tha e cinnteach nach tèid i à cuimhne an t-sluaigh fhads a bhios Bàrdachd Ghàidhlig dha leughadh. ’S dè an còrr a dh’iarradh i?

[TD 328]

SEANN BHATAICHEAN URA (1)
Dòmhnall E. Meek

Aig àm na Nollaige, chuir mi seachad beagan ùine ann am baile Bhristol ann an taobh an iar-dheas Shasainn. ’Se àite gu math inntinneach a th’ann am Bristol, oir tha iomadh ceangal aige ri cuid de na gluasadan a bu mhotha a thug buaidh air eachdraidh Bhreatainn. ’Sann timcheall air a’ bhaile seo a thòisich an dùsgadh spioradail sin anns an ochdamh linn deug ris an canar “An Dùsgadh Mòr”, agus ann am meadhon a’ bhaile chìthear gus an là an-diugh an Seòmar Ur a thog an t-Urramach Iain Wesley, ’s far am biodh e a’ fuireach ’s a’ teagasg. ’Sann ann am Bristol cuideachd a thogadh a’ chiad bhàta mòr iarainn a bha comasach air seòladh air cuantan an t-saoghail — an <eng>Great Britain<gai> a bh’air a dealbh le <eng>Isambard Kingdom Brunel<gai>, fear-ceàirde a bha ainmeil anns an naoidheamh linn deug airson a theòmachd ann an iomadh raon a bharrachd air a bhith a’ togail bhàtaichean.

’Sann air gnothaichean mara co-cheangailte ri baile Bhristol a bu mhotha a bha m’aire air an turas seo, agus chuir mi romham gun gabhainn cuairt air feadh docaichean is ceidheachan a’ bhaile feuch am faicinn co ris a bha iad coltach, ’s gus am blaisinn air beagan de dh’eachdraidh an àite. Tha fir-riaghlaidh a’ bhaile air deagh oidhearp a dhèanamh air na seann docaichean a sgioblachadh, agus tha e furasda beachd a ghabhail air na ceidheachan agus air na bàtaichean a tha rin taobh. Nuair a bha mi anns a’ bhaile, chunnaic mi ’sa phàipear-naidheachd gun do choisinn e duais airson cho sgiobalta, grinn ’s a tha na docaichean a th’ann. Tha a h-uile coltas gu bheil fir-riaghlaidh Bhristol mothachail air an dòigh anns am faodar eachdraidh a chumail beò fa chomhair dhaoine, agus tha iad a’ cleachdadh nan seann docaichean mar mheadhon air sin a dhèanamh a thaobh marachd.

Cha robh mi ach air tòiseachadh air mo chuairt nuair a laigh mo shùil air bàta air an robh mi glè eòlach aig aon àm, nuair a bha i a’ seòladh anns na h-Eileanan an Iar. Dè an long a bh’ann ach an Locheil, a chuir seachad a’ mhòr-chuid d’a beatha a’ seòladh fo bhratach Mhic-a’-Bhriuthainn eadar Tairbeart Loch Fìne agus Ile. Nach iomadh droch shuaineadh a thug an dearbh leadaidh do na h-Ilich — ach tha i an-diugh ’na laighe gu socrach ann am meadhon Bhristol! ’Sann oirre a thàinig an dà latha, gu dearbh! An

[TD 329]

[Dealbhan]


[TD 330]

àite an dubh ’s an dearg a bu dual do Dhàibhidh Mac-a-Bhriuthainn, tha i a-nise air a peantadh gu lèir ann an dearg ’s ann an geal; tha na geòlachan beaga air an toirt bhuaipe; ’s a-rèir cho àrd ’s a tha i a’ seasamh anns an uisge, tha na h-innealan mòra air an toirt aisde cuideachd. A dh’aindeoin sin, thug an cianalas orm dol air bòrd. Chaidh mi suas air an drochaid, ’s sheall mi a-steach air doras an taigh-chuibhle. Ach cha robh sgeul air combaiste no cuibheall, no air na glagan teileagraph a bha uaireigin cho faramach nuair a bhiodh i a’ tighinn gu port no ga fhàgail. Cha robh ri chluinntinn ach gliogadaich ghloineachan thall ’s a-bhos, agus an àite nan seòladairean treuna Gàidhealach a bhiodh a’làimhseachadh nan ròpaichean, bha còcairean le adan àrda a’ nochdadh an-dràsda ’s a-rithist air an deic. Tha an Locheil a-nise ’na taigh-seinnse, agus a-rèir choltais, ’se smùid de sheòrsa eile a tha i a’ togail ann am Bristol. Nuair a dh’fhàg i aiseag Ile, thug an Locheil oirre mu dheas, agus chaidh a ceannach mu dheireadh thall le buidheann aig a bheil dòrlach de thaighean-seinnse air feadh Shasainn. Ged a chaidh dreach a’ bhàta atharrachadh, tha seo a’ ciallachadh gun do dh’fhan an Locheil ann am Breatainn, agus bha e ’na thogail-inntinn dhomh a faicinn uair eile agus i fhathast air bhog. Tha a’ chuid as motha de sheann bhàtaichean Mhic-a-Bhriuthainn ann an dùthchannan cèin, agus feumar dol cho fada ris a’ Ghrèig gus sealladh eile fhaighinn air feadhainn dhiubh.

Air taobh thall nan docaichean, bha a dhà no trì de bhàtaichean eile, agus chaidh mi a-null far an robh iad. B’i an tè a bu mhotha dhiubh bàta-smùide a bha uaireigin aig a’ Chabhlach Rìoghail, ’s a chaidh a togail ann am Bristol ann an 1947. ’Se am <eng>Freshspring<gai> as ainm dhi, agus ’sann a’ tarraing uisge gu bàtaichean-cogaidh a bha i mar a bu trice. Mhothaich mi gun robh toit ag èirigh às an t-similear aice, ’s thuig mi bhuaithe sin gun robh i fhathast comasach air seòladh. ’Sann le fear-gnothaich anns a’ bhaile a tha i a-nise, agus tha e a’ strì gu dìcheallach ri cumail a’ seòladh fo a cumhachd fhèin. Cha bheag an obair sin anns an àm a th’ann, le prìsean connaidh a’ sìor dhol suas, agus feumar sporan gu math làn gus bàta den t-seòrsa sin a ghleidheil beò. Tha ola a-mhàin a’ cosg faisg air ceud gu leth not an tunna. ’S eadhon ged nach biodh am bàta comasach air seòladh idir, tha cosgaisean mòra ann a thaobh glanaidh is peantaidh.

Beagan astair air thoiseach air a’ <eng>Freshspring<gai>, bha long annasach a bha a’ toirt ’nam chuimhne bàta-guail no pufair a chìtheadh tu anns na h-eileanan againn fhìn. Bha i air leth spaideil ’na coltas, agus bha clàr-sanais air a cliathaich ag innse dhomh gun robh i uaireigin a’ seòladh air an Avon le luchdan sìl, ’s gum biodhte ga slaodadh air chùl bàta-todhaidh. ’Se an Glevum a b’ainm dhi, ’s nuair a chaidh mi air bòrd, fhuair mi fàilte

[TD 331]

chridheil bhon fhear a bh’anns an taigh-chuibhle. Bha esan air an long seo a cheannach, ’s air a sgeadachadh às ùr. ’Se dealbhadair a bh’ann, agus anns an taigh-chuibhle chìte eisimpleir no dhà de dh’annas a làimhe — dealbhan brèagha de bhàtaichean a bhiodh e a’ cruthachadh a-rèir ’s mar a gheibheadh e òrdain. Shìos ann an toll a’ bhàta, far am b’àbhaist an sìol a bhith air a stòradh, bha tuilleadh dhealbhan leis an duine seo agus le dealbhadairean eile às a’ bhaile. “Le bhith a’ cleachdadh a’ bhàta mar seo,” ars esan, “thèid agam air airgead a chosnadh a chumas am bàta seo air bhog. Tha mi ag iarraidh a cumail dìreach mar a bha i airson ’s gum faic an ath ghinealach long d’a seòrsa. Agus,” ars esan, “chan e obair shoirbh a th’ann.”

’Sann aige-san a bha an fhìrinn. ’Se an rud a bha comharraichte dhòmhsa an latha ud cho duilich ’s a tha e dualchas mara Bhreatainn a chumail beò fa chomhair dhaoine. Cha robh anns na chunnaic mi ann am Bristol ach pìos beag den dualchas sin, oir chaidh a’ mhòr-chuid dheth a dholaidh troimh na linntean le cion airgid, cion toil agus cion suim. ’Se dìcheall dhaoine an siud ’s an seo a chuir gu bheil dad idir air fhàgail dheth. Tha an dìcheall sin gu math follaiseach ann am Bristol, agus saoilidh mi nach eil mòran eisimpleirean ann a tha cho soilleir ris an t-saothair a thatar a’ cosg ris a’ Ghreat Britain, an long mhòr iarainn aig Brunel. Shìos fa m’ chomhair, bha cruinn a’ Ghreat Britain ag èirigh gu h-uaibhreach don speur, agus thog mi orm gus sùil a thoirt oirre. Tha i an-diugh ga càradh ’s ga togail às ùr, agus gu dearbh is math as fhiach e an sgeul a chluinntinn — ach gleidhidh sinn sin gu turas eile.

[Sanas]

[TD 335]

AINM A’ CHIAD GHILLE
le Eilidh Watt

Fhuair Flòraidh saorsa mhòr bhon thòisich Calum air companach a dhèanamh dhi. A-nis aig fichead bliadhna a dh’aois bha i air atharrachadh gu mòr bhon phàisde a bhitheadh ag atharrachadh nan dath nan canadh neach facal crosda rithe. Cha robh i cho macanta is a bha i, seadh mur robh i còmhla ri Calum a chuireadh moir oirre nar theireadh e, “Tha thu cho cruaidh ri ceàrd.” Cha robh i dad na b’eanchainniche na bha i ach bha i air eòlas a chur air saoghal far nach robh caomhnadh air airgead, neo caomhnadh fear no tè. Air chùl sin bha fios aice gun do thionndaich iomadh fear sùil mheasail air a pearsa chumadail, air a h-aodann mear le mheal-shùilean dorcha.

An ceartuair bha i fhèin is Calum ’nan suidhe, duin air gach taobh den bhòrd ainleathainn is iad air cromadh gu chèile gus an robh iad ions sròn ri sròn. Mar a b’àbhaist, b’esan a bha dèanamh a’ chuid mhòr den bhruidheann. Bha Calum air iuchair-doras-càr a dhealbh is, ar leis fhèin, i cho innleachdach is nach rachadh aig neach an càr a ghoid. Bha an iuchair ’na dà bhloigh is bha an dàrna bloigh ga fàgail anns an toll is gus an rachadh am bloigh eile air ais chan fhosgladh an doras.

“Nach bu cho math an iuchair shlàn a thoirt leat?” thuirt Flòraidh is i fhathast car teagamhach.

“Chan eil thu tuigsinn an ‘<eng>psychology<gai>’ a tha air chùl seo,” arsa Calum. “Chan eil agam ach fear a dhèanas na h-iuchairichean a lorg is bidh ar n-aran fuinte.”

Las a shùilean le dhealas fhèin ach bha e ’na thosd car tiotain is an uairsin thuirt e, “Chan eil a-niste dhìth oirnn ach beagan airgid, dà mhìle neo mar sin.”

“As aonais an dà mhile cha bhi comas agad an gnothach a chur air bhonn?” thuirt Flòraidh.

Chrom Calum a cheann is nar a choimhid e oirre bha mèinn a shùl ro shlìogach, faiceallach, ged bha fiamh gàire air aodann.

“Feumar a chuid sin den ghnothach earbs’ riutsa, a Fhlòraidh, ’eudail.”

“Riumsa?” arsa Flòraidh. “Càit ’m bheil thu ’m beachd a gheibh mise dà mhìle? Am bheil thu ’n dùil gun creach mi banca?”

“Chan eil. Chan e gun tilleadh tu bho sin nam b’eudar, mo rionnag. Cha

[TD 336]

bhi adhbhar dhut sin a dhèanamh. Bheir Ruairidh Crotach iasad dhutsa.”

Cha robh Flòraidh fhathast cho fuasgailte bho na seann dòighean is nach cuireadh Calum crith oirre is tharraing i i fhèin bhon bhòrd is thuirt i gu fuar, “An e do chiall a chrath thu? Ciamar a bhitheadh dà mhìle aig Ruairidh truagh? Carson a bheireadh e dhòmhs’ e?”

“Eisd rium mionaid” arsa Calum, nar chunnaic e Flòraidh a’ togail gus falbh. “Chan ann ri buamastaireachd a tha mi idir. Tha fios againn uile gun d’rinn Ruairidh prìosanach den h-uile sgillinn a choisinn e.”

“Tha,” arsa Flòraidh, is tha fios agam nach b’e Ruairidh Crotach a bha a riamh ann ach balach sàr-dheas.

“Chan eil mis’ a’ cur sìos air Ruairidh truagh idir, ’s mi nach eil.” Bha a ghuth làn mìlse. “Is chan eil mòran ceàrr air an-diugh fhèin. Fèithean mun t-slinnean rin gearradh. Rudeigin den t-seòrsa sin. Chan eil mi cinnteach. Is coma. Chionns gum bheil Bòrd na Slàinte an dùil gum b’e ‘<eng>cosmetic operation<gai>’ a bhitheadh ann cha dèan iad dha i. Ach nì fear nach eil ga chosnadh aig a’ Bhòrd dha i is bithidh i cosgail. Tha fios ’m gum bheil cuid a’ creidsinn nach bitheadh i gu feum, nach bitheadh ann ach cosgais dha. Fhuair mi fhìn a-mach gum bheil còrr is dà mhìle aig mu seach. Mum faigheamaid mìle fhèin. Bheireamaid dhà riadh math, na b’fheàrr na banca.

“Ma tha sin,” arsa Flòraidh, “carson nach dèan thu fhèin gnothach ris?”

Rinn Calum gàire fanaideach, “Chionns nach toireadh Ruairidh còir sgillinn dòmhsa gus mo chumail às taigh nam bochd.”

“Carson, ma tha, bheireadh e dhòmhs’ dà mhìle?”

“Na bi cho maol,” fhreagair Calum, neoni mì-fhoighidneach, “nach aithne don t-saoghal gun toireadh Ruairidh Crotach a shùilean às a cheann dut mum be is gun dèanadh sin son’ thu. Chan e nach dèanainn fhìn an aon rud; tha fios agad air sin. Ach cha ghabh sinn brath air. Bheir sinn riadh dha.”

Cha duirt Flòraidh lid is i ’na suidhe a’ tarraing a bil ìosal ri chèile is i a’ beachdachadh air Ruairidh a chaidh don sgoil còmhla rithe is a phàirtich iomadh nì rithe bho phìos teoclait gu freagairt do chunntasan; Ruairidh air an robh i cho measail gus an dàinig Calum ’na car. Is bheireadh Calum i gu dùthchannan cèine far nach bitheadh gainne no saothair, a bhitheadh cho beartach is a dh’fhaodadh na mìltean a thoirt seachad, gun riadh idir.

Cha do chuir Calum cabhag oirre is fios aige gun dèanadh i mar a b’ àill leis sa’ cheann thall. Is cha robh Flòraidh mì-dhèonach sealltainn do Chalum nach b’esan an t-aon bhàirneach a bha air creig. Is nam b’e is gun diùltadh Ruairidh cha bhitheadh eanchainn shìolmhor Chaluim fada gun sceum ùr a ghin.

Mar sin chionns gun robh fios aice càit ’m bitheadh Ruairidh bha Flòraidh an sin cuideach air feasgar is a’ cur fàilt’ air. Bha iad ann an companas thoilichte fad an fheasgair is feasgar an dèidh feasgair.

Nar chunnaic i Calum dh’innis i mar a bha dol dhi. “Tha mise dol sìos a

[TD 337]

Lunnainn airson greis is tha fhios gum bi e ’na thaois agad mun till mi. An uairsin is e ’n t-airgead mòr a bhitheas ann.” Is thar a ghuaillinn dh’èigh e, “Geall thusa dha gun toir sinn ainm air a’ chiad ghille a bhitheas againn. Cha bhi gin aige fhèin. Bithidh mealladh an sin dha.”

B’e seo fear de na tursan a chanadh Flòraidh rithe fhèin gun robh gràin a cridhe aic’ air Calum.

Ged chuir facalan Chaluim gnè de dh’uabhas air Flòraidh cha do chùm sin i gun a bhith tàladh Ruairidh.

Bhitheadh iad ri còmhradh mun h-uile cuspair fon ghrèin, fiù’s a’ chroit a bha air tighinn air, mar a sheachnadh cuid e mar gun robh sgreamh aca roimhe, mar a bhitheadh e mar a bha aon uair is gun rachadh na fèithean a ghearradh, a feum a bha air cabhag. Cha robh a’ chroit a’ cur deuchainn air bith air Flòraidh. Cha b’ann oirre a bha i.

Ach aig an aon àm cha robh sgreamh sam bith aice roimhe, is ann a bha e a’ cur iongnadh oirre an tlachd a bh’aice ann a bhith dol a-mach còmhla ris. Cha robh iad a’ dol do na ‘<eng>discos<gai>’ mar bhitheadh Calum ’s i fhèin. Uairean rachadh iad gu taigh tasgaidh nan dealbh far an cuireadh esan air shùilean di nithean nach bitheadh i fhèin air fhaicinn. Turas, is i gabhail fadachd a’ feitheamh ri Ruairidh a bha deoghal a-staigh maise no grinneas nach robh ise a’ tuigsinn, thuirt Flòraidh, “Saoil dè as fhiach e?”

B’e seo ceist a thuigeadh Calum is dan toireadh e freagairt, freagairt air choreigin. Bha Ruairidh greis gun fhreagairt a thoirt, ise air a’ cheist ions a dhìochuimhneachadh, nar a thuirt e, “Tha e cho luachmhor is nach bu chòir aon neach a-mhàin a shealbhachadh.

Ma bha e luachmhor bhitheadh Calum ga iarraidh dha fhèin, dha fhèin is dhìse. Is tric a-nis a bha e cur gnè de fheirg, gnè de dhragh oirre, nach robh Ruairidh cho seòlta, cho tapaidh ri Calum. Ghabhadh Ruairidh cuideigin ri chùl.

Ach cha robh tìd’ aice a’ cheist fhuasgladh oir fhuair i brath bho Chalum gun robh e a’ tilleadh is mun dàinig feasgar sona gu chrìch dh’innis i do Ruairidh mun sceum aig Calum is mar bhitheadh iad cho beartach ’na cois.

Cha robh de bhathais aice a dh’iarradh an t-airgead a-muigh ’s a-mach. Ach ghabh Ruairidh air bòrd dè bu mhiann leatha is carson a bha i ri mire ris. Ged bha e air a leòn is air a thàmailteachadh cha duirt e ach, “Dòcha gum b’fheàrr dhomh cuideachadh a thoirt dhut le airgead?”

Gun aithne aice gun robh i a’ cladhach sloc thuirt ise gu sona, “O, bhitheadh sin mìorbhuilteach.” Thuirt i mòran eile ach cha robh mòr-aire aig a h-aon aca air brìgh a facalan. As an dealachadh thuirt Ruairidh, “Chì mi ’n ath-oidhche thu.”

Tràth a dh’fheasgar chuir Calum brath eile: bha sceum na b’fhìor fheàrr aige is aon uair is gun robh airgead Ruairidh aca cha bhitheadh easbhaidh no èis orra, bhitheadh iad air bhàrr àilgheis.

Dh’fhalbh i gu sona gus Ruairidh fhaicinn. Sheas i aig uinneig bùtha a bha dùinte is thagh i dhi fhèin aodach daor, fasanta, eu-coltach ris na

[TD 338]

‘<eng>jeans<gai>’ aice a bha air fàs tana, geal aig a’ ghlùin; sheas i aig uinneig eile is troimhn mhogal iarainn chitheadh i iomadh seud a’ deàlradh, a’ briobarsaich gu buaireanta. Ann an ùine ghoirid dh’fhaoidte gum bitheadh ise cho aigileanach ri craoibh-nollaige. Ghàir i rithe fhèin is rinn i ceum beag sùrdagach air a rathad gu Ruairidh.

Bha Ruairidh a’ feitheamh aig bòrd air an robh iad a-nis air ions còir a ghabhail. Mothaich i, is i coiseachd suas thuice is esan is a shùilean air cromadh ri pìos pàipear air a’ bhòrd mu choinneamh, gun robh aodann tana, bàn. Bhuail e ’na h-inntinn gun robh e a’ caomhnadh a bhidhe air fhèin gus airgead a chur mu seach ach rinn e gàire suilbhir rithe is i a’ suidhe. Thog e am pìos pàipeir is shìn e dhi e leis na facalan, “Seo dhut an dà mhìle a bha dhìth ort.”

Cha duirt Flòraidh guth is shuidh i a’ leughadh is ag ath-leughadh an t-seic. Thug i sùil air mar gun robh i ga ath thomhas is chrom i a ceann is gu h-athaiseach, cùramach, shrac i a t-seic ’na ceithir pìosan.

“Dè tha thu ris? An robh thu sùileachadh am barrachd fhaotainn bhuam?” “Bha - - - - - Cha robh,” ars ise.

Mothaich Ruairidh gun robh i sileadh nan deòir. Bha e tur air seacharan. Thiormaich i a deòir le cùl a dùirn is i cho seachranach ris. Chuir Ruairidh a làmh air a làimh is chunnaic i cho tana is bha i seach làmh a’ mhoigeinich a chuireadh pìos teòclait ’na làimh gun fhiosta do na balaich eile.

“Dè tha ceàrr? Nach eil thu dol a bhith còmhla ri Calum a-niste?”

“Cha b’e Calum a bhitheadh a’ toirt dhomh teòclait,” is bhitheadh bliadhnaichean air ruith mun tuigeadh iad dè bh’air chùl a briathran.

“Ach tha thusa coma dè nì mi fads a bhitheas tu cuidhte dhìom.”

“Tha fios agad nach eil mise coma. Bha dùil agam nach robh bhuat ach na chuir mi ma seach - - - - - agus Calum.”

Bha ’n fhearg air Flòraidh a-niste is fios aice gun robh i tarsaing is chual i i fhèin ag ràdh, “Is e tha mi dol a phòsadh ach Ruairidh.”

“Dè their thu ri Calum?” thuirt Ruairidh a bha tur far na meidh.

“Their gun toir sinn Calum air a’ chiad ghille.”

Cha do thuig e an abhcaid seo ach bha e làn riaraichte is Flòraidh gu mear.

[TD 340]

‘BREACAN MAIRI UISDEAN’ MHICILLEATHAIN
le Peadar MacMhorgain

Bha an t-òran ainmeil le Màiri Mhòr nan Oran, ‘Breacan Màiri Uisdean’, air a stèidheachadh air òran eile den aon ainm. Chaidh an t-òran seo a sgrìobhadh anns an t-seachdamh deichead den naoidheamh linn deug agus ’se Iain MacIllEathain (1827-95), Bàrd Bhaile Mhàrtainn, à Tiriodh a rinn e. A-rèir Eachainn Chamshroin, fear-cruinneachaidh ‘Na Bàird Thirisdeach’, tha an t-òran mu bhreacan a chaidh a dheasachadh le Màiri Uisdean à Baile Mhàrtainn agus a chaidh fhighe le bean Eachainn MhicIllEathain à Còrnaig Bheag.

Tha Dòmhnall Meek air ràdh (Nota 12, ‘Màiri Mhòr nan Oran’, air fhoillseachadh an 1977 le Gairm.) gur e òran a’ moladh breacan a tha ann, agus e a’ cumail a-mach nach eil e “idir ceart a ràdh gu bheil breacan Màiri Uisdein a’ riochdachadh breacan-teine, mar a tha mòran an dùil.” Agus gun teagamh tha e ceart nach e breacan-teine a tha ann — nach ann air boireannach a bhiodh ’na suidhe ro fhaisg air a’ chagailt a tha an t-òran.

Ach a bheil e ceart a ràdh gur e òran-molaidh a tha ann? Am biodh breacan nach robh anns na bùithean (rann 1) cho fasanta (1) cliùiteach air feadh na h-Alba? An robh breacan ann riamh a bha deàlrach air oidhche dhorcha (10) agus air an robh leòghann agus bradan agus làmh-dhearg agus crùn agus ceann-tuirc agus fèidh (12)? ’S dòcha gu bheil MacIllEathain dìreach a’ cur ris an fhìrinn ann an dòigh nan òran-molaidh, ach tha e ga dhèanamh gu ìre far am bu chòir dhuinn a bhith a’ lorg ciall fhalaichte, ciall a bhiodh soilleir do mhuinntir Bhaile Mhàrtainn air an linn seo chaidh. Mar a thuirt Camshron mu MhacIllEathain, “<eng>he was an unequalled wit, and often is brimming over with mirth already inwardly relished to the full<gai>” agus uaireannan bhruidhneadh e “<eng>in the scorching terms of satire and lampoon.<gai>” Ma tha dà chiall anns an òran tha sin dìreach a’ toirt fianais air sgil a’ bhàrd air òrain-aoire. Bu chaomh leam mìneachadh ùr air an t-seòl seo a chur air adhart.

Tha trì dathan anns a’ bhreacan air an ainmeachadh — dubh is geal is sgàrlaid. ’S iad na trì dathan traidiseanta a bhiodh air neach bòidheach agus ’s dòcha gun robh iad rim faicinn air dreach Màiri fhèin. Mar sin bhiodh am

[TD 341]

breacan a’ riochdachadh a maise. Ma leughas sinn an t-òran, agus sinn a’ leughadh ‘maise’ an àite ‘breacan’, am bi ciall ann?

’Se an fhìrinn a tha ann nach urrainn dhut maise a cheannach anns na bùithean (1) (a dh’ aindeoin na tha na sanasan-reice a’ tagairt) agus ’s dòcha gun do dh’fhairtlich a maise air mòran bhoireannach eile (7), ann am beachd MhicIllEathain co-dhiù. Ach cha robh maise Màiri dìreach measail ainmeil (2) — bha i fasanta cuideachd (1). A bheil seo a’ ciallachadh gun robh mòran ga tadhal agus gur e gràdh na colna a bha aig muinntir nan gleann dhi (6) agus nach ann le maise a-mhàin a bha i a’ fairtleachadh air na boireannaich ‘spòrsail’ eile (7)? Chan eil e ’na iongnadh gun robh iad a’ cluich (ri fealla-dhà?) mu bhreacan Màiri (3, 5). Faodaidh gun robh iad ag ràdh gun robh làmh aig còig ceud deug fear agus còig (8) anns a’ chùis. Can gun robh i fasanta! Agus ged a bhiodh làmh aig iomadach ‘tàillear’ ann roimhe bha sùil aig MacIllEathain ri mac an Diùca fhèin (Diùc Earra Ghaidheal?) làmh a chur ann cuideachd (9). Feumaidh gun robh a maise deàlrach ach ’sann air an oidhche a bhiodh i air a nochdadh gu lèir (10) agus a bhiodh gach ball air fhiaradh dhith (air toinneamh leithe?) (11).

Ann an rann 11 tha iomradh air sìoda liath ri cùl-thaobh a’ bhreacain. Bhiodh sìoda freagarrach airson lìnigeadh trusgan dhan bhan-rìgh ceart gu leòr ach dh’fhaoidte gu bheil MacIllEathain a’ dèanamh luaidh air deagh ghnè aodach-leapa Màiri.

Tha na dealbhan a tha air an liostaigeadh ann an rann 12 — leòghann agus bradan tarra-gheal glas agus làmh-dhearg agus crùn agus ceann-tuirc agus fiadh — cumanta air suaicheantais nam fineachan. Cho fad ’s a tha fhios agam cha bhi a h-uile tè a’ nochdadh air an aon shuaicheantas agus mar sin is math a dh’fhaoidte gu bheil an rann seo ag ràdh gun tigeadh luchd-tadhail de iomadach fine gu taigh Màiri. Tha MacIllEathain ag aideachadh nach eil seo a’ gabhail a-steach muinntir taobh a tuath na h-Alba ach nan tigeadh bhiodh iad ag iarraidh Màiri cuideachd (14).

Dh’fhaoidte gu bheil dà gheàrr-fhacal ann an rann 13. ’Se pìos a’ dìon bàrr bròig a tha ann am fraochan. Ach ’s urrainn dha taom beag boile a chiallachadh cuideachd. Thigeadh fir ‘gu faoilidh’ — ach an e geàrr-fhacal eadar gu h-ait agus gu fialaidh a tha ann, agus e a’ nochdadh gun d’fhuair Màiri duais airgid airson a suirghe? Tha rannan 15 agus 16 a’ dèanamh coimeas eadar fearalachd nan Gaidheal agus nan Gall, mas e geàrr-fhacal a tha ann an ‘rùsgadh chrann’ (15) — eadar claidhean agus bodan. B’ fheàrr le Màiri oidhche a chur seachad le Gaidheal na le Gall agus tha seo ’na shamhla gur treasa na Gaidheil na na Goill. Bha MacIllEathain a’ sgrìobhadh aig toiseach Aimhreit an Fhearainn air a’ Ghaidhealtachd.

Aig deireadh an òrain tha Iain MacIllEathain ag aideachadh gu bheil e a’ cur crìoch air mus tog e spiorad àrdanach man bhreacan (17). Nach eil e ag ràdh ma-thà nach e rud a bu chòir dha moladh a bha ann am ‘breacan Màiri Uisdein’?

[TD 342]

BREACAN MAIRI UISDEIN
le Iain MacIllEathain

1. Am breacan bòidheach fasanta
Nach faighear anns na bùithean;
Tha dubh, tha geal, tha sgàrlaid ann
Am breacan Màiri Uisdein.

2. Am breacan measail, ainmeil seo
Feadh gharbh-chrìoch agus stùcan,
Bhon dhealbhadh dhuinn le Màiri e,
Chaidh feadh gach àite cliù air.

3. Chaidh naidheachdan do Ile air,
Cheann-tìre, Ghigha ’s Dhiùra;
Tha Muile ’s Col’ air bhàinidh ’cluich
Mu bhreacan Màiri Uisdein.

4. Gun cuala clann nan Gàidheal e,
Nì chunnaic càch le’n sùilean;
’S tha clann nan Gall gam bodhradh leis
’S gach baile-mòr is dùthaich.

5. Chual’ Comhall, Bòd is Arainn e,
Braid-Albainn, Latharn, Mùideart;
Tha Marbhairn nam beann àrda ’cluich
Mu bhreacan Màiri Uisdein.

6. Na teaghlaich rìoghail anns na glinn
’Bha cian roimh linn a’ Phrionnsa,
An clann ’nan dèidh tha gràdh aca
Do bhreacan Màiri Uisdein.

7. (Ged ’s lìonmhor bainneach spòrsail a
Tha chòmhnaidh anns an dùthaich,
Gun dh’fhairtlich orra spàl a chur
’Am breacan Màiri Uisdein.)

8. Tha còig ceud diag ’s trì àireamhan
’S dà shnàithean air a chùl sin;
’S tha ’m bogha-frois air dhath an t-snàith
Tha ’m breacan Màiri Uisdein.

[TD 343]

9. Mun cumar anns an fhasan e
Gu deise ’mhac an Diùca,
Bidh obair mhòr aig tàilleirean
Air breacan Màiri Uisdein.

10. Gur ballach, strianach, boillsgeil e;
’Cur deàlradh soills’ mu’r sùilean
San oidhch’ bu duirch’ a thàinig oirnn
Tha breacan Màiri Uisdein.

11. Gum bheil gach ball air fhiaradh dheth,
Le sìoda liath ri chùl-thaobh,
Gu trusgan ùr don bhàn-righ ann
De bhreacan Màiri Uisdein.

12. Tha leòghann ’s bradan tarra-gheal glas,
Làmh-dhearg, is dealbh a’ chrùin air;
Ceann-tuirc is fèidh mar sgàthan leagt’
Air breacan Màiri Uisdein.

13. Gur lìonmhor laoch le brògan fraochain
’Thig gu faoilidh, sùnndach,
Fo earradh sgeanail Gaidhealach
De bhreacan Màiri Uisdein.

14. Ma thig taobh-tuath na h-Alba oirnn—
Na feara calma, lùghmhor—
A thagar còir air pàirt bhith ac’
Am breacan Màiri Uisdein.

15. Bu chearr an t-àm do chlann nan Gall
Bhith rùsgadh chrann gu ’r mùiseag;
Sinn chuireadh rèis aig fèill là blàir
Fo bhreacan Màiri Uisdein.

16. Bhiodh ghlaodh crois-tàrr’ is pìob dhos-àrd,
Is clàidhean stàilinn rùisgte;
Bu shuaicheant’ blàir do chlann nan Gàidheal
Breacan Màiri Uisdein.

17. Gur còir dhuinn crìoch le rèit ’thoirt dha,
Mun dèan Prionns’ Teàrlach dùsgadh,
’S mun tog mi spiorad àrdanach
Mu bhreacan Màiri Uisdein.

[TD 344]

DOMHNALLACH NA TOISEACHD ANN AN HIORT
leis an Urr. Ruairidh MacLeòid

Eadar 1822 agus 1830 chaidh ministear sgìr na Tòiseachd, an t-Urr. Iain Dòmhnallach, air chuirt gu ruige Hiort ceithir tursan. Cha b’ann gun adhbhar a fhuair e am far-ainm “Abstol na h-Airde Tuath” leis cho tric agus a bhiodh e a’ siubhal air feadh na Gàidhealtachd agus nan Eilean a’ searmonachadh an t-Soisgeil. Anns na h-aithisgean eile lean sinn Iain Dòmhnallach air na tursan-cuain a ghabh e ann an 1822, 1824 agus 1827. Nuair a chuir e aghaidh air an eilean ann an 1830 ’na chois bha am ministear òg a bha gu bhith stèidhichte ann an Hiort, agus eaglais agus mansa air an ùr-thogail dha.

Mar a thachair air na cuairtean eile, thadhail Dòmhnallach na Tòiseachd an siud agus an seo air an t-slighe, a’ cumail sheirbhisean anns a h-uile àite far am faigheadh e cuireadh. Ann am Bràcadal shearmonaich e ann an eaglais a dheagh charaid, an t-Urr. Ruairidh MacLeòid, “Maighstir Ruairidh.” Fhuair e còmhla ri Uilleam MacNèill, “Uilleam a’ Chaolais,” a dh’Uibhist anns a’ bhàta aige fhèin. Ràinig e Uibhist-a-Deas anns a’ ghige aig a’ bhàillidh, Donnchadh Seagha. An sin choinnich e ri a charaid, Murchadh MacGhillfhialain, a bha air a bhith ’na chuideachd ann an Hiort air na cuairtean eile. Bha Murchadh a-nis air gluasad à Sgalpaigh na Hearadh gu Uibhist-a-Deas. Air trì latha an dèidh a chèile chùm an Dòmhnallach seirbhisean ann an Uibhist-a-Deas, agus bha an dà chuid Caitligich agus Pròsdanaich aige anns a’ choitheanal.

Cha robh Murchadh MacGhillfhialain comasach air a dhol còmhla ri Dòmhnallach na Tòiseachd gu Hiort ann an 1830, ach thug e cead dha am bàta agus an sgioba aige fhèin a thoirt leis. Cha robh an t-sìde freagarrach an toiseach, ach fhad’s a bha e ri port chùm an t-abstol Gàidhealach coinneamhan ann an Clachan Shannda ann an Uibhist-a-Tuath agus ann am Beàrnaraigh na Hearadh dà àite far an deachaidh Eaglaisean Pàrlamaid a thogail a’ bhliadhna roimhe ain. Chaidh e a-null gu eilean Phabaigh, far an do thog am bàta aig Murchadh MacGhillfhialain e. Air bòrd bha minister ùr Hirt, Niall MacCoinnich, a bhuineadh do dh’Arainn.

Bha Iain Dòmhnallach a-nis air a bhith trì seachdainean air falbh on taigh, agus bha e toilichte nuair a sheòl iad mu dheireadh à Pabaigh. An ceann naodh uairean a thìde ràinig iad Hiort. Bha e ceithir uairean sa’

[TD 345]

[Dealbh]

An Eaglais ann an Hiort, an dèidh dhi bhith air a càradh agus a cur air dòigh leis an Urras Nàiseanta. Ann an 1980 — ceud gu leth bliadhna an dèidh don Urr. Niall MacCoinnich a chiad searmon a thoirt seachad innte — chaidh a fosgladh às ùr. A’ searmonachadh aig an t-seirbhis a chumadh an 1980 bha ministear a rugadh ann an Hiort. (An dealbh: W. J. Webster, Polton)


mhadainn nuair a sheòl an long a-steach don bhàgh. Bha sàmhchair a’ còmhdach an eilein. Chan fhaiceadh iad ceò a’ tighinn à gin de na taighean agus cha chluinneadh iad cù a’ comhartaich. Ach bha fear de na Hiortaich air a chois, agus an taobh a-staigh de leth-uair a thìde bha an sluagh air fad aig a’ chladach a chur fàilte air na h-aoighean. Choisich a h-uile duine ’nam buidhinn suas chun na h-eaglais, ged a bha an uair cho tràth, leugh Dòmhnallach na Tòiseachd caibideil, sheinn e earrainnean de shalm, agus chrìochnaich e an t-seirbhis ghoirid le facal ùrnaigh.

Bha na Hiortach air an lìonadh le iongnadh nuair a chunnaic iad an àirneis a chaidh a chur air tìr agus a bha air a suidheachadh ’na h-àite ann an taigh a’ mhinisteir. Chuir iad seachad pàirt den latha a’ sìneadh don chlèireach aig Murchadh MacGhillfhialain nan rudan leis an robh iad a’ pàigheadh a’ mhàil, itean, eòrna, càise agus mar sin air adhart. Mar a thachair air na tursan eile, thug an sluagh othaisg do mhinistear na Tòiseachd mar thiodhlac-spèis.

Air an t-Sàbaid bha trì seirbhisean ann, agus chùm Niall MacCoinnich,

[TD 346]

am ministear ùr, tè dhiù. Chòrd an searmon a thug e dhaibh air na faclan “An sluagh a bha a’ siubhal ann an dorchadas, chunnaic iad solas mòr” ri Iain Dòmhnallach agus ri muinntir Hirt. “Tha e glè ghealltanach,” arsa fear den choitheanal. Anns an fheasgar bhaist an Dòmhnallach còig pàisdean, ’nam measg an leanabh aig an Urr. Niall MacCoinnich.

Air latha de na làithean a bha ministear mòr na Tòiseachd ann an Hiort anns an Iuchar, 1830, bha stoirm neo-chumanta ann. Thug seo cuspair freagarrach don t-searmonaiche airson seirbhis an latha, briathran an fhàidh: “Bidh duine ’na ionad-fasgaidh on ghaoith agus ’na dhìdean on doineann.” Cho-chuir e na faclan sin ri ministrealachd Chrìosd.

A chionn gu robh an aimsir mì-chinnteach bha an Dòmhnallach Sàbaid eile air an eilean. Ghabh Niall MacCoinnich tè de na seirbhisean, agus fhuair a theachdaireachd agus a theagasg facal molaidh o Abstol na h-Airde Tuath.

’Na leabhar-latha bha Dòmhnallach na Tòiseachd a’ gabhail beachd air cho aonranach agus cho glaiste agus a bhiodh ministear ann an Hiort. Ach sgrìobh e san leabhar: “Bha Iòseph sona ann am prìosan, Dàniel ann an garaidh leòmhann. Pòl am-measg dhaoine borba, agus Eòin ann am Patmos. Agus chan eil fhios agam carson nach biodh teachdaire Chrìosd sona ann an Hiort, far nach eil prìosain, no garaidhean leòmhann, no daoine borba, agus far nach ruig e a leas a bhith a’ coimhead air fhèin mar fhògarrach airson teisteanas Iosa.”

Nuair a bha Iain Dòmhnallach a’ sgrìobhadh nam briathran sin bha a h-uile duine trang a’ cur a’ bhàta air bhog, agus ga luchdachadh. An ceann dà uair a thìde bhiodh iad deiseil gu seòladh à Hiort. Ged a bha ministear na Tòiseachd glè dhuilich a bhith a’ cur cùil ris an t-sluagh ris an do dh’fhàs e cho ceangailte bho chuir e eòlas orra an toiseach, rinn e gàirdeachas gu robh e a’ fàgail às a dhèidh teachdaire òg a bha comasach agus dìcheallach, gu robh eaglais ùr aige anns am biodh e a’ searmonachadh deagh naidheachd na slàinte do na Hiortaich a Shàbaid agus a sheachdain, agus gu robh mansa ùr cofhurtail aige anns am biodh e fhèin agus a theaghlach a’ gabhail còmhnaidh.

Bha Niall MacCoinnich ceithir bliadhna deug a’ saoithreachadh am-measg muinntir Hirt. Rinn e mòran anns an ùine sin às leth cor aimsireil agus staid spioradail an t-sluaigh. Aona bliadhna deug an dèidh dha tighinn ann, bha ath-bheothachadh ann an eaglais Hirt fo a mhinistrealachd anns an d’fhuair mòran beannachd agus ùrachadh d’an anam. Bhiodh e a’ sgrìobhadh mu na rudan a bha a’ tachairt air an eilean, agus an dèidh a bhàis dh’fhoillsich a mhac leabhar air a stèidheachadh air na cuimhneachain aig athair, fon ainm, “<eng>Episode in the Life of the Rev. Neil MacKenzie at St. Kilda from 1829 to 1843<gai>.”

Thill Dòmhnallach na Tòiseachd do dh’eilean Phabaigh, agus às a sin chaidh e a-null gu Uibhist-a-Tuath airson aiseag fhaighinn air a’ phacaid a bhiodh a’ seòladh aig an àm sin eadar Loch nam Madadh agus Dùn

[TD 347]

Bheagain. Ann an Snìosort chùm e seirbhis aig an robh trì mìle neach a làthair. Bha Seanadh Ghlinn Eilg a’ coinneachadh anns an Ath Leathainn anns na làithean sin agus fhritheil e a’ choinneamh sin. Air an treas latha fichead den Iuchar ràinig e mansa na Tòiseachd mu dheireadh thall an dèidh a bhith sia seachdainean air falbh on dachaigh. Bha adhbhar aig na Hiortaich a bhith fada ’na chomain airson tadhal orra ceithir uairean agus seirbhisean a chumail ’nam measg nuair a bha iad gun mhinistear. Rinn e mòran cuideachd ach am biodh airgead air a chruinneachadh airson eaglais agus mansa ùr a thogail. Agus tha sinne fo fhiachan dha airson an leabhar-latha a chùm e anns a bheil deagh chùnntas againn air na tursan-cuain aige, agus air beatha nan Hiortach bho chionn còrr is ceud gu leth bliadhna.


6.

A bharrachd air a bhith a’ cumail leabhar-latha, an dèidh dha tilleadh on chiad chuairt gu Hiort ann an 1822, sgrìobh Iain Dòmhnallach iomradh air an eilean, air cleachdaidhean an t-sluaigh, agus air an cor spioradail agus moralta. ’Se cùnntas air leth feumail agus fiosrach a tha ann, agus shaoil mi gum b’fhiach e aithisg air leth a bhith ann airson bruidheann air an iomradh sin.

Chan fhaca ministear mòr na Tòiseachd seann togalaichean air an eilean, ach a-mhàin dà sheann làraich — Eaglais Chrìosd, faisg air a’ bhaile, agus Cille Bhrisnain, an àird os cionn a’ bhàigh. Bha fichead taigh-tughaidh ann an Hiort aig an àm sin, na daoine a’ cadal anns an dàrna ceann den taigh, agus an crodh anns a’ cheann eile. Bha ballachan nan taighean glè thiugh — eadar sia agus seachd traighean — oir ’sann sa’ bhalla a bha na leapannan anns am biodh an teaghlach a’ cur seachad na h-oidhche. Cha bhiodh na Hiortach a’ cur a-mach na luatha ach uair sa’ bhliadhna. A h-uile madainn cha biodh iad ach a’ sgaoileadh na luatha air làr an taighe, agus mar sin bhiodh an làr a’ sìor èirigh mar a bha na mìosan a’ ruith. Uair sa’ bhliadhna bhiodh iad a’ cartadh na luatha agus ga cleachdadh mar thodhar air an talamh. Thòisich an Dòmhnallach a’ reusanachadh riu mun chleachdadh seo, ach cha robh na Hiortaich fhèin a’ faicinn dad ceàrr air a bhith a’ cumail na luatha san taigh fad bliadhna.

Bha am ministear cuideachd a’ gabhail beachd air an aodach a bhiodh an sluagh a’ caitheamh. Cha bhiodh orra ach aodach glè thruagh, ach Latha na Sàbaid dhèanadh iad oidhirp air a bhith beagan na bu ghrinne ’nan còmhdach. Chuir e iongnadh nach bu bheag air nach fhaca e fèileadh air duine de mhuinntir Hirt. ’Se seacaid no còta geàrr a bhiodh air na fir, le briogais. A chionn nach robh luchd-ceàird air an eilean, dh’fheumadh na fir a bhith eòlach air tàilleireachd, obair greusaiche, no eadhon fighe.

[TD 348]

A’ chiad turas a bha Dòmhnallach na Tòiseachd ann an Hiort chan fhaca e fiù’s aon duine a bha a’ gearain le dìth slàinte. Bha an duine a bu shine air an eilean trì fichead agus a dhà dheug, agus bha tomhais mhath de shlàinte aige. Ach chuala e gum biodh dithis a-mach à triùir de na pàisdean a’ bàsachadh glè òg. Anns an t-seann aimsir bha bàta ’na meadhan air a’ bhreac a thoirt a-steach don eilean, agus cha robh air fhàgail ach ceithir teaghlaichean nach d’fhuair bàs. Ann an 1822 bha 106 a’ fuireach ann an Hiort, agus bha àireamh an t-sluaigh air a bhith faisg air an ìre sin bho chionn ùine mhath.

Bhiodh fir Hirt glè thrang a’ sealg nam fulmairean agus nan sùlairean. Ach cha b’ann le gunna a bhiodh iad air an tòir, is bha na daoine air leth sgileil ann a bhith a’ streap creagan cunnartach Hirt, le ròp ceangailte riu, airson na h-èoin a ghlacadh. Bha dà adhbhar aca airson a bhith a’ marbhadh nam mìltean de na h-èoin-mhara sin a h-uile bliadhna. ’Sann le itean agus ola a bhiodh sluagh an eilein a’ pàigheadh a’ mhàil, agus dh’fheumadh iad na mìltean de dh’eòin a ghlacadh airson sin. Cuideachd bhiodh iad a’ sailleadh nan eun airson biadh-geamhraidh. Bhiodh na Hiortaich a’ dèanamh feum de dhà eilean chreagach eile, Sòthaigh agus Boighreigh, far an robh caoraich aca, agus far am biodh iad a’ glacadh nan


Hiort an-diugh, glè eadar-dhealaichte ris an eilean a chunnaic Dòmhnallach na Tòiseachd eadar 1822 agus 1830. Os cionn a’ chladaich chithear togalaichean an Airm.

[Dealbh]

[TD 349]

eun. Nuair a bha an Dòmhnallach ann an Hiort ann an 1822 chunnaic e na h-eathraichean a’ tilleadh an dèidh beagan uaireannan a thìde air falbh san eilean agus mìle is dà cheud sùlaire aca air bòrd. B’fheudar dhaibh ceithir cheud eile fhàgail às an dèidh gu latha eile. An dèidh dhaibh na bha riatanach airson am màl a phàigheadh a thoirt don uachdaran, cheannaicheadh iad bhuaithe rudan eile leis na h-itean agus an ola an àite airgid — neapicean, adan, aodach agus gnothaichean mar sin. Bhiodh iad cuideachd a’ pàigheadh pàirt den mhàl le feòil agus càise.

Cha robh cus sgeul aig na Hiortaich fhèin air co às an tàinig an sinnsirean ach gu robh iad às na h-Eileanan an Iar, gu seachd àraidh Uibhist agus na Hearadh. Bha an t-Urr. Iain Dòmhnallach a’ smaoineachadh gu robh blas na Hearadh agus Uibhist air Gàidhlig muinntir Hirt. Thug e an aire gu robh iad caran liotach ’nan cainnt, mar a mhothaich Gàidheil eile a thadhail air an eilean. Mar eisimpleir, chanadh iad an litir r coltach ri l, agus an litir l fhèin coltach ris an litir Bheurla w.

Mar a bhiodh sùil againn, bha ùidh air leth aig Dòmhnallach na Tòiseachd ann a bhith a’ ceasnachadh nan Hiortach a thaobh an eòlais air eachdraidh a’ Bhìobaill agus air puingean bunaiteach a’ chreideimh. Lorg e a-mach gu robh iad eòlach air na tachartasan a bu mhotha ann an eachdraidh an t-Seann Tiomnaidh agus air beatha agus ministrealachd Chrìosd. Cha robh e fhèin buileach cinnteach an e eòlas-cinn no eòlas-cridhe a bha aca air na cuspairean sin, agus an robh iad gan co-chur agus gan càradh ri am beatha fhèin. Bha a’ chuid mhòr den t-sluagh comasach air na ceistean ann an Leabhar Aithghearr nan Ceist a fhreagairt gu pongail, agus chaidh innse dha gun tàinig an t-eòlas seo a-nuas troimh na ginealaich ann am beul aithris, an t-athair a’ teagasg na cloinne. Ach bha e den bheachd nach robh iad a’ tuigsinn brìgh nan teagaisgean a bha anns an Leabhar-cheist, ach a-mhàin aon duine a bha comasach air na Sgriobtaran a leughadh.

Thug Dòmhnallach na Tòiseachd fa-near gum biodh na Hiortaich a’ toirt spèis don t-Sàbaid, agus gum biodh gach obair a ghabhadh seachnadh a’ stad air an latha sin. Bha cuid de chinn nan teaghlaichean a bhiodh ag ùrnaigh còmhla ri buill na dachaigh. Ri tìde, ri linn obair na Sgoil Ghàidhlig, bhiodh a’ mhòr chuid comasach air am Bìoball a leughadh do na teaghlaichean aca. Cha robh guth air misg ann an Hiort aig an àm sin, oir cha robh iad a’ cleachdadh a bhith ag òl deoch làidir. Cha do chòrd e ris an Dòmhnallach gum biodh e a’ cluinntinn nan Hiortach ag ràdh fhaclan leithid “A Mhoire” agus “A Leabhara” ’nan còmhradh bho latha gu latha. Dh’fhiach e ri innse dhaibh nach robh e den bharail gu robh cainnt mar sin iomchuidh. Ged nach robh e cealla-deug ann an Hiort mhothaich e gu robh an sluagh caran frionasach agus uaireannan gum biodh daoine a’ dol a-mach air a chèile. Chaill aon duine a nàdur, ach nuair a thòisich càch a’ reusanachadh ris, shìolaidh e ann am beagan ùine.

[TD 350]

Dh’innis na Hiortach don Dòmhnallach mu òganach a fhuair bàs beagan bhliadhnachan roimhe sin a bha ’na Chrìosdaidh air leth. Cha robh e ach fichead bliadhna nuair a chaochail e, ach dh’fhàg e cuimhneachan cùbhraidh às a dhèidh.

Chunnaic Dòmhnallach na Tòiseachd cho do-sheachainte feumail agus a bha e taigh-adhraidh a thogail ann an Hiort, le taigh-còmhnaidh do mhinistear, agus teachdaire dìleas a bhith a’ saoithreachadh ’nam measg. An ceann ochd bliadhna chaidh na rùintean sin a choileanadh nuair a chaidh an t-Urr. Niall MacCoinnich a shuidheachadh anns an eaglais ùir agus anns a’ mhansa ùr ann an Hiort.

[Sanas]

[TD 351]

AN SEACHRANACH
le Coinneach Mac a’ Ghobhainn

Chaidh mo stad ’nam cheumaibh le làmh air mo ghualainn, agus sheall mi air ìomhaigh còmhdaichte le feusag thiugh bhàn. Dà shùil gheur ghorm ri ’g amharc orm fo bhonaid bileach seòladair, air a tharraing teann sìos thairis air an fhalt, a bha ’na chuaileanan buidhe timcheall na cluasan. Bha coilear na seacaid air a togail suas gu ruig a’ bhonaid. Bha mi a’ dèanamh aideachadh air na sùilean an cùl m’inntinn, ach cha ruiginn air. ’Se fìor choltas maraiche a bh’air an duine, ’na aodach agus ’na dhreach.

“A bheil thu dham aithneachadh?” thuirt e, ann an Gàidhlig a bha tlachdmhor gu leòr, ach air a robh blas neònach, mar gum biodh i air a h-aigneadh le cànan Ceilteach eile, ’s dòcha Gàidhlig Eireannach.

“Chan eil,” fhreagair mi, “ach co-dhiù chan eil am follais dhìot na chuireadh neach sam bith aithne air.”

Shaoil leam gu robh e toilichte le seo, agus rinn e gàire. “Portsmouth,” ars esan, “Portsmouth 1941,” cleachdadh aithne a bhios gu tric aig muinntir a rinn seirbheis le chèile anns a’ chogadh.

“Is iomadh Gaidheal a bh’ann am Portsmouth ann a 1941,” fhreagair mi, ri crathadh mo chinn.

“Ceart gu leòr,” thuirt e, “ach cha robh ann ach aon a shnàmh tanca mhòr uisge an A.R.P. air a’ chabhsair airson geall dànachd bhuatsa.

Bha mi mar neach air an deach ruathar a dhèanamh, leis an uabhas a ghabh mi. “Calum,” ghlaodh mi, “Calum Fhionnlaigh cho cinnteach agus a tha mi beò, agus làn dhùil agam nach robh thusa.”

“’Se a th’agad ann a seo,” labhair e agus e ri breith air làimh orm le grèim glamhaire a thug orm clisgeadh. ’Se balach tapaidh a bh’ann an Calum, còrr air sia troighean a dh’àirde, ged a bha e nis air leudachadh le sult meadhon-aois. Chuir mi ris na ceistean a bh’air mo bhilean, “Càite robh thu Chaluim bhon uair sin agus co às a thàinig thu?”

“Tha beagan eachdraidh an cois sin” fhreagair e, “ach chan e sràid baile àite gu a h-innse. Am faod sinn a dhol gu àite freagarrach airson drama?”

“Tha am fear as fhaisg cho math ri aon” thubhairt mi, agus sinn ri togail oirnn gu Taigh-òsda a’ Chruinn faisg air làimh.

Thuig mi gu robh Calum airson am mòr-shluagh a sheachnadh agus chaidh sinn a-steach dhan a <eng>lounge<gai> far na shuidh sinn aig bòrd ann an oisean. Fhuair sinn freasgairt bho nighean ghasda, agus bha sinn sàmhach airson greiseag. Calum ri coimhead mun cuairt air a’ bheagan sluagh a bha

[TD 352]

staigh, mar gum biodh e feuchainn aithne chur air duine. Ach cha leigeadh e fhèin a leas — cha robh neach dhiubh air a bhreith nuair a dh’fhàg e. Cha robh mise airson cabhaig a chur air Calum ged a bha fadachd orm airson a sgeul a chluinntinn.

Sin, thug e balgam às a’ ghloinne, shuidh e tarsainn air a’ bhòrd far a robh mi, agus thuirt e rium gu cùramach, “Iain, tha mi anns an toiseach ri dol a chur dà cheist ort, agus bidh mo sgeul dhut a-rèir a freagairt a bheir thu dhomh. ’Se sin, ‘Dè as coltas dha Màiri agus na phòs i riamh?” Bha beachd agam gu robh na ceistean seo gu bhith air an cur rium agus bha mi toilichte. Bha Màiri an càirdeas dhòmhsa, ach seachad air a sin mòr sa’ chèile.

“Tha Màiri slàn fallain,” arsa mise “agus a cheart cho bòidheach fhathast, ged a tha beagan dhan an aois air laighe oirre, mar a th’ oirnn fhìn. Cha do phòs i riamh — is iongantach gu robh duine eile ann a ghabhadh i seachad ortsa, ach tha i nis ’na seann-mhàthair, agus thusa mar an ceudna ’na do sheanair.”

Thug a freagairt gruaim gu aodann, agus shuidh e greis ann an trom smuaintean. Thuirt e air a shocair, mar gum bitheadh ris fhèin, “A snaidhm a chaidh a bhristeadh cha ghabh e tuilleadh a chàradh. Gòraich na h-òige bheir i bròn gu meadhon-aois. Tha gach nì a’ dol gu dòigheil dhut fhèin Iain?”

“Tha ann an tomhais,” fhreagair mi. Bha mi co-mhothachail nis ’na dhoilgheas. “Is iongantach gu bheil duine a sheallas air ais air a bheatha nach dèanadh atharrachadh ann am pàirt sònraichte dhi nam biodh an cothrom aige. Tha a chrois fhèin aig gach neach ri ghiùlan, aotrom no trom gam bi i.”

Bhrosnaich seo suas Calum beagan agus thòisich e air a sgeul — sgeul a chuir iongnadh orm.

“Air dhomh tilleadh bhon a’ chuairt mu dheireadh dhachaigh ann a 1941 chaidh mo dhraftadh gu bàta-cogaidh, <eng>H.M.S. Belmont<gai>, a bha air stèisean ann a Liverpool. ’Se an obair a bh’againn a bhith a’ dìon bàtaichean-marsantachd timcheall an oirthir agus tarsainn a’ Chuan Siar. Bha sinn tric agus fada aig muir. Seachad air a sin bha droch sgioba oirre, gu sònraichte am-measg nan seòladairean, gun Gaidheal ann ach mi fhìn. Ri dol troimhn mhuir Eireannach le fairge stoirmeil chaidh an uidheam-stiùiridh againn a chur a-mach às dòigh, agus thàinig oirnn cur a-steach a Chobha ann an Eirinn a Deas airson leasachadh a dhèanamh air.

“Bha mi air litir fhaighinn bho Màiri ag innse dhomh gu robh i air turas — nì a bha ’na adhbhar maslaidh aig an àm nas motha na tha e an-diugh. Tha fios agam gun rinn mi ceàrr, ach dh’fhàg gach nì le chèile mi fo chudthrom-inntinn, agus nuair a fhuair sinn cothrom a dhol air tìr ann an Cobha, leum mise am bàta agus cha do thill. Airson nach biodh amharas aice orm cha tug mi leam nì ach am bucas leis a’ phìob-chiùil. Ghabh mi trèana bho Cobha gu Gaillimh air taobh-a-siar Eirinn far a faighinn

[TD 353]

dachaigh còmhla ri màthair gille air a robh mi eòlach ann am Portsmouth.

“Ghabh na h-Eireannaich rium gu càirdeil, mar feur dhiubh fèin, agus fhuair mi obair ’na mo làmh air bàta-aisgaich. Bha an t-iasgach airgeadach, bha mi ciallach le mo chuid agus aig deireadh a’ chogaidh cheannaich mi bàta-iasgaich dhomh fhìn. Fhuair mi bàta ùr bho chionn bliadhna air ais, a chaidh a thogail ann a Nirribhidh, le cuideachadh math bhon an E.E.C. troimh Bhòrd an Iasgaich. Tha adhartas mòr air a thighinn oirnn bho fhuair sinn a-steach dhan an E.E.C. Tha cuideachd fèill mhòr orm leis a’ phìob aig cèilidhean agus dannsan air taobh-a-siar Eirinn. Is toigh leo an ceòl Gaidhealach. Tha sinn air faighinn cothrom na h-uiread de dh’iasgach a dhèanamh air taobh an iar Alba agus a chur air tìr ann a sin. Tha e freagarrach dhòmhsa a reic ri Co-chomann Iasgach a’ Phuirt seo, agus mar sin tha e gu ar buannachd uile. ’Se sin matà a tha gam fhàgail ann a seo.”

Chrìochnaich Calum agus chuir mi ris a’ cheist a bha ri ’g iarraidh gu faighneachd, “Carson nach do thill thu air ais ann a 1956 nuair a thug Pàrlamaid Bhreatainn saorsa cothrom tilleadh do na Seachranaich uile?”

Fhreagair e, “Bha cùisean air a dhol ro fhada ’na mo chaithe-beatha agus ’nam obair airson tilleadh.” Dh’fhàg mis’ aig a sin e. Bha e soilleir le chòmhradh gu robh Calum a’ faicinn Eirinn ’na dùthaich agus ’na dachaigh dha. Dh’fhaodadh gu robh e air pòsadh ann, gur e seo am pàirt dha sgeul a bha an crochadh air na ceistean a chuir e orm mu Mhàiri, agus nach robh e airson innse.

Thug Calum cuireadh dhomh sìos chun a’ bhàta agus choisich sinn troimh na sràidean gus na ràinig sinn an cidhe. Ceangailte suas ann a sin bha bàta-iasgaich cho rìomhach agus air na leag mi riamh sùil — mu cheud troigh a dh’fhad agus an ainm Màiri Dhonn ann an òr-bhuidhe tarsainn air a gualainn. Chaidh sinn air bòrd agus a-steach a sheòmar-còmhnaidh Chaluim anns a robh gach uile co-fhartas. Thug e sin cuairt timcheall a’ bhàta mi agus mu dheireadh a-steach a thaigh-na-cuibhle far a robh gach uidheam a bha feumail airson bàta-iasgaich a làimhseachadh — combaistdìoro, auto-pilot, rèidio, ràdar, mac-talla, agus eadhon bòrd cairt-iùil.

“Tha sinn ri reic an èisg aig dà uair feasgair,” thuirt Calum, agus seach gur e seo an turas mu dheireadh agam cha bhi sinn a’ falbh gu moch anns a’ mhadainn. Tha sinn air a bhith ri ’g obair cruaidh, agus tha mi airson oidhche a thoirt do na balaich air tìr.”

Thuirt mi ri Calum gu robh an càr agam aig a chothrom airson àite sam bith dham bu mhiann leis a dhol. “Tha dà rud ann a bu mhath leam a dhèanamh,” thuirt e. “Bu chaomh leam sealladh fhaighinn air Màiri, agus Gleann a’ Bhealaich fhaicinn aon uair eile.

“Tha a’ chiad nì cothromach agus an dara nì cinnteach,” arsa mise. “Am falbh sinn?”

Chaidh sinn troimh na monaidhean agus seachad air na bailtean, ri cur cùl ris a’ chàr agus ri coiseachd sìos a frith-rathad gu Gleann a’ Bhealaich. Bha maise an t-samhraidh air a thighinn air an tìr, agus shuidh sinn ri

[TD 354]

[Sanas]

[TD 355]

tulach aig bruaich na h-aibhne, ag amharc a-mach troimh Bhealach air muir gorm a bha man gloinne. Ribeanan caola geal ri gluasad agus ri cluich far a robh uisge agus gainneamh ri coinneachadh air aodann na tràighe. Bùrn na h-aibhne ri dol gu slaodach cadalach sìos chun na mara. Sìth air aghaidh Nàduir.

“’Sann aig an àm seo, anns an Og-mhìos, a thug mi a sealladh mu dheireadh air an àite,” thuirt Calum. “Bhiodh Màiri agus mi fhìn ri tighinn a seo gu tric. Is iomadh gaol is gràdhachadh a rinn sinn air taobh an tulaich seo. Ach tha sin seachad.” Le sin a ràdh, dh’fhosgail e bucas na pìob agus thòisich e ri cluich agus e ri coiseachd sìos agus air ais ri bruaich na h-aibhne. ‘Mo nighean donn bhòidheach’, ‘Na bonaidean gorma’ agus puirt eile a’ falbh a-mach air sgairt-gaoithe an fheasgair, le ceòl cho brèagha agus cho inbheach agus a chuala cluais. Mac-talla ri tighinn air ais bho na cnuic air gach taobh dhan a’ bhealach, agus ri miosgachadh le binneas na pìob gu bhith dèanamh ceòl a bha adharail ’na ghnè, eadhon ri toirt buaidh air na h-ainmhidhean fhèin gu sgur dhan ionaltradh.

Stad Calum dha chluich, phaisg e a’ phìob dhan a’ bhucas agus dh’iarr e gu falbh. Bha e mun àm a bhiodh Màiri anns a’ phàirc faisg air a dachaigh toirt bainne dha uain-peata. Ràinig sinn an càr agus thog sinn air falbh agus mi a’ cumail gu slaodach. Chunnaic Calum Màiri, agus sheall e oirre, gus na dhall na deòir a shùilean, na deòir a’ ruith gu deònach ’na sruth sìos air an fheusag. Dhùin e a shùilean gu teann, mar gum biodh e ghan glanadh bho na deòir, ach bha Màiri air a dhol à sealladh.

Dh’iarr e orm a thoirt air ais don a’ bhàta gun dàil. Bha e mar gu robh eagal air nan dèanadh e tamall anns an àite, gun cailleadh e a chomas airson falbh. Thug mi dha gealladh gu faicinn anns a’ mhadainn e.

Bha mi air mo bhuaireadh airson Màiri. Bha e duilich dhomh aghaidh a chur oirre ach chan fhaodainn fuireach air falbh. Chaidh mi dha faicinn air an fhionnairidh. Rinn i cupan teatha mas tug i aithris air a’ chuspair. “Cò an coigreach a bha ’na do chuideachd air an fheasgar?” thuirt i gu socair. Bha mi ann a staid dhuilich. Cha b’urrainn dhomh breug innse dha Màiri na ’n fhìrinn innse dhi nas mò. “Bha,” arsa mise, “fear a thàinig a-null à Eirinn. Bha e còmhla rium aig àm a’ chogaidh.” “Seadh,” thuirt i “Eireannach le pìob Ghaidhealach, cha chuala mi riamh a shamhail.” “Cha chuala na mì,” thuirt mi gu h-ìosal. Bha sinn air an aon fhacal, ach cha robh sinn air an aon seagh.

Chaidh mi a-null gu moch anns a’ mhadainn agus leig mi soraidh slàn le Calum. “Thèid mi a-mach air an eilean aig ceann a-muigh a loch dha fhaicinn air falbh” thuirt mi agus mi leigeadh beannachd leis. Bha a’ ghrian ri ’g èirigh air cùl nam beanntan nuair a chaidh mi null an cabhsair chon an eilean, ri togail sgàil na h-oidhche air falbh bhon a’ bhaile agus bhon a loch a bha mar sgàthan. Chunnaic mi Màiri Dhonn ri gluasad air falbh bhon a’ chidhe, agus chuala mi ceòl, ceòl na pìoba, tighinn far a robh mi gu socair agus a’ fàs nas làidir: ‘Mo nighean donn bhòidheach’ agus ‘Na bonaidean

[TD 356]

gorma’ ri dùsgadh an oidhche bho a cadal. Thàinig Calum ’nam fhianais agus smèid mi ris, ribeanan na pìoba ri dannsa mar gum biodh iad dha mo fhreagairt, Chunnaic Calum mi, thog e a làmh gu h-àrd, thug a’ phìob bho a ghualainn agus chaidh e às m’fhaire a-steach a thaigh-na-cuibhle.

[TD 377]

AN SGEILP LEABHRAICHEAN

<eng>Transactions of the Gaelic Society of Inverness<gai>. Leabhar LIII. (Inbhir Nis, 1985).

Tha leabhar mòr reamhar air a thighinn a-mach bho chionn ghoirid — ’se seo <eng>Transactions of the Gaelic Society, Inverness<gai>, Leabhar LIII, 1982–84. Tha pàirt den leabhar ann an Gàidhlig ’s pàirt ann am Beurla, agus abair sibhse gu bheil beathachadh ann, anns na h-iomadh cuspair ris a bheil e dèiligeadh. Air mo shon fhìn, tha mi nas eòlaiche air cuspairean a tha co-cheangailte ri litreachas, gu h-àraid bàrdachd, agus tha ultach math an seo dhiubh bho <eng>Morvern Songwriters of the 19th Century<gai> air ullachadh le Iain Thornber, gu sgeul inntinneach air ‘<eng>Tradition and Innovation in Gaelic Verse since 1950<gai>,’ le Ruaraidh MacThòmais, gun iomradh air Gobha na Hearadh. Tha Thornber a-mach gu h-àraid air ceathrar bhàrd, a’ toirt dhuinn sgrìob mhath dem bàrdachd air taghadh chuspairean, òrain dùthchail, òrain gaoil, agus, ’nam measg, òran a chaidh a sgrìobhadh ann an ospadal ann an Glaschu:

Mi ’n seòmar cianail nan leaban iarainn,
nan uinneag sgiathach san lìonmhor lòisdean,
’s i seo a’ bhliadhna a rinn mo liathadh
’s ma bhios mi mìos ann chan fhiach mi m’fheòrachd.

Tha òran fògraidh ann cuideachd,

’S cian bhon rèitich iad air falbh sinn,
lag is treun thar slèibhtean Albainn. . .

[TD 378]

[Sanas]

[TD 379]

Tha mòran feum anns na duilleagan tha seo, agus cuideachd anns a’ phìos a sgrìobh Ruaraidh MacThòmais air bàrdachd an dà chuid anns an nòs ùr agus anns an t-seana nòs, agus an coimheart a tha e tarraing eadar na dhà a thaobh bàrdachd ionadail, bàrdachd dùthchail, bàrdachd gaoil, bàrdachd cogaidh, bàrdachd comunnach (neo <eng>social<gai>), bàrdachd èibhinn, agus marbhrainn. Tha MacThòmais a’ sgrùdadh gu mionaideach na h-atharraichean a tha eadar an dà sheòrsa bàrdachd, agus anns na stoidhlichean aca, agus a’ dearbhadh dhuinn gu bheil ùrachd anns a’ bhàrdachd ùr nach eil idir ann am bàrdachd an t-seana nòs, ach cuideachd ag aideachadh gu bheil bàrdachd an t-seann nòs nas fheàrr a thaobh àbhachd. ’Se iomradh tùrail a tha seo agus thug an t-ùghdar m’aire fhìn gu pongannan air nach do smaoinich mi cheana.

Tha cuideachd, mar a thubhairt mi, iomradh air Gobha na Hearadh le taghadh de bhàrdachd na chois agus sgeulachdan mu dheidhinn an duine fhèin.

A bharrachd air na pàipearan a tha buntainn ri litreachas, tha feadhainn ann mu dheidhinn ainmeannan àitichean ann am Beàrnaraigh, agus mu fhar-ainmeannan Gaidhealach air a chur sìos le Maighstir Mikael Madeg (air a bheil sinn eòlach bhon ràitheachan Gairm). Tha ‘<eng>Educational Miscellany<gai>, ann bho Iain A. Mac a’ Ghobhainn ’s e gu h-àraid a-mach air (a) Comann Gaidhealach Ghlaschu (b) Leabhar-Latha a sgrìobh balach sgoile à Baideanach agus (c) Bùird nan Sgoiltean anns na h-ionadan a bha a’ bruidhinn na Gàidhlig; Tha sgrìob fhada ann mu dheidhinn ‘<eng>The Independent Companies of the 1745 Rebellion<gai>’ is ainmeannan an fheadhainn a bh’anns na companaidhean sin. Tha sgeul air Wade ann an Athall, iomradh air Cailean Caimbeul, ministear ann an Aird-Chatain, sgeulachdan à Càrlabhagh, agus mar sin air adhart.

Chan eil rian nach eil biadh an seo do dhuine sam bith ged as bith dè bheir gluasad air inntinn, agus cha do dh’ainmich mi fhathast ‘<eng>Gunboats to the Hebrides<gai>’ a sgrìobh Iain MacPhàil air an robh mi fhìn glè eòlach nuair a bha mi ’nam mhaighstir-sgoile ann an Clydebank, ’s a rinn mòran sgrìobhadh air eachdraidh. Tha an airteagal seo a’ dèiligeadh ri trioblaidhean an fhearann air a’ Ghaidhealtachd aig deireadh an naoidheamh linn deug, gu h-àraidh air Tiriodh, an Eilean Sgiathanach, agus Eilean Leòdhais. Seo na facail a thubhairt fear na cathrach aig coinneamh ann an Leòdhas.

“Ma tha Gaidheal an seo a tha cho suarach ’s gun ith e an sprùilleach a tha tuiteam bho bhòrd Iesebel (b’e seo a bhan-uasal Mhathanach) neo a reiceas a dhùthaich airson copan tea, chan e a’ choinneamh seo an t-àite air a shon.” (m’ eadar-theangachadh fhìn).

Bu chòir dhuinn anns an dealachadh facal a ràdh mu dheidhinn na <eng>Transactions<gai> tha seo, oir tha iad a’ deanamh mòran feum a chionn ’s nach eil iad idir cho domhainn ’s nach tuigear iad air sgèith ruiteach, agus aig a’ cheart àm gu bheil iad a’ toirt dhuinn iomradh air cuspairean air nach eil

[TD 380]

[Sanas]

sinn ’s math dh’fhaodte, cho eòlach ’s bu mhiann leinn. Tha còmhdach làidir cuideachd air na leabhraichean a mhaireas, agus tha sgoilearachd air gach duilleig. Mar a thubhairt mi cheana, chan eil, ’s cinnteach, fear idir ann nach fhaigheadh rudeigin anns an leabhar seo a chòrdadh ris agus a chuireadh ri ’eòlas air nithean Gaidhealach. ’Se mo dhòchas fhìn gu lean na leabhraichean prìseil seo a bhith tighinn am follais: tha còrr math air còig cheud duilleag anns an fhear seo agus cumaidh e leughadh ris an leughadair as luaithe airson iomadh oidhche.

Iain Mac a’ Ghobhainn.


<eng>Peter Berresford Ellis, Celtic Inheritance (Muller, Blond & White, <gai>Lunnainn. 168dd. £10.95. 1985)

Ged nach eil seo soilleir idir bho ainm an leabhair, ’sann mu eachdraidh na h-Eaglaise Ceiltich a tha an leabhar seo. Tha e a’ bualadh ann an cuspairean eile, leithid seann litreachas nan Ceilteach agus an ealain aca ann an dòighean eile, ach ’se eachdraidh na h-eaglaise cnag na cùise.

Tha mòran air a sgrìobhadh mu thràth air a’ chuspair seo, agus chan eil Ellis a’ cur mòran às ùr ris a’ chàrn sin, ach tha e a’ dèanamh obair fheumail ann a bhith a’ toirt eachdraidh a tha glè sgapte gu chèile ann an

[TD 381]

leabhar goirid, agus a’ cur seòrsa de chumadh oirre.

Tha e a’ tòiseachadh le iomradh goirid air dòigh-beatha agus creideamh nan Ceilteach mus do ràinig an creideamh Crìosdail iad, agus a’ toirt sùil air an dealachadh a thàinig eadar an eaglais ùr agus eaglais na Ròimhe, agus mar a tharraing eaglais na Ròimhe an eaglais Cheilteach air ais a-rithist thuice fhèin.

Tha e an uair sin a’ ruith air gach dùthaich fa leth, A’ Chuimrigh, A’ Chòrn, A’ Bhreatainn Fhrangach, Eire, Eilean Mhanainn, Alba agus Sasainn, a’ feuchainn ri eachdraidh na h-Eaglaise Ceiltich a mhìneachadh anns gach dùthaich. Saoilidh mi gu bheil e a’ gabhail fìor thlachd ann a bhith ag innse mar a dh’iompaich na Ceiltich na Sasannaich. ’Sann à Alba a dh’fhalbh pàirt de na misionairidhean sin, ach b’e Eireannaich a bh’anns a’ mhòr-chuid. Eireannaich cuideachd bu mhotha rinn de shiubhal air tir-mòr na h-Eòrpa, a’ sgaoileadh creideamh agus foghlam is sìobhaltachd ann an iomadach àite. Is dòcha gur h-e na caibideilean air Sasainn ’s air an Roinn Eòrpa as feumaile, oir tha am mòr-shluagh car aineolach mu na cuspairean seo.

Gu mì-fhortanach, tha Ellis dualtach an dearg-amaideas a chur sìos mar fhìrinn. Tha seo gu h-àraidh fìor far a bheil e a’ beachdachadh air gnothaichean a thaobh cànain. Tha e a’ toirt an fhacail Keltoi/Celtic is a leithid bhon fhacal “ceilt <eng>an act of concealing from which the word kilt, the short male skirt of the traditional Celtic dress, also takes its derivation<gai>” (d. 5). ’Se mìneachadh an ainm Iona, a-rèir ar n-ùghdair, “I-Shona, ‘<eng>the Isle of Saints<gai>’ (106), agus sgrìobh Seon Carsuel Form na h-Ordaigh (117).” ’Se na h-ainmeannan a th’aige air dà leabhar iomraiteach à Innis Tile <eng>Islendìgabòk<gai> agus <eng>Landnàmobòk<gai>. Mar sin, na cuireadh duine cus earbsa anns na chì e anns an leabhar seo.

An dèidh sin, tha mòran de na beachdan cothromach. Bidh eagal orm uaireannan gu bheil e ceart anns a’ bheachd mu dheireadh a tha e a’ toirt seachad: “<eng>(The Celtic communities) are therefore becoming, and, indeed have become, gawky provincials in other cultures; not knowing their past, insecure in the present, and uncertain of the future. The real heritage of the Celtic Church which their ancestors evolved and stubbornly defended - - - - - - - - - - has not been passed on.<gai>”

R. McT.

[Sanas]

[TD 382]

[Sanas]

[TD 383]

Casan Rùisgte, le Donnchadh MacLeòid (Roinn nan Cànan Ceilteach, Oilthigh Ghlaschu. 1985. £2.00)

Chòrd an leabhar beag seo rium uabhasach math, oir tha faireachdainn ann agus tàlant, agus gaol dùthchais agus gaol cànain. Saoilidh mi gu bheil e, ann an stoidhle, a’ measgachadh an nòs ùr agus an t-seana nòs agus tha sgil aig an ùghdar air a bhith làimhseachadh na dhà.

Air cùlaibh na bàrdachd cuideachd tha faileas na diadhachd agus sàmhlaidhean às a’ Bhìoball, eadhon ’s a-mach air Leòdhas fhèin neo a’ caoidh gur e Beurla cànan nan searmonan anns an Eaglais Shaor, mar a their e:

Cha chluinn thu tuilleadh Gàidhlig
là na Sàbaid mar bu dual
san Eaglais Shaor a dh’àraich sinn
sa’ cheàrnaidh seo mu thuath . . .

Tha dàn aige cuideachd mun mhisg a tha drùidhteach gu leòr, ’s am bàrd ag aideachadh:

Cha b’ann air aineol do chreuchd
no bhith leughadh mu d’eug
a shuidhicheadh briathran an dàin seo . . .

Tha e bruidhinn air samhla don Ghràs a thaobh loch uisge no researvoir ach tha e toirt gàire air an leughadair nuair a their e:

’S math dhan àl
nach eil an Gràs
cho loma-làn
ri bùrn
Loch Mòr a Stàrr.

Tha an aon gheur labhairt aige nuair a bhruidhneas e mu mhuinntir Ghallaibh ag ràdh:

’S dòcha gur iad seo na Leòdaich
no Sìol Ascaill ràinig Leòdhas
nach coisneadh thairis air tìr mòr
thug suas an deò le cur na mara.

Tha co-fhaireachdainn aige ri daoine agus ri ainmhidhean, oir tha e cuimhneachadh dhuinn an turas a thubhairt an seisean ann an Tolsta bho Thuath nuair a thàinig boireannach le falt goirid don eaglais,

Pheacaich thu
’s tha thu neo airidh
air an nì as lugha de thròcair . . .

agus a thaobh ainmhidhean tha dàn aige mu dheidhinn isein faoileig a chaidh a mharbhadh le car.

Chòrd an leabhran seo rium. Tha e air a sgrìobhadh ann an Gàidhlig ghrinn ghlan ’s tha na smaointean air am filleadh le faireachdainn agus tàlant.

Iain Mac a’ Ghobhainn.
