[TD 109]

CROITEAR NO UACHDARAN?
le Iain M. MacLeòid

Rùnaire Co-Chomunn nan Croitearan agus Ceann-suidhe Aonta Chroitearan nan Eilean-a-Siar

BHA latha ann agus bha croitear air a mheas mar chnap-starradh do na h-uachdarain a bha a’ cur na Gàidhealtachd fo chaoraich is fo fhéidh. Dh’fhàg sin na ceudan de chroitearan air am fuadach ás an dachaidhean agus ás na fearainn gu tìrean céine no gu àitean fàsail, dòbhaidh far nach soirbhicheadh fiadh no caora.

Dhùisg an fhòirneart is an t-aimhleas a rinneadh orra gàmhlas a-measg an t-sluaigh, gu h-àraidh do sheumarlain ’s do bhàillidhean, a chaidh cho domhainn ann an cridhe a’ Ghàidheil ’s nach mùchar e airson iomadh linn: tha e, mar gum b’eadh, dualtach do gach linn a thig. Agus chan eil iongnadh an sin oir dh’altrumadh an gàmhlas so gu ro-fhada ann an cridheachan ar sinnsirean, le eagal a shealltainn—nach cuireadh eadhoin dreun tasdan air a’ mhàl.

Chì sinn e tighinn am follais ann am bàrdachd Iain Mac a’ Ghobhainn á Iarsiadar an Leódhus, ann am briathran cho searbh ’s a chaidh sgrìobhadh riamh anns a’ Ghàidhlig:

“O criothnaich measg do shòlasan,
Fhir fhòirneirt làidir chruaidh:
Dé ’m bàs no ’m pian a dhòirtear ort
Air son do leòn air sluagh.
’Se osnaich bhròin nam bantraichean
Tha séid do shaoibhreas suas,
Gach cupan fion a dh’òlas tu
’Se deòir nan ainnis thruagh.

“Ged thachradh oighreachd mhór agad
’S ged ghéill na slòigh fo d’smachd,
Tha ’m bàs is laghan geur aige
’S gu feum thu géill d’a reachd.

[TD 110]

Sud uachdaran a dh’òrduicheas,
Co-ionnan còir gach neach;
’S mar oighreachd bheir e léine dhuit,
’S dà cheum de thalamh glas.

“’N sin molaidh a’ chnuimh shnàigeach thu
Cho tàirceach ’s a bhitheas d’fheòil,
Nuair gheibh i air do chàradh thu
Gu sàmhach air a bòrd.
Their i: ‘’Se fear miath tha ’n so
Tha math do bhiasd nan còs,
Bhon rinn e caol na ceudan
Gus e féin a bhiathadh dhòmhs.’”

Thàinig atharrachadh mór air staid a’ chroiteir le Achd an Fhearainn ann an 1886 agus o’n àm sin mheal e tèaruinteachd a bha, ’s a tha, glé phrìseil.

Dh’atharraich a chor-inntinn cuideachd. B’ann leis-san nis am fearann, fhad’s a phàigheadh e am màl, agus mo thruaighe duine sam bith a dh’fheuchadh briseadh a-steach air a chòraichean! Bha a’ chroit a nis luachmhor is ghabh e spéis dhith, agus shaothraich e gu cruaidh a’ feuchainn an talamh a dheanamh torrach—a’ ruamhar ’s a’ taomadh, cruinneachadh chlachan ’s a’ deanamh chàrn dhiubh, a’ cur sgùillich is todhar gu leòr air an talamh-àitich, is iomadh rud eile. Thug e a bhith-beò ás an talamh agus ás a’ mhuir agus bha e sona ’na shean-aois ma bha mac aige a ghabhadh àite air a’ chroit.

Lean an dòigh-beatha so an ìre mhath gu àm a’ chogaidh mu dheireadh, ach o’n uair sin dh’fheumadh an croitear obair air choreigin eile còmhla ris a’ chroit airson a theachd-an-tìr. Mar sin chaidh dearmad a dheanamh air cuid de’n talamh—gu h-àraid talamh nach robh glé thorrach—nuair a dh’fheumadh an croitear uairean a fhrithealadh ag obair aig an rathad, a’ fighe, ag obair sna muillnean no ann am factoraidh ann am baile mór faisg air làimh. A dh’aindheoin an atharrachaidh a tha so, nuair nach eil a’ mhór-chuid an urra ris an talamh airson an teachd-an-tìr, tha an croitear an diugh a cheart cho ceangailte ris a’ chroit ’s a bha a sheanair.

O chaidh Bòrd Leasachaidh na Gaidhealtachd ’s nan Eilean a chur air chois tha obair-gnìomhachais tighinn tuath agus an cois sin feumar talamh airson factoraidhean agus tighean a thogail air. Tha móran de thalamh-chroitearachd air a ghabhail a-null agus tha e creic aig ceudan not an acair an cuid de dh’àitean—mar Lochabar. Ach ’se an t-uachdaran a tha faighinn a’ mhór-chuid de’n airgead: chan fhaigh an croitear ach luach nan leasaichidhean a rinn e fhéin ’s a shinnsirean. ’Se so am prìomh aobhar a thug

[TD 111]

air Co-Chomunn nan Croitearan ann an 1967 tagradh a chur gu Coimisean nan Croitearan ach am feuchadh iad an lagh atharrachadh gus am faigheadh an croitear, mas e sin a thoil, sealbh air a’ chroit le suim airgid, co-ionnan ri a mhàl, a phàigheadh airson na h-uiread de bhliadhnachan.

Bha an Coimisean a’ cnuasachadh mu’n cheist o’n uair sin; agus, aig na co-chruinnichidhean a bh’aca còmhla ris na h-aseasairean aca agus ri Aontan Chroitearan, thàinig iad chun a’ chomh-dhùnaidh gu robh a’ mhór chuid de chroitearan deònach gun deidheadh an lagh atharrachadh. Mar sin chuir an Coimisean so fa chomhair Rùnaire na Stàite sa’ Gheamhradh so chaidh, agus tha Mgr Ros a nis air a’ cheist a chur ris an luchd-comhairle aige.

Ged a tha a’ mhór chuid de chroitearan airson seilbh fhaighinn air an fhearann, tha cuid eile ann a tha airson cùisean fhàgail mar a tha iad. Agus dé is coireach?

Anns a’ chiad àite tha an fheadhainn so de’n bheachd gun do rinn Achd 1886 na bha feumail chum leas a’ chroiteir, agus tha e duilich dhaibh a thuigsinn gu bheil feum air a’ chòrr leasachaidh.

Anns an dara h-àite, tha iad iomaganach dé a thachradh do na grantaichcan, iasadan airgid, agus goireasan eile a tha iad a’ mealtainn an ceartuair. Bheil cinnt sam bith gu lean iad gam faighinn ma théid Achd ùr troimh ’n Phàrlamaid?

Anns an treas àite, tha eagal orra gun téid cìsean ùra a leagail air a’ chroitear, mar cìs Coimisean an Fhearainn, nach eil a’ gabhail gnothaich ris a’ chroitear gu ruige so.

Anns a’ cheathramh àite, tha eagal orra gun caill an croitear am bàigh is an comh-fhaireachdainn a bha aig an Riaghaltas dha, do bhrìgh gu robh e air a mheas mar dhìobarach bochd aig an robh feum air cuideachadh. Agus ma gheibh e inbhe uachdarain, am meas an Riaghaltas gu bheil feum aige air cobhair sam bith tuilleadh?

Air an làimh eile, tha móran ag ràdh gu bheil feum air atharrachadh san lagh: gur h-e an croitear a rinn na chaidh a dhèanamh ris an talamh, agus gur h-e a bu chòir luach na talmhainn fhaighinn nuair a reicear e. Gheibheadh e so nan tigeadh rùintean a’ Choimisean gu buil. Agus is iongantach mura bi barrachd is barrachd de thalamh-croitearachd air a ghabhail a-null airson obair-gnìomhachais anns na làithean a tha teachd.

Cuideachd, nam biodh e a’ leigeil seachad a’ chroit, gheibheadh esan a’ phrìs a thogadh a’ chroit air margaidh nach biodh air a cuingealachadh.

Nam b’ann leis fhéin an talamh is na togalaichean, dh’fhaodadh e an cur suas mar urras-iasaid nuair a bhiodh e a’ sireadh iasaid-airgid—rud nach eil comasach dha a dheanamh an ceartuair.

[TD 112]

Cha deidheadh am màl aige àrdachadh tuilleadh agus, aon uair ’s gum pàigheadh e an t-suim airgid a chaidh a leagail air a’ chroit, cha bhiodh an còrr aige ri phàigheadh.

Bhiodh e cuideachd na bu tèaruinte anns an fhearann na bha e riamh—oir cha do rinn Achd 1886, no an fheadhainn a lean i, idir cho tèaruinte e ’s a bha e ’n dùil.

* * *

Air a’ chóigeamh latha de’n Ghearran choinnich an Coimisean ri ceud croitear ann an Talla Baile Steòrnabhaigh. Bha dùil gum biodh coinneamhan eile ann an Càrlabhagh agus air an Tairbeart air oidhche Dhiardaoin agus oidhche h-Aoine, ach b’fheudar an cur dheth seach gu robh cur is cabhadh ann.

Aig coinneamh Steòrnabhaigh chaidh mu leth-cheud ceist fhaighneachd agus ’se aon duine a bha a-muigh ’s a-mach an aghaidh rùintean a’ Choimisein, ged a bha cuid iomagaineach mu chìsean ùra a dh’fhaodadh tuiteam air a’ chroitear, agus cuideachd mu dé a thachradh do ghrantaichean agus iasadan-airgid airson thighean.

Bha a h-uile duine ris an robh mi a’ bruidhinn an déidh na coinnimh de’n bheachd gur h-e rud math a bhiodh ann nan deidheadh an lagh atharrachadh a réir mar a bha ann an rùintean a’ Choimisein; ach nach b’è nan cailleadh an croitear goireas sam bith a bha e a’ mealtainn an ceartuair.

Tha a nis cuireadh air a thoirt do bhuidhnean fa leth air feadh na Gaidhealtachd am beachd mu’n chùis a chur go Rùnaire na Stàite. Agus tha cothrom cuideachd aig neach sam bith aig a bheil ùidh sa’ ghnothaich a bheachd-san a chur fa chomhair Mhgr. Ros.

[Sanas]

[TD 117]

SMUAIN NEO DHA MU THIGHEAN

Tha mi ’n dòchas gun dèan clann-sgoile rannsachadh anns na bailtean aca fhéin, fo iùil an luchd-teagaisg, agus gu freagair iad na ceistean a tha mi a’ cur orra

le Màiri NicAmhlaidh

Dealbhan le Dòmhnall Calum Moireach

NA smaoinich thu riamh co mheud seòrsa tighe a bha sa’ bhaile agad? Fiach ri’n cunntadh agus cuiridh mi geall gu lorg thu móran a bharrachd air na bha dùil agad. O chionn ceud bliadhna air ais cha robh sgeul air móran dhiubh, fiùths o chionn lethcheud, ann an 1919. Dé, an dùil, a thug air daoine tighean cho eadar-dhealaichte a thogail, agus an dùil dé an seòrsa as fheàrr?

Thainig atharrachadh anns na tighean dubha fhéin, mar a dh’innseas na seann daoine dhuibh. Is iad a bha gam meas spaideil, chuala mi, an uair a fhuair iad “hobail.” (Co ás a thainig am facal sin . . ? An e <eng>“Hovel”<gai> mar a chaidh innse

[Dealbh]
(1) Tigh dubh, le pìos de fhosgalan

[TD 118]

[Dealbh]
(2) Tigh dubh le géibheal

dhòmhsa . . ?) Chuir feadhainn géibheal air ceann an tighen eadhon air an dà cheann. Thòisich iad a’ cur a-mach an todhair gach latha . . Chan fhaca mi fhéin a riamh an crodh a bhith gu h-àrd “mar trì ministearan ann an cùbainn”—ach faighnich sibhse agus cluinnidh sibh gur ann mar sin a bhà.

Canaidh feadhainn fhathasd gur e na tighean dubha a bu fhreagarraiche anns na h-eileanan agus innsidh iad dhut carson. Bha iad na bu bhlàithe do dhaoine ’s do ainmhidhean a latha ’s a dh’ oidhche. Bha iad faisg air an talamh agus cha robh brath aig na gaoithean làidire orra, gu h-àraidh an uair a bha na h-oiseanan cruinn mar o shean. Ach chan eil duine a’ togail tigh dubh an diugh. Bhile duine beò a b’ urrainn an togail?

Thàinig na ciad tighean geala do’n bhaile againne aig deireadh na linn so chaidh. Anns na 1880’s nochd tigh geal cloiche, agus cha b’e sglèat a bh’air ach seòrsa de chonnlach a thug iad á

[Dealbh]
(3) Tigh dubh-is-geal

[TD 119]

Steòrnabhagh. Agus o sin a-mach thòisich cumadh a’ bhaile a’ dol thulaidh-thalaidh. Thogadh iad tighean a-muigh is a-stigh, gu h-àrd is gu h-ìosal, mar a thogradh iad. Roimhe so bha na tighean an ìre mhath air sreath a chéile, mar gàrradh do na croitean, agus ruitheadh tu air tobhtaichean air feadh a’ bhaile—mur breitheadh iad ort!

Dh’ fhàg so cùisean caran nas duilighe an uair a thainig an dealan is am bùrn. A nis a rithisd, tha na tighean gan togail air sreath a chéile—a bheil beachd agaibh carson?

Bheil lorg agaibh dé a’ chiad tigh geal a bha sa’ bhaile agaibhse? Is ann aig duine a bha rudeigin beartach a bha sin mar is trice. Ceannaiche, neo maraiche, fear a bha thall thairis is a thill le airgead. Ach cha robh e fada gus na thòisich daoine a’ faighinn cuideachaidh bho’n Riaghaltais (cuin . . ?) agus tha Tighean a’ Bhùird ann an iomadh cumadh anns na bailtean.

Cuideachd bha tighean dubh-is-geal ann. (Dealbh 3.) An robh iad so na b’fheàrr buileach? Nam bitheadh a’ ghaoth a’ séideadh ro dhian leat an uachdair an tighe cha robh agad ach gabhail sìos chun an “leabaidh bheag an taca an teine” far nach robh srann faighinn chugad. Ach an uair thigeadh luchd-tadhail, fosgail dorus a’ chinn shuas agus suidhidh sibh gu léir cho grinn is ged a bhitheadh sibh sa’ bhaile mhór. Ach tha iad so cuideachd a’ falbh, tha an ceann shìos a dol gu bàthach uile, is a sin á sealladh, mar a tha an crodh fhéin.

Fàgaidh sin sinn le na tighean geala. Seall tiota ri dealbh 4. Dh’ fhiach feadhainn thall againne ris an t-seòrsa so, le mullaich ìosal sìnte gu cùl. Cha robh iad a riamh dìonach. Is ann an uair a bha fiodh gann as déidh a’ chiad cogaidh a thogadh iad so.

Ceisd eile a nis. Dé as fheàrr a thogas tighean geala? Clach is aol, clach is crèadha? Tha an dà sheòrsa againne, roimh’n dàrna cogadh. Agus an nis tha blocaichean aca, ach bha dòigh eile aca roimhe so leis an <eng>“Cement”<gai> ga dortadh eadar céis de fhiodh. Chì sibh nach eil an eadar-dhealachadh gu léir air an taobh a-muigh. A bheil fhios dé as fheàrr? Bheil e ceart nach eil na tighean ùra faisg cho blàth is cho seasgair ris na tighean cloiche?

Chuala mi gearan neo dhà air na tighean a thogadh an déidh 1945. Canaidh móran gun rodh na h-uinneagan fada ro mhór, gu h-àraidh uinneagan anns an seòmraichean cadail.

[Dealbh]
(4) Tigh geal (c. 1920)

[TD 120]

[Dealbh]
(5) Tigh geal (c. 1930)

“Tha e dorch mus teid thu do’n leabaidh agus co-dhiù chan eil dùil agad laigh a sud ’na do stob a’ coimhead nan cnoc, tha thu ro sgìth” thubhàirt nàbuidh riumsa. “Bha thu ’g iarraidh ballaichean a chumadh blàths a-stigh an àite gloine a reothadh an t-àite.” Agus a thaobh blàths a rithisd—cha robh àite teine anns a’ chiad rùm mar a thigeadh tu steach air an dorus-cùil ach tha a nis. “Tha fear a tha muigh ’na bhòtannan feumach air àite blàth son an toirt dheth” canaidh iad, agus is fhìor dhaibh sin. Tha luchd nam planaichean ag ionnsachadh, ged nach iad a’ fuireach anns na tighean troimh siantanan a’ gheamhraidh.

Tha iadsan a thog an tighean air na planaichean aca fhéin ag ionnsachadh troimh na mearachdan aca. Chan eil fhios nach lorgadh sibh fear neo dhà. Rinn m’ athair-sa sin, agus tha fios againne cho duilich is a tha e uinneagan putach lùbach <eng>(bay-windows)<gai> a dheanamh dìonach. Tha e do-dhèanta!

Bheil fios có dheanadh iad na b’fheàrr? Tha sibh fhéin, ’s math-dh’ fhaoidte. Sibhse aig a bheil fios is faireachdainn air cruas a’ gheamhraidh agus gaoth an Earraich, agus a dh’ ionnsaicheas bho mearachdan na chaidh romhaibh. Ma fhreagras sibh gu dìcheallach na tha so de cheisdean, bheir e beachd dhuibh air na thachair sa’ bhaile agaibhse roimhe so. Siuthadaibh a nis, dèanaibh plana air an tigh a thogadh sibhse ann an 1980, agus chan eil fhios nach lorg sinn Frank Lloyd Wright neo Charles Rennie Mackintosh eile nar measg.

[Dealbh]
(6) Tigh geal (1947)

[TD 121]

NATO—FICHEAD BLIADHNA
le TORMOD BURNS

AN déidh crìoch a’ Chogaidh chaidh deachdaireachdan co-mhaoineach a stéidheachadh le cul-taic an armailt ruiseanaich ann an dùthchannan na h-Eòrpa an Ear. Do riaghaltasan na h-Eòrpa an Iar agus do na h-Ameireaganaich bha farsaingeachadh smachd nan Co-mhaoineach fo làimh Stalin ann an dùthchannan na h-Eòrpa an Ear cosmhuil ris an t-sean impireileachd miseanaich fo làimh nan Sàr. Chan fhaca iad ann an iomdhruideadh a’ bhaile mhóir Iar-Berlin—a bha aig an àm sin air a riaghladh le coimisean eadarnàiseanta ameireaganach, frangach agus breatunnach—ach oidhirp ri làthaireachd nan Cumhachdan an Iar a dh’fhògairt ás an Eòrpa Mheadhonaich. Bha freagairt nan Cumhachdan an Iar soilleir daingeann. Anns a’ Ghiblean 1949 chuir riochdairean de dhà stàit dheug (a’ Bheilg, An Rìoghachd Aonaichte, Canada, Dannmharc, an Fhraing, Iosland, an Eadailt, Luxemburg, an Olaind, Nirribhidh, Portugal agus Na Stàitean Aonaichte) an làmh ri cùmhnant leis an deachaidh an NATO a stéidheachadh—Comunn Cùmhnant an Atlantaich Tuaith. Is e cuspair a’ Chomuinn so cònnspaidean eadarnàiseanta a riaghailteachadh gu sìtheil a réir reachdan Comunn nan Cinneach Aonaichte. Is e nàdur a’ Chomuinn a bhith ’na chaidreabh dìdeannach ach bhiodh ionnsaigh armaichte air an aon bhall de’n Chomunn air a gabhail mar ionnsaigh air gach stàit-bhall de’n Chomunn, ach gu fortanach cha d’éirich an suidheachadh so riamh.

Gu 1955 shoirbhich an Comunn NATO ’na chuspair am farsaingeachadh ruiseanach a bhacadh. Bha iomdhruideadh Berlin-an-Iar seachad a nis agus bha trì stàitean eile ’nam buill de’n Chomunn—a’ Ghréig, an Tuirc agus a’ Ghearmailt-an-Iar. Ach anns a’ bhliadhna so, 1955—dà bhliadhna an déidh bàs an deachdair ruiseanaich Stalin—chaidh cùmhnant a chur air chois am prìomhbhaile na Pólaind ris an abrar Cùmhnant Warsaw.

[TD 122]

Tha gach dùthaich de’n Eòrpa an Ear ’na ball de Chomunn Cùmhnant Warsaw ach Iugoslàbhia a-mhàin, agus tha cuspairean a’ Chomuinn so cosmhuil ri cuspairean an NATO—na ball-stàitean a dhìonadh agus an “impireileachd ameireaganach agus an <eng>revanchism<gai> gearmailteach” a bhacadh. Tha iomadh cosmhalachd eile ann eadar an dà Chùmhnant. Mar eiseimpleir is e Aineireaganach a tha ’na cheannard air an NATO agus is e Ruiseanach a tha ’na cheannard air Chùmhnant Warsaw, no le faclan eile is e Ameireaga agus an Ruis aig a bheil a’ phrìomh-uachdaranachd air an dà chomunn, agus anns an dà chomunn tha na h-airm-smùirnein fo smachd nan Stàitean Aonaichte agus Dùthaich nan Soibheat Aonaichte. Ach tha Cùmhnant Warsaw nas làidire na an NATO le 990.000 fear, 15.800 tancaichean agus 8.130 itealain, far nach eil aig an NATO ach 875.000 fear, 6.400 tancaichean agus 3.750 itealain.

Ach chan eil Comunn Cùmhnant Warsaw glé làidir air an taobh stigh idir. Sa’ bhliadhna 1956 chaidh aramach ann an stàit-bhall de’n Chomunn, ann an Ungaraidh, a bhriseadh gu fuilteach leis an armailt shoibheataich. An déidh do’n chàirdeas eadar an Ruis agus Sìna sgoltadh cha robh Albania, caraid dìleas do Shìna, ’na ball glé dhèanadach, ghnìomhach de’n Chomunn agus sa’ bhliadhna 1968 dh’fhàg i gu léir e. Tha Rumania fo làimh Rùnaire na Pàirtidh Co-mhaoinich Rumanianaich Ceaucescu air gabhail rathaid neo-cheangailte sa’ pholataic eilthireach, agus labhair Mgr. Ceaucescu gu tric an aghaidh prìomh-uachdaranachd nan Ruiseanach sa’ Chomunn. Agus sa’ bhliadhna 1968 thug feachdan Comunn Cùmhnant Warsaw ruathar air stàit-bhall eile de’n Chomunn, air Teacoslobhacia. Chan e eachdraidh glé shoirbheasach a tha aig Comunn Cùmhnant Warsaw.

Ged nach robh ruathar no ionnsaigh eile ann riamh air taobh stigh NATO, cha robh eachdraidh glé shona aig a’ chomunn so. Tha cònnspaid ann mu dheidhinn riaghailteachadh nan arm-smùirnein san NATO, gu sònraichte do thaobh nan Gearmailteach. Tha bagairt nas mò do’n t-sìth san Eòrpa gun teagamh anns an dà Ghearmailt agus Berlin agus mar sin tha a’ Ghearmailt an Iar ’na cul-taic làidir de’n NATO, ach aig an aon àm ’na cronadair nas cruaidhe de’n Chùmhnant sin. Thuirt Seannsalair Kiesinger o chionn ghoirid gu bheil an NATO “maol, sgìth, coma.”

Ach is ann leis an Fhraing a tha ’n doirbheachd as mò aig an àm so. Tha ’n Fhraing ’na ball de’n NATO fhathast ach tha Seanalair de Gaulle air gabhail na feachdan frangach a-mach á comannd an NATO agus chan ann am prìomhbhaile na Frainge a tha comannd an NATO a’ suidhe a nis ach ann am prìomhbhaile na Beilge, ann am Bruiseal.

[TD 123]

Air a’ 4mh là de’n Ghiblean 1969 tòisichidh an NATO air an aona bhliadhna fichead agus air an là sin is urrainn do gach ball de’n Chomunn a rùn a thoirt mu dheidhinn an ama ri teachd. Dh’fheith buill eile an NATO ri ais-imeachd iomlan na Frainge ás a’ Chomunn aig an àm so. Ach tha e coltach gum mair an Comunn NATO an déidh na h-uile gun mhùthadh. An déidh a’ chàis ann an Teacoslobhacia an uraidh chaochail Seanalair de Gaulle inntinn mu dheidhinn éifeachd a’ Chùmhnaint, agus an déidh nan trioblaidean polataiceach agus éaconomaic anns an Fhraing chunnaic e gum b’urrainn aonachd a’ Chomuinn NATO bhith glé chudthromach do’n t-sìth agus do’n mheidh pholataicich san Eòrpa. Agus mar sin aig crìoch nam fichead bliadhna tha e coltach gum bi an Comunn “maol, sgìth, coma” so geur, beò, diongalta a rìs, agus gum bi obair fheumail aige fhathast le a bhith bacadh farsaingeachadh smachd nan Co-mhaoineach san Eòrpa an Iar agus aig an aon àm a’ rannsachadh rathaidean a chum <eng>‘détente’<gai> a ruigsinn le stàitean Comunn Cùmhnant Warsaw.

[Sanas]

[TD 128]

BRISTEADH IOMHAIGHEAN
le DOMHNALL IAIN MACLEOID

THA pobuill bheaga mar tha sinne glé thric ro dheiseil gu cliù brathadair a thoirt do fhear a nì a’ chasaid as lugha an aghaidh roinn de a chultur—’se so dòigh cho éifeachdach ’s a tha againn gu bhith gar daingneachadh fhéin o “ionnsaighean ar nàimhdean.” Mar sin, ’s màite gum b’fheàirrde mise a ràdh an toiseach tòiseachaidh nach ann an aghaidh “mo dhaoine fhéin” a tha gin de na casaidean a tha mi dol a dhèanamh, ach an aghaidh ar riochdairean, an fheadhainn a tha gabhail orra fhéin dealbh dhinn mar phobull air-leth a chur fa chomhair a’ mhór-shluaigh. Oir tha mise gu làidir de’n bheachd gur e na rudan as miosa nar dòigh-beatha, ’nar cultur—na rudan a tha ’nan comharran do chàch air ar sean-fhasantachd is iomallachd—air a bheil iad sin gu tric a’ cur cudthrom ’s a’ deanamh dearmad air ar subhailcean.

Ma bheachdaicheas sinn mionaid air an fhéileadh, chì sibh dé néat air a bheil mi a-mach. Cluinnidh tu daoine ag ràdh gur e so an t-éideadh Gaidhealach (no Albannach, ma tha thu an taobh a-muigh de dh’ Alba), agus, mar tha fhios againn uile, ’se aon de phrìomh bhunaitean A’ Chomuinn Ghaidhealaich gach brosnachadh a thoirt do’n aodach so mar ar deise nàiseanta—’se sin, mar aon de na rudan as ionmholta agus as fhiach a ghleidheadh nar cultur. Ach ’se an fhìrinn nach eil an t-fhéileadh móran nas Gaidhealaiche na Harold Wilson. Anns na seann linntean ’se aodach fuasgailte a bha air a h-uile cinneach (ma bha aodach idir orra)—bha tógas aig na Ròmanaich, gùintean fada aig na h-Afraigeanaich, agus an t-fhéileadh (sin pìos math clò air a shuaineadh mu ghuaillinn is màs) aig na Gaidheil. Ach, an ceann ùine, thog fasan ùr ceann—aodach air fhuaigheal teann mu bhuill na bodhaig airson blàths agus saorsa gluasad. Cha tug am fasan fada a’ siubhal an t-saoghail—ach bha cuid a dh’àitichean ann far nach deachaidh gabhail idir ris (na rìoghachdan tetha mar Persia is Africa), agus àitichean eile far an do mhair an seann fhasan fad linntean airson gu robh iad iomallach, a-mach o shruth an t-saoghail, is, uaireannan, gann de stuthan mar snàth is snàthadan. B’e a’ Ghaidhealtachd aon de na h-àitichean so: bha an t-aodach fuasgailte so (chan eil de fhuaigheal ach obair-ghréis eadhoin air fhéileadh an là-an-diugh)

[TD 129]

air a’ chuid mhór de Ghaidheil chon na h-ochdamh linne deug. ’Se sin as coireach gun cluinn thu daoine ag amaideas an diugh mu’n “éideadh Ghaidhealach”: bha an t-seòrsa aodach so aig a h-uile pobull eile air an t-saoghal aig aon uair ach is fhada bho leig a’ mhór-chuid dhiubh ás an cuimhne e agus a ghabh iad gu sona ris an fhasan ùr. Mur eil sinne son leantainn nar cùis-fanaid, b’iomchuidhe dhuinne a nis an nì ceudna a dheanamh.

A thaobh nam breacan a chì thu air an fhéileadh an diugh, cha leig mise leas móran a ràdh. ’Se an aon rud Gaidhealach a tha mu thimcheall a’ chuid mhór aca gun deach an deilbh le tàillear (fear, Wilson) a bha an Cuil-lodair san naodhamh linn deug. Droch mhanadh orra!

Cluinnidh tu glé thric cuideachd daoine a’ bruidheann air a’ phìob-mhór mar ar n-ionnstramaid nàiseanta: tha iadsan a cheart cho fada ceàrr ri càch. Cha robh cha mhór pobull fo’n ghréin aig nach robh, aig àm air choireiginn, rud coltach ris a’ phìob: oir ’si an ionnstramaid cha mhór as sìmplidhe, as <eng>‘primitive’<gai> a tha ann—feadan seilich, pìob-séididh, agus mionach caorach airson gleidheadh na gaoithe. Ach mar a fhuair daoine eòlas air stuthan ùra, is ceàirdean ùra agus a thòisich iad air deanamh adhartas ’nan ceòl, thòisich ionnstramaidean ùra a’ tighinn am follais, mar <eng>oboe<gai> (A’ Fhraing), <eng>clarinet<gai> (A’ Ghearmailt), <eng>violin<gai> (An Eadailt), <eng>banjo<gai> (Na Stàitean Aonaichte), sitar (An Innse). Ràinig feadhainn dhiubh sin—orghan, clàrsach—a’ Ghaidhealtachd, ach bha iad daor an dèanamh ’s an ceannach (o na Goill) is, mar sin, cha robh iad ach aig na daoine móra; b’i a’ phìob ionnstramaid an t-sluaigh chumanta—bhiodh bàird cùrtach na 17amh linn a’ deanamh tàire oirre—agus, mar sin, b’i an aon ionnstramaid a dh’fhan ‘Gaidhealach’ nuair a chaidh na triathan is a’ Chùirt ‘Gallda’. A so a rithisd, ma tha, nuair a chanas duine riut gur e a’ phìob an ionnstramaid Ghaidhealach, ’se a tha e ag ràdh ach “Nach e na Gaidheil a tha fad air ais, cha do rinn iad riamh trompaid no orghan no <eng>clarinet<gai> dhaibh féin (coma leam dé cheannaich na triathan, oir chuir na triathan sin cùl ri na Gaidheil)”. Deanamaid uaill ás na piobaireachdan móra gun teagamh, ach, á so a-mach, deanamaid ar ceòl-mór air ionnstramaidean an <eng>orchestra<gai> (’s dòcha ar a toirt a-steach ceòl na pìoba an dràsda ’s a rithisd mar a tha Kazantsakis agus na fir-ciùil Ghreugach eile a’ deanamh leis a’ bhazoiku). Leugh sinn an Gairm o chionn greise mu’n obair mhór a rinn Ruiseanaich àraidh gus an dual-cheòl ath-bheothachadh agus a thoirt air adhart: cha robh iad air càil de’n so a dheanamh nam biodh iad air a bhith ag adhradh do’n bhalalaika.

Chan e mhàin nach eil a’ phìob mhór, ann an seagh sònraichte sam bith, Gaidhealach, ach tha e coltach gu bheil an t-seòrsa pìob

[TD 130]

a tha againne an Albainn fada air deireadh air na seòrsaichcan tha agus a bha an rìoghachdan eile, cleas na seann mhusette Fhrangach (’se Pìob Northumberland aon de ghineal na h-ionnstramaid so) agus a’ Phìob Eireannach. So beagan mu’n phìob á leabhran a chuireadh a mach an 1968 le Comunn Ghalpin (comunn airson a bhith sgrùdadh eachdraidh ionnstramaidean-ciùil); <eng>“the Scottish Highland bagpipe [is] basically a straight-forward folk species . . . the other specimens represent more sophisticated types. . . . The Irish Union pipe surpasses all others in sheer musical scope. Chromatic chanter, a chanter capable of staccato and of sounding in the overblown register, some provision for flashes of harmony between the various pipes. . . . Its [the Irish] most singular feature, the ‘regulator,’ should be mentioned. . . . To this single regulator two others were added in the 19th century, all three being struck simultaneously to make full chords.”<gai> Chan eil duine a chuala an ceòl aig MacPeake is a Mhac—a’ seinn is a’ pìobaireachd an co-sheirm—nach aontaich leis a’ mholadh so.

Ach tha uaireannan a tha na riochdairean a’ dol bharr an cinn buileach glan. Tha cuimhn’ agam leughadh turas anns a’ Ghazette mu fhear de urracha-móra Comuinn Ghlaschu a bhith ag ràdh aig cuirm ‘buntàta is sgadan’ gur e so biadh dualchasach na Gaidhealtachd is gum bu chòir dhuinn a bhith a’ deanamh uaill ás ga ithe (ga chumail beò?). Bha biadh saillte aig a h-uile sluagh—eadhoin aig na Sasunnaich—ach leig iad seachad e nuair chaidh iad a dh’fhuireach a bhailtean móra agus, o chionn greise, nuair a fhuair iad preasan-deighe. ’Sann a bu chòir dhuinn fhalach air coigrich gun do lean an cleachdadh nar measg cho fada, chan ann a bhith sgalartaich gur e so ar dualchas.

’Se ‘beul-aithris’ rud eile—agus an rud mu dheireadh a tha mi dol a ruith air—mu’m bu chòir dhuinn na bu lugha de othail is uaill a dheanamh. Nach tric a chluinnear ag ràdh: “seallaibh oirnn, tha mith-òrain agus sgeulachdan againn—is daoine a tha comasach air an gabhail—nas òirdheirce agus nas sine na tha gin eile san Roinn-Eòrpa.” Ach bha dualchas a cheart cho òirdhearc aig Sasuinn agus cha b’e idir dìth neirt ’na cultur a dh’adhbhraich nach cluinnear an diugh na seann òrain is sgeulachdan sin ach gun do ghabh litreachas is ceòl ùr adhartach an aìte agus cuideachd gun do dh’fhàg na Sasunnaich an seann staid ghaisgeil cho tràth. Nuair a bha bean Ghriogair Oig a’ cur dhith mu “cheann air ploc daraich” bha na Sasunnaich ’nan dròbhan a’ dol a choimhead nan dealbh-chluichean aig Shakespeare; bha Richardson ag obair air na nobhalan ainmeil aige mu’n àm a bha a’ bhann-Scalpach bhochd a’ lùigeachdainn fuil Ailein Duinn òl. Chanainn-sa gur e am borbalachd agus an sìmplidheachd as motha a tha a’ tarrainn

[TD 131]

nan Gall gu ar mith-òrain is ar sgeòil. Tha neart ar beul-aithris ’na chomharra air cho fad ’s a bha sinn ás aonais comas sgrìobhaidh, cho fada an comunnachd ghaisgeil, agus air cho neo-adhartach ’s a tha sinn air a bhith an litreachas is an ceòl.

Aon rud beag eile, aig a bheil bointinn ris a so. Tha sinn sgìth a bhith cluinntinn Fear Chanaidh is feadhainn eile a’ fàgail air an Eaglais Phròstanaich gu robh (is gu bheil) i an aghaidh litreachais agus ciùil agus gu bheil na gheibhear fhathast am Barraidh ’s an Uibhist-a-Deas de sgeulachdan agus de sheann òrain is fhuinn ’na chomharra air brosnachadh na h-Eaglais Chaitligich do na rudan sin. Ach tha mith-òrain gu leòr an àitichean mar Leódhas, agus feadhainn dhiubh glan fhéin mar litreachas: ’se an aon difeir nach eil a’ chuid as motha dhiubh—Nochdadh ri Beanntan na Hearadh, Sud mar chuir mi’n geamhradh tharam—ach, air a’ char as motha, mu leth-cheud bliadhna a dh’aois agus gu bheil an fheadhainn a bhitheas na sgoilearan a’ reacòrdadh am Barraidh cho aosda ris an t-16amh agus an t-17amh linn. ’Se a dh’adhbharaich an t-eadardhealachadh so gu bheil an Eaglais Phròstanach a’ cur cudthrom air cogais an duine fhéin agus, mar sin, a’ brosnachadh deasboid is adhartachd: mar sin a Leódhas ghabh òrain ùra agus nòsan ùra ciùil àite an t-seann fheadhainn agus thug an ceum so an litreachas air adhart ceum eile—chun na sgrìobhaidhean ainmeil aig MacAmhlaidh, Mac a’ Ghobhainn, Mac Thómais, Fionnlagh MacLeòid, Tarmod Caimbeul, Iain Moireach, etc. Ach anns an Eaglais Chaitligich ’sann a tha an cudthrom air cogais an duine os do chinn (Easbuig, Am Pàp), agus tha so a’ gintinn móran ùmhlachd san inntinn—cus urram do sheann nòsan a-measg rudan eile; chuala mi o chionn greise sgoilear-ciùil ag innse mu cho faiceallach ’s a bha Calum MacIain am Barraidh nach toireadh e an t-atharrach a bu lugha air na seann òrain seach mar a fhuair e fhéin iad bho sheinneadairean na linne roimhe: ’se so an t-seòrsa ùmhlachd inntinn air a bheil mi a-mach. ’Se, ma tha, is coireach, shaoillinn-sa, gu bheil na h-uimhir a bharrachd de sheann litreachas nan linntean borb fhathast r’a fhaighinn am Barraidh ’s an Uibhist gun do sguir an litreachas aca a’ deanamh adhartas o chionn linntean (’sann an àitean eile a chaidh a’ chuid mhór de na seann òrain so a dhèanamh); agus chan e cùis-mholaidh ach cùis-mhaslaidh a tha so do’n Eaglais Chaitligich.

Tha mi dol a chrìochnachadh leis a’ cheann-teagasg leis an do thòisich mi; ’se sin gum bu chòir dhuinn sguir a dheanamh uaill anns na rudan a tha ’nan comharran air ar sean-fhasantachd is ar n-iomallachd: gur e nis an t-àm airson ceum làidir misneachail a ghabhail do dhorchadas nan linntean a tha romhainn, ’se sin ma tha sinn airson gum bi saoghal idir againn mar phobull air leth.

[TD 134]

<eng>GEOGRAPHY<gai> NA H-ALBANN

(9) SIORRACHD INBHIRNIS — TIR-MOR (3)

le ALASDAIR I. MACASGAILL

Cosnadh

Chan eil móran oibrichean móra ri am faighinn cho fada tuath ri so, oir tha na siorrachdan tuathail ro fhada bho na margaidhean agus tha am faradh gu tric ro dhaor. Bithidh na h-oibrichean mar as trice far am bi dùmhlachd sluaigh, agus mar a chunnacas chan eil móran de sin an siorrachd Inbhirnis. Eadhoin ann am baile Inbhirnis fhéin, ged a tha àite air a chur air leth airson nam factaraidhean, chan eil ach glé bheag de an t-seòrsa cosnaidh sin ann. Tha einginiarachd ann gun teagamh, agus tha am buidheann-obrach a tha ris <eng>(Resistance Welders)<gai> ainmeil fad is farsaing. Tha sùil ris gun tig ciùird eile an t-astar fhathast, oir gheibheadh iad cuideachadh ann an togail nam factaraidhean, ach chan eil e furasda oibrichean a thàladh cho fada tuath.

Thatar ag obair air an aluiminium ann an Ceann Loch Lìobhuinn, a-mach ás A’ Ghearasdan. Ach b’e am bun-cosnaidh bu mhotha a bha anns an t-siorrachd anns na deich bliadhna a dh’fhalbh Obair an Dealain Uisge, oir bha saothair mhór ann an tolladh nam beann agus ann an togail nan damannan, agus bha so a’ cumail cosnaidh ri gu leòr ás gach àite. Tha a’ chuid-mhór de sin deiseil a nis ach thatar air ùr thòiseachadh air uisgeachan Ghleann Farrar a ghlasadh a nis, agus cumaidh sin tuarasdal ri grunnan math greiseag eile.

Tha bun-cosnaidh eile air a thighinn gu ìre anns na bliadhnaichean mu dheireadh an so anns gach ceàrnaidh de’n t-siorrachd agus is e sin Aoigheachd Luchd-turais. Tha an sealladh mun cuairt cho maiseach brèagha agus a gheibhear an àite sam bith, le gleann is beann, loch is abhainn, agus tha móran air an tarraing gu an làithean saora a chur seachad anns an t-siorrachd. As t-samhradh gu h-àraid tha gach tigh-òsda agus gach tigh-aoigheachd loma-làn, agus tha sin a’ cumail luchd-frithealaidh de gach seòrsa gu math dripeil. Tha an drip so bho Bhàideanach gu Lochabar. Cha lean an obair so fad na bliadhna ach thatar a’ feuchainn ri cur ri àm-tadhail an luchd-turais, gu h-àraid shuas taobh Bhàideanach. Ann an bail-ùr-an-t-sléibhe agus an Cinn-a’-Ghiùthsaich tha féill mhór a nis air cuairt-nan-each, far a bheil

[TD 135]

pònaidhean air an cumail, agus luchd-teagaisg, a dh’ aon ghnothaich gus an luchd-turais a thoirt suas troimh na cnuic is na glinn air cuairt air leth gach là. Tha rud math sneachda shuas as na badan sin sa’ Gheamhradh cuideachd, agus tha oidhirp ga dhèanamh a nis gu so a chur gu feum cuideachd. Tha cuid de dhaoine ann nach iarradh de cheàrd an t-saoghail ach a bhith a-muigh leis na maidean-sgithidh a’ sgiathalaich mar a’ ghaoth thar an t-sneachda sìos sliosan casa nam beann. Tha An Carn Gorm, math math airson a leithid; gu ruig so b’e an t-aon chnap-starra cho seach-rathadach agus a bha na sliosan bu fhreagarraiche, ach thatar a nis air rathad a dhèanamh thuca, agus tha so a’ tarraing na sgitheadairean a-mach troimh ’n gheamhradh. Cha mhór nach cumadh luchd-turais na tha an urra ris an obair sin a’ dol fad na bliadhna ann am Bàideanach, ach anns a’ chòrr far nach eil Nàdur buileach cho fàbharach cha bhi ann ach obair shia mìosan aig a’ chuid as fheàrr.

Tha an rathad-iaruinn a’ ruith troimh pìos de’n t-siorrachd bho Dhail-na-Spiotail troimh Dhail Chuinnidh, Cinn a’ Ghiùthsaich, An Agaidh Mhór, Drochaid-Charra, Tom-aiteann, Deimhidh gu ruig Inbhirnis far a bheil ionad stad an ìre mhath mór agus tha meur eile dheth a’ ruith suas taobh Loch Tréig chun A’ Ghearasdain. Tha sin a’ toirt leis obair ’na chois, agus anns gach baile far an robh an trèana a’ stad bha cuid-eigin a’ faighinn cosnaidh ás. Ann an àitichean mar An Agaidh Mhór agus Inbhirnis far an robh tòrr dol agus tighinn, le trèanaichean gan uidheamachadh, gan cumail glan, agus a’ cumail sùil air an rathad-iaruinn air an robh iad a’ ruith cho math ri air na trèanaichean fhéin, bha grunnan mór fhireannach, agus cuid de chaileagan as na h-oifisean, a’ faighinn cosnaidh chinntich. Bha beagan einginiarachd a’ dol an cois nan trèanachan anns na h-àitean sin, ach thatar a’ bruidhinn an dràsda air sin a thoirt air falbh, agus fairichidh Inbhirnis agus An Agaidh Mhór sin, oir chan eil an cosnadh ach gann gu leòr an dràsda fhéin.

Tha féill air an Uisge-bheatha fad is farsaing, agus is ann an siorramachd Inbhirnis a chaidh gu leòr de na bhatar ag òl dheth air feadh an t-saoghail a ghrùdaireachd. Chan e a h-uile uisge a nì a’ chùis airson Mac-na-praisich, ach tha e freagarrach gu leòr an so agus is iomadh galan dheth a tha dol ann am botuil gach bliadhna. Tha tighean-grùdaireachd air feadh na siorrachd, an Dail-chuinnidh, Tom-aiteann, Inbhirnis agus anns A’ Ghearasdan.

Far a bheil an talamh torrach, a-mach á Inbhirnis gu ruig A’ Mhanachainn agus mun cuairt, tha tuathanachas gu ìre mhór a’ dol air adhart, agus crodh gan cumail gu bainne a chumail ris na bailtean timcheall. Tha cosnadh math asda sin an dràsda bho sguir an cogadh mu dheireadh. Ann an Gleann Farrar agus as


[TD 136]

[Sanas]

[TD 137]

A’ Ghleann Mhór shìos taobh A’ Ghearasdain, far a bheil ionaltradh air na cnuic agus beagan talamh-àitich faisg tha crodh-feòla gan togail, agus tha airgead math ga fhaighinn orra sin agus air an cuid laogh aig Féillean a’ Chruidh ann an Inbhirnis.

Is e glé bheag de chroitearachd a tha dol air adhart idir anns an t-siorrachd, oir chan eil an talamh ro-fhreagarrach air a shon. Tha croitean a-mach air cùl Inbhirnis suas gu Cuil-lodair a bhuineas do Bhòrd an Fhearainn; tha grunnan ann an Gleann Eilge agus dha-na-thrì an sud agus an so sgapte troimh ’n t-Siorrachd. Tha bith-beò as a’ chroitearachd, ged nach téid cus de imlich na spàine còmhla ris, ach faodar cur ris le bhith a’ toirt a-steach an luchd-turais a bhitheas ag iarraidh cadal na h-oidhche agus biadh sa’ mhadainn mus toir iad an casan leotha air an ath chuairt.

Chan eil ach aon phort-iasgaich as fhiach ainmeachadh anns an t-siorrachd—Mallaig. Bithidh na drioftairean a-mach agus a-steach ás an uair a tha iasgachd an sgadain air a’ chosta an iar; bha uair a bha cutadh agus sailleadh a’ dol ’na chois, ach chan eil uimhir de sin idir ann a nis. Thatar a’ falbh leis an sgadan—agus ’na àm fhéin le iasg-geal cuideachd—ann an làraidhean, air neo thatar gan cur air an trèana, gu ruig na margaidhean a deas. Tha beagan sgadain ga chur air tìr cuideachd an Inbhirnis; ’se sgadan beag beag a tha ann—sgadan Chiosaig—a thatar a’ glacadh as an Linne Mhoireibh, agus thatar a’ cur gu leòr aca ann an canaichean agus gan reic mar sin. Chan ann do Inbhirnis fhéin a bhuineas na bàtaichean idir, na na h-iasgairean, oir is ann ás an Eilean Dubh a tha a’ chuid mhór aca a’ tighinn.

Tha broinn na dùthcha gun mhóran dhaoine agus air glé bheag cosnaidh. Chan eil cus beathachaidh air na monaidhean àrda, ged a tha iad tlachdmhor do’n t-sùil, ach tha caoraich gan cumail ann an àitean, agus tha obair chraobhan ga cur air adhart cuideachd. Cha leig a leas an dà chosnadh so a bhith an aghaidh a chéile ma chumar na craobhan far nach bitheadh freagarrach do na caoraich, agus tha fasgadh nan craobhan feumail cuideachd.

Tha Coimision nan Craobhan gu math dripeil as an t-siorrachd, oir tha coilltean aca an iomadh ceàrnaidh, gu h-àraid as a’ Ghleann Mhór agus an Srath-spé. Tha dha-na-trì mhuileann-shàbhaig ann a’ dèanamh feum de na craobhan; bithear a’ reic chraobhan, cuideachd, airson connaidh, agus tha factaraidh ùr air tòiseachadh an Inbhirnis gu feum a dhèanamh de phàirt de’n fhiodh airson àirneis. Mar a tha na coilltean gan tanachadh tha an Coimision a’ cur ás ùr, agus tha iad cuideachd a’ feuchainn ri craobhan a chur an sud agus an so far nach robh iad a’ fàs roimhe sin.

Bha uair a bha tòrr a bharrachd féille air na monaidhean farsaing sgaoilte so, an uair a bha an tuilleadh urrachan móra san

[TD 138]

rìoghachd le am pòcaidean làn airgid, agus aig an robh toil a bhith ri cluich nan uaislean—a’ sealgaireachd nan cearcan-fraoich, nam fiadh agus mar sin. Tha beagan de sin fhathast a dol, gu h-àraid taobh Srath Eireann, ach is beag e an taca ris na bha ris roimhe so.

Tha na h-aibhnichean agus na lochan cha mhór air fad math airson iasgaich. Is iomadh bradan mór làidir a tha a’ tighinn ás na h-uisgeachan so gach bliadhna; bha uair a bhatar a’ sailleadh nam bradan agus gan cur gu Lunnainn agus eadhoin cho fada ris na h-Innseachan-an-Ear, ach an diugh tha ruith gu leòr orra ùr glan mar a ghlacar iad. Tha a’ chuid mhór de na h-aibhnichean air an cumail leis na h-uachdarain, còmhla ris na tighean-òsda, airson luchd-turais leis an toil an ur-seachad so, agus a phàigheas gu math airson spòrs na slaite, dlùth do bhòidhchead agus do shàmhchar Nàduir. Tha, mar sin, luchd-faire agus gilidhean a’ faighinn tuarasdail, ach cha mhór a gheibh cosnadh bho so nuair a smaoinicheas duine air an rìoghachd mhór talmhainn a tha a’ dol ’na chois.

Anns na bailtean, gu h-àraid an Inbhirnis, gheibhear na h-obraichean a bhitheas a’ dol còmhla ris gach baile, agus tha iad sin a’ cumail cosnaidh ri tòrr timcheall. Tha bùitean agus oifisean ag iarraidh grunnan math, gu h-àraid caileagan; tha na h-ospaideil, am post-oifig, clò-bhualadh, muinntireas de gach seòrsa, busaichean, càradh chàraichean, clachaireachd, saoirsneachd agus gach eile co-cheangailte ri togalaichean, agus gach seirbhis eile a dh’fheumas baile-mór, ag iarraidh dhaoine, fir is mnathan, gu an cumail a’ dol. Is e glé bheag de sin a gheibhear sna clachain, ach tha beagan thighean gan togail an sud a gus an so, tha rathaidean gan dèanamh agus gan cumail, agus tha cuaraidheachd, calanas agus mar sin a’ cumail duine bho dhuine ann an cosnadh. Tha subsadaidhean agus airgead rìoghachd de gach seòrsa a’ cur ris na tha gach obair eile a’ toirt a-steach.

[Sanas]

[TD 173]

An Sgeilp Leabhraichean

<eng>Modern Scotland. The Nation since 1870.<gai> Le <eng>James G. Kellas. Pall Mall Press. 1968. 45/-<gai>

Aon uair ’s gu robh e soilleir gu robh cumhachd an S.N.P. a’ fàs agus a’ sìor fhàs thòisich na pàipearan-naidheachd a’ gabhail barrachd ùidh ann agus anns gach nì a bhuineadh ri nàiseantachd na h-Albann. A nis tha na clo-bhualadairean air a thighinn fo’n aon bhuaidh. Seallaibh ri na Sanasan-reice aca air duilleagan eile anns an àireamh so, agus chì sibh cho fasanta ’s a tha cuspairean de’n t-seòrsa so air fàs. ’Se sin as coireach cuideachd gu bheil an leabhar aig Kellas air a thighinn a-mach aig an àm so. Ged a tha coltas na cabhaig air an sud ’s an so, is math gun tàinig, oir tha e a’ togail iomadach ceist a bhios ri ar sròinean airson bliadhna no dhà fhathast.

Facal anns an dol seachad mu chuid de na breithean luath lochdach, agus fàgaidh sinn mar sin iad. <eng>“. . . the vast majority spoke English at the time of the Union”<gai> (d. 7)—bu mhath leam na figearan fhaicinn, ma tha iad ann. No a rithist, <eng>“In 1959, of the 530,000 adult Catholics in Scotland, under 20 per cent. represented the “native Scottish” element, and these were to be found largely in the Western Isles”<gai> (d. 22). Nas lugha na 106,000 inbheach a bha ’nan Caitligich anus na h-Eileanan an Iar: tha e furasda so a chreidsinn ’s gun ach mu dha fhichead mìle sluaigh anns na h-Eileanan air fad. An àite eile anns an leabhar (d. 71) tha an t-ùghdar a’ sealltainn gu bheil e a’ tuigsinn na cùise nas fheàrr na shaoileadh duine. Agus a rithist, <eng>“On top of this, there is the Highland way of life, a mixture of religious piety or mysticism and hard drinking, and mostly incomprehensible and funny to the Lowland Scot”<gai> (d. 25), agus <eng>“At last, in 1745, the barbaric Highlands came within the political framework of rest of the country, and the threat of civil war disappeared from Britain”<gai> (d. 235). Is dòcha gu bheil a’ chuid mu dheireadh deth so fìor, co-dhiù gus an do thòisich an t-Urr. Iain Paisley ’s a leithid, ach tha e soilleir nach eil Kellas a’ tuigsinn ro mhath dé as ciall do ’n Ghaidhealtachd ’s do na Gaidheil.

[TD 174]

’Se fear-eachdraidh poilitics a tha ann an Kellas, agus tha e cleachdte ri bhith cumail smachd air a bheachdan poiliticeach fhéin. Mar sin, as bith có a’ bhuidheann ga bheil thu, togaidh tu rud as fhiach ás an leabhar so.

Tha e a’ tòiseachadh le sgrùdadh dòigh beatha an t-sluaigh, a’ feuchainn ri greimeachadh air na rudan a tha fàgail Alba eadar-dhealaichte, agus a’ leantainn air leis an Eaglais, le Foghlum agus leis an Lagh, trì dhe na carraigean air a bheil an dùthaich againn air a stéidheachadh. Shaoil mi gum b’ i earrainn an lagha a b’ fheàrr dhe na trì sin. Tha e an uair sin a’ déiligeadh ri Riaghaltas (Dùthchail agus Ionadail), agus tha e a’ sealltainn gu soilleir mar a tha Riaghladh Dùthchail ann an Dun Eideann a’ sìor fhàs ann an cumhachd. Tha e soilleir cuideachd, mar a tha so a’ fàs gu bheil e a’ beathachadh iarrtas an t-sluaigh air tuilleadh cumhachd a bhith an làmhan nan Albannach: chan eil ann an <eng>“devolution”<gai> ach ceum air an t-slighe gu ruig Neo-eiseimeileachd.

Is dòcha nach eil Kellas buileach de’n bheachd sin, ach an déidh dha eachdraidh na dùthcha a sgrùdadh gu mionaideach, anns a’ cheud bliadhna a chaidh seachad, tha e de’n bharail gu bheil rùn nàiseanta nan Albannach a’ sìor fhàs nas làidire, air cho coltach ’s a tha an dòigh-beatha, ann an rudan gun seagh mar telebhisean is bratan-ùrlair is aodach, ri dòigh-beatha nan Sasunnach.

R. McT.


Banrigh an t-Sneachda, agus Ludag Bheag, bho Hans Andersen. Rosbhan is Rosdhonn bho Grimm: na trì eadartheangaichte le Dòmhnall Grannd. An Comunn Gaidhealach. Glaschu. 2/6 am fear.

Mo Leabhar I & II. An Comunn Gaidhealach. Inbhirnis.

Daibhidh Balfour, agus Eilean an Ionmhais, bho R. L. Stevenson. Sgeulachdan Mhic-an-Teòsain: na trì eadartheangaichte le Ruairidh Moireasdan. Pàipear-Naidheachd Steòrnabhaigh: Steòrnabhagh.

Ceum air Cheum. Le Iain A. MacDhòmhnaill. An Comunn Gaidhealach. Glaschu. 1968.

Tha grunn misneachail de leabhrain-sgoile thlachdar sa’ Ghàidhlig air a thighinn a-mach o chionn ghoirid. O chionn bhliadhnachan chuireadh an clò eadartheangaichean a rinn Dòmhnall Grannd air leabhrain Eireannach: tha Mgr. Grannd a nise air trì leabhrain eile a chur an Gàidhlig. ’Se naidheachdan mu na sìthichean a tha annta so, tha iad breacte le dealbhannan brèagha, agus ’s neònach mur a bi iad glé chàilear do dh’òigridh nan ceud chlasaichean. Ma tha coire idir orra ’se gu bheil a’ Ghàidhlig an dràsda ’s rithisd

[TD 175]

[Sanas]


[TD 176]

rud beag trom, na faclan caran duilich; e.g.—“thàinig e thuice caileag bheag bhòidheach a ghintinn sa’ fhlùr,” “stanar” (chan eil sgath dheth an Dwelly), “thuit loineag a thug tuisleadh oirre,” “. . . gus mo spùilleadh.” Ach chan eil e farasda eadartheangachadh sam bith a chumail beothail fad an t-siubhail, tha duilgheadasan sònraichte ann a bhith sgrìobhadh do chloinn, agus tha, co-dhiù, gearain nas fhasa na gnìomh; saoilidh mi, mar sin, gum bu cho-dhunadh iomchuidh mealanaidheachd a chur air Mgr. Grannd son an obair a tha e air a dhèanamh o chionn bhliadhnachan ás leth luchd-teagasg sgoiltean air a’ Ghaidhealtachd.

Chan e gu bheil an luchd-teagasg sin iad fhéin air a bhith uile gu léir ’nan tàmh. ’Se buidheann de bhann-sgoilearan á Leódhus a dheasaich Mo Leabhar, agus rinn iad glé mhath e. Aig toiseach gach leasain tha dealbh, fòidhpe tha ainm gach rud a tha san dealbh agus naidheachd bheag shìmplidh fon a sin. An cois gach leabhar-leughaidh tha leabhar-oibreach, anns am bheil cuid de na faclan anns an naidheachd air am fàgail ás—tha aig a’ chlann fhéin r’an sgrìobhadh. Tha mearachd no dhà sna leabhair-oibreach, gu h-àraidh an II; e.g.—anns a’ cheud leasan tha aig a’ chlann ri crìoch a chur air “Tha an cù . . .” le “a’ leum,” an caochladh àitichean chan eil na facail a tha ri’n cur air ais air an àireamh aig bàrr na duilleig idir, agus, an leasan 13, tha rud air a thoirt “dha Anna,” ach, san chòrr de’n leabhar, “do Anna.” Chan eil na dealbhannan a’ freagairt uile gu léir cho math ris an sgrìobhadh an II nas mò: e.g.—tha sinn a’ leughadh mu “chuirm” air an tràigh ach chan eil sgeul ach air dà ubhall, an Leasan 6 tha iomradh air “bàta mór air a’ mhuir” ach ’sann a tha i air a’ chladach is tacsa rithe. Chanainn-sa cuideachd gu bheil cus leasain ann mu’n chuirm-tràghad. ’S neònach gu bheil móran de theaghlaichean Gaidhealach, eadhoin san là a tha ann, ris a’ chur-seachad so no gu bheil eòlas aig a’ chloinn air ach na leugh iad an leabhraichean-sgoile Beurla; ’se bu chòir a bhith san amharc aig luchd deasachaidh leabhair de’n t-seòrsa so ach na ghabhas de dh’fhaclan a tha iad cleachdte a bhith cluinnteil a chur fa chomhair na cloinne gus am fàs iad a nis cleachdte ri bhith gam faicinn. Tha na leasain mu’n sgoil math dha-rìribh san rathad so, agus tha cuideachd a bheag no mhór de bheothas, de dhràma annta (tha barrachd feum air a so an Leabhar II, chionn, sa’ cheud fhear, tha a bhith leughadh ann fhéin ’na annas).

Mar bhuil ’s dòcha air gu bheil iad cleachdte ri bhith bruidheann na Gàidhlig ri clann òg Ghaidhealach, tha an sgrìobhadh aig luchd-deasachaidh Mo Leabhar nas sìmplidh, siùbhlaiche na tha sna leabhraichean aig Grannd. Tha an aon bhuaidh so air na h-eadartheangaichean aig Ruairidh Moireasdan. ’Se leabhrain-dhealbh a tha so—ann an dubh is an geal a-mhàin. Tha na dealbhannan ann an Sgeulachdan Mhic-an-Teòsain gu h-àraidh sgileil

[TD 177]

[Sanas]

air an dèanamh: bheir iad gàire eadhoin air inbhich fhéin. Tha amharus agam cuideachd gu bheil iomadh duine a tha air tighinn gu ‘aois agus gliocas’ a gheibh móran toil-inntinn ás na naidheachdan fhéin. Ach a bharrachd air a bhith inntinn-tharraineach, bithidh iad glé fheumail cuideachd—an dà chuid do fheadhainn, òg is aosda, a tha fileanta sa’ Ghàidhlig ach tha airson ionnsachadh a leughadh, agus do’n fheadhainn a tha ag ionnsachadh na Gàidhlig (ma tha bloigheachas air choireigin aca thig aca air na tha so a leughadh le cuideachadh nan dealbhannan). Ach ’s neònach, gu h-àraidh ann an Sgeulachdan Mhic-an-Teòsain, mura bi dragh aig luchd-ionnsachaidh de na mearachdan clò-bhualaidh: tha barrachd ’s an àbhaist ann dhiubh agus, anns na Sgeulachdan, tha droch cleachdadh aig a’ chlò-bhuailteir a bhith deanamh dà leth air faclan uaireannan gun chomharra sam bith no co-dhiù gun chomharra léirsinneach (’se giorrad na loinnichean a bu choireach ris a so agus tha mi creidsinn nach gabhadh e leasachadh).

’Sann airson luchd-ionnsachaidh na Gàidhlig a chaidh Ceum air Cheum a chur ri chéile, ach bithidh e a cheart cho feumail do luchd-Gàidhlige a tha airson leughadh ionnsachadh. Anns gach leasan (tha 21 ann air fad), tha dealbh (an dubh is geal), cunntais shìmplidh oirre, còmhradh eadar dithis de na tha innte agus ceist is freagairt mu’n

[TD 178]

dealbh; tha so air fad an Gàidhlig a-mhàin. Aig deireadh gach leasain tha Beurla air a chur air na faclan ùra.

Bha leasain MhicDhòmhnaill an clò mu thràth anns A’ Ghaidheal agus na sgeulachdan aig Moireasdan anns a’ Ghazette.

Leis na clò-bhualaidhean so, agus am beagan leabhraichean is chlàir a tha againn mu thràth, tha luchd-teagaisg an nis air an uidheamachadh nas fheàrr na bha iad riamh roimhe gus a’ Ghàidhlig a theagasg—do Ghaidheil is do Ghoill—a réir dòighean-teagaisg an là an diugh. Bu chòir a bhith glé thaingeil do’n fheadhainn a rinn an obair so, agus gach brosnachadh a thoirt do na tha comasach air an tuilleadh a dhèanamh.

DOMHNALL IAIN MACLEOID.


<eng>Harris and Lewis<gai>, le Frang MacThómais. <eng>(David & Charles, Newton Abbot; 45 t.)<gai>

“Chan eil nì sam bith nuadh fo’n ghréin,” ars an Searmonaiche o shean, agus chan e naidheachd annasach a th’ann gum bheil leabhar eile mu na h-Eileanan an Iar air tighinn o’n chlò. Ged nach biodh aig duine air a sgeilp ach na chaidh a sgrìobhadh mu Hiort cha bhiodh dìth leabhraichean air.

Ach tha an leabhar ùr so aig Frang MacThómais eadar-dhealaichte o’n chuid mhór de’n fheadhainn a thàinig am follais anns na bliadhnachan a dh’fhalbh. ’Se annas a th’ann a bhith a’ leughadh leabhair mu dheidhinn nan eilean air a sgrìobhadh le eileanach. Mar sin chan e eòlas a chaidh a chruinneachadh air sgrìob ghoirid gu Innse Gall a th’againn an so—an uiridh chuir fear-turais leabhar an clò ged nach robh e ach fad ceithir latha deug air chuairt anns na h-Eileanan.

Tha e soilleir gum bheil Mgr. MacThómais air rannsachadh, smaointinneach a dhèanamh air na cuspairean ris am bheil e a’ déiligeadh. Chan eil dad co-cheangailte ri Leódhas agus na Hearadh air nach eil e a’ toirt tarrainn. Gheibhear móran san leabhar so mu eachdraidh agus mu àrsaidheachd, mu thoradh an fhearainn agus mu thoradh na mara, mu fhlùraichean agus mu ainmhidhean, mu fhoghlum agus mu ghoireasan siubhail—agus chan eil an sin ach pàirt de na cuspairean. Tha eileanaich de gach seòrsa gar coinneachadh air na duilleagan so: seòladairean is saighdearan, croitearan is iasgairean, uachdarain is tuath, maighstirean-sgoile is ministearan. Ged nach eil ach mu dhà cheud duilleag san leabhar tha iomadh rud prìseil taisgte eadar an dà chlàr.


[TD 179]

[Sanasan]

[TD 180]

Gheibh an leughadair móran san leabhar so nach lorg e ann an sgrìobhadh sam bith eile mu na h-Eileanan. Mar eiseamplair air cho farsainn ’s a tha am fiosrachadh a tha san leabhar, so agaibh cuid de na ceistean a tha air am fuasgladh ann—Cuin a thòisich na tràlairean air iasgach gu mì-laghail mu chladaichean Leódhais? Cia meud dath a bhios air a chleachdadh ann an obair a’ chlò Hearaich? Dé an duais bhliadhnail a bh’aig a’ chiad Ard-mhaighstir ann an Sgoil MhicNeacail? Có a thog an <eng>S.S. “Clydesdale?”<gai>

Ged a tha <eng>“Harris and Lewis”<gai> ’na leabhar cho feumail ’se call mór a th’ann gum bheil corra mhearachd ann a dh’fhaodadh a bhith air an seachnadh. Air t.d. 155 tha sinn a’ leughadh so—<eng>“Lt.-Col. Colin Mackenzie was born in Stornoway about 1754 and went to Madras in 1872.”<gai> (!) Tha dà dhealbh againn air t.d. 18 de chidhe an Tairbeirt, ach tha e furasda aithneachadh o shuidheachadh an àite agus o ainm a’ bhàta gur e an Tairbeart ceàrr a th’ann. Chan eil e idir ceart a bhith ag ainmeachadh na h-Eaglais Shaoir Aonaichte a-measg eaglaisean nan eilean, no a bhith ag ràdh gum bheil misionaraidh a’ saoithreachadh san Sgarp, Chan eil ach criomagan beaga de Ghàidhlig san leabhar, agus chan eil am beagan a th’ann ach robach, ann am badan.

Tha cuid de na beachdan a leughas sinn an so nach eil idir cinnteach ged a tha MacThómais gan toirt seachad mar gum biodh iad dearbhte. An déidh dha innse dhuinn nach eil còrdadh eadar sgoilearean mu’n chiall a th’aig an fhacal “ Leódhas ” tha e a’ sgrìobhadh mar a leanas mu’n mhìneachadh a th’air an ainm “Hearadh”: <eng>“The name is derived from ‘heradh,’ meaning a district.”<gai> Ach tha beachdan eadar-dhealaichte mu’n ainm sin cuideachd, ged nach eil guth orra an so.

Tha na sgrìobhaidhean air an do bhonntaich Mgr. MacThómais na tha e ag ràdh air an toirt dhuinn aig deireadh an leabhair. Ach chan eil an àireamh coimhlionta. Tha an t-iomradh mu Sgalpaigh agus mu na h-eileanan ann an Caolas na Hearadh air a tharrainn o phàipear a leugh an t-Oll. Urr. T. M. MacCalmain aig Comunn Gàidhlig Inbhirnis. Chan eil luaidh air a thoirt air a-measg nan sgrìobhaidhean eile.

Tha an leabhar ùr so air a dheasachadh gu grinn agus tha an sgrìobhadh garbh agus furasda a leughadh. Tha dealbhannan ciatach air an toirt dhuinn, cuid air an togail le camara agus feadhainn eile air an tarrainn leis an làimh le bean an ùghdair. Math dh’fhaoidhte gun can cuid gum bheil prìs an leabhair caran àrd, ach chan ann nas saoire tha leabhraichean a’ fàs. Is math as fhiach <eng>“Harris and Lewis”<gai> a h-uile sgilinn de’n phrìs.

RUAIRIDH MACLEOID.

[TD 181]

[Sanas]

<eng>The Nicolson Institute Annual<gai> Sgoil Steòrnabhaigh. 1968
<eng>Portree High School Magazine 1967-68<gai>

Tha an t-atharrachadh a tha air tighinn air sgoiltean na Gaidhealtachd eadhoin o mar a bha iad o chionn deich bliadhna ’na chùis ioghnaidh is fharmaid do’n fheadhainn againn a chuir seachad làithean ar n-oideachais annta roimhn a so; chì sinn anns na leabhrain so nach eil gin aca anns nach eil a nise buidheann dràma, deasboid, golf is eile agus tha a h-uile brosnachadh air a thoirt do na sgoilearan pàirt a ghabhail anns na cuir-seachadan sin. Nuair a bha mise an sgoil Phortrìgh o chionn beagan is seachd bliadhna, cha robh de chuir-seachadan ann ach Comunn na h-Oigridh agus an <eng>Scripture Union<gai> (bha an fheadhainn againn aig a robh ùidh an comuinn anns na dhà, aocoltach ’s ged a bha iad ri chéile). Ach an diugh, a bharrachd air na rudan a dh’ainmich mi cheana, tha <eng>Adventure Club<gai> ann, Buidheann Streap is Coiseachd, Comunn <eng>Science<gai>, Comunn Dhealbhan <eng>(Films)<gai>, Comunn Opera, agus Buidheann Togail (bidh iad a’ càradh ’s a drèanadh ’s a’ cur chraobhan air réir feum na sgìreachd); a bharrachd air a sin, tha a’ chlann a’ cur a-mach pàipear-naidheachd mìosail, ‘<eng>Skyeline<gai>,’ agus tha iad a’ dol a chur a-mach leabhar air an Eilean air a’ bhliadhna so. Agus a thuilleadh air na tha sin uile tha na

[TD 182]

ràitheachain so a’ tighinn o’n dà sgoil a h-uile bliadhna. Foghlum farsainn dha-rìribh—agus is neònach mura fheàirrd a’ chlann e.

Tha móran naidheachdan mu’n sgoil san dà leabhar, agus dealbhannan (gu h-àraidh an leabhar Steòrnabhaigh); ’sann anns a’ Bheurla a tha a’ chuid mhór de na naidheachdan, agus de’n litreachas cuideachd, ach cha duirt sin nach eil roinn mhath Ghàidhlig anns gach leabhar cuideachd. A thaobh a litreachais, ’se Iain Moireasdan agus Calum MacNeacail, a chanainn, as fheàrr a’ leabhar Mhic Neacail—an dithis a’ sgrìobhadh sa’ Bheurla. ’Se oidhirp-feallsanach <eng>(A Day in the Mind)<gai> a sgrìobh MacNeacail: tha e rud beag ro fhéin-mhothachail fhathast agus ro bhriathrach ach tha inntinn rannsachail aige, sùil bàird agus cothrom-labhairt math dha-rìribh. Tha Moireasdan nas éibhinne ach tha a smuaintean a cheart cho domhainn; tha a bhàrdachd gu h-àraidh sgaiteach ach chòrd an naidheachd àbhachdach aige—<eng>A Voyage to Elanlos<gai>—rium uabhasach math cuideachd.

Tha bàrdachd ghealltanach a leabhar Phortrìgh cuideachd—cleas <eng>‘Understanding’<gai> aig Seonag MacCracken, agus <eng>‘Youth Encounters Age’<gai> aig Màiri NicLeòid. Ach math is gu robh iad sin, ’se dà bhàrdachd ghoirid le Marion Montgomery á sgoil Phortrìgh a b’fheàrr a chòrd rium dhiubh air fad. Tha ceòlmhoireachd is rithim aice fo smachd, tha i faireachdainn na facail air a teangaidh agus tha cuideachd móran brìgh anns na tha i ag ràdh; so ‘Cion’—

“Choisich mi fad na h-oidhche
’S mo smuaintean ann an ceò;
Choisich mi gun choimhead
’S gun fhiosam an robh mi beò:
Chunnaic mo shùilean soluis
Ach bha m’inntinn dall:
Chuala mi a’ ghaoth ag éirigh
Ach bha claisneachd m’inntinn-sa mall.
An sin thàinig toiseach latha
Is bheothaich e gach nì
Ach bha mo chridhe-sa dùinte
’S cha ruigeadh a’ ghrian ud mo chrìdh.”

Tha mi ’n dòchas gun cùm i oirre a’ sgrìobhadh.

A-measg na naidheachdan san dà leabhran, tha cunntas inntinneach am fear Phortrìgh mu’n Eilean—luchd-turais, tachartsan, Portnalong, na h-eilein bheaga Sgitheanach—agus an leabhar Steòrnabhaigh sgrùdadh air sgoilearan nan clasaichean as sine—am beachdan, a bheil Gàidhlig aca, dé bhios iad a’ leughadh—a tha tlachdar a leughadh agus feumail. An leabhar MhicNeacail tha cunntas air còmhradh ri Dòmhnall (B.) MacLeòid, agus, anns an leabhran eile, còmhradh ris an Urr. Aonghas Mac a’ Ghobhainn,


[TD 183]

[Sanas]


[TD 184]

ministeir Shnìseirt. Tha dealbh air Mgr. Mac a’ Ghobhainn a’ tighinn am follais a so a tha glé eadar-dhealaichte ris an té ris a bheil sinn cleachdte—ceann teaghlaich, duine onorach blàth-chridheach, inntinn gheur nach eil idir aonfhillte sìmplidh, duine aig a bheil tàlantan móra—bha e ainmeil ’na dhealbhadair is ’na fhear-ruith—ged a chuir e, gu mì-fhortanach, cùl riutha; tha a bheachdan uaireannan annasach (gur e cogadh Caitligeach a tha ann an Bhietnam) ach chan eil gin dhiubh nach eil airidh air éisdeachd riutha is cnuasachadh orra. B’fheàirrde sinn an dealbh ùr so fhaighinn air Mgr. Mac a’ Ghobhainn: obair mhath!

Tha móran toil-inntinn is fiosrachaidh ri fhaotainn anns an dà leabhar so. Bhiodh e iomhchuidh dhuinn a h-uile brosnachadh a thoirt do na sgoilearan agus an luchd-teagasg anns an obair a tha iad a’ dèanamh: chan eil dòigh nas freagarraiche gu so a dhèanamh na sgrìobag a chur uca a dh’iarraidh na leabhrain.

DOMHNALL IAIN MACLEOID.


<eng>Strange Things.<gai> Le Iain Latharna Caimbeul agus <eng>Trevor H. Hall. Routledge and Kegan Paul. 1968.<gai>

Is fhada nis bho thòisich Fear Chanaidh a’ rannsachadh mu bheatha is mu obair Mhaighstir Ailein Dòmhnallaich, Mgr. Ailein a bha ’na shagart ann an Dailebrog agus ann an Eirisgeidh o chionn faisg air ceithir fichead bliadhna, is a chaochail anns a’ bhliadhna 1905. Tha Fear Chanaidh air rud math de na sgrìobh ’s na chruinnich Mgr. Ailein a chur an clò. Tha e nis air sgeulachdan mu thaibhsichean ’s mu mhanaidhean a chur a-mach anns an leabhar ùr so agus tha dùil a dh’ aithghearr ri cruinneachadh de dh’ òrain luadhaidh—cruinneachadh a rinn Dòmhnall MacCarmaig, ach bha làmh aig Mgr Ailein ann.

Ach an turas so, ged is ann air tòir Mhgr. Ailein a chaidh Fear Chanaidh a-mach, cha do stad an tòir ann an Eirisgeidh. Chì sinn lorgan nan spòg ann an Eilean Bhóid ’s an Dun Eideann, an Lunnainn ’s air feadh Shasuinn, an Ameireagaidh ’s an Ierusalem. Tha sinn a’ ruighinn leac-uaghach ann a <eng>New Jersey<gai>, leac a chuireadh suas anns a’ bhliadhna naoi ceud deug ’s aon deug air fhichead, agus tha rud math de’n aol air a sgrìobadh bhàrr uaighean eile mus ruig sinn an ceann-uidhe sin.

Anns na làmh-sgrìobhainnean aig Mgr. Ailein, agus anns an leabhar-latha aige, tha iomradh air bana-Shasunnach air a robh Ada Goodrich Freer. Chuir i so leabhar a-mach fo’n ainm <eng>Outer Isles<gai> anns a’ bhliadhna 1902. Anns na h-ochd bliadhna roimhe sin bha i air ais ’s air adhart eadar Lunnainn is Albainn, is chuir i seachad seachdainean is mìosan air a’ Ghaidhealtachd, gu h-àraid ann an Tiridhe, am Barraidh, an Uibhist a Deas is an Eirisgeidh. Bha i grunn uairean ann an cuideachd Mgr. Ailein, agus bha iad a’


[TD 185]

[Sanas]

[TD 186]

sgrìobhadh gu chéile fad nam bliadhnachan sin. B’ ann mar so thòisich an sgeul.

Anns a’ bhliadhna 1882 chuireadh Comunn air chois ann an Sasuinn, gu rannsachadh a dhèanamh air a’ bhuaidh dhìomhair a tha aig inntinnean dhaoine air a chéile: b’e sin an <eng>Society for Psychical Research<gai>. Bha daoine léirsinneach agus comasach anns a’ Chomunn so, agus ged a bha cuid aca a’ creidsinn ann a Spioradachd (ma dh’ fhaodas mi an t-ainm sin a thoirt air <eng>Spiritualism<gai> na Beurla), cha robh iad uile fo bhuaidh a’ chreud sin idir. ’Sann a bha iad a’ lorg mìneachadh air rudan dìomhair ann an inntinn ’s ann a spiorad an duine, nach deach a mhìneachadh fhathast, agus bha cuid dhiubh ’nan Crìosdaidhean daingeann. Seachd bliadhna an déidh do’n Chomunn so a bhith air a stéidheachadh thainig Marcus Bhóid, ’s e ’na dhuine òg beairteach, ’s e air tionndadh chun a’ chreidimh Chaitligich, a-steach do’n Chomunn, agus an ath-bhliadhna rinneadh Iar-Cheann-suidhe dheth anns a’ Chomunn.

Dà bhliadhna an déidh sin, chuir an Comunn rompa sgrùdadh a dhèanamh air an Dà Shealladh ann an Gaidhealtachd na h-Alba. Bha e soilleir gu robh Marcus Bhòid air chùl a’ ghnothaich so, co-dhiù ann a seagh. Is dòcha gur h-e an t-airgead aige-san a thug air càch gabhail ris an sgrùdadh. Co-dhiù b’e an t-airgead sin a phàigh gach cosgais. Ghabh fear de mhinistearan Eilean Bhóid, Pàdraig Mac an Deòir, dreuchd mar Rùnaire, agus an ath bhliadhna chuireadh ceistean gu ruig dhaoine thall ’s a-bhos air Ghaidhealtachd. Cha tainig uiread de fhreagairtean ’s a bha dùil riutha, agus an ath bhliadhna a rithist chuireadh Ada Goodrich Freer air chuairt do’n Ghaidhealtachd a lorg tuilleadh.

Chanadh cuid, is dòcha, gur e gnothaich annasach a bh’ ann bana-Shasunnach, gun smid Gàidhlig aice, a chur air turas de’n t-seòrsa so, ach nach iomadh turas a cheart cho faoin, ’s nas faoine, a thug luchd-Beurla do’n Ghaidhealtachd. Bha aobhar ann airson Ada Goodrich Freer a thaghadh: bha i gu math mór aig Rùnaire a’ Chomuinn, F. W. H. Myers, agus bha i, mar a chì sinn, air leth comasach ann an caochladh dhòighean.

Thainig ise a dh’ Alba, ma tha, ann am meadhon an t-samhraidh, choinnich i ri Pàdraig Mac an Deòir ann an Glaschu, agus thog i oirre a Thiridhe, far na rinn i móran coiseachd is siubhail, a’ còmhradh ri daoine ann am Beurla, ’s a’ gearain ’na litrichean air a’ bhiadh a fhuair i. Fhuair i na freagairtean a thainig gu Mac an Deòir, air na ceistean a chuir esan a-mach, agus tha amharus gur h-ann bhuapa sin a fhuair i a’ chuid bu mhotha de’n eòlas a bh’ aice ri thoirt seachad do’n Chomunn ann a Lunnainn, aig ceann na bliadhna sin.

Rinn i a’ bhliadhna sin cuideachd beagan siubhail air tir-mór na Gaidhealtachd mus do thill i a Lunnainn, agus an ath bhliadhna thog

[TD 187]

i oirre a rithist, ’s a cosgais pàidhte le Marcus Bhóid, is ràinig i Barraidh, Uibhist, Eirisgeidh ’s an t-Eilean Sgitheanach. B’ ann an uair sin a choinnich i fhéin is Mgr. Ailein ri chéile an toiseach, agus dh’ innis i ann an litir do Mharcus Bhóid gu robh cruinneachadh math de sgeulachdan aig Mgr. Ailein a bhiodh gu feum anns an sgrùdadh a bha iad a’ dèanamh. Bha i airson gun ceannaicheadh Marcus Bhóid na sgrìobhaidhean so. Cha robh Mgr. Ailein glé dheònach an reic, ach bhiodh e toilichte an stuth a chur a-mach ann an leabhar, agus tuilleadh a chruinneachadh ma bha feum air.

Gus sgeul goirid a dheanamh dheth, lean Ada Goodrich Freer oirre a’ sgrìobhadh gu Mgr. Ailein, ’s chuir e thuice na làmh-sgrìobhainnean, is rinn e eadar-theangachadh air rud sam bith a bha dhìth oirre eadar-theangachadh, agus bha ise, bho àm gu àm, a’ leughadh phàipearan aig comunnan thall ’s a-bhos, a’ dèanamh làn-fheum de’n stuth so, ’s air uairean ag iarraidh air Mgr. Ailein rannsachadh a dhèanamh a dh’ aon ghnothaich dhi, ’s aice ri pàipear a leughadh air cuspair air choireigin. Tha e soilleir gu leòr gu robh i air a dhol ’na mhuinichill, agus gu robh buaidh neo-àbhaisteach aice air.

Cha b’e gu robh a’ bhuaidh so neo-àbhaisteach dhì-se. Tha e soilleir gu robh, man duirt na cailleachan, an t-inneal-tarraing aice ann an tomhas anabarrach. Chì sinn sin anns na sgrìobh gach duine, co-dhiù gach fireannach, ma deidhinn, anns na bliadhnachan sin a bha i tighinn a dh’ Albainn: Marcus Bhóid, Pàdraig Mac an Deòir, Alasdair Mac Ille Mhìcheil, Seòras MacEanraig agus feadhainn eile. Cha robh uiread aig na boireannaich m’a deidhinn: sgrìobh Alasdair Mac Ille Mhìcheil anns a’ bhliadhna 1902. <eng>“My wife and daughter thought her very clever, very plausible, and very pleasant, but they were not at all enamoured of her very much, very much less than enamoured of her, the reason being, as they said themselves, that a woman can see through a woman better than a man can.”<gai>

Tha e soilleir nach b’ ann do bhoireannaich a bha an t-inneal-tarraing aig Ada Goodrich Freer air a ghleusadh.

[Sanas]

[TD 188]

Tha car ma’n aon seòrsa sgeul ri h-innse oirre ann a Sasuinn. Anns an leabhar tha fo ar comhair, <eng>Strange Things<gai>, tha Trevor Hall a’ rannsachadh gu domhainn ann an eachdraidh Ada Goodrich Freer agus na daoine bho’n tàinig i. Cha robh e furasda lorg a-mach mar a chuir i seachad a h-òige. Bha rudan ann a bha i airson cleith, agu bha i cumail a-mach gu robh cleamhnas aice ri uaislean cheann-a-tuath Shasuinn—rud nach robh. Bha buaidh làidir aice air daoine mar W. F. H. Myers, agus W. T. Stead, a bha a’ deasachadh ràitheachan Spioradachd air a robh an t-ainm <eng>Borderland<gai>. Bha i a’ cumail a-mach gu robh i bliadhnachan móra na b’ òige na bha i, agus bha a choltas sin oirre. Phòs i, aig aois dà fhichead ’s a seachd, Gearmailteach a mhuinntir Ameireagaidh a bha sia bliadhna deug na b’ òige na i, ach a réir coltais bha esan an dùil gu robh iad m’an aon aois. Mas do chaochail i aig aois tri fichead ’s a trì deug, cha shaoileadh duine gu robh i air trì fichead a ruighinn.

Ach anns na bliadhnachan mu dheireadh a bha i an Sasainn cha robh cùsean a’ dol cho math leatha. Chaidh i fhéin is W. F. H. Myers a-mach air a chéile, bha i gann de dh’ airgead, chuir an Comunn ris a robh i ceangailte cùl rithe, is amharus aca gu robh i a’ cruthachadh thaibhsean nach robh idir ann. Mu dheireadh thug i oirre a dh’ Ierusalem ’s do na dùthchannan Ear-mheadhonach, far na phòs i, ’s far na sgrìobh i sreath de leabhraichean mu na ceàrnaidhean sin, agus faisg air fichead bliadhna an déidh sin chaidh i a dh’ Ameireagaidh far an tainig crìoch air a turas.

Chan eil an leabhar so ag innse móran mu na bliadhnachan sin, agus feumaidh mi aideachadh gu robh mi duilich nach robh. Air cho carach ’s ga robh i, air cho mór ’s a dh’ innis i bhriagan, tha tàladh anns an sgialachd aice a tha ga fàgail ann an teis-meadhon inntinn an leughadair. ’S ise prìomh-chuspair an leabhair. Uaireannan, shaoil mi gu robh Fear Chanaidh ro chruaidh oirre. Ged a dhearbh e gun rinn i feum, is cus feuma, de shaothair Mhgr. Ailein, cha do thionndaidh e ’na h-aghaidh mi idir. Bha an t-inneal-tarraing ro làidir dhòmhsa, mar a bha e do Mhgr. Ailein ’s do’n chòrr.

Tha eagal orm gu bheil na sgeulachdan air a dhol air chall anns a’ chunntas so. Ach ma tha sgeulachdan thaibhsean is mhanaidhean a’ tighinn ri do chàil, tha gu leòr dhiubh an so, ged is ann am Beurla a tha iad air an innse.

R. McT.

[Sanas]
