[TD 11]

Air An Spiris

RIAMH bhon a thug am bigean an aghaidh air an iolaire cha chualas mu aramach leithid na h-aramaich a tha eadar <eng>Iceland<gai> agus an dùthaich so mu chrìochan an iasgaich. So dùthaich bheag anns nach eil ach 163,000 de shluagh a’ toirt dùbhlan do neart Bhreatuinn. Dùthaich nach eil ach mu thrì uiread Innse Gall!

Tha e nàdurra gu leòr dhuinne a shaoilsinn gu bheil ar dùthaich fhéin daonnan air taobh a’ cheartais, ach tha e mithich dhuinn a chuimhneachadh gu bheil an t-iasg a’ ciallachadh beatha no bàs do dh’Iceland. Tha Iceland an crochadh air an iasg airson 95% de a beò-shlaint; chan eil sinne ach an crochadh gu ìre glé bhig air na bheir ar tràlairean air ais. Anns na bliadhnachan so chaidh, tha Iceland air a bhi a’ toirt air tìr 450,000 tunna éisg ’s a’ bhliadhna. Tha sin suas ri tri tunna mu choinneamh gach aon cheann anns an eilean.

Chan eil ann an Iceland mar is aithne dhuinn an diugh i ach dùthaich òg. Ged a fhuair i a’ chiad cheum de a saorsa bho’n Lochlann ann an 1918, chan eil ach ceithir bliadhna bhon a sgar i i fhéin buileach. Spiol An Lochlann na ghabhadh spiolladh, agus rinneadh diol air na h-Icelandaich ceart mar a rinneadh air na Gaidheil ri linn an tuath a chur far an fhearainn, agus tha na mìltean aca bus ri bus ri sliochd na Gaidhealtachd ann an Canada, airson an aon adhbhair. Mar sin, an uair a fhuair an dùthaich a saorsa cha robh dad de mhaoin air a cùl.

Ann an 1953 bha sluagh na dùthcha ann an droch staid ri linn an t-iasg a bhi a’ dol bàs le sgrìobadh nan tràlairean. Gus am beò-shlaint a ghleidheadh ghluais na h-Icelandaich crìochan an iasgaich amach gu ceithir mìle, agus na ceithir mìle sin air an tomhas bho ghoban nan rubhachan.

Ri linn agus gun do rinn sinne othail mu dheidhinn sin, thionndaigh cuid de’n t-sluagh ri na Comunaich, a thairg margadh dhoibh airson an cuid éisg an uair a dhiùlt sinne margadh mar dhioghaltas. Am bheil sian a’ dol a dheanamh an dearbh rud a rithist, seach gu bheil na h-Icelandaich a’ leagail na h-aon riaghailt air na tràlairean againne agus a tha iad a’ leagail air an tràlairean fhéin? Tha an latha seachad anns an còir do’n bhéisd as motha a bhi ag ithe na bèisde as lugha. Ri àm cogaidh tha Iceland ann an suidheachadh feumail. Bu chòir dhuinn a chuimhneachadh gur fheàrr caraid ’s a’ chuirt na beagan éisg ann am barailean.

Tha Iceland a’ ceannach asteach luach nam mìltean pùnnd de ghoireasan—bho ghual gu todhar—a h-uile bliadhna. Ma tha iasg a dhìth oirnne, b’fheàrr dhuinn a bhi ri bargan na ri trod.


[TD 13]

[Dealbh]

An Eilbheis
le Hans Weber

FEUMAIDH gu robh daoine a’ còmhnaidh bho lìnn nan creach anns a’ ghleann mhór eadar na Beanntan Diùrach agus na Beanntan Ailpeineach. Co-dhiùbh, fhuair Caesar treubhan Ceilteach an sin a’ feitheamh air; tha aon de na treubhan sin, na Helvetii, air chuimhne fhathast anns an ainm Helvetia, an t-ainm Laidinn airson Switzerland, bho an tainig an t-ainm Gàidhlig—An Eilbheis.

B’i Imrich Mhór nan Cinneach anns a’ chóigeamh linn a chuir as do dh’Impireachd na Ròimhe. Ri linn na h-imrich sin ghluais treubhan e stoc Germanic asteach do’n ghleann agus mun cuairt dha, an dùthaich, a tha, mar gum b’eadh, os cionn na h-Eadailt. Bha caob mhór de’n dùthaich air a tathaich le treubhan de’n aon fhuil, ach, an iar agus a deas air na Beanntan Ailpeineach, thainig na treubhan leana beag is beag fo bhuaidh nan gnàthasan Ròmanach. Ach cha do thachair sin idir do’n roinn sin ris an can sinn an diugh An Eilbheis.

Rè nan lìnntean ris an can sinn na Lìnntean Meadhonach, bha a’ chaob so de’n Roinn Eòrpa fo riaghaltas coitcheann na h-Impireachd Ròmanaich, agus bha an riaghaltas sin air a stéidheachadh air saorsa agus féin thoil nam buidhnean beaga a bha fodha. Bha cuid de na bailtean móra gu tur fo an riaghaltas fhéin; bha teaghlaichean leithid nan Habsburgers tàireil air riaghaltas na mór dhùthcha; bha cuid de’n saor ged a bha móran ’nan tràillean. Ma bha roinnean is sgaraidhean beaga ameasg an tuatha, bha aon rud ’na cheangal spioradail eatorras daoine; b’e sin na Beanntan Ailpeineach. Ameasg nam beanntan corrach, casa, sin cha b’urrainn do dhuine tighinn beò leis


[TD 14]

[Mapa]

fhéin agus air a shon fhéin a mhàin. Tuiltean is sneachda; béistean is nàimhdean; trom churachd is beag thoradh. Bha na h-àmhghairean sin uile a’ daingneachadh co-chomuinn, agus cha robh fear na b’fheàrr na a choimhearsnach. Cha robh urrachan a’ cùnntas ach Dia agus an t-Impire.

Ach thòisich teaghlaichean leithid nan Habsburgers a’ toirt sùil an t-sannt agus an eudaich air sluagh nan Alps, agus chan fhóghnadh ach an geideadh agus tràillean a dheanamh dhiùbh mar a rinneadh a cheana de shluagh nan gleann ìosal. Ach cha robh e cho furasda. Agus b’e an riasladh a lean a ghin agus a chum An Eilbheis mar as aithne dhuinn an dùthaich an diugh.

Thòisich an t-strì sin aig an aon àm agus a bha Alba a’ sabaid cogadh mór a saorsa fhéin. Air a’ chiad latha de’n Lùnasdal, 1291, choinnich teachdairean bho na beanntan mu chuairt air Lucerne agus bhòidich iad dha chéile nach strìochdadh iad do’n nàmhaid. B’ ann mu’n àm sin a nochd ceatharnaich leithid Uilleam Tell, agus a chuireadh batail leithid Morgarten (1315) agus Sempach (1386). Anns na batail sin ruagadh airm mhóra nam fear bruthaidh, cha b’ ann le saighdearachd no le armachd ach le spiorad na tuatha. Thilg Winkelried e fhéin air lannan nan nàimhdean gus an t-slighe a chomharrachadh do a luchd dùthcha.

Anuair a chunnacas nach robh sluagh nan Alps a’ dol a ghéilleadh, thòisich bailtean agus cuid de na glinn ìosal air éirigh iad fhéin an aghaidh nan uachdaran. Uidh air n-uidh, bha dùthaich na h-Eilbheis a’ gabhail cumaidh. Dh’ fhàs an dùthaich ùr so agus dh’ at i le a cumhachd fhéin gus an robh i air te de na dùthchannan bu chumhachdaiche san Roinn Eòrpa. Cha do chuireadh smachd no stad oirre


[TD 15]

gus an do chuir na Frangaich ceangal nan trì chaoil oirre aig Blàr Marignano (1515). Chuir sin stad air fàs na h-Eilbheis agus, riamh bho’n uairsin cha deachaidh an dùthaich tuilleadh an sàs ann an trodan no ann an cogaidhean chàich. Ach, fad bhliadhnachan, chaidh saighdearan Suisseach an tòir air cogadh ’s air gàbhadh ann an dùthchannan eile. Tha an siolpadh mu dheireadh de’n chleachdadh sin againn fhathast ann an Geàrrd Suisseach a’ Phàp.

B’ ann ann an 1648 a ghabh Impireachd na Frainge ris An Eilbheis mar shaor stàit, agus eadhoin anuairsin bha i fo spòig na Frainge gu ìre mhóir. Ach bha féinealas na stàite ùire a’ sìor fhàs, agus, eadhoin fo riaghladh Pharis, lorg i anam dhi fhéin a bha cho dealaichte bho anam na Frainge agus a bha an latha bho’n oidhche. Cha robh ach aon turus a theab na Suissich a dhol amach air a chéile buileach glan agus bha sin ri linn an Ath-leasachaidh. Ach a dh’aindeoin an sgaraidh a thainig ri linn a’ chreideimh Phròsdanaich, dh’ aontaich Pròsdanaich agus Caitligich gum bu Suissich iad thar gach nì eile.

Cha bu luaithe a bhuaileadh a’ chiad bhuille anns an Aramaich Mhóir Fhrangaich ann an 1798 na thòisich An Eilbheis air iarraidh air falbh buileach glan bho’n Impireachd. Fhuair i cead a coise ann an 1815 anuair a ruagadh Napoleon, agus an déidh beagan de na riaslaidhean a tha do-sheachnaichte ann an rìoghachd ùir, lorg i bunait airson nam bliadhnachan air thoiseach. Ann an 1848 ghairmeadh An Eilbheis ’na Stàit Aonaichte anns an robh cóig roinnean fichead (Cantons) le gach aon de na roinnean sin neo-eiseamaileach ged a bha iad fo phàrlamaid na Mór-stàit.

Ré nam bliadhnachan sin, fhad ’s a bha An Eilbheis ’ga cumadh air innean na h-eachdraidh, bha, aig an aon àm, beatha na dùthcha ag atharrachadh. Bha an sluagh agus na meadhonan riaghlaidh a’ tuineachadh mu na bailtean móra. Thainig an gluasad sin chun nam bailtean gu ceann anuair a bhrùchd linn ùr an iaruinn air an t-saoghal bho chionn ceud bliadhna, agus a thòisich bailtean móra nan tighean oibreach a’ fàs.

Sin mar a rugadh An Eilbheis. Seallamaid a nise air an dùthaich anns an latha ’n diugh.

A dh’ aindeoin gach cruth-atharrachaidh troimh an deachaidh i, tha buaidh a h-eachdraidh fhathast so-fhaicsinn anns an dùthaich. Is i bunait na Stàite fhathast saorsa an duine agus còir an duine thairis air a ghnothaich fhéin. Anuairsin tha an duine agus a cho-chreutairean anns a chomunn ris an can sinn baile, agus tha gach baile fo a riaghaltas fhéin. An déidh sin tha an Canton, saor le a phàrlamaid fhéin, a’ riaghladh a chuid airgid fhéin, a sgoiltean agus a pholasmain agus mar sin air adhart. Tha na Cantons pòsda fo riaghladh na Mór-stàit, ach chan eil an riaghladh sin a’ buntainn ri dad ach dìon na dùthcha, cuspainn, postachd, agus a leithid sin. Tha sinn a’ pàidheadh trì cìsean—cìs do’n bhaile, cìs do’n Chanton, agus cìs do ’n Mhór-stàit. Is i a’ chiad té as motha cus na càch.

Anns gach aon de na trì roinnean riaghlaidh sin, tha làn ùghdarras aig an duine chumanta thairis air cor na dùthcha. Feumar gach lagh ùr agus gach atharrachadh air seann lagh a dhearbhadh le bhòt an


[TD 16]

[Dealbh]

Tha seann chaistealan nan uchdaran ’nan seasamh fhathast. Cuimhneachain air eachdraidh na h-Eilbheis.

[Dealbh]

Thàtar ag iasgach air na lochan mar a bhàtar bho shean. Chan eil beatha an iasgair so ro dhealaichte bho bheatha a shìnnsirean.


[TD 17]

an t-sluaigh. Agus ma dh’ aontaicheas grunnan sònraichte de dhaoine sin a dhèanamh, faodaidh iad toirt air an riaghaltas bhòt na rìoghachd a shireadh airson ceum ùr sam bith air am bheil an riaghaltas a’ beachdachadh, leithid cùmhnant eadar An Eilbheis agus rìoghachd chéin. Air an aon dòigh, faodaidh grunnan dhaoine lagh ùr a dhealbh iad fhéin, agus feumaidh an riaghaltas cothrom a thoirt do ’n phobull gu léir an lagh sin a ghabhail no a dhiùltadh. Mar sin, tha sinn gu fìrinneach ’gar riaghladh fhéin, agus chan eil anns a’ phàrlamaid ach comhairle a tha air a taghadh gus rùintean an t-sluaigh a thoirt gu buil.

Tha so fìor eadhoin a thaobh riaghladh na Mór-stàit a tha air a dhealbh mar so. Tha dà thigh pàrlamaid ann—aon tigh a’ riochdachadh nan Cantons, agus am fear eile a’ riochdachadh an t-sluaigh gu léir. Tha an dà thigh a’ taghadh seachd ministearan agus tha na seachdnar sin a’ gabhail bliadhna mu seach mar Cheann-suidhe na Mór-stàit.

Ann an 1648 (Aonadh Munster an déidh cogadh nan deich bliadhna fichead) agus a rithist ann an 1815 (Aonadh Vienna an déidh cogadh Napoleon) ghabh rìoghachdan móra na h-Eòrpa ris An Eilbheis mar dhùthaich shaor agus choimhlionta, agus gheall iad an t-saorsa sin a chumail tèaruinte. Riamh bho ’n uairsin cha do ghlacadh An Eilbheis ann an aon de chogaidhean no de throdan an t-saoghail. Tha e air a leagail sìos ann an lagh, chan ann a mhàin ann an cridheachan dhaoine, gun cùm An Eilbheis amach á còmhstri. Anns na bliadhnachan so chàidh bha an Suisseach cumanta air a ghonadh le dol amach nam fear fòirneirt, agus tha fhathast. Ach chan eil sin gu diofar. Is e an lagh nach gabh an dùthaich taobh fir seach taobh fir.

Tha na Suissich a’ tuigsinn glé mhath gu feum rìoghachd a bhith treun gus i fhéin a chumail caoiteas buaireidh. Mar sin tha an t-arm againn air fear de na h-airm as treise anns an Roinn Eòrpa. Tha a h-uile mac màthar air a thogail anuair a thig e gu aois, agus tha aig a h-uile duine ri dha no tri sheachdainean sa’ bhliadhna a chur seachad anns an arm. Tha 600,000 saighdear deiseil aig àm no aig uair sam bith, gach fear le a ghunna r’a thaobh eadhoin ’na thigh fhéin, agus gach fear le làn fhios aige air an dearbh rud a dh’ fheumas e a dhèanamh ma thòisicheas crois. A thuilleadh air sin, tha na Beanntan Ailpeineach ’nam ballachan dìon thar tomhais, agus nan tigeadh arm coimheach cha bhiodh rathaidean móra no rathaidean iaruinn nam beann gu feum dha fada. Thar gach nì eile tha an Suisseach an diugh cho dìleas d’ a dhùthaich fhéin agus a bha a’ ghinealach bho ’n tainig Uilleam Tell agus Winkelried.

Leis gu bheil an t-sìth coisrigte anns An Eilbheis tha spéis aig na dùthchannan móra do spiorad na rìoghachd. Chan e am fear a sheachnas buaireadh as dual do ghealtachd. Agus chan eil seachnadh a’ bhuairidh a’ ciallachadh cion truais ris an luchd ìobairt. Tha An Eilbheis an còmhnaidh ealamh gus lot a leigheas; b’ e Suisseach (Henri Dunant a chaochail ann an 1910) a stéidhich Comunn na Croise Deirge: agus tha oifisean aig móran de bhuidhnean eadar-naiseanta ann an Geneva. Tha aon chothrom seunta do’n Suisseach—is e sin cothrom comraich a thairgsinn do ’n fhear a tha fo choill. Fad a’ chogaidh mu dheireadh bha 300,000 allabanach anns an dùthaich ged a bha sinn fhéin gann de bhiadh.


[TD 18]

[Dealbh]
“Croitear” as na beanntan Diùrach. Tha e cho dìleas d’a dhùthaich fhein agus a bha Uilleam Tell . . .

Tha nàdur agus dòigh beatha an t-sluaigh coltach ri an coimhearsnaibh, na h-Eadailtich-a-tuath, na Frangaich, na Gearmailtich-a-deas, agus na h-Austrianaich. Ach a dh’ aindeoin sin is sluagh sònraichte comharraichte na Suissich, sluagh a tha fuinte ’na aon ged a tha atharraichean ann an cànain agus ann an creideamh agus ann an caitheamh beatha bho àite gu àite. Is e Pròsdanaich a tha ann an còrr math is leis an t-sluaigh (b’ e Iain Nocs aon de na deisciobuil aig Calvin ann an Geneva). Is i Gearmailteis a’ chànan aig 72 per cent. de ’n t-sluagh, Frangais aig 20 per cent., Eadailteis aig 6 per cent., agus Raetoroman aig 1 per cent. Tha croitearan bochda a’ fuireach anns na h-Alps, tuathanaich bheairteach ann na glinn: tha badan de ’n dùthaich soirbheachail agus badan fad air ais. Ach leis mar a tha an sluagh air a mheasgachadh ’s air a sgapadh chan eil aon chreideamh no aon chànan no aon àite a’ faotainn làmh an uachdair air aon eile.

Chan eil an dùthaich gu léir ach mu leth meudachd Albann. Tha leth dhith fo na h-Alps, agus chan eil cuid de na beanntan sin mì-choltach ri feadhainn a chithear air Gaidhealtachd na h-Albann. Ach tha a’ bheinn as àirde anns na h-Alps 15,217 troigh; tha Beinn Nimheis 4,405 troigh! Tha e duilich beò-shlaint a shùgan á fearann nan Alps. Chan eil eadhoin am feur fhéin pailt, ach tha na th’ann dheth math agus is ann air obair cruidh agus bainne a tha móran de luchd nam beann a’ tighinn beò. Aig deireadh na linn so chaidh thòisich luchd streap á Breatainn air tighinn gu binneinean nan Alps agus, air sàiltean an fheadhainn sin, thainig luchd turuis. An diugh tha sluagh mór an crochadh air gach obair a tha an luib luchd turuis. Tha móran cuideachd an sàs ann an obair an dealain.

A thuilleadh air na h-Alps tha na Beanntan Diùrach a’ còmhdach an t-siathamh cuid de’n dùthaich, agus ameasg nam beann sin tha tuathanaich mhóra shoirbheachail air talamh torach far an robh uair


[TD 19]

coilltean giuthais. Bho chionn dà cheud bliadhna thòisich cuideachd oibrichean dachaidh leithid deanamh uaireadairean, agus shoirbhich an obair sin gus am bheil i an diugh a’ toirt cosnaidh do mhóran dhaoine.

Mar a chì sibh bho na figeirean sin, chan eil ach treasa cuid na dùthcha còmhnard, agus cha chanainn gu bheil sin fhéin cho còmhnard ris na réidhlean air am bheil sibhse eòlach ann an Alba. Ach is e talamh torach a th’ ann, agus ’s e call a tha ann gu bheil na bailtean móra a’ sìor bhrùchdadh thairis air. Tha na bailtean sin a’ fàs ann an cabhaig eagalaich (is e Zurich le 400,000 duine am fear as motha dhiubh) agus tha ’n sluagh a’ sìor chruinneachadh anns na bailtean oir tha iad a’ tairgsinn am barrachd de dh’ obair chinnteach. Ann an 1850 cha robh ach 6 per cent. de ’n t-sluagh anns na bailtean; ann an 1950 bha an àireamh aig 40 per cent. Tha sluagh na rìoghachd air dùblachadh bho chionn ceud bliadhna; tha e ’n diugh còrr agus cóig muillean, a’ cùnntas nan ceudan mìle de luchd oibreach á dùthchannan eile.

Cha tigeadh pobull cho mór sin beò am feasd air toradh na talmhainn a mhàin—aon chuid a thaobh bìdh no a thaobh oibreach. Cuimhnichibh nach eil gual no meatailt no ola anns An Eilbheis, agus, mar sin, tha gach rud a thàtar a’ deanamh anns an dùthaich air a dheanamh á stuthan a thugadh asteach á dùthchannan eile. Tha sinn a’ cumail ceann a’ mhaide ri dùthchannan an t-saoghail mhóir a chionn ’s gu bheil ar daoine math air obair mhionaidich. Tha maoin na dùthcha gu léir, cha mhór, a’ tighinn bho bhith a’ deanamh innealan beaga ’s móra, uaireadairean, <eng>chemicals,<gai> agus aodach. Ann an ceud bliadhna tha An Eilbheis mar dhùthaich air car a’ mhuiltein a chur dhith, bho bhith ’na dùthaich tuathanachais gu bhith ’na dùthaich ealain.

[Dealbh]
ZURICH, am baile as motha anns an Eilbheis.


[TD 20]

[Dealbh]
Clachan anns na h-Alps

Chan eil ceud bliadhna fada ann am beatha dùthcha, agus thainig an t-atharrachadh ro aithghearr buileach; gu dearbha thainig a’ chuid bu mhotha dheth eadar 1880 agus 1910. Gabhaidh dùthaich sam bith ri atharraichean fhad ’s a thig iad leana beag is beag; sùghaidh i asteach na cleachdannan ùra agus cha chuir iad na seann nòsan troimhe chéile buileach glan. Ach ma thig atharrachaidhean gu h-obann tha e duilich do ’n dùthaich i fhéin a chleachdadh riutha, mar a tha e duilich do ’n chorp e fhéin a chleachdadh ri caochladh staide a bhualas e gun dùil ris.

Ri lìnn an ruslaidh uabhasaich troimh an deachaidh na Suissich anns na bliadhnachan sin, chailleadh móran de na seann ghnàthasan a b’fheàrr. Chan e gu’n do leig an sluagh bhuapa le làn thoil iad, ach gu ’n deachaidhm am mùchadh anns a’ chabhaig.

Tha an Suisseach an diugh cus nas fheàrr dheth na bha a shìnnsirean, ach tha a bhuil ann ann an iomadach dòigh. An déidh an t-airgead a dheanamh, chan eil ach an t-airgead a chosg, agus, eadar an da chur seachad sin, tha móran de nithean prìseil an spioraid a’ dol air dhìochuimhn. B’e sin an call.


Facal eile

Bithear daonnan a’ cluinntinn mu dhùthaich bhig Liechtenstein anns am bi móran de dhaoine beairteach a’ bancadh an cuid airgid, agus air am bi iad ag ainmeachadh an cuid bhàtachan ged a tha Liechtenstein gun mhuir! Tha an dùthaich so an iar air an Eilbhis. Tha i saor agus fo a riaghladh fhéin. Ach tha cùmhnant eadar i fhéin agus sinne a thaobh cuspainn agus luach airgid. Thall thairis bithidh an dùthaich as motha a’ bruidhinn as leth na te as lugha.


[TD 24]

Ubraid Chaluim
Le CALUM MACFHEARGHUIS

THA dealachadh mór eadar sùgh éisg agus <eng>zoo<gai> bheathaichean. Aig <eng>zoo<gai> bheathaichean chitheadh sibh na moncaidhean (clann sinnsirean ar sinnsirean) a’ sealltainn ciamar a bhiodh sinne, mur biodh againn gliocas agus borbairean.

Chitheadh sibh ann cuideachd, ginealach na nathraichean le ’n athraichean ’s am màthraichean, ’nan lùbanan, a’ fighe cach-a-chèile.

’N dùil an e a’ Ghàidhlig a bh’ aig an Nathair a bh’ ann an Gàrradh Eden, agus ’n dùil an dubhairt Eubha ri Adhaimh, “Siuthad, rùisg an ubhal mus ith thu i”?

’S e diathad leómhainn: ubhal a’ bhìogais, agus pàirt de chaol-Anna do sheanmhar.

Chan eil calman-tighe anns an rìoghachd nach bruidhinn Gàidhlig. Nuair a bhios e a’ trod their e, “Chan e mo chuideachd thù. Chan e mo chuideachd thù.” Nuair bhios e a’ suirghe their e, “Is e mo chuideachd thù, etc”. Cha chuala mi calman-tighe riamh nach robh a’ trod, no ri suirghe.

An t-ainm ceart air calman boireann, an e cearc calmain, no an e calumìna?

Tha coileach mór againne airson na Sàbaid; cha chrìochnaich an Gairm nuair chrìochnaicheas an coileach.

Guis! ris a’ chearc. Tugad! ris a’ bhó. Piosgad! ris a’ chat. Teich! ris a’ chù. Gu dé ris an duine?

* * * * *

A bheil dealachadh eadar dé? agus goo-duh-duh?

Is math a dh’ fhaoidte gur h-ann bho na h-Innseanaich a tha ri planndrachadh anns na h-eileanan a fhuair sinn am facal iongantach sin. Tha sinn a’ cluinntinn gu bheil iad cuideachd deònach air toirt dhuinn an creideamh aca.

’S éibhinn leam cho subhach ’s a tha cuid de na daoine dubha, bho fhuair iad an saorsa, agus cho dubhach ’s a tha cuid de na daoine geala bho fhuair iad e. Hindu ann no Hindu as, ma thig mise air ais mar chaora, ’s e dà rud a dh’iarrainn (1) deamhas nach biodh a’ bìdeadh agus (2) mialan-caorach nach biodh a’ tachais.

Mas e stàbhaigean-rùide a bhios annad, obh-obh, mo thruaighe! Cha bhi bean ’s cha bhi teaghlach aig mult!

* * * * *

An aithnich sibh na comharraidhean so—! Slat uamhais
? Corran ceist
’ Cromag
“——” Cromagan còmhraidh
. Ball-sguire.

’S e ’m Bràthair Mór am buachaille a bh’ aca am bliadhna aig Faing Shealtainn. Chaidh aon chonadal air seacharan air na Ruiseanaich, ged bha iad air cur clach-dhearg air, agus ged a bha am buachaille ri seinn,


[TD 25]

“A chailleach chrùbach anns a’ ghleann
Teann anull na caoraich againn ———”.

Carson a ruith e? Ris a’ cheist sin cuir corran mór le òrd ’na bhroinn!

* * * * *

A bheil fhios agad a bhodaich dé am facal a th’ aig na h-Eireannaich airson <eng>“sauce”?<gai>

Chan eil.

Tha “annlan”.

Ud, Ud! chan eil a’ chòrr a chiall aca.

Aig an dara cuid, “Tha <eng>responsibility<gai> mhór aig na <eng>Gaelic speakers<gai> a bhith ri teach-igeadh na cloinne ’nan cànan fhéin, agus a bhith ag encourag-igeadh an <eng>off-spring<gai> ann a bhith a’ realis-igeadh gu bheil aca <eng>inheritance<gai> a tha prìseil da rìribh.”

Aig a’ chuid eile, “Tha trom-uallach mhór air na Gaidheil ann a bhith ’g eideachadh na cloinne ’nan cànan fhéin, agus a bhith ag earalachadh an ginealach ann a bhith toirt fa-near gu bheil aca oighreachd a tha prìseil da rìribh.”

Tha gach cuid a’ deanamh cus còmhraidh.

Chan e a mhàin gu bheil feadhainn de na Gaidheil tàmailteach agus cachdanach, ach tha iad cuideachd <eng>disappointed<gai> gu bheil uiread de dh’ fhacail Bheurla ’nan cànan.

Is duilich do Ghaidheil Steòrnabhaigh ’s an Ath-leathainn gu bheil dà fhacal Gàidhlig ’nan seanchas; ’s e sin <eng>“galore”<eng> agus <eng>“rightio”.<gai>

Ann an ceàrnaidhean eile ’s e Beurla is Laideann tòrr as uaisle leis an òigridh na Beurla is Gàidhlig. Ann an uaigneas cruach-mhònaich cluinnear “<eng>Semper te amabo, my honour!”<gai>

Their iad gu bheil a’ Ghàidhlig marbh; ’s e is aobhar gu bheil sinn an dràsda ’ga bruidhinn, nach do chrìochnaich an tigh-aire fhathast.

* * * * *

Their na paipearan-naidheachd gum bi a h-uile rud aca, ann an ceud bliadhna eile, ’ga reic anns na bùthan ann an canasdairean, is botuill. Smaoinich nam biodh agad ri dhol do bhùth a dh’ iarraidh,

Botul faochaidh,
Dà phunnd foidhidinn,
Fiach tasdain de’n fhìrinn, agus
Canasdair modh.

Modh a’ choin: bhith fuireach fo’n bhòrd gus an ith a mhaighstir a bhiadh.

Modh a’ ghille leisg: bhith feitheamh na Bùird gus am faic e dé na criomagan a thuiteas thuige.

Nuair a roinn iad na tacaichean eadar na croitearan cha b’ e Bòrd an Fhearainn a bh’ aca, ach Bòrd an Earrainn.

* * * * *

Dh’ éirich bantrach a’ choilich bh’ air na h-uighean, agus ’s e suidhe ’n déidh éirigh seach mìle mollachd a’ chéilidh.

* * * * *

Canaidh mi “Beannachd leibh”, mun sguir mi a chreiceal, a ghlam-bar, a ghlagadaich, ’s a chopraich còmhraidh.


[TD 29]

An Coigreach
Le IAIN MAC A’ GHOBHAINN

CHA robh nì ri fhaicinn ach aon thigh air a’ mhòintich. “Dìreach mar. . . . .” Chaisg e an smuain. Cha robh e idir dìreach mar a chleachd e bhith, b’ fhada bha e uaithe. Chan eil nì air an talamh nach atharraich co-dhiùbh an inntinn am fear-coimhead, agus shaoil e gun robh an tigh na bu lugha na’n dealbh a ghiùlain e ’na inntinn agus, an dòigh àraidh, na b’fhaide air falbh, mar gum biodh e ann an adhar leis fhéin. Air dhà thighinn na bu dlùithe, chunnaic e cuideachd gun robh post no dhà ’na laighe air an talamh, agus smaoinich e: “A’ ghaoth.” Bha am beagan leas air a leigeil bàs, ’s dh’ aithnicheadh duine nach deach an dorus a “pheantadh” o chionn iomadh bliadhna. B’e dath grànda donn a bh’air, ’s e air briseadh an sud ’s an so. Cha robh fiù cearc ri faicinn: airson caora, cha bhiodh sùil ri sin (oir cha robh caoraich aca). Bha ’m feur timcheall an tighe fann agus tioram. Chanadh tu gun robh tinneas a choreigin air tuiteam air an àit ’s a’ losgadh air falbh gach nì beò, a bha faisg air. Bha an talamh a’ deothail an t-soluis mu dheireadh as an latha. Dh’ fhairich e fallus air a làmhan ’s leig e sìos am bocsa bha ’na làimh dheis. Mhothaich e airson a’ chiad uair mar a bha a anail a’ tighinn ’s a’ falbh ’s cho tioram ’s a bha theanga. Anns a’ mhionaid sin theab e tilleadh ’s an saoghal farsaing a thoirt air. Cha robh e ’ga fhaighinn fhéin aig an tigh. Cha robh an talamh ceart, dàimheil fo chasan. Bha cuimhn’ aig air an latha a ruitheadh e steach do’n tigh ud gun smaoineachadh, ach a’ tabhairt sùil air a nis, ’s ann a bha e mar am bocsa a bha e giùlain. Mu dheireadh, ghnog e air an dorus.

“Nach iongantach nach do sgrìobh i” ars esan ris fhéin. Chuimhnich e rithis nach robh e air facal fhaighinn uaipe o chionn dà bhliadhna. Stad a smuain gu grad! “Dé bu choireach gun ghnog mi?” ars esan ris fhéin, “mar gum b’ ann a’ tadhal choigreach a bhithinn?”

Ach dìreach air dha bhith dol a dh’ fhosgladh an doruis, chual’ e ceum shlaodach a’ tighinn chuige. Rinn am fiodh dìosgail ’s chunnaic e, mu choinneamh, seana-chailleach timcheall air trì fichead ’s a deich.

“Có sibh?,” ars ise.

Nach ì bha aosd’! Bha ’n aonranachd air cruadhachadh a h-aodann mar nach gabhadh na cnàmhan gluasad. Bha seana-bheannag dhubh air a ceann ’s bha a stocainnean a’ tuiteam mu casan. Fhad ’s a bha i còmhradh ris, bha i sealltainn tarsainn air a ghualainn mar gum biodh i toirt an aire do rudeigin eile.

“’S mise . . . . Ruaraidh,” ars esan. (Eil fhios carson a dh’ innis e bhreug?).

“Ruaraidh?” ars ise ’s thainig a sùilean suas gu aghaidh.

“Ruaraidh,” ars esan. “Ruaraidh . . . .” (ciomar a chanadh e e?) “Ruaraidh Stiùbhart.”

Cha robh i tuigsinn dé bha e ag ràdh. Dh’ aithnicheadh tu gun robh smaoineachadh: “Am bu chòir fios a bhith agam có tha so?” Cha bhiodh mòran ’ga tadhal; bha sin soilleir. Nach e e fhéin a dh’atharraich air nach aithnicheadh i e. (Ach carson a dh’ innis e a’ bhreug?)

“Gabhaibh mo leth-sgeul” ars ise, “ach . . . .”


[TD 30]

“Tha mi air a thighinn á Canada” ars esan, “’s dh’ aithnichinn ur mac. Thainig mi a shealltainn oirbh airson . . . .” (Bho bhreug gu breug. An e ciont a bh’ air?). “Tha mi as an ath-bhaile. Dh’ aithnicheadh mo mhàthair sibh.” Bha i a’ fiachainn ri cothachadh ri so. “Ruaraidh Stiùbhart?” ars ise. “Thigibh asteach, thigibh asteach”. ’s dh’ fhosgail i ’n dorus.

Lean e i asteach. Bha an tigh glé dhorch. Cha mhór nach do thuit e air ciste bha làimh ris an dorus, ach mhothaich e nach robh an dorchadas a’ cur maille sam bith oirre-se.

“Chan eil i air tuiteam uaithe cho mór ’s a bha dùil agam.” Anns an dorchadas, las i lampa. Dh’ éirich an seòmar á dorchadas. Cha robh nì air atharrachadh. Bha leabaidh anns a’ chòrnair mar a b’ àbhaist ’s bha sgàthan mór farsaing air a’ bhalla. Chunnaic e nach robh fiù prìne no cìr faisg air a sgàthan ’s chuir so iongantas air. Bha ’m preas ann cuideachd le soithichean a’ streap gu mullach an tigh. Cha robh ’n teine air a chur chuige.

“Nì mi balgam tea dhuibh” ars ise. “Tha mi duilich nach eil tein’ air. Tha mi creidsinn gu bheil an tigh bun os cionn.” Dh’ fhàg i’n seòmar ag ràdh,

“Tha mi dol a dh’ iarraidh dha na tri fhàdan.” Bu mhath a dh’ aithnicheadh e an dearbh sheòmar. An ceann greis thainig i steach le ultach fhàdan.

“Lasaidh mi fhéin an teine dhuibh” ars esan. “Nam biodh sibh cho math” fhreagair ise. Thug e ’n ultach uaipe. “Chan urrainn dhomh a bhith ’g cur teine air” ars ise “ach glé ainneamh. Chan àbhaist teine bhith agam troimh ’n t-samhradh idir ach feumaidh mi e troimh ’n gheamhradh. Chan eil fhios agam an tug sibh an aire, ach tha mi dall.” Thuit dha na trì fhàdan as a làmhan.

“Dall?”

“Seadh” ars ise. “Tha e glé dhuilich aig amannan. Tha mi ’g creidsinn gum bi Alasdair de ’n làn bheachd gun chaill mi cuimhn’ air seach nach robh mi sgrìobhadh. Dh’ fhàg sibh gu math e?”

“Dh’ fhàg” ars esan, “glé mhath.”

“Eil dùil aige tilleadh idir?” ars ise. Chunnaic e a h-òrdagan a’ bualadh air a’ chathair aon an déidh aon. “Ach ma tha e toilichte sin a h-uile rud. Na innsibh dha mu mo dheidhinn-sa idir.”

“Eil maidean agaibh airson an teine?”

“Tha iad anns a’ bhocsa sin. An d’ fhuair sibh iad?” Bhris e maide le cruaidh bhriseadh.

“Chan eil fhios aige gu bheil mi dall idir. Chan eil ach dà bhliadhna o chaidh mi mar so ach bithidh e ’g cur airgid thugam a h-uile mìos.” Esan nach do chuir sgilling chuice airson cóig bliadhna.

“Tha cóig bliadhna deug o dh’ fhalbh e,” ars ise. “Bha athair beò an uair sin ach bhàsaich e o chionn trì bliadhna deug. Cha robh againn ach Alasdair. Dh’ fhalbh e oirnn ann an soitheach air a bha e seachd bliadhna deug. Càite na choinnich sibhse ris?”

“Bha sinn aig an aon obair.” Fear a bha dìomhain o chionn cha mhór dà bhliadhna!

“Chan eil dìth air?”

“Chan eil.” Cha tubhairt i ’n còrr airson greiseag.

“Am bi feadhainn a’ tighinn a shealltainn oirbh?”


[TD 31]

“Bithidh” ars ise, “bithidh. Bi Catrìona . . . . ’s bean Iain is . . . . bithidh” ars ise, “gu leòir.”

Bhrist e maide eile.

“Tha cuimhn’ agam fhathasd” ars ise “an oidhche thainig iad a dh’innse dhuinn gun robh Alasdair air falbh. Theab mi dhol as mo thoinnisg. Bha mi air mo leabaidh airson trì seachdainean. Cha do thuig mi ceart gun dh’ fhalbh e gu fada ’n déidh sin.”

“Dé thug air falbh e?”

“O co aig tha fios. Bha mi smaoineachadh gur e . . . Ach co th’aig tha fhios. Tha iomadh smuain an inntinn balaich. B’e seòladair a bha ’na athair fad a bheatha ’s thubhairt e nach fhosgladh e ’n dorus dha as a bhiodh e beò. Bha sin àraid, nach robh? Ach ’s math dh’ fhaoidte gu feumadh e falbh. Eil obair ghlan aige thall an sin?”

“Thà” fhreagair e.

“Cha robh dùil agam gu soirbhicheadh leis cho math” ars ise. “’S iomadh uair a bha eagal orm air a shon. Bha e cho luaisgeanach. Tha cuimhn’ agam” ars ise, “’s mi anns a’ bhaile mhór aon uair. Chunnaic e each fiodha ann an uinneig bùth’ ’s thòisich e ’ga iarraidh. Rànail! Cha chuala tu leithid. ’S e breabail a chasan air a rathad! Ach fhuair e e mu dheireadh, cha b’ ann uamsa na bu mhòth ach bho fear a bha dol seachad air an t-sràid. Cheannaich e dha e. Smaoinich thusa. O bha e droch-nàdurrach! Ach uairean eile cha leaghadh an t-ìm ’na bheul. Bidh mi ’g cuimhneachadh air na nithean sin glé thric. Bu chaomh leam gu sgrìobhadh e. Dh’ fhaodainn a ràdh gun ghortaich mi m’ òrdag ’s gur e sin bu choireach nach robh mi a’ sgrìobhadh. Ach dh’fheumadh cuideigin eile a litir a leughadh dhomh.”

Bha ’n teine nis a’ gabhail.

“Ma dh’innseas sibh càite bheil an coire ni mi fhéin an tea” ars esan.

“Nach sìbh a tha coibhneil. Tha e anns an <eng>‘scullery’.<gai> ’S e <eng>‘scullery’<gai> a th’ agams’ air ged a tha e glé bheag. Cha do leig mi dhaibh an <eng>‘electric’<gai> a chur asteach ’s feumaidh sibh an aire a thoirt oirbh fhéin. Tha mise ro aosd tuilleadh airson a bhith ’g ionnsachadh mu <eng>‘electric’<gai> ’s na gnothaichean ùra sin . . . . Chleachd Alasdair a bhith deanamh tea cuideachd. Ach tha mi ’g creidsinn nach bi agaibh ach <eng>‘coffee’<gai> ann an Canada.”

Fhuair e na cupanan (an aon fheadhainn) geal le srianag ghorm timcheall orra. Chuir e dà chupan air a’ bhòrd ri taobh na laimp. Thog e aon aca ’s chuir e faisg’ oirre e ach thug e air ais e a rithisd air a chuimhnich e nach fhaiceadh i e. Lìon e ’n coire ’s chuir e ’na chrochadh air an t-slabhraidh e. Bha ’n teine deàrrsadh a nis ’s dh’ fhairich e e fhéin aig an tigh. Bha mhàthair ’na suidhe air cathair àrd ris a’ bhòrd ’s a làmhan ’na h-uchd. Smaoinich e mar a bha i gun fhasgadh a’ falbh a measg fhaileasan. Dh’ fhàg e fhéin ’s thill e gun nì airson a thuruis. Luaisgeanach! O abair gun robh e luaisgeanach! Ach carson a dh’ fhalbh e? Cha mhór gu robh cuimhn’ aig air an aobhar. An e gu robh a chompanaich a’ falbh? An e nach robh aige mu a phàrantan? Smaoinich e mar a bhiodh athair a’ sadail smugaid cha


[TD 32]

mhór ceithir slat uaithe ’s e ’na sheasamh aig an dorus leis a’ phìob ghoirid dhubh ’na bheul. Smaoinich e mar a theireadh a mhàthair,

“Cuimhnich a nis, na bi fada”—’s a’ chais a bhiodh an fhocal a’ cur air. Chuimhnich e mar a dh’ éigh i ris aon oidhche (’s e air a thighinn bho danns’ ’s an saoghal a’ cur caramhuiltean troimh na speuran) gum bu chòir dha nàire bhith air a’ tighinn dhachaidh mu’n tìd’ ud a de dh’ oidhch’. Carson a bha i gun sguir ’ga shlaodadh sìos as an adhar àrd ud?

“Tha ’n coire ’g goil” ars ise. Cha robh e air a chluinntinn. Chuir e trì làn spàinean do’n phoit, ’s dhòirt e ’m bùrn innte.

“Tha cuimhn’ agam” ars ise “aon oidhche timcheall air seachdain mus do dh’ fhàg e ’n tigh. Bha e air a thighinn bho dannsa. Tha mi cinnteach gur e sin bu choireach gun dh’ fhalbh e. Mus do rinn e ach an dorus fhosgladh thòisich mi ’g éigheach ris nach robh gnothach aige bhith muigh gu’n tìd’ ud de’n oidhch’. Bha mi cho sgìth. Bha’n <eng>doctor<gai> air a bhith stigh ’s air innse do athair nach biodh e fada beò. Bha deagh fhios aig athair air a sin e fhéin ach latha-na-mhàireach ’s beag a dh’ aithnicheadh duine sin air. Bha dòighean mìorbhuileach ann. Chaitheadh e feasgar foghair a’ deanamh fàinichean toit as a phìob do chlann a’ bhaile.”

Chuir e siùcair is bainne do na cupanan.

“Tha mi ’n dòchas nach e sin a chuir air falbh e” ars ise. Dhòirt e ’n tea anns na cupanan. Chuir e mun cuairt an tea le spàin a fhuair e anns a’ phreas. Chuir e an cupan ’na làimh ’s thug i deoch as.

“’S e cupan math tea tha so” ars ise.

“Dheanadh Alasdair cupan math tea cuideachd.”

“Stiùbhart?” ars ise. “’S thubhairt thu gun aithnichinn do mhàthair? Tha i beò fhathasd? Nach iongantach nach eil cuimhn’ agam oirre. Ach an dùil càite an aithnichinn i. Thainig Alasdair asteach aon latha le balach òg ’s thubhairt e rium: “So” ars esan “air Coinneach MacChoinnich. Dh’ aithnicheadh athair sibh. Bha e aig an iasgach còmhla ribh.” ’S cha robh a leithid a dh’ fhear ann. ’S ann a bha e tarraing asam. ’S e tea mhath tha so. Bidh mi ’n còmhnaidh a’ gabhail trì làn a spàin de shiùcair ’s tha i dìreach milis gu leòir. ’S tha sibh ag ràdh gu bheil Alasdair a’ soirbheachadh gu math. Dé ’s coireach nach eil e a’ sgrìobhadh? Ach chan eil diofar ann. Chan e soirbheachadh a h-uile ni. Chan è gu dearbh. Tha mise fàs aosda tuilleadh ’s bhiodh e cho math aig an tigh.” Air dhi an tea òl, dh’ éirich i:

“Glais an dorus mus teid thu gu do leabaidh, Alasdair, gun fhios nach fhaodadh coigreach eile thighinn.” ’S ann an uair sin a smaoinich e nach do dh’ fhoighnich e dhith càite an robh siùcair no spàin no bainne air a bha e a’ deanamh na tea.

“Tha ’n tea” ars ise “cho làidir ’s a bha i riamh.”


[TD 35]

O Chionn Leth-cheud Bliadhna
Le SEUMAS MACTHOMAIS

THEID sinn air ais le sùil na cuimhne gu bhith beachdachadh airson tiotaidh air a’ chlachan a b’ aithne dhomh o chionn leth-cheud bliadhna.

Tha an clachan ann an sud gun charachdainn an cois a’ chladaich, ri gàir nan tonn air an tràigh ’s ri sluaisreadh an làin air a’ mhol. Ach is iomadh caochladh a thàinig an lùib nam bliadhnachan. Chan e na tighean a b’ aithne dhòmhsa a tha an diugh air na seann làraichean, agus na daoine air an robh mi eòlach ’nam òige chan eil móran diubh an làthair a nis. Tha an clann agus clann an cloinne faicinn ’s a’ cluinntinn ’s a’ dèanamh nithean a bha an dubhar oirnne. Dh’ fhàs an saoghal cho beag, dòighean siubhail cho lìonmhor, is naidheachdan cho furasda fhaighinn agus gu bheil clann a’ chlachain an diugh nas eòlaiche air cor an t-saoghail na bha na seann daoine uaireigin.

Ri mo chiad chuimhne cha robh tigh nach robh làn le teaghlaichean mòra, agus iad uile aig baile aig amannan de’n bhliadhna, timcheall an teine air being is séis, air cathraichean cruaidhe no stùil, agus le suidheachan falamh a’ feitheamh air an fhear tadhail, thigeadh e moch no anmoch.

Bha na tighean dubha seasgair agus blàth oir cha robh dìth connaidh ann. Bha an riasg an asgaidh agus pailteas deth mu chrìochan a’ bhaile. Dhèanadh grian an t-samhraidh an caoran dubh a chruadhachadh fa chomhair frioghan a’ gheamhraidh.

Bu mhath leam iomradh aithghearr a dheanamh air muinntir a’ chlachain—an crannchur làitheil, an nàdur ’s an dòighean, an cleachdaidhean mar a dh’ fhoghluim iad o’n sinnsearachd, agus am fearas-chuideachd.

Airson an teachd-an-tìr bha iad an urra ris na bheireadh iad le fallus an gnùise as an talamh, agus na choisneadh iad as an fhairge. Bha bàrr na talamhainn feumail airson duine is ainmhidh, ach bha an obair trom leis na h-innealan a bhàtar a’ cleachdadh, agus chan ann gun saothair a bheireadh fearann creagach is talamh réisg amach toradh.

B’ e an t-iasgach am prìomh obair. Am mìosan an earraich bhiodh na lìn mhóra an sàs, agus cha robh gainne air annlan fhad’s a bhiodh na sgothan air sàl, truisg is langannan mar a shlaodadh iad gu tìr. Bha an t-iasg glas math airson biadh an teaghlaich, ach cha robh e riamh airgeadach. Mur tigeadh airgead le iasgach a’ sgadain cha tigeadh e idir. Mar sin, cha robh fear no té aig ìre cosnaidh nach robh a leantainn iasgach a’ sgadain aig baile no anns na puirt-a-sear. Air an aobhar sin bha an clachan air fhalamhachadh gu mór fad an t-samhraidh, agus bha obair samhraidh an crochadh ris na màthraichean agus na seann laoich a bha air am muir a leigeadh seachad. Bha mòine ri h-àrach, buntàta ri ghlanadh, an crodh ri’m buachailleachd agus na caoraich ri’n rùsgadh. Bha uair a bha an crodh air an àirigh aig an àm-sa de’n bhliadhna, ach ri mo là-sa cha robh ach làraichean nan seann àirighean far am bu chridheil an òigridh uaireigin.


[TD 36]

Nuair a thilleadh na h-iasgairean dhachaidh bhitheadh greadhnachas sa’ bhaile, cosnadh ann no as. Mur a robh soirbheachadh san dàn bu ladarna bhith gearain! A’ bhliadhna a bhitheadh iasgach math ann thigeadh a’ chlann-nighean dhachaidh le’n cisteachan làn de gach goireas. ’S e là mór anns a’ chlachan an là a thigeadh na cairtean á Steòrnabhagh le cisteachan nan caileag, agus cha bu lugha togail sean is òg, ri ath-thighinn nam bàtaichean á Gallaibh.

Bha àm cura is buain ann, àm iasgaich is àm gu fois a ghabhail àm tadhail air càirdean agus àm gu gabhail riutha gu coibhneil nuair a thigeadh iad. Is e a’ chuimhne as fheàrr a tha agam air inbhich a’ chlachain cho dàimheil ’s a bha iad ameasg a chéile. Bha iochd is carthannas nach bu bheag air a nochdadh leotha. Cha bhitheadh duine feumach nach fhaigheadh còmhnadh bho a choimhearsnaich gun dàil. Nam bitheadh teaghlach air dheireadh le obair earraich no foghair, thigeadh luchd cuideachaidh o na tighean mun cuairt. Cha tigeadh eathar gu cladach nach e cuid na bantraich a churte air leth an toiseach.

Bha muinntir a’ bhaile daonnan amach ’s asteach á tighean a chéile. Cha robh glas air dorus a là no dh’ oidhche, agus bha àm sam bith freagarrach airson tadhal anns an dol seachad gu bhith fàilteachadh a chéile agus a’ reic na naidheachd a bha dol. Cha robh cagailt air a’ cheann-baile nach ruigeadh a’ chlann i, co-dhiùbh bhitheadh iad air cheann-turuis no nach bitheadh.

Bha càirdeas air a chumail, agus luaidh air a dheanamh air nuair a choinnichte. Ged nach robh rian siubhail ach tearc, ruigte na càirdean anns an ath bhaile agus air taobh eile an Eilein air na casan, agus ruigeadh iadsan sinne. Coibhneas is càirdeas, dìlseachd is carthannas—fhuair na subhailcean sin uile àite ann am beatha an t-sluaigh. Cha robh duine ’na choigreach do neach eile. Bha iad cho eòlach air a chéile agus nach robh feum air sloinneadh ach là baistidh là pòsaidh. Bha fios againn uile có bh’ ann Aonghus Choinnich, ’s Màiri Mhór, Iain Nèill, ’s Calum Tàillear.

Fad trì ràithean na bliadhna cha robh feum air fearas-chuideachd, oir bha cus r’a dhèanamh airson ùine gu bhith gabhail fadachd. B’ e an obair làitheil an fhearas-chuideachd bu mhotha. Cha robh iarraidh air airgead rìoghachd gu bhith cumail sùgraidh ri daoine gun chàil airson oibreach mar a chithear an diugh. Ma bha an obair trom air uairean, bha an dòighean fhéin aca gu bhith ’g a h-aotromachadh. Nuair a bhitheadh an sgioba sàraichte ag iomradh no cur suas an t-siùil thogadh iad iorram cuain agus chaillte cuimhne air sgìos nan gàirdean. Dhèanadh na h-òrain aotrom, aighearach an luadh na b’ fhasa, am miosradh na bu taitniche, a’ bhrà agus a’ chuibhle shnìomha na bu shiùbhlaiche.

Nuair a thigeadh marbh na bliadhna, dùlachd a’ gheamhraidh thogadh an òigridh orra gu céilidh nan tighean. Cha robh tigh-céilidh anns a’ chlachan nach bitheadh làn ri solus gealach. B’ e an tigh-céilidh an sgoil-oidhche aig an àm, an oil-thigh aca, far an robh iad a’ teagasg a chéile anns na nithean a b’ aithne dhaibh, ag aithris na nithean a chunnaic agus a chuala iad anns na puirt iasgaich. Bhitheadh làmh aca air eachdraidh is beul-aithris an Eilein agus na


[TD 37]

Gaidhealtachd—fear a’ teagasg, fear a’ feallsanachd, agus fear a’ càineadh slaodairean an ath bhaile. Bhitheadh sùrd air seanachas is òrain, air deasbaireachd, gearra-cainnt’ is tòimhseachain. An oidhche a bhitheadh luadh anns a’ bhaile bhitheadh an tigh luaidh làn gu dorus an tallain, agus gheibheadh an tigh-céilidh faochadh an oidhche sin. Cha teirgeadh òrain no gleadhraich gus an sgaoileadh a’ chuideachd. Ach ’s e réiteach no banais a chruinnicheadh am mór-shluagh. Thigeadh na braisichean chon a’ réitich agus na cailleachan chon a’ bhanais-tighe, agus cha diùltadh aon aca deoch slàinte na càraide. Bha an òigridh uile agus a’ chlann a’ tional chon na bainnse far a faigheadh iad an cuibheas de bhiadh is deoch is dannsadh gus an éireadh grian là-arna-mhàireach.

Theirgeadh ùine ag iomradh air iomain na bliadhna ùire, féisd na Samhna agus na Càisge, comunn Calluine aig balaich is caileagan, glacadh nan eun ri àm sneachda, no dèanamh agus a’ seòladh shoithichean air loch no allt no linne. Bha clann-nighean a’ chlachain a cheart cho math air céilidh ris na gillean, ach bhiodh iadsan daonnan ri fighe no fuaigheal gun mhaille chur air còmhradh.

Cha robh e air a mholadh do na màthraichean no do na seann mhaighdeanan a bhith tric san tigh-chéilidh. Bha obair tighe ’gan cumail trang—aran ri fhuine, biadh ri dheasachadh, aodach ri nighe ’s ri chàireadh, càrdadh is snìomh is toinneamh, agus beathaichean ri’n riarachadh.

Dh’ fhaodadh na fir nuair a sguireadh iad a bheartachadh no a chàradh nan lìon sgadanach an làmhan a sparradh ’nam pòcaidean chon nan uinnlean a chionn nach robh iad a’ faicinn a’ chorra ri dhèanamh, ach cha robh làmhan gu leòir air na mnathan airson crìoch a chur air an obair-san. Mur a d’ fhuair iad an duais chan e nach do choisinn iad glé dhaor i.

Dh’ fhalbh an là ud agus thàinig là eile. Ach, co-dhiùbh, mo bheannachd aig muinntir a’ chlachain.

[Sanasan]


[TD 38]

[Sanas]


[TD 39]

Gnothaich Bhoireannach
Le MURDAG NICCOINNICH

THATAR, gu tric, a’ cur oirnn nach eil cus ùidh againn ann an riaghladh ar bailtean ’s ar sgìrean. Cha chuirear sin as leth mhnathan Steòrnabhaigh co-dhiùbh, oir gu minig is ann a tha a’ bhean-tighe a chuir iadsan, le ’n deòin fhéin, a shuidhe an Comhairle a’ bhaile a’ cur an gnothaich air adhart le sgil agus le dìlseachd a bhiodh cruaidh air fear sam bith a bharrachadh no chur am feabhas.

Is e so, matà, a’ Bhan-bhàilidh Anna Urchardan, ban-Leódhusach pòsda aig Gaidheal a tha air iomadh bliadhna a chaitheamh a’ strì ri dìomhaireachd an àrdchunntais a theagasg an sgoil mhóir Steòrnabhaigh. Bha i fhéin ’na bean-teagaisg air dùthaich Leódhuis car àm, mun do phòs i. Mar sin, tha i làn fhiosrach, chan ann a mhàin air cor an luchd-dùthcha san eilean, ach air staid muinntir a’ bhaile cuideachd; chan e mhàin cùisean òigridh troimh shùil bean-sgoile ach troimh bheachd màthar cuideachd—oir tha Anna, a nighean, pòsda an Ameireaga. Tha làn a claiginn aice de’n Ghàidhlig, nì a tha anabarrach feumail dhi, gu h-àraid ’na saothair daonnan air sgàth nan seann daoine, gun luaidh air a h-obair mar bhan-bhàilidh.

Ged a bha làmh aig dithis mhnathan roimpe an cùisean riaghlaidh Steòrnabhaigh b’e Anna Urchardan a’ chiad bhoireannach a choisinn barrachd phaipearan-taghaidh na na fir. Is e so fìor dhearbhadh air cho measail ’s a tha i an diugh, oir cha d’ fhuair i steach air a’ chiad oidhirp. Aig a’ chunntas mu dheireadh ’s i bha air thoiseach air càch. Cha ruigear a leas an còrr a ràdh.

Dh’ fheòraich mi dhith, agus mi air greiseag tìde a chaitheamh gu a càirdeil, taitneach mu chupan tea maille rithe fhéin ’s r’a fear, ciamar a thug i smuain air an obair-sa. Is ann a chaidh iarraidh oirre seasamh, as leth mnathan a’ bhaile. Cha robh i ro chinnteach aig toiseach


[TD 40]

[Sanas]


[TD 41]

tòisich, ach rinn i ionnsaigh mu dheireadh—agus nach math gun d’ rinn! Tha aig mnathan Leódhuis guth air an taobh an so, té a tha a’ strì gu dìcheallach, dèanadach, dùrachdach air an sgàth, nach eil a’ cleith nan cothroman, air nach eil geilt a guth a thogail, agus nach eil ’ga sàbhaladh fhéin, ge be seirbhis air bith a ghabhas i os làimh.

Tha a’ Ghàidhlig ro fheumail cuideachd dhi ann a bhith rannsachadh na tha de fharraid ’s de cheasnadh a’ tighinn thuice mu staid dhachaidhean an t-slòigh. Is i an ceann-suidhe air a’ Chomhairle ris a bheil tighean a’ bhaile an urra. Cha mhór là nach eil cuideigin air a tòir, agus tha làithean a bhios seisear ’ga tadhal. Chan eil e doirbh faicinn gu bheil a’ chùis so faisg air a cridhe, oir tha i a’ strì ris gach gnè thogalaich a thatar a’ toirt gu a h-aire a sgrùdadh le a dà shùil fhéin. Sin, saoileam, aon aobhar air cho soirbheasach ’s a tha i. Chan e facal neach eile tha i a’ gabhail.

Tha aobhar pròis aig Comhairle Baile Steòrnabhaigh ’nan cuid tighean-còmhnaidh, oir tha seachd ceud tigh aca air an togail a nis. Tha so a cheairt cho math ri, no ’s dòcha nas fheàrr na, baile eile san dùthaich, ’gan coimeas meud ri meud.

Gu faicsinneach, tha aon nì a’ cur bròin oirre—’s chan eil i ’na h-aonar. ’S e sin mar a tha e coltach nach eil an Stàit a’ cur ach beag shuim ann an staid an iasgair air a’ chroit. Is soilleir do neach air bith nach deanar teachd-an-tìr air a’ chroit a mhàin san latha ’n diugh, agus ’na beachd tha an sìol saor, neo-eiseamaileach a bha san eilean a’ call am fearsantachd agus an stéidh. Bha là ann, a tha an cunnart aomaidh, a “b’ fhiach iad toirt orr’ luaidh.”

Nuair thainig am Morair <eng>Strathclyde<gai> do’n bhaile dh’ fhiosraich i dheth carson nach deidheadh aca air cor nan iasgairean air a’ chroit a leasachadh, le furtachd a thairgse dhaibh bho iomagain bochdainn, agus aig a’ cheairt àm a bhith gleidheadh na gnè fhìnealta, ghrinn a bu dual daibh o chian?

Bu fhreagarrach da rìribh gur h-e Anna Urchardan a thiodhlaic do’n Bhànrigh a’ chutag òir—a’ chutag mar chomharradh is mar chuimhneachan air gineal eile a bha air leth an treibhdhireachd, an seasmhachd ’s an toil-inntinn: clann-nighean an sgadain.

Aon dleasdanas nach còrd rithe—a bhith ’na suidhe sa’ chùirt lagha. Chan eil i ’n dùil gur h-e àite tè no fir aig nach eil ionnsachadh fir-lagha bhith suidhe an nàdur breitheimh ’nar cùirtean. Ach tha làn tlachd aice san earrainn mhóir de a h-obair. Is toigh leatha bhith measg an t-sluaigh agus tha i co-fhulangach, bàigheil ’na dòigh, furasda bruidhinn rithe.

Dh’ aontaich i gu robh móran gearain aig luchd turuis nan eilean agus an luchd-tadhail mu’n dìth-chomhfhurtachd a tha iad a’ fulang ’nan teachd ’s ’nam falbh. ’S ann aice tha fios a bha air tir-mór cóig uairean sa’ bhliadna chaidh. Tha e ’na chùis ghràin a bhith cumail sluaigh bho chùl cóig uairean sa’ mhadainn gu cùl seachd uairean anns a’ Chaol, eadhon an teis meadhon a’ gheamhraidh, agus sin gun na goireasan a gheibh spréidh an àiteachan. Tha fios math againn air cho deònach ’s a tha trèana Ghlaschu air a bhith gluasad amach á Mallaig, dìreach nuair a tha an luchd-turuis ’nan deann a’ tighinn air tìr bho’n Loch Sìthphort.


[TD 42]

Is mór na tha dh’ obair an cois gnothaichean riaghlaidh. Cha robh Anna Urchardan an dùil gu robh uimhir ann; ach cha chreid mi nach gabh i sin gu léir ’na ceum gun ghearain. ’S e ar dóchas gu bheil iomadh là is bliadhna roimpe, gu bhith toirt am follais dhochair, no bhith cur leasachaidh air chois, gu inbhe a h-eilein agus a shluaigh, a tha cho dlùth r’a cridhe, chur bho neart gu neairt.


A’ BHLIADHNA na tìde-sa thug Dun-éideann ionnsaigh air a’ Ghàidhlig a chur air chois an Sgoil Pàirc Nortain. Ged nach eil e ro fhurasda an dràsda, fo ghuirmead àrd nan speuran, ri taobh iomair coirce ’s an uiseag a’ dòrtadh a chuid ciùil oirnn, an inntinn a thilleadh gu dùmhlachd a’ bhaile mhóir, gu clann nach cuala riamh an uiseag, fiachaidh sinn.

Tha deagh fhios aig an dream a tha toirt beachd air na seòrsachan chùisean so, gur tric a tha treallaich mhath de’n Ghàidhlig aig a’ chlann ma tha i aig am màthair; no, ’ga chur air dòigh eile, nach ainneamh a tha a’ chlann as a h-aonais, ged a tha làn mór a chinn aig an athair. Air an aobhar sin is ann le iomagan a bheir sinn smuain air gainnead nam ban a tha sàs ann a bhith cumail cànain an sinnsrean am bitheantas.

Is ann do chaileagan a mhàin a thug sinn cothrom air a’ Ghàidhlig ionnsachadh an toiseach. Cha robh boinne de fhuil Ghaidhealta an aon diubh, agus gu deimhinn cha robh aon diubh air Gaidhealtachd a riamh (ach fhuair mi cairt-phostail bho thè aca as an Eilean Sgitheanach air a’ mhìos-sa, agus sin ann an Gàidhlig nach robh ro thruagh idir).

[Sanas]


[TD 43]

Chan eil e furasda do’n dream a tha an cois fòghluim Gàidhlige sa’ chuid as motha de ar ceàrnaidhean, beachd a thoirt air meud na bh’ aig na cailleagan so ri ionnsachadh, nach robh ach ainmig fada bho na sràidean. So ceàrnaidh sam faicear co-chruinneachaidh de na <eng>“Teddy boys”;<gai> so àite sa bheil, gu daonnan, r’a chluinntinn gleadhraich <eng>“rock ’n roll.”<gai>

Cha ruigeadh iad a chaoidh an àrd-sgoil mhór. ’S ann a bha iad a’ toirt amach sgil an obair-oifis gu aois nan cóig deug. Sin, matà, far na chuir Comunn Fòghluim Dhun-éideann mise, le dha no trì leabhraichean, deugachadh dhealbh, agus rùm nach robh idir freagarrach.

Chuir fortan fìor bhana-charaid tac an doruis dhuinn. Bha i air chuairt ’nar measg ’na bean-teagaisg seinn, a treas cuairt mu’n t-saoghal mhór, cuairtean a thug i ameasg rìghrean agus uaislean agus iomadh urram. Cha do dh’ fhàg sin mórchuis innte.

[Dealbh]
Marguerite Leech.

Chithear an so i, a’ seinn òran ann an cànain nam Maori, air a h-éideadh mar bhan-Mhaori, oir is ann á Taranaki ann an <eng>New Zealand<gai> a thug i sgrìob anall. Bha i a’ seinn an so air beulaibh cuideachd inbheil airson airgead a thogail, gu cuideachadh a thoirt do’n bheag bhaile a


[TD 44]

tha nise an Dun-éideann, far a bheil fir a chaidh a leòn gu doirbh anns an dà chogadh mhór ri faotainn cothrom am beatha a chaitheamh maille ri ’n cuid teaghlaich—an <eng>Thistle Foundation.<gai> Tha feum gu daonnan air cobhair airgid an so, agus bha Marguerite Leech a’ seinn saor ’s an asgaidh. Bha suaicheantas a’ Chomuinn Ghaidhealaich suas nuair a thainig i thugam, ’s a thug i oirre, gu h-iomlan ’na tìde shaor fhéin, fuinn nan òran a theagasg do na caileagan. Nuair dh’ fhàg i sinn aig a’ Chàisg a chaidh, bha iad ri seinn leth dusan òran anns a’ Ghàidhlig. Tha sinn gu mór ’na comain, is tha fios againn gu bheil Gairm ’na cois agus i nise air bhàrr a’ chuain—bana-charaid da-rìribh do’n Ghàidhlig.

Is ann troimh na nithean bu dlùithe do ’n caitheamh-beatha a rinn sinn oidhirp air a’ Ghàidhlig a theagasg. Tharraingeadh iad dealbh ag ainmeachadh buill a’ chuirp ’s a’ chulaidh, no uaireadair a’ cur na h-uaire air, no bòrd deis gus na h-annlain a ghabhail.

Thadhail dithis Leódhusach, air a bheil mór mheas ameasg luchd na Gàidhlig gu léir, sinn troimh ’n bhliadhna: Dòmhnall Dòmhnallach á Tolastadh fo Thuath, a tha ’na mhaighstir-sgoile sa’ bhaile, Seumas MacThómais, mu nach ruig mise leas an còrr a ràdh.’Nar barail uile, chan eil teagamh sam bith nach robh a’ Ghàidhlig aca ’ga togail, agus sin gun iad a bhith a’ cluinntinn dùird dhith amach dorus na sgoile.

Aig àm an dùnaidh, thug Comunn Gaidhealach Dhun-éideann cóig puinnd Shasunnach dhuinn. Shaoil sinn gu robh so cus airson dhuaisean a mhàin, agus ghléidh sinn cuid dheth gu leabhraichean a cheannachd. Thug sinn bràisd Cheilteach do’n tè bu chlisge sa ’chànain (thagh Seumas MacThómais eadar dithis); agus do’n tè ’nam bheachd-sa, a rinn an spàirn bu mhotha a rèir a cothroim.

Thug obair na bliadhna-sa, matà, deagh mhisneachd dhuinn. Faodar an cànan aosda, grinn a chur an ceann cloinne air bith a sam bith an Alba, co-dhiùbh, le tìde agus saothair. Dhearbh na cailleagan sin dhuinn gu dearbha. Tha tigh dubh againn a nis, a thog cuid de na balaich air a’ gheamhradh. Tha gach leabaidh-àrd is dreasar ann, agus crodh air an todhar. Ach is e tha buileach misneachail a thig, mar as trice, gille an sud ’s an so a thairgsinn sgil a dhà làimh dhuinn gus an tigh dubh a chumail a’ dol.

Rinn cuid eile de na sgoileirean dealbh mór a theid bho taobh gu taobh de’n rùm, air a dhreach-dhath, gu foillseachadh nàdur beatha a’ chroiteir, agus chan eil an so ach an tòiseachadh.

Tha sinn ag ionnsachadh Eachdraidh troimh iomradh nam fine Gaidhealta, eadhon gu clibeadh de’n bhreacan, a tha Eóghain MacPhearsain a’ toirt dhuinn as a’ bhùth aige, agus is aobhar mìorbhail cho beag de dh’ eachdraidh an t-saoghail mhóir ris nach do bhuin an caitheamh beatha uair no uaireigin. Thog sinn I Chaluim Chille—mar a bha i aig àm-san—ann an <eng>ALOPLAST<gai>, agus cuideachd Clachan Chalanais. ’S e ar miann gun a’ chlann a chur an aghaidh a’ chànan le cus spàirn a bhith ’ga chur air cainnt ’na h-aonar. Le sin dheth dh’ ionnsaich sinn eòlas nàdurra—flùran, craobhan, eòin ’s an ainmean ’s tharraing sinn iad. Rinn sinn cairtean Nollaige le na litrichean Ceilteach.


[TD 45]

Gach latha, b’e ’n cuid innse sa’ Ghàidhlig dé ’n là a bh’ ann, beagan mu’n aimsir, mu’n éideadh ’s mar sin air adhart.

Air an Fhoghar a tha tighinn, tha sinn gu bhith buileach dàna, ann a bhith toirt iompais air suas ri cóig deug thar fhichead, eadar chaileagan agus ghillean, a thòiseachadh ceart còmhladh. Is e so a’ chiad oidhirp air cànain sam bith a thoirt do na gillean an Sgoil Pàirc Nortain ’s ’na seòrsa. Gheibh iad cuideachd bhuam am fòghlum anns a’ Bheurla, ’s an Eachdraidh, a’ cumail nithean Gaidhealta fo’n comhair, agus tha so gu bhith fad nan trì bliadhna a tha iad againn.

Chan eil teagamh sam bith agam nach fàs mi seachd seann sgìth dhiubh an dràsda ’s a rithist, ach tha dòchas agam gum bì, chan e mhàin treallaich Gàidhlig ’nan cinn mus fàg iad an sgoil, ach a bhàrr air a sin, gum bi tlachd cho mór aca anns gach nì Gaidhealta ’s gun toir iad sgrìob gu Tuath. Tha an dream a tha a’ stiùireadh an fhòghluim an Dun-éideann làn deònach air an cuideachadh troimh Bhruidheannan na h-Oigridh, no na <eng>Youth Hostels.<gai> Ach ’s e as buidhich idir gu bheil a’ Ghàidhlig air làrach a coise fhaotainn gu diongmhalta, agus tha sinn an dùil, neo-ghluasadach, ann am baile a tha cliùiteach, iomraiteach airson feabhais a chuid sgoiltean.


[TD 51]

An Te A Chaill I Fhein . . . .
Le MAIRI NICILLEMHOIRE

BHA mi gu bhith deiseil an Colaisd Chnoc Iordain san Og Mhìos a chaidh agus ullamh gu aghaidh a thoirt air an t-saoghal mu’m thimcheall airson àite fhaotainn ’na mo dhreuchd ùr fhéin. Shaoil leam ameasg thoirealaich Ghlaschu gum bu toigh leam sgoil bheag fhaighinn dhomh fhéin ann am bad beag fada o chàraichean, bho ùpraid agus h-ullaidh h-allaidheachd a’ bhaile mhóir. An déidh ceithir bliadhna ann, ar leam gu robh mi air gu leòir de fhaicinn.

Fhuair mi dìreach mar a mhiannaich mi, sgoil bheag Chrùilibhig, air taobh siar eilein Leódhuis, faisg air Beàrnaraidh. ’S ann an uair sin a thòisich briathran mo chàirdean agus mo chuid chompanach a’ cur dragh air mo spiorad agus amharus air m’inntinn, mu ghliocas mo roghainn.

“A bheil thu as do chiall—’ga do chall fhéin ameasg nan cnoc?” . . . . “Cha dean thu móran danns an sud—cha mhotha a chì thu na deilbh-chluich air an robh thu cho déidheil.” “Oidhche Shathuirn a’ fighe an tac an teine—’s ann ort nach tig e!” Agus an te bu mhiosa, “Chan fhuirich thu cealla-deug.”

Ach le deireadh ar tìde thainig mi dhachaidh agus le toiseach na sgoile as ùr, bha mi ’na mo sheasamh air starsaich mo sgoile fhéin, ag amharc air an dà shrianag chloinne a’ seasamh gu modhail fa mo chomhair. Bha na balaich bheaga le sùilean mór a’ geur-choimhead na te ùir a chaidh a shuidheachadh os an cionn, agus na caileagan chòir le crotan móra agus còtaichean samhraidh; iad uile ag éisdeachd airson facail na h-ùghdarrais, agus èasgaidh, deiseil airson a bhith rèidh ri gach nì a dh’ iarradh i orra. Shaoil leam, agus cha robh mi air mo mhealladh, gum biodh an taobh so de mo bheatha taitneach gu leòir.

’S e bha cur orm na h-uairean eadar ceithir agus àm cadail—bhitheadh iad buan a’m aonar, fiù ’s leis an ultach leabhraichean a chaidh a bhuileachadh orm aig an tigh airson cur seachad na tìde, agus na geansaidhean a bha mi dol a dh’ fhighe do gach duine bhuineadh dhomh eadar abhainn Chluaidh agus Port Nis . . . . Obh, Obh, tha na geansaidhean a dhìth orra uile fhathasd, agus bithidh iad fada rag ’gam feitheamh, tha Freud agus Damon Runyon a’ faotainn urram nach gann ma theid dà thaobh duilleig a leughadh san t-seachdain, oir is e tha fìor mu’n ghnothaich nach eil tìde agam.

Cha robh mi ann ach oidhche no dhà an uair a thòisich an òigridh a’ nochdadh asteach, le botul bainne neo cnap ìm—agus an ath thurus bheireadh iad leò caraid eile, balach no caileag as ùr. Ro’ dheireadh na mìos cha robh oidhche nach biodh làn an tighe astigh a’ céilidh.

An uair a dh’ fhàs sinn na bu eòlaiche air a chéile bha gu leòir seanchasan ann airson cumail ruinn fad an fheasgair, agus cha b’ fhada gus an d’ fhuair mi air a’ mhodh so eòlas mionaideach air na bha timcheall orm. Cha chreid mi nach e òrain Ghàidhlig air an radio a thug oirnn tòiseachadh air seinn ’nar measg fhéin (bu dheagh chaomh leinn iadsan ach cha deanadh sinn bun no bàrr de na h-òraidean


[TD 52]

mar bu tric). Tha deagh ghuth aig Iain Aonghais agus aig Ceit Anna, agus cha robh òran ann nach bitheadh na facail aig Seòras. Is iomadh ruith a thug sinn air an fheadhainn a b’ fheàrr leinn air na h-oidhcheannan fuara geamhraidh is a’ ghaoth amuigh a’ cur an tighe chrith ’s a’ toirt srann mu mhullach. “Chaidh Mi Latha a Thrusadh Chaorach” agus “Moch Di-Luain”—b’ iad sin bu trice bha againn—ach dheanadh sinn ar n-òrain fhéin cuideachd—gu tric air fuinn aighearach luadhaidh.

An ceann mìos bha mi a’ cluinntinn bho iomadh duine am meas a chuireadh iad air teagasg ’nan cànain féin—a bha iad a’ labhairt gu glan is gu fileanta daonnan, ach nach litricheadh agus nach leughadh iad mar bu mhiann leotha. B’ e sin a dh’ aobhraich an sgoil oidhche againn a bhith air a cur air chois. Bha sud an ùine gheàrr a’ toirt amach dà oidhche san t-seachdain, oir is ann mar sin a b’ fheàrr a fhrithealainn an fheadhainn a bha ag ùr-thòiseachadh agus iadsan aig an robh beachd air a’ ghnothaich mar a bhà. Cha robh riamh sgoilearan nas inntinniche aig duine oir bha iad fhéin a’ faicinn luach anns an rud a bha iad a’ dèanamh agus is mór an adhartas a rinn cuid. Is mór a dh’ ionnsaich mise uapasan—facail nach cuala mi riamh, facail le brìgh eadar-dhealaichte, agus iomadh seanfhacal gu sònraichte mu’n chuan agus na tràighean mun cuairt air. An uair a dh’fhàs na h-oidhcheannan goirid agus bha gach duine ach mi-fhéin ag obair gu na reugan gach oidhche ag àiteach no aig mòine (agus mura robh, cha ghabhadh iad orra a bhith dol seachad air slighe a chéilidh air na daoine bha trang!) thainig ar céilidhean agus sgoiltean oidhche gu crìoch, airson greis co-dhiùbh. Ach theich am feasgair socair blàth cheart cho luath is mi a’ deanamh aithne air tìr mo shinnsrean (’s ann á Beàrnaraidh a dh’ fhalbh iad), neo toirt beagan cuideachaidh le buntàta neo mòine dhaibhsan a thug uimhir dhòmhsa. Agus is iad a b’ fhiach gu cinnteach. Tha an diugh am Bradhagair fo sgàile géillean na muice mara cruach mhath mhònach a bhuaineadh air Di-Sathuirn faisg air gu h-iomlan le òigridh Chrùilibhig, Earsiadair, agus Bheàrnaraidh a thainig sìos air sgriog maille rium.

Bha cothrom agam cuideachd a dhol ameasg an fheadhainn nach robh air chothrom a thighinn a shealltainn ormsa, agus is iad nach biodh fada a’ sloinneadh amach an càirdeas rium, neo ag innse sgeulachdan mu na tacan agus eachdraidhean eile.

Their iad an so: “Is dual do mhac a ròin dhol thar a shròin chun na mara”—agus mar sin cha robh mi fada gus an do nochd mi an dualchas. Agus cha do chuir cur na mara dragh orm. Thug sinn feasgar neo dhà ag ioladh * ri taobh na Droichit san t-sruth—ach ’s ann a bha an oidhche mhór ann an uair a chaidh mi mach a dhorghadh faisg air Eilean Phabaidh.

Thug Murchadh Ruadh agus Dòmhnaill na h-Airde mi leotha gu coibhneil—bha beachd aca nach biodh fois aca gus an deanadh iad sin tha mi a’ creids’, agus gu freasdalach cha do thoill mi an tomadh fhairge a gheall iad dhomh nan robh mi air mì-shoirbheachadh aobhrachadh dhaibh.


*’S e “flyigeadh” a their an òigridh—ach b’e so facal nam bodach.


[TD 53]

Shaoil leam is sinn ag iomradh seachad nach fhaca mi riamh àite anns an eilean neo an eilean sam bith eile, nas bòidhche na tràighean Uige. Bha tràigh na Ribheadh le gainmheach mar rioban a’ bréideadh bonn cleòca gorma na sléibhtean, le Mealasbhal agus Suainbhal ag éirigh gu greannmhor air an cùlaibh ’s a’ cur an ìomhaigh sìos gu fad anns na h-uisgeachan. Tighean Bhaltois, is iad a’ deàlradh an grian an fheasgair mar sheudan air uachdair bhrat uaine an uinneag bùthaidh, bha iad gu deas, air leathad dhoibh fhéin, le gleansa wèirichean an dealain agus an telefon a’ priobadh an dràsda ’s a rithisd ’s a’ cur ’nar cuimhne nach b’ e cnoc shìdhichean a bha ann. Bha e gu léir àluinn. Cha b’ urrainn dhomh ach smuaineachadh air luach airgid an àite a bha so, agus e air a dheanamh goireasach do luchd gabhail cuairt.

Is mór a dh’ ionnsaich mi air mo thuruis, mu na h-eòin mhara a bha ag itealaich seachad air uachdar na mara is iad a’ toirt gu làidir a’m inntinn sgeulachd Choleridge mu’n t-Seann Mharaiche. Chunnaic mi an sgarbh, an lamhaidh, an t-alc agus am pulasdair crom-cheannach nach eil mì-choltach ri calman agus tha cheart cho peatail, is cho faisg: an gearra breac, am buthaid, an colc, an sùlaire, an steàrnag agus faoileag a’ chinn duibh; chunnaic mi an lacha bhiorach, an learg o nach cluinnear cròchan ach an uair a bhios uisge am fagus, agus am puirbheileach glas a tha daonnan leis fhéin a’ gabhail sàmhach seachad mar tha taibhse troimh chaisteal. Cha bu bheag sin fhéin an aon là do thè nach fhaca roimhe sin ach aon dhealbh de sgairbh an leabhar-sgoile.

Agus chaidh an oidhche dorghadh leinn mar a chaidh leis na h-abstoil an uair a stiùir Iosa iad gu iasgachd. Bha na h-adagan a’ greimeachadh mus robh an luaithe air grunnd gach turus, agus lean Murchadh air adhart ’gan slaodadh asteach mar a b’ fheàrr a b’ urrainn da. Ach bha fios aig Freasdal gu robh cruaidh fheum agam air ainmean nan iasg ath-ionnsachadh agus chugam thainig gach seòrsa a bha san domhain. Fhuair mi cnòdan nan sgiathan biorach, sòrnan, bodach ruadh, saithean, caoiteag, agus fiù ’s dà bhrùid trosg a theab mi fhéin a chur amach air mo cheann dìreach. Mu dheireadh bha mi cho mór asam fhéin agus nam biodh adag air gabhail oirre greimeachadh ’s e a sadail air ais a dheanainn. Leis an dà chrùbag, an dallag agus an dà leóbag a bha romhainn anns an lion-leóbag, cha ghann nach robh cuideam oirre a’ tilleadh.

[Sanas]


[TD 54]

“Mar as motha a gheibh an cù is ann as motha a dh’ iarras e.” Dh’ fheuch sinn a rithisd aig Buidhe-ath, agus bu mhath an airidh nach tainig an còrr ar taobh . . . .

Chan eil fada bho an oidhche a thurchair sinn gu léir astigh agus a thainig fear asteach maille ris na chuir sinn seachad greis gu toilichte. B’ e Seumas Duthie a b’ ainm dha, duine balbh agus bodhar, a bha air cur roimhe a dhol air feadh nan eilean, agus gu sgrìobhadh e leabhar a rithisd. Bha e air aon leabhar a sgrìobhadh mu thràth, “<eng>I Cycled into the Arctic<gai>”, agus bha e nis a’ falbh air an dà-chuibhleach troimh Leódhus. Agus abair gu falbhadh e. Chuir sinne matà, greis seachad ’na chuideachd ag innse mu’n àite, agus mu ar deighinn fhéin gun aon fhacal a labhairt, ach a sgrìobhadh gach nì air paipear neo ’ga litreachadh an cànain nan corrag. B’ e sud an aon oidhch a chleachd sinn Beurla bho chaidh mi suas.

Bithidh an tìde a’ gabhail seachad air sgiathan làidir agus bithidh ceann na seachdaineach againn gu luath air sàilean Dhi-luain. Air an ath gheamhradh ma bhitheas sinn beò leis a’ chothrom, tha dùil againn tuilleadh neart a chur san sgiath le bhith toirt oidhirp air deilbh-chluich neo dràma, ge be air bith an teid sin leinn neo nach téid. Feumaidh sinn cuideachd ainmean nan cnoc ’s nan gleann a thionaladh, ach an toir sinn beagan cuideachadh do’n Ghearmailteach urramach an Dun-Eideann a ghabh os làimh an sgrùdadh.

Tha tuilleadh oilean romham ameasg nan cnoc. Agus tha ceud fadachd air an te chaill i fhéin annta gus an teid i air chall annt a rithisd.

[Sanasan]


[TD 55]

[Dealbh]

An Guga
le Seumas MacGeoch

A NUAIR a bhios an t-eòrna buidhe bithidh na sgothan Niseach a’ togail orra a Shùla Sgeir, mar a rinn iad bho chionn nan ceudan bliadhna.

Tha Sùla Sgeir da fhichead mìle an ear-thuath air a’ Bhuta Leódhsach, agus tha na sùlairean (is e isean an t-sùlaire a tha anns a’ ghuga) a’ neadachadh air ’nam mìltean a h-uile bliadhna. Tha an lagh a’ dìon an t-sùlaire, ach tha cead sònraichte aig na Nisich a dhol air tòir nan eun òga an déidh a’ chiad latha de’n fhoghar. Is e Sùla Sgeir agus Mykines anns na <eng>Faroes<gai> na h-aon àiteachan air an t-saoghal far am bheilear a’ glacadh a’ ghuga airson bidhe.

Chan eil an t-eilean (no sgeir gu bheil ann) ach mu leth mhìle am fad; 229 troigh an àirde; fichead slat an leud anns a’ bhad as caoile, agus 200 slat anns a’ chuid as leatha. Chan eil a’ fàs air ach seachd seòrsachan lusan, agus chan eil tobar air ach aon fhear searbh a tha ag éirigh ameasg neadan nan sùlairean. Chan eil port no laimrig ànn, agus a h-uile bliadhna feumar leum air tìr air taobh sear an eilein agus an t-eathar (trì tunna le einsean innte!) a shlaodadh suas aghaidh na creige. An uiridh b’fheudar an <eng>“Star of Hope”<gai> a shlaodadh aig meadhon oidhche, gun solus ach luideag ann an canastair parafan.

Ré nan trì seachdainean a tha iad air an eilean, tha na fir a’ fuireach ann am bothain chreige a tha còrr agus dà chiad bliadhna a dh’aois. Tha iad air an deanamh de leacan a tha air an càradh air muin a chéile gus an coinnich iad aig a’ mhullach. An taobh astigh dheth, chan eil ach cruinn-chlàr de leacan timcheal a’ bhalla, agus sorachain chlach timcheall an teine. Tha gach eathar a theid a Shùla Sgeir a’ toirt leatha de mhònaidh na chumas teinntean nam bothan a’ dol agus a dhadhas na h-eòin an déidh an spiollaidh.

[TD 56]

[Dealbh]

Tha Murchadh MacPhàrlain, no Murchadh Mhudaidh, air fear de na sealgairean as fheàrr a tha a’ dol chun na creige an diugh. Cha b’e sin a cheannach a rinn e. Tha a dhaoine air a bhith a’ dol a Shùla Sgeir cho fada air ais ’s a tha sgial orra. B’ e a shinnseanair a thog fear de na bothain air an d’ thug mi tarraing. B’ e athair, a chaochail am bliadhna fhéin aig aois 91, a thug Caiptean Barnaby a Shùla Sgeir agus a Rònaidh anuair a bha e a’ rannsachadh airson nam mapaichean ùra a bhios sinn a’ cleachdadh an diugh. Chan iarrainn na b’ fheàrr na Murchadh Mhudaidh ri aghaidh gàbhaidh.

[Dealbh]

Bha Murchadh Caimbeul (no An Diùc) á Cnoc Ard còrr agus 70 anuair a sguir e a dhol a Shùla Sgeir. Ach ged a bha e air an eilean a h-uile bliadhna bho 1919 gu 1955 cha deanadh e tàire air a’ chunnart. So e ag ullachadh gus a dhol sìos Sròn na Leic far nach teid am fear as tréine ach air an latha as ciùine. Seallaibh air na bonnagan a tha air an suaineadh timcheall a bhrògan. Tha aodann na creige sleamhainn le buachar nan sùlairean.


[TD 57]

[Dealbh]

Tha an sgioba so shuas làn uidhimichte airson na creige. Le buill agus le sgeinean agus le slachdain. Tha triùir le slatan airson a bhith a’ breith air na h-eòin òga; air an làimh dheis chì sibh air mullach na slaite an seòrsa de chlobha a bhios a’ dol mu amhaich a’ ghuga. Ged a tha na h-eòin cho somalta aimeadach agus nach caraich iad roimh dhuine, thatar a’ cleachdadh na slaite air eagal ’s gun gabh iad an sgèan as lugha agus gun tuit iad leis a’ chreig. Bho chlì gu deas is iad na seòid so Murchadh MacPhàrlain, Aongas Dòmhnallach, Dòmhnall Caimbeul, Dòmhnall Moireach agus an dithis bhràithrean, Dòmhnall agus Uilleam MacLeòid.

Ann an so shìos chì sibh iad air bruaich na creige, a’ maoidheadh ’s ag éibheach gus an teiche a chur air na sùlairean móra. Chì sibh feadhainn a’ liùgadh air eagal ’s gum faigh iad slaic bho aon de na sgiathan móra ud a chuireadh an comhair an cinn leis a’ bhearradh iad.

[Dealbh]


[TD 58]

[Dealbh]

Tha Murchadh MacPhàrlain dìreach a’ dol a bhreith air guga; tha na h-eòin eile ag amharc gun luasgan. Na glaoicean!

Tràth bidhe! Guga agus brioscaid chruaidh Niseach agus balgam tea.

An sealg seachad airson latha. Tha ochd closaichean anns gach poca, agus còrr is seachad puinnd anns gach closaich!

So am bothan. An seòrsa còmhnaidh as sine anns am bheil daoine a’ fuireach anns an Roinn Eòrpa. Chan eil am fear so ach dà cheud bliadhna, ach tha a sheòrsa nas sine na eachdraidh.


[TD 59]

[Dealbhan]


[TD 60]

[Dealbh]

An taobh astigh de’n bhothan tha barrachd is sealg fa-near do dhaoine. So Aonghas MacDhòmhnaill, Murchadh MacPhàrlain, Iain MacLeòid (a chaochail, tha mi duilich a radha, bhon a thogadh an dealbh so) agus Dòmhnall Moireach.

[Dealbh]

Tha an latha seachad. Tha tir mór fada air falbh ach tha Dia faisg anns an aonarachd so. Thatar a’ gabhail nan leabhraichean a h-uile oidhche.


[TD 61]

[Dealbh]

Chan eil anns a’ ghuga a ghlacadh ach trian na h-oibreach. An déidh sin feumar a spìonadh ’s a dhadhadh, a shlaodadh ’s a sgoltadh ’s a shailleadh. An so shuas tha na fir a’ spìonadh—An Diùc, Dòmhnall Caimbeul, Uilleam MacLeòid agus Aonghas Dòmhnallach.

[Dealbh]

Bithidh na corragan goirt mum bi dà mhìle guga ann an cruaich leithid na tè so (cha mhór nach canadh sibh gur e cruach mhòna a tha ann) a’ feitheamh na h-eathrach a bheir na fir ’s na h-eòin air ais a Nis.


[TD 62]

[Dealbh]

Ach eadhoin air an latha mun seòl iad, theid iad do’n chreig agus bheir iad aisde eòin a bheir iad leotha dhachaidh anns na h-itean. Tha iad so agus blìon orra, agus an t-eathar deas gu seòladh. Coinneach Moireasdan, Aonghas MacDhòmhnaill, Iain MacLeòid (nach maireann), Murchadh MacPhàrlain, Murchadh Caimbeul, Mac a’ Ghobhainn, Dòmhnall Moireach, agus Uilleam MacLeòid.

[Dealbh]

Ged nach do chailleadh riamh ach dithis air Sùla Sgeir (gille òg a chaidh leis a’ chreig bho chionn leth cheud bliadhna, agus seann duine a chaochail le tinneas cridhe) tha uallach daonnan air na mnathan a tha a’ feitheamh aig an tigh. Is iad nach gearain ceithir cheud eun a’ spiolladh—an fheadhainn a ghlacas na fir dìreach mu seòl iad. Agus mar a gearain iadsan, cha ghearain idir na Nisich air feadh an t-saoghail a bhios a’ feitheamh ri pasgan le guga saillte ’na bhroinn.


[TD 63]

Am Prionnsa ann am Muideart
Le ANNA FHRISEAL

FEUMAIDH gur aithne do’n mhór-chuid gum b’ ann o Loch nan Uamh, am Mùideart, a sheòl am Prionnsa Teàrlach Eideard Stiùbhart air falbh gu bràth an déidh do gach dòchas aige tighinn gu neoni. Ach ma dh’ fhaodte nach aithne do fheadhainn an ceangal a bh’ aige, uair ’s uair air chùl sin, ris an loch fhéin agus ris an dùthaich mun cuairt air.

Oir b’ ann air cladach Loch nan Uamh a sheas e air mór-thìr na h-Albann airson a’ chiad ama, cho math ris an àm dheireannach. B’ e deireadh an Iuchair a bh’ ann nuair a chuireadh e air tìr as “La Doutelle,” còmhla ri Seachdnar Fhear Mhùideirt—an dòrlach ainmeil ud de chompanaich a thàinig ’na chois as an Fhraing. Agus airson còrr ’s cealadeug bha aige ri fantainn am Mùdeart, a’ feitheamh ris an taic a dh’ fheumte mum biodh feum dhà a bhith a’ dol na b’ fhaide. Agus an toiseach cha b’ e ach briseadh-dùil a thàinig ’na rathad. Dhiùlt córr ’s aon cheann-cinnidh, as an robh làn-earbsa air bhith aige, an cuideachadh. “Le ’r cead, rachaibh dhachaidh,” ars iadsan. “A dhaoin-uasail, tha mi air tighinn dachaidh,” fhreagair esan. Car greise chaidh taic a dhiùltadh dhà eadhon le Mac Dhòmhnaill Duibh (air an robh “An Caomh”), ach air do’n dithis tachairt ri chéile thuit an Camshronach cho domhainn fo gheas a’ Phrionnsa agus gun do lean se e, cha mhór d’a aindeoin fhéin, aig an àm ud agus fad a shaoghail. Agus a nis, le aon cheann-cinnidh cudthromach co-dhiùbh ’ga sheasadh, gun fhuireach na b’ fhaide thog Teàrlach air gu Gleann-Fhionghuin, astar mu dhusan mìle mu shear. Air an 19mh là de’n Lùnasdal, air cnocan beagan a deas air far a bheil an stéisean an diugh, thogadh a’ bhratach rìoghail fa chomhair am mìle no dhà a bha cruinn ann.

Agus mar sin chuireadh air chois an oidhirp mhór—oidhirp a thàinig cho beag geàrr air buaidh, no oidhirp a bha caillte mun do thòisich i idir—co aig a bheil cinnt? Tha na h-eachdraichean ri deasbaireachd fhathast, gach uile aon cinnteach gur h-esan, no ise, a tha ceart.

A nis, tha uiread sgrìobhte mar thà air na thachair anns na naoi mìosan eadar an là subhach ud agus là dubh Chùil-lodair agus nach leigear a leas lide sam bith a chur ris—agus thachair a h-uile dad dheth fad o Mhùideart, co-dhiùbh.

Beachdaicheam, matà, air an 26mh de’n ath Ghiblein—agus Blà Chùil-lodair caillte o chionn deich làithean. Air feasgar an latha sin ràinig Teàrlach Loch nan Uamh, agus sùil aige ri aiseag fhaotainn gu àite-falaich air choreigin an Innse-Gall. Bha a nàimhdean dlùth air a shàiltean, agus £30,000 de airgead-cinn air, ach bha an t-sìde cho bagairteach agus gun do chuireadh ’na shùil fuireach far an robh e gu madainn. Ach cha robh e airson dàlach sam bith, agus feumaidh gum b’ aithreach leis a rag-mhuinealachd roimh mhadainn. Oir dh’ éirich stoirm cho oillteil agus nach faicear a leithid ach ainneamh eadhon anns na h-uisgeachan garbha sin. Air ghnàth-eòlas agus sgil sgiobair a’ bhàta, Dòmhnall MacLeòid an Sgitheanach, chaidh am fuadach anull


[TD 64]

’s anall anns a’ Chuan Sgitheanach, agus b’ ann air fìor éiginn a rinneadh cala dheth am Beinn-a-Bhaodhla aig a’ cheann thall.

Leis an tòir gun tàmh ’na dhéidh, chuir am Prionnsa seachad na h-ath trì mìosan a’ gluasad o àite-falaich gu àite-falaich an Innse-Gall, cuidichte an toiseach le Dòmhnall MacLeòid, agus an déidh-làimh le Fionnghail NicDhòmhnaill. Troimh an cuid dìlseachd ’s innleachd, chaidh aige air car mu chnoc a thoirt d’a nàimhdean uile, agus anns an Iuchar thill e gu Mùideart aon uair eile. Dh’ fhan e an sin car latha no dhà—am falach, ’s dòcha, an Uamh a’ Phrionnsa, a tha ri faicinn gus an là an diugh leis an neach a tha cuimseach clis.

O sin suas gus an d’ fhàg e Alba gu bràth, bha am Prionnsa air cùram Chlùnaidh, am falach am Bàideanach anns an fhasgadh gharbh ud, gu h-àrd air sliosan Beinn na Feàrna, air an tugadh (co-dhiùbh aig an àm sin no’n deidh-làimh, chan eil cinnt againn) am frith-ainm “Eunadan Chlùnaidh.” Cha b’ ann gu leth-char troimh ’n t-Sultainn a fhuair e an deagh naidheachd gu robh dà luing Fhrangaich air acair an Loch nan Uamh, deiseil g’a ghiùlan do theàrmunn san dùthaich sin. Thog e air gun dàil, le beagan chompanach, ach cha b’ e sin deireadh a’ chunnairt dhà, air chor sam bith. Oir thairis air gach long á Bàideanach gu Loch nan Uamh bha an t-arm dearg sgaoilte, amach an sreath triochad mìle air leud, titheach air a ghlacadh—agus a dh’ aindeoin nach do shiubhail e ach a dh’ oidhche, bu mhinig a theab sin tachairt mun d’ ràinig e a cheann-uidhe. An déidh dhà Bàideanach fhàgail, b’e Mac Dhòmhnaill Duibh an triath a bha Teàrlach san dùthaich aige, agus air na sléibhtean os cionn Ach-na-Carraigh tha “Uamh a’ Phrionnsa” eile.

Aig beul an latha air an 19mh de’n t-Sultainn thàinig Loch nan Uamh san amharc air a’ cheann thall, agus an dà luing air acair fhathast, a’ feitheamh ris an fhear-turuis rìoghail aca. Tha e air a ràdh (agus ciamar eile a leigeadh leò a bhith a’ fuireach ann, os àird buileach, fad dlùth air seachdain?) gu robh brataichean Sasunnach ri ’n cruinn. Ach ge be dé ’n innleachd leis an tug iad car as a’ chàbhlach Shasunnach, aig uair sa’ mhadainn làrna-mhàireach (sin r’a ràdh, air an 20mh là de’n t-Sultainn) thog “L’Heureux” (agus am Prionnsa air bòrd innte) agus a companach na h-acraichean aca.

Mar so bha a’ chuibheall air a làn cuairt a dhèanamh dheth, agus “chrìochnaich am Prionnsa mar a thòisich e,” am facail neach a bha “muigh” leis—agus dìreach far an do thòisich e, taobh amuigh de shlait no dhà, cóig mìosan deug roimhe. Ann an dealachadh ris na càirdean dìleas a dh’ fhàgte ’na dhéidh, is dòcha, co-dhiùbh, gu robh e-fhéin an dùil r’a thilleadh le feachd a dh’fhóghnadh dhà airson buaidh chinnteach fhaotainn. Ach cha do thill e gu bràth.

* * * * * *

Tha càrn gasda ’na sheasamh a nis air an ionad eachdrachail so, an déidh do dhòrlach muinntir na coimhearsnachd fhéin a mhàin a bhith eòlach air, troimh bheul-aithris a bha air a shìneadh anuas o linn gu linn o chionn beagan ’s dà cheud bliadhna air ais.

Thogadh an càrn le “Comunn an ’45.” <eng>(The Forty-Five Association).<gai> A nis, tha feadhainn am beachd nach b’ fhiach am Prionnsa mì-


[TD 65]

shealbhach uiread a dh’ urram so. Ach ’s e an rud, nach e mhàin am Prionnsa fhéin a bhithear a’ cumail an cuimhne leis a’ chàrn so, ach am móran, uasal ’s ìosal, leis an do sheasadh e cho dìleas, air dhaoiread an dìlseachd sin do na h-uimhir aca.

Bha dòchas aig a’ chomunn an càrn fhoillseachadh air an 20mh là de’n t-Sultainn, 1956—sin r’a ràdh, dà cheud bliadhna ’s a deich o’n cheart là air an d’ fhàg am Prionnsa beannachadh aig Loch nan Uamh, agus air a dhùthaich fhéin, gu bràth. Ach air àireamh aobhar bha an 4mh là de’n Dàmhar ann mus robh gach nì ullamh. Air an là ud, agus gaoth sgaiteach o’n tuath, uisge nan seachd sìon chuige ’s uaithe, clachan-meallain ’s chan eil fhios ciod ann, dh’ fhoillsicheadh an càrn le Ban-iarla Earroill. Air ghairbhead an latha bha cuideachd mhór cruinn mu thimcheall a’ chùirn air an rubha bheag, chorrach a spàrras a shròn an uisgeachan domhainn Loch nan Uamh. Agus bha a’ mhór-chuid de na bh’ ann ’nan sìol dhiùbh-san a chathaich airson mac an rìgh aca. Bha triùir phìobair an làthair—Iain MacFhionghuin, a rinn an càrn ’s a chluich “Moladh Móraig” (bha “Mórag” air a’ Phrionnsa); Aonghus Mac-a-Phearsoin, pìobair urramach do’n chomunn, de shìol Sheumais, piòbair do Chlùnaidh an ’45, agus e-fhein ’na phìobair gasda fhathast, a dh’ aindeoin e bhith ochdad bliadhna a dh’ aois—agus Frang Camshron-Ceann, Inbhir-Aileirt. A thaobh an fhir mu dheireadh, cha bhiodh e air gabhail air idir gu robh lùdag mhath aige air cluiche na pìoba, ach air an là àraidh so thàrladh gum b’ urrainn dhà rudeigin fìor annasach a thairgsinn d’a chuid lucnd-éisdeachd—port, “Dealachadh a’ Phrionnsa Teàrlach ri Mùideart,” nach b’ aithnichte ach dhà fhéin a mhàin. On rinneadh am port so, aig àm an dealachaidh fhéin, cha chualas e ach le buill teaghlach Inbhir-Aileirt gus an do chluicheadh e le Mgr. Camshron-Ceann aig a’ chruinneachadh so. Agus ni mò a chluinnear e tuilleadh gu bràth. Mar as aithne do mhóran, chaochail an sàr-Ghaidheal so an uiridh, gu h-obann, a réir coltais an làn a neirt, beagan mhìosan roimh’n Mhòd Nàiseanta aig Inbhirnis, far an robh aige ri gnìomh fear-na-cathrach a dhèanamh aig a’ chuirm-chiùil mhóir. Is duilich a ràdh nach robh am port ach air a mheamhair o’n loisgeadh an t-aon lethbhreac sgrìobhte ann an teine o chionn bhliadhnachan. Aig àm a bhàis, bha roimhe am port a theagasg do neach-eigin a sgrìobhadh sìos gu sàbhailte e, ach “cha stad na tràithean . . . .” Chailleadh deagh charaid do’n Ghaidhealtachd, agus deagh charaid do’n Ghàidhlig, cuideachd, nuair a fhuair an duine so bàs, ach ’s e aon rud sòlasach nach do shiubhail e mus faca e buil a shaothrach a thaobh a’ chùirn a tha a’ cuimhneachadh uimhir de na sinnsrean aige fhéin.

[Sanas]


[TD 67]

Cas Shiubhail An T-Sleibhe

CHAIDH an sgeul so a chur sìos bho bheul-aithris Aonghuis Mhic Dhòmhnaill nach maireann. B’ ann air an ochdamh là fichead de’n Ghiblean 1953 a dh’ innis Aonghus còir an sgeul agus cha robh e an dàn domh fhaicinn tuilleadh. Tha còrr is dà bhliadhna o’n thriall Aonghus. Dh’ fhàg e an t-Eilean Sgitheanach nuair a bha e glé òg agus chaith e a bheatha ann an seirbhis Oifig a’ Phosta an Glaschu. Dh’ àraicheadh e an Cille Mhoire an Eilean a’ Cheò. Bha ionndrain glé mhór air Aonghus ameasg luchd Gàidhlig is luchd dràma an Glaschu agus bha muinntir Albann air fad eòlach air a’ ghuth aige air an adhar.

Bu ghasda agus b’ uasal an Gàidheal a bh’ ann.
Aonghus Mac Dhòmhnaill a dh’ innis:

BHA sud uair seann chailleach mhór, chrotach sa’ Ghàidhealtachd ris an canadh iad Caoinnseag, agus cha robh aice ach an aon mhac. Mar bu dual, far nach robh ach an aon leanabh, bha cridhe na màthar gu h-iomlan toinnte suas anns a’ ghille. Mar a bha ’na chleachdadh anns an sgìre, bhiodh Caoinnseag a’ falbh gach madainn do’n mhonadh a dh’ iarraidh chonnaidh agus, nuair a dh’ fhàs am balach gus am b’ urrainn da an aire a thoirt da fhéin, bhiodh a mhathair ’ga fhagail aig an tigh. Latha dhe na lathaichean air dhi tilleadh as a’ mhonadh fhuair i an tigh is gach ní a bha ’na bhroinn mar a dh’ fhàg i iad, ach cha robh sgial air a’ ghille. Shiubhail i shìos is shiubhail i shuas, shiubhail i thall is shiubhail i abhos ach cnàimh de’n ghille cha robh ri fhaotainn. Rachadh i amach gach madainn gu cnocan beag, uaine a bha air cùl an tighe far am b’ abhaist do na sìthchean a bhith a’ cluich agus ghlaodhadh i air a’ ghille air ainm; ach b’e an aon fhreagradh a gheibheadh i—mac talla nan creag a’ magadh oirre. Mar sin anns an dóruinn inntinn anns an robh i, thug i bòid air a h-anam, gus an tilleadh a mac dhachaidh, nach tugadh i aoidheachd do dhuine ’na tigh gu bràch agus nach iarradh i air duine suidhe. Agus chum i a bòid.

Mar sin chaidh ainm na cailliche fada is farsainn air feadh na dùthcha mar a’ chailleach nach do dh’ iarr air duine riamh suidhe. Coma co dhiùbh cha b’ ann air so a dh’ aithris an sgeul, an ceann àireamh bhliadhnachan thàinig coigreach do’n sgìre agus air dha a dhol asteach do’n tigh-òsda a leigeil a sgìs dheth, chuala e an fheadhainn a bha astigh a’ toirt tarrainn air a’ chaillich iongantach a bha a’ fuireach shuas anns a’ ghleann nach do dh’ iarr air duine riamh suidhe ’na tigh.

“Cuiridh mi geall,” ors an coigreach, “gun iarr i orm-sa suidhe.”

“Cuiridh mi geall,” ors a chuile fear riamh, “nach iarr.”

Agus chaidh an geall a chur agus bha an geall math. Agus air dhaibh an coigreach a stiùireadh air tigh na cailliche, dh’ fhalbh e. Ràinig e an tigh gu dòigheil agus fhuair e dorus dùinte air a shròin. Coma co dhiùbh, thog e an dealan agus choisich a asteach. Bha a’ chailleach ’na gurraban taobh thall an teine agus i a’ dàthadh cinn agus casan caorach. Cha do thog i sùil is cha do chuir i fàilte sa’ bith air a’ choigreach, ach thuirt i mar so:

Có thu is có as a thàine tu, fhir a’ bhuilg chraobhaich is do cheum cho tartach, trom, tarbhach?”


[TD 68]

“Is mise,” ors eisean, “Cas Shiubhail an t-Sléibhe a thàinig air lic chaoil beul an anamoich a dh’ amharc na cailliche chruadhaiche, chruthaiche, chrotaiche.”

“Cia mar,” ors ise, “a fhuair thu thairis air beul-àtha na h-aibhne sgìthiche, sgùthaiche, sgothaiche?”

“Fhuair mi thairis air beul-àtha na h-aibhne,” ors eisean, “air beul-àtha mo dhà ghlùn is air beul-àtha mo dhà shùl is air beul-àtha na h-aibhne.”

“Cha chreid mi fhéin,” ors a’ chailleach, “nach bàrd a b’ athair dhut.”

“Cha b’ àrd is cha b’ ìseal e,” ors eisean, “ach bha e anns an eadar-mheadhoinn.”

“C’ ainm thu?” ors ise.

“Uilleam Bi ’d Shuidhe,” ors eisean.

“Uilleam Bi ’d Shuidhe!” ors a’ chailleach.

“Suidhidh, suidhnidh,” ors eisean, “on a dh’ iarr thu orm.”

Chunnaic Caoinnseag gun deach an car a thoirt aiste agus gheàrr i cruinn-leum air cnàimh an ùrlair.

“Uilleam Bi ’d Shuidhe,” ors ise,
“Mo Rìgh, chan fheàirrde!”
Chan fhaigh thu càil an so
Ach làr lom is talamh toll
Is corraiche-còsag is deargannan,
Deargannan móra, loma, làir
A chriomas do dhà shlinnean gu h-anasglaid.”
“Thoir thusa, a chaillich, dhomh-sa biadh,” ors eisean,
“Is leig eadar mi fhéin is mo Dhia is an anasglaid.”
“Ged tha mise gun aran,” fhreagair a’ chailleach,
“Cha bhidh mi fo ghearain craosaig;
Is chan ’eil agam de bhiadh
Na rachadh air sgiath faochaig.”

Fhreagair eisean:

“Na dh’ fhoghnadh dhomh fhéin is do m’ mhuirchinn gu leur
Nach foghnadh dhomh fhéin car aon oidhch’?”
“Sobhraichean chreag,” fhreagair a’ chailleach,
“Bàirnichean lic, uisge teth agus deanntagan.”

“Tha na cearcan,” ors eisean, “a’ dol air iris.”

“Bithidh, fanadh!
Chan eil annta,” ors ise, “ach eòin earraich
Is iad làn galair.”

Chuir i an sin làmh fo a leth-cheann is leig i oirre gu robh i ’na cadal.

“So,” ors ise, “cadal an doichill.”
“So,” ors eisean, is e a’ leum anull far an robh i,
“dùsgadh do dhunach.”
“Thig, ma ta,” ors ise, is roinnidh mi leat an ceann is na casan.”
“Glé mhath!” ors eisean. “Cad e a nis do chuid fhéin!”
“’S e mo chuid-sa,” ors ise, “na bheir mi amach le aon rann.”
‘Siuthad, ma ta,” ors eisean.
Agus thòisich Caoinnseag:


[TD 69]

“Dà lir, dà léir,
Dà chluais, dà chéir,
Dà cham-pheirceall,
Ochd ìnean dubha dùirn,
Ard-labhradh a’ chinn
Is na ceithir smear-luirgnean.”

“Dleasaidh,” ors eisean, “fear cosgairt a’ chinn
Sùil is boillsgean is eanchainn,
Cluas amach o bhun stic,
Peirceall is leac is leth-cheann.”

Thòisich iad air iche le chéile.

“Is uaigneach a chriomas tu,” ors ise.

“’S ann ’nam aonar a cheannaich mi,” ors eisean.

“’S iomadh fear a cheannaich is a thug,” ors ise.

“Ga b’ e có d’ an d’ thug thusa, faigh bhuaithe,” ors eisean, is e a’ togail làn a’ lodair de dh’ eanaraich gu a bhial.

“Is trom a’ luchd a th’ air do lurg chaoil,” ors ise.

“Chan eil fada aige ri dhol,” ors eisean.

“Ge goirid e, is dìreadh,” ors ise.

“Cha luaithe dìreadh na teàrnadh,” ors eisean.

An sin dh’ amharc Caoinnseag gu geur air a’ choigreach. “Có thu, a laoich, is có as a thàine tu, oir cha do dh’ fhreagair duine riamh, Caoinnseag cho sgaiteach sin ach mac a cuim? Có thu?” “Is mise,” ors eisean, “Cas Shiubhail an t-Sléibhe, do mhac a bha air chall.’

An sin thuit a’ mhàthair is a’ mac air amhuichean a chéile agus ghuil iad le aoibhneas. Agus thuirt Caoinnseag mar so:

“Cha tig fuachd gun tig earrach,
Cha tig cruas no cruaidh-ghailleann,
Is cha dèan màthair ach air éigin
Aithne air a ceud duine cloinne.”

* * * * * * *

Bha còmhradh fada, tlachdmhor againn le Aonghus còir mu thimcheall an sgeòil agus thubhairt e gun cuala e an toiseach e “aig an fhear a bha pòsda aig piuthar mo mhàthar, Iain Dhonnchaidh. Agus tha cuimhne agam nuair a bha mi ’nam bhalach beag anns an Eilean Sgitheanach gum bitheamaid a’ dol a dh’ ionnsaigh an tighe aige a dh’ éisdeachd ris na sgeulachdan aige. Cha robh mise an uair sin amach air seachd na ochd a bhliadhnachan. Ach bha Iain an còmhnaidh ag obair a’ dèanamh sìomain, sìomain fraoich no sìoman fodair. Agus nuair a bhitheadh a’ fodar ann, bhitheamaide ’nar creutairean beaga a’ dèanamh nan sùgan. Agus bhitheadh Iain ’na shuidhe aig ceann na seinnseadh agus sinne ag obair leis na corrain—seann chorrain, tha fhios agaibh—agus ’gan cur timcheall agus a’ dèanamh nan sùgan. Ach nuair a thigeadh àm a’ gheamhraidh, nach bitheadh a’ fodar cho pailt, bhitheadh a’ sìoman fraoich ’ga dhèanamh an sin, agus cha robh tigh anns a’ bhaile bheag againn fhéin nach robh air a thughadh le sìoman fraoich Iain Dhonnchaidh. Agus cha robh oidhche nach robh an tigh làn bho’n dorus, agus bhitheadh a’ chailleach, piuthar mo mhàthar, bhitheadh i ’na suidhe a’


[TD 70]

snìomh—srann aig a’ chuibhlidh agus ise a’ snìomh—agus Iain fhéin aig ceann na seinnseadh agus fallus ’ga dhalladh agus e ag obair air an t-sìoman fraoich agus a’ seinn òrain no ag innseadh nan sgeulachd.”

Bha Iain Dhonnchaidh (Iain Mac Laomuinn) ’na sgeulaiche agus ’na òranaiche maraon. Rugadh, thogadh is chaith e a làithean an Cille Mhoire anns an Eilean Sgitheanach. Chaochail e bho chionn cóig bliadhna deug air fhichead agus cha d’ fhuair e aois mhór idir; cha robh e amach air leth-cheud bliadhna nuair a dh’ eug e. Dh’ fhàg Aonghus MacDhòmhnaill an t-eilean glé òg agus bha e air tighinn a Ghlaschu ùine mun do thriall Iain Dhonnchaidh.

Air feadh na Gàidhealtachd bha iomadh tigh eile ann mar a bha tigh Iain Dhonnchaidh an Cille Mhoire. “Sin an tigh-céilidh a bh’ aig a’ bhaile, tigh Iain Dhonnchaidh. Bhitheadh a chuile duine a’ cruinneachadh ann agus bhitheadh iad a’ faotainn rudeigin ùr agus sean a chuile h-oidhche . . . . Bhitheadh gu leòir eile a’ tighinn astaigh a bha ag innseadh nan sgeulachdan cuideachd, agus dòch gur h-e sgeulachd a dh’ innis e fhéin a bhitheadh ann agus bha i a cheart cho ùr dha na céilidhich is nuair a bha Iain Dhonnchaidh fhéin ’ga h-innseadh, ach cha robh duine ann a dh’ innseadh coltach ris i. Duine beag a bh’ ann; cha robh e mór idir. Cha bhitheadh e amach air, theirinn, mu chóig troighean agus sia òirlich, ach bha e dèante, cumadail agus bha fiasag mhór air, dubh . . . . Agus A! ’s e fhéin a sheinneadh na h-òrain! Cha chuala sibh duine riamh a’ seinn seann òran coltach ris . . . . Bhitheadh òg is aosda a’ tighinn gu tigh Iain Dhonnchaidh. Bhitheadh an t-seinnse làn de na fir agus bhitheadh cathraichean is sunnagan agus bhitheadh na boireannaich ann agus bhitheamaide ’nar rudan beag ’nar suidhe air fòidean mòna mun cuairt do’n teine mhòna am meadhoinn an ùrlair.”

Bha cuimhne air leth aig Iain Dhonnchaidh. “Bha cuimhne aige air a chuile càil a thachair is air a chuile càil a chuala e riamh bho’n a bha e ’na bhalach beag, eadar naidheachd is sgeulachd is òran . . . . Agus ’s e call air leth a bh’ ann nach robh duine ann aig an robh suim, nuair a bha Iain Dhonnchaidh beò, a sgrìobhadh sìos beagan de na seann sgeulachdan a bh’ aige gu h-àraidh agus na h-òrain. Chuireadh e geamhradh seachad agus cha ruigeadh sibh a leas a ràdha gun do dh’ innis e an aon rud dà uair.”

Thog Aonghus dà sgeul eile a bharrachd air Cas Shiubhail an t-Sléibhe bho Iain Dhonnchaidh agus b’ iad sin Logaidh Og Mac an Tuathanaich agus Triùir Ghillean Ghobha nan Sgeul.

Gheibh leughadairean iomradh air innsidhean eile de’n sgeul ann <eng>Scottish Gaelic Studies,<gai> 111, 10-51 agus ann am Béaloideas, XV 237

CALUM I. MAC GILLE EATHAIN

[Sanas]


[TD 72]

[Dealbh]

Ceol Na Pioba

(5) DOMHNALL MACLEOID

Le FIONNLAGH MACNEILL

THA Dòmhnall MacLeòid cho làn de cheòl ’s a tha an t-ugh de’n bhiadh, bho bharran a mheuran mar a bhios iad a’ dannsadh air feadan na pìoba sìos gu òrdag mhór a choise—gu dearbh cha mhór nach mionnaicheadh tu gu bheil a dhà shùil, nuair a sheallas tu riutha, a’ cluich port dhaibh fhéin.

’S ann am baile Steòrnabhaigh an Eilean Leódhuis a rugadh Dòmhnall, agus chan eil duine nas moiteile airson sin—mur eil Dòmhnall fhéin—na na Leódhusaich. Bha dithis bhalach agus triùir nighean anns an teaghlach, agus bha iad uile ’nam pìobairean no ’nan dannsairean. Tha Aonghus, a bhràthair, an diugh air ceann còmhlan phìobairean Leódhuis, agus tha e fhéin cho math air a’ phìob ’s nach mór nach canadh tu aig amannan gum b’ e Dòmhnall a bha a’ cluich.

Thòisich Dòmhnall ag ionnsachadh na pìoba bho athair nuair bha e mu sheachd bliadhna. Chaidh e aig aois naoi bliadhna a dh’ ionnsachadh bho Uilleam Ros, ach ’s ann gun teagamh bho Iain Dòmhnallach an Inbhirnis, “rìgh nam pìobairean”, bu mhotha thug Dòmhnall de a phìobaireachd, oir thug e faisg air fichead bliadhna dol thuige gus an do chaochail e ann an 1953. Tha inneas gu leòir aig Dòmhnall air cho math ’s a bha Iain ’na fhear-teagaisg, agus tha e coltach nach b’ e h-uile nì a riaraicheadh e. Chan fhóghnadh leis idir gun coisneadh tu am bonn òir, mur cluicheadh tu am port dìreach cho math ’s bu mhiann leis-san. Bho dheireadh, bha e ’na fhasan


[TD 73]

aige uaireannan a bhith a’ dol a chadal fhad ’s a bhiodh fear de na h-oileanaich aige a’ cluich pìobaireachd dha, agus na maireadh e ’na chadal, b’e comharr math a bh’ ann, oir a cheart cho luath ’s a dheidheadh aon mheur ceàrr, bha e ’n àirde mar pheilear á gunna.

B’ ann gus am biodh e na b’ fhaisge air Iain Dòmhnallach, agus gus am faigheadh e cothrom air a’ phìob ionnsachadh nach biodh aige ann an Leódhus, a chaidh Dòmhnall do’n arm. Chaidh e do na Sìthphortaich, far an robh athair roimhe, agus tha e fhathast gun chrìoch buileach a chur air an ùine a bha air anns an réiseamaid sin. Tha e air iomadh onair a chosnadh do’n réiseamaid agus dha fhéin anns an ùine sin, agus tha bocsa aige aig an tigh a chuireadh farmad air pìobaire sam bith, làn mar a tha e de dhuaisean—buinn òir, bratach gorm Mhic Cruimein agus bonn eile a fhuair e bho làimh na bànrigh fhéin anns a’ bhliadhna san deach a crùnadh. Ach ged tha sin mar sin, cha b’ urrainn do dhuine a bhith na b’ irisle na Dòmhnall.

The e air a bhith iomadach uair air chuairt anns na Stàitean Aonaichte agus ann an Canada, a’ cluich agus a’ teagasg phìobairean, agus tha deagh bheachd aige air na chuala e de phìobaireachd anns na h-àiteachan sin.

Aon rud a tha a’ deanamh dragh gu leòir do Dhòmhnall, ’s e sin cho beag ’s a tha de chothrom aig balaich òga anns an eilean aige fhéin air a’ phìob ionnsachadh, a dh’ aindeoin dé cho eudmhor ’s a bhiodh iad air sin a dhèanamh. Chaill pìobairean Leódhuis deagh mhisneachd o chionn beagan bhliadhnaichean nuair a bhàsaich athair Dhòmhnaill fhéin, agus cuideachd an duine uasal iomraiteach sin, Iain Moireasdan á Assynt House. Tha facal mór aig Dòmhnall mu dheidhinn Iain, mar a bha gu dearbh aig a h-uile duine aig an robh eòlas air. Tha Dòmhnall de’n làn bheachd cuideachd gu bheil a’ Ghàidhlig ’na cuideachadh mór do phìobaire, agus gu h-àraidh nuair thig e gu ceól mór a chluich.

Mar a chanas e fhéin mu dheighinn chàich, feumar a ràdh mu thimcheall fhéin, gur e fìor fhear-teagaisge math a tha ann. Tha a h-uile gibht aige airson sin—eòlas math air a’ chuspair, foidhidinn gu leòir, dòigh air ionnsachadh, agus is dòcha an rud as fheàrr a tha ann—cha dubhairt e riamh facal ri duine a bheireadh droch mhisneachd dha, ged bhiodh e aige ri ràdh.

Tha Dòmhnall cho math air ruidhle agus a tha e air pìobaireachd, agus cho math air puirt a sgrìobhadh ’s a tha e air an cluich. Bha e uaireigin a’ falbh ann am bus a chluich còmhla ris na pìobairean aige anns na Sìthphortaich, agus bha e a’ fiachainn ri norrag chadail a dheanamh air an t-slighe. Chunnaic fear de na balaich so agus thuirt e: “Isd, tha Dòmhnall ’na chadal!” “O, chan eil” arsa fear eile, “’s ann a tha e a’ ‘composigeadh’”. Sin mar a bhitheas le Dòmhnall.’S ann nuair a bha e ’na shuidhe aig cuibhle na carbaid aige fhéin agus a theab e marbhadh cearc bhochd a bha ’na deann-ruith le eagal a beatha roimhe air an rathad, a chuir e ri chéile am port <eng>“The Hen’s March”.<gai> Sgrìobh e port gasda eile uair anns an trèana eadar Inbhirnis agus Caol Loch Aillse agus e air an t-slighe gu Steòrnabhagh. Chan eil a bheul aig fois uair sam bith, agus tha an tigh aige làn de chriomagan de phuirt a sgrìobh e sìos ann an cabhaig mar a bha iad a’ ruith troimh


[TD 74]

<eng>“The Hammer and the Anvil”<gai>
le
Domhnull MacLeòid

[Ceòl]


[TD 75]

[Ceòl]


[TD 76]

inntinn—’s math-dh’ fhaodte air paipear toitein no air seann phaipear naidheachd.

Ged tha e air puirt a sgrìobhadh de’n h-uile seòrsa, saoilidh sinn gur h-e puirt-caismeachd bheaga, mar <eng>“Mrs. MacDonald of Uig”<gai> no <eng>“Walter Douglas of Vancouver”,<gai> agus na puirt ris an can iad anns a’ Bheurla <eng>jigs,<gai> as fheàrr a tha a’ nochdadh gibht Dhòmhnaill. Tha na puirt mar as trice furasda gu leòir an cluich, ach dìreach nuair a shaoileas tu gu bheil iad ro fhurasda, cuiridh Dòmhnall car beag unnta a dh’ fhàgas an luchd-éisdeachd gun fhacal. Sin agaibh mar a tha am port a tha againn an so. Chan eil e duilich a chluich idir ach mur h-eil am port gu léir, agus gu h-àraidh an treas pàirt, làn de bhlas na Gàidhlige, chan eil am blas sin ri fhaotainn an àit. Eisd cuideachd ri glagraich an ùird anns a’ cheàrdaich a’ ruith troimh ’n phort gu léir.

Bithidh Dòmhnall glé thric an sàs a’ cur òrain Ghàidhlig an òrdugh airson a’ phiob mhóir, agus a’ cleachdadh as ùr na seann phuirt aotrom dannsaidh. Chan eil sin ’ga fhàgail riaraichte a bharrachd; tha e a’ deanamh co-chruinneachadh dha fhéin an dràsda de cheòl na pìoba, agus chan eil fad sam bith on chaidh an dara leabhar dheth a chlo-bhualadh.


“Piobaire Gharstaing”

An uair a leugh mi an naidheachd a rinn Niall uasal MacGille-Sheathanaich air Garstang, agus am pìobaire a lorg e air cloich shnaighte so mar a thainig rud asteach orm,

I
Gu h-ualach éibhinn le ceum tha togarach,
amuigh fo’n ghréin ghil air réidhlean fosgailte,
tha e cho stàiteil cur gleus le làmhaibh
air pìob a’ mhàla ’s feile-geàrr gun osan air.

II
Trì mìle bliadhna bho thriall an curaidh so!
ach dh’ fhàg e iarmad is triall as urrainn duinn
a chur san àireamh, MacCriomain ’s càch ann,
’s tha Alba làn dhiubh ’s gach ceàrn a thogras tu!

CALUM MACGILLEATHAIN
an Scarp

[Sanas]


[TD 77]

Gnathasan Cainnte
(anns an sgialachd “Cailleach na Ribeig”)
Le IAIN PEATARSON

LEUGH mi an sgialachd “Cailleach na Ribeig” o chionn ghoirid anns an leabhar Gille nan Cochal Chraiceann le K. C. Craig. A nisde, tha e air ainmeachadh gur ann am Beàrnaraidh—Beàrnaraidh na Hearadh tha mi an dùil?—a fhuaireas an sgialachd so le Eachann MacIlleathain anns a’ bhliadhna 1859. Chuala e i aig Dòmhnall MacPhilip a dh’ ionnsaich i o Aonghus MacLeòid. Tha na h-ainmeannan aca a’ co-fhreagairt ris gur ann á Beàrnaraidh na Hearadh a bha iad. ’S e tha cur ceiste ormsa gu dé a dh’ fhàg cainnt Uibhist-a-deas ann an sgialachd á Beàrnaraidh na Hearadh. Chan eil mi creidsinn gun tainig an urad so a dh’ atharrachadh air cainnt Bheàrnaraidh ann nas lugha de ùine na ceud bliadhna.

So agaibh taghadh de’n eadardhealachadh a tha eadar cainnt na sgialachd is cainnt an latha an diugh am Beàrnaraidh. Tha cainnt an leabhair air a cur sìos anns a’ chlò Eadailteach:

(1) agus latha bha sin. Cha chluinnear ach ‘sean ’am Beàrnaraidh uair sam bith, ach a mhàin ann a leughadh a’ Bhìobuill.

(2) a dh’ iunnsaigh an dorais. Cainnt Bheàrnaraidh, ‘gon an dorais’ no ‘chon an dorais’. Chan e nach eil am facal a dh’ ionnsaigh aca an uair a bhios e feumail ann am bàrdachd no leithid sin.

(3) mura ceangladh. Cainnt Bh. ‘mara ceangladh’. Chan eil an “n” no an “g” air am fuaimneachadh idir.

(4) ors easan. Cainnt Bh. ‘os eisinn’; ‘as eisinn’ (an e mar è ach goirid).

(5) cheangail e an sin na coin. Cainnt Bh. ‘cheangail e a’ sean na coin’, a’ ciallachadh ‘an uair sin’, no ‘cheangail e ann a’ shean’, a’ ciallachadh ‘anns an àite sin’.

(6) air Moire fhéin. Cainnt Bh. ‘air m’ onair fhéin’. Tha an ràdh so cumanda gu leòir am Beàrnaraidh ach cha chuala mi riamh air Moire fhéin ann. Tha am facal Moire bitheanta ann, ged nach bithear a’ cur air is fhein còmhla ris. ’S e ‘ma tha’ an aon fhacalan a bhithear a’ cur ’na luib, e.g. ‘Moire ma tha’ is mi nach robh’ etc. Ach mar is trice ’s ann leis fhéin a bha e e.g. “Moire, gur tusa bha dìcheallach”—Bàrdachd Chaluim ’ic Iain ’ic Phàdruig (1825-1903).

Nam b’ e “Moire” a bhiodh aig seanchaidh Beàrndrach ann, is ann rudeigin mar so a chuireadh e e: “Moire! is ann a dh’ éirich iad a seo air a’ chéile”.

(7) Dhianadh iad bogan air a’ chreagan agus creagan air a’ bhogan. Cainnt Bh. ‘Dhianadh iad bogan dhe’n a’ chreagan agus creagan dhe’n a’ bhogan’. Ged is e dhe’n a’ a chleachdaiste an còmhradh an diugh, on tha bointeanas aige so ri fuaimneachadh dh’ fhaodadh e bhith aca le air ann an seann sgialachd mar so.

(8) rachadh iad fodha. ‘readh ad fodha’.

(9) an t-àite bu mhutha rachadh iad fodha. ‘an t-àite bu mhotha


[TD 78]

readh ad fodha’. Tha am facal mutha aca am Beàrnaraidh ach chan eil gnothaich aige ris an fhacal motha, e.g. Chan eil mutha dh’ fheum ann; Theid am balach mutha oirbh mar gabh sibh a chùram.

(10) gos an do smaointich. ‘gos an do smaoinich’. Bithidh aig cuid a dhaoine anns an fhacal so ann an cuid dhe phàirtean ach cha chuala mi riamh i aca anns an dearbh ràdh so.

(11) Chuir i fòich’ e. ‘Chuir i fèidhpe e’ no ‘Chuir i fèidhe e’. No ‘Chuir i feothaich e’ (?) Is minig a chuala mi ‘Leag e fuar feothaich’ .i. <eng>“out for the count”.<gai> A bheil am facal so aca an Uibhist-a-deas?

(12) am bràthair a bu mhidheanaiche. ‘am bràthair meadhainn.’ Is e a’ chiall a bheireadh Beàrndrach as ‘am bràthair a bu mheadhanaiche’ am fear a bu mhiosa ’na shlàinte.

(13) gun rachadh e fhein air falbh air a lorg; gum bu chòir dha; a’ cur eagail oirre. Cainnt Bh. ‘gun deaghadh e fhéin air falbh ’ga lorg’; ‘gum bu chòr dha’; a’ cuir eagail orra’. Chan eil aca am Beàrnaraidh ach an aon fhacal airson an dà chuid “oirre” agus “orra”.

(14) dé mar a chaidh iad as an rathad; chàirich esan ann as tein’ i: orm fhìn; air alt ’s nach cairgheadh iad. Cainnt Bh. ‘cé mar a chaidh iad as an rathad’; ‘chàirich eisinn as an tean i’; ‘arm fhéin’; ‘air alt ’s nach caireicheadh ad’. Ach is minig a chuala mi ‘cairgheadh’ ann, am magadh air Mórthirich na leithid sin.

(15) an rud tha unnta. a’ rud th’ annda’.

(16) agus tha trong òir. ‘agus tha drunga òir’.

(17) ballan pasmhainn. Chan eil mi cinnteach an dràsda a bheil am facal “pasmhainn” aig na seann daoine ann am Beàrnaraidh no nach eil. A bheil e aca an Uibhist-a-deas?

Bho’n a so chì sibh nach beag na tha a dh’eadardhealachadh eadar an dà chainnt. Chan e sin a mhàin ach ’s ann ann am faclan beaga a tha am bial an t-sluaigh a chuile latha a tha a’ mhòr chuid. Ged a bhiodh facal annasach an sud ’s an so nach robh ar réir is mar a chanar an diugh e cha chuirinn umhail sam bith air.

Chan eil mise dol a ghabhail orm fhéin fuasgladh a thoirt dhuibh air a’ cheist: gu dé a dh’ fhàg an t-eadardhealachadh so eatorra. Cha bhiodh ann ach ladarnas dhomh is gun strad eòlais agam air eachdraidh Eachainn MhicIlleathain is a chuid oibreach. Cha mhotha na sin a chunnaic mi gin dhe na làmh-sgrìobhainnean anns a bheil na sgialachdan.

Ach tha aon rud ann as a bheil mi deimhinne agus ’s e sin so: mas ann aig Beàrndrach a fhuair Eachann an sgialachd so cha do chuir e sìos na facalan mar a chuala e iad. Air a làimh eile ma chuir e sìos na facalan mar a chuala e iad chan eil rian air gur ann aig fear a mhuinntir Bheàrnaraidh na Hearadh a chuala e i.

Tha fhios agam gu bheil a dha na trì, na barrachd, a sgialachdan eile anns a’ cho-chruinneachadh aig a’ Chaimbeulach air an ainmeachadh air Beàrnaraidh. Leugh mi te na dhà dhiubh anns a’ Bheurla. Is docha, leis a’ Ghàidhlig anns a bheil iad so air an cur sìos a choimeas ris a’ Ghàidhlig a tha ann an sgialachd Cailleach na Ribeig gum faigh sinn dearbhadh nas fheàrr air a’ chùis.


[TD 79]

Sean Eolas-Luibh

(5) AN T-IUBHAR

Le ALASDAIR MAC ’ILLE MHAOIL

BHA an t-iubhar lìonmhor gu leòir sa’ Ghaidhealtachd aig aon àm, ach an diugh ’s ann tearc a chithear e, co-dhiùbh air an achadh fhosgailte.

Is ann de a bha am bogha-saighde, am bitheantas, air a dheanamh agus a chùm gum biodh am pailteas fiodha ri làimh, airson an aobhair sin, bha e mar fhiachaibh air gach sgìre craobhan iubhair a chur anns gach clachan.

Ann an ‘Dàn an Deirg’ gheibh sinn iomradh air luaths an fhir a bha “mar shaighead o ghlacaibh an iubhair bha chasan a’ siubhal nam barra-thonn”. Agus nuair a chuala Diarmad fuaim na seilge am Beinn Ghulbhann mhiannaich e a bhith sa’ chomhlan,

“A chraosnach dhearg ca’ bheil thu,
’S ca’ bheil m’ iubhar ’s mo dhòrlach?”

B’ e roghainn an t-sealgair air fireach an fhéidh,

“Bogha dh’ iubhair Eas-ragan,
Is ite fìreun Loch-an-Tréig,
Céir bhuidhe Baile na Gailmhinn,
’S ceann o’n cheàrd MacPheidearan.”

Ruigidh a’ chraobh so aois shònraichte. Aig Fartairchill, baile beag air taobh tuath Loch Tatha, tha cunntas air craoibh-iubhair a tha, réir barail oileanach, còrr air dà mhìle bliadhna dh’ aois.


[TD 84]

A Robh Sibh Riamh Aig Faing Bhradhagair?
Le DOMHNALL MACPHAIL

AIR do Scotty na seachd falluis a chur dheth breabadaireachd fad an latha shamhraidh thainig e, air dha crìoch a chur air saothair an latha, agus boiseag a chur air aodann, mach gu oisean an tighe a mhealtainn àillneachd an fheasgair, rud a thogadh dheth sgìos na h-oibreach, agus a bheireadh dha ùireachadh fhallain.

Bha Iain Ailein ri cur na bà bhleoghainn do’n bhàthaich agus as an dol seachad dha dh’ éigh e ri a nàbaidh gu robh Comunn a’ Mhonaidh air pàipear a chur ri uinneag Oifis a’ Phuist ag agradh air muinntir a’ bhaile an fhaing chur air adhart Di-màirt. “An fhaing Di-màirt!” arsa Scotty, “an là tha dùil agam ri Mac Uisdein leis an tractor airson aiseag na mònach—mall’ air a’ chòmhlan,” ars esan le ruit air. “Coma leat”, ars am fear eile, “gheibh sinn là airson mòine nuair nach fhaigh airson faing, agus mas fìor na thuirt Lloyd bithidh muinntir an Rubha amuigh an là sin cuideachd, ach bheir mise Gearraidh Sgrì dhiubh an toiseach mas mac do mo mhàthair mise.”

Gu tràth air madainn Di-màirt rinn na fleasgaich moch-eirigh, agus cha b’ fhada gus an robh iad, le ’n cuid chon air an sàil togail orra thar monadh is frìth. Mach aig an Atha Ruadh bha Calum a’ Ching a cheana air an crodh a chur air falbh bho’n àirigh, agus e fhéin glan deiseil airson na cuideachd dhol a thrusadh nan caorach gu faing an rùsgaidh. Ann a sin chuir gach fear cùrsa orra. Chaidh Iain Dubh agus Lloyd null Ieogro, mu ghualainn Tom Inagro, taobh an iar Roiseal gus an coinnicheadh iad Iain Mór Fhionnlaigh mach ma Loch Scarabhat. Chùm Scotty agus Murchadh Ruairidh ma Shulagbhal ach cha robh sealladh air Iain Ailein, oir bha esan dol a thoirt Gearraidh Sgrì feir muinntir an Rubha mus deidheadh a chuid thrì-bhliadhnaich thoirt air seachran. Mar a thubhairt esan b’ fhìor, oir cha robh fada ann gus am faca iad e tighinn asteach machair Feadan Lid, ’s gach ceithir-casach de’n treud ri deanamh còmhnard air Beinn a’ Chanaich.

Null agus anall bha an trusadh dol air aghaidh agus cha b’ fhada gus a robh caoraich a’ bhaile cruinn aig bun Gleann Ieogro. Chaidh anail bheag a thoirt do’n treud an sin, thug na fir toit as a’ phìob, bha na coin a’ fliuchadh an teangannan san uisg a bha sruthadh san fheadan, agus air dhaibh an ùrachadh sin fhaotainn thog na cìobairean orra steach bruaich a’ Ghlinn Mhóir a dh’ ionnsaigh na fainge.

Bha e nis dlùth air meadhon latha, agus bha na dh’ fhuirich aig baile ri deanamh deiseil airson na fainge, gach òg agus aosda a b’ urrainn gluasad. ’S e là mór a th’ ann a là na fainge. Sud là bhios bodaich agus cailleachan cinnteach air boiseag a chur air an aodainn co-dhiùbh. Bithidh na caileagan air an sgeadachadh ann an aodaichean mìn; ’s ann a shaoileas neach gur h-ann gu dannsa an Talla a’ bhaile mhóir tha iad ri dol, agus ’s iomadh seann ghille bhios a’ goid an t-seallaidh air maisealachd agus sgoinn nan caileagan air là na fainge.


[TD 85]

Bithidh nis òganaich, braisichean agus bodaich liath air cruinneachadh aig an fhaing, agus feadh ’s a bhios iad ri feitheamh air na caoraich thighinn bithidh na seanchasan air ghleus. Measg na cuideachd bithidh Alick Mór, agus esan ri ’g innse mu bhuadhan mór an <eng>Tory Party,<gai> ged nach ann aige bhios an ràdh gu léir, gu h-àraidh ma bhios Coinneach Gobha an làthair. Mur toir Alick a thigh na Pàrlamaid sinn bithidh e comhairleachadh dhuinn feum mhath a dheanamh de na cothroman a tha Coimisean Ur nan Croitearan a’ cur fa ar comhair. ’S e duine cuideachdail a tha ann an Alick còir.

Fad air fàire cluinnear sgaladaich chon, mèilich chaorach, agus fead caol cruaidh an dràsd agus a rithist, mar a bhios an treud ri tighinn dlùth do’n bhaile; agus air an t-slighe chùm na faing ’s iomadh argumaid bhios ann mu na h-uain as fheàrr. “So na caoraich”, éighidh cuideigin, agus sgaoilidh an comunn, ’s gabhaidh gach buidheann an àit aig an fhaing.

Mo chreach, a’ ghaoirich bhios an sin eadar daoine, coin agus caoraich. Cha chualas a leithid bho’n là chaidh stad a chur air togail Tùr Bhàbiloin. “Steach leo” dh’ éigheas Dòmhnall Gladaidh, “Gabhaidh an fhaing gach ceithir-casach dhiubh”. Sgoinn air gach neach thall agus abhos gus am bi an treud fo ghlasan na crò.

“’S math an trusadh rinn balaich Bhradhagair an diugh”, canas Niall Culloch na Dùine. “Chan fhaca mi uiread de chaoraich cruinn, ’ille, bho thainig mi dhachaidh á Montana”, freagraidh Murchadh a’ Bhraighdein. “’S mór na caoraich a th’ ann am Bradhagair” their fear eile bho’n taobh shuas. “Tha móran de chaoraich Chàrlabhaigh an so cuideachd”, their MacPhàil Cheann a deas. Tha balaich Bhradhagair gu math do dhaoine eile ann a bhith a’ trusadh chaorach. Anns a’ cheum sin co-dhiùbh chan urrainn duine a ràdh “Gu bheil gràdh thoirt do choimhearsnaich air choigreach bho’n a’ chomhlan.” Chan eil gu dearbh.

Car tacain bithidh fois aig an spréidh. Cha leigear leas riaghailt éigheachd aig an fhaing. Cha teid neach steach air gualainn na fainge gus am faigh na fir a bha air a’ mhòinteach gréim arain is balgam tea no deoch de sheòrs-eigin eile, a bhios air a chur fa ’n comhair leis na mnathan is na caileagan. ’S e na fir-thrusaidh theid do’n fhaing an toiseach, sin an riaghailt a bha ann bho thùs, agus tha i seasamh fhathast, agus chan eil bacadh air duine le miann dhol a shireadh a chuid—coigreach na eile.

’S e là dripeil tha ann a là na fainge, ach ’s e là càirdeil a th’ ann. Ma bhios duine ann tha lag-làmhach tha na h-uile cuideachaidh ’ga thoirt dhàsan. Bithidh na caoraich chonadail air coimhead riutha cuideachd, agus bithidh Doig agus Calum Doll gu pongail cur an òrdugh comharraidhean nan conadail. Chan eil barrachd de cho-chomunn ’ga nochdadh ann an gnìomh air bith eile ’s a tha ann là faing am Bradhagair.

Bithidh luchd lomairt a nis le sgoinn, agus brag ’s gaoir na deamhais ceithir thimcheall an àite, ’s gàire’s àbhcaid toirt fianuis gu bheil an là soirbheachail. Bithidh am feasgar a nis a’ ciaradh is saothair an an latha ri tighinn gu ceann. Bithidh daoine sgìth ach làn riaraichte leis, agus their Scotty fhéin gum math seachad an fhaing, an dòchas gum bi prìs na clòimh dol suas.

Sin agaibh matà cunntas ma là faing am Bradhagair: ’s iomadh sòlas bha agamsa ann.


[TD 89]

An Sgeilp Leabhraichean

T. G. E. Powell, <eng>The Celts.<gai> (Thames & Hudson. 25/-.)

Tha an leabhar so anns an t-sreith a tha na clo-bhualadairean a’ cur amach fo’n ainm <eng>“Ancient Peoples and Places”,<gai> agus tha e air leabhar cho inntinneil, eireachdail ’s sgrìobhadh fhathast air na Ceiltich. Tha móran de dheilbh is de mhapaichean a’ soilleireachadh na h-eachdraidh, agus a’ mìneachadh dhuinn gnè an ealain a chleachd na Ceiltich anns na linntean fad as. Tha cunntas cothromach ’ga thoirt dhuinn air na leabhraichean is na sgrìobhaidhean is na museumaichean far an do thruis an t-ùghdair an t-eòlas air a bheil an leabhar so air a stéidheachadh. Mar sin tha e furasda feum a dheanamh dheth. Shaoilinn gum b’ fhiach e bhith ann an leabhar-lann gach sgoil-mhóir anns a bheil Gàidhlig ’ga teagasg.

Mar a tha an t-ùghdair ag ràdh, is e litreachas na h-Eireann is na Cuimrigh an litreachas as sine anns an Roinn Eòrpa, amach air litreachas na Gréige is na Ròimhe. Agus tha solus ’ga chur leis an litreachas sin air modhan agus caitheamh-beatha a tha fada nas sine na an t-àm anns na sgrìobhadh e, oir bha beul-aithris ann mus do dh’ ionnsaich na Ceiltich sgrìobhadh. Mar sin, gheibh sinn ann an litreachas nan Ceilteach eòlas mu’n Roinn Eòrpa nach gabh fhaighinn air dòigh sam bith eile. Fada agus searbh ga robh ùghdarras na Beurla ann am Breatainn, tha so a nis ’ga thuigsinn mu dheireadh thall. Faodaidh gu bheil luchd na Beurla a’ smaoineachadh gu faod iad a bhith fial, faoilidh a nis is gach cànan Ceilteach gu bhith aca fo na casan.

Ach tha an leabhar so a’ ruighinn fada roimh àm sgrìobhaidh is litreachais anns na h-eileanan so. Tha an sgeul ’ga thoirt air ais gu meadhon is gu taobh-an-ear na Roinn Eòrpa, mus do bhrùchd sinnsearan nan Gaidheal is nan Cuimreach gu tuath is gu deas is chun an iar, mus do chuir iad fòdhpa ceann-a-tuath na h-Eadailte, is an Fhraing is an Spàinn, mus do ràinig iad Galatia, is mus do chuir iad cas air tìr am Breatainn no an Eirinn. Tha a rithist eachdraidh ’ga thoirt dhuinn air na siubhail sin, bho’n t-seachdamh linn roimh bhreith Chrìosd. Tha inneal is uidheam, làraichean thighean is theampall, agus modhan adhlacaidh ag innse pàirt de’n sgeul sin agus litreachas Clasaiceach agus Ceilteach a’ cur ris, is tha móran air a chur fa’r comhair an so mu’n dòigh-beatha a bh’ aig ar sinnsearan troimh na linntean, is mu’n chreideamh ’s mu’n t-saobh-chràbhadh a bh’ aca.

Tha an sgeul fada o bhith ullamh. An duine bhios beò ’s a leughas an ceann leth-cheud bliadhna eile, gheibh e fiosrachadh gu math nas coimhlionta air na seann Cheiltich. Chan eil ach dà mhìos no mar sin bho thainig am follais ann an Sealtainn innealan agus usgairean


[TD 90]

a chàiricheadh anns an talamh roimh ’n bhliadhna 800 A.D., agus tha iomadh duilleag eachdraidh mar sin ann a thionndaidheas an spaid fhathast. Ach gleidhidh an leabhar so a ùghdarras airson grunn math bhliadhnaichean.

R. McT.


Joseph Jacobs, <eng>Celtic Fairy Tales.<gai> (Frederick Muller. 12/6.)

Shaoil mi, gus an dé, gu robh mi na bu shine, ’s na bu stòlda, ’s na bu raige na thà mi. Nach biodh tlachd agam a chaoidh tuilleadh ann an sgeulachdan faoine, gun bhun gun bhàrr, mu shìdhichean is mu bhuidsichean is mu nithean mar sin agus a robh daoine a’ creidsinn nuair a bha an saoghal nas òige na thà e. Ach Obh, Obh! ’s ann a bha mo chuimhne air dìobradh, is thainig e thugam nuair a leugh mi ’n leabhar so gu bheil na creutairean neònach sin cho beò ’s a bha iad a riamh, is cho èasgaidh.

Abair èasgaidh! Cha robh nì air an smaoinicheadh na seann sgeulaichean Ceilteach nach gabhadh dèanamh le sìdhiche, no le dia, no le laoch. Dh’ fhàg sin am mac-meanmna saor o uallach sam bith, ach a bhith ruiteireachd ’s a’ bocadaich, a’ leum anull gu cùirt Rìgh na Frainge, no a’ ruighinn na Gréige ann an aon shitheadh. Mur do ràinig iad Ameireaga bha iad eòlach air Tìr nan Og is Tìr fo Thuinn, agus is cinnteach gun tug sin iad letheach-slighe co-dhiùbh?

Ach air cho cian is air cho bras ’s a tha an siubhal, tha nàdur nan daoine anns na creutairean iongantach so, is ionnsaichidh an leughadair beagan mu dheighinn a cho-chreutairean fhéin.

[Sanas]


[TD 91]

[Sanasan]

Anns an taghadh so a rinn Lucia Turnbull air na sgeulachdan a chruinnich Joseph Jacobs, is a chuir e an clò an toiseach an 1892, is ann do dh’ Eirinn a bhuineas a’ chuid as motha: mar a chaidh Cormac Mac Airt gu Tìr nan Sìdhichean, mar a thug Mac Conglinne air an lon-chraois dealachadh ri Cathal, mar a chuireadh Clann Lir ann an cruth eala, mar a thug Fionn is a bhean a char á Cù Chulainn. Chan eil ach corra sgeulachd ann á Albainn no as a’ Chuimrigh.

B’ fhiach do phàrantan Gaidhealach an leabhar so a thoirt do an cloinn, mur a leugh a’ chlann an cànan fhéin. Agus cuiridh e uair a thìde no dha seachad gu dòigheil do na pàrantan cuideachd.

R. McT.


Leabhar Bliadhnail Ard-sgoil an Obain (1958)

Bha sinn toilichte am bliadhna a rithist leth-bhreac fhaighinn de’n leabhran so, agus ochd duilleagan fhaicinn ann de Ghàidhlig ghlan, eadar sgeul is dhàn. Chan iongnadh leinn idir ged a bhiodh sin mar sin. Tha deagh Ratharsach air ceann na sgoile, tha dithis Leódhusach a’ teagasg na Gaidhlig, is tha bard Leódhusach eile a’ teagasg Beurla anns an sgoil. Chan eil duine de’n cheathrar ud, Iain MacGilleathain Dòmhnall MacThòmais, Domhnall Moireasdan agus Mac a’ Ghobhainn, aig nach eil ùidh mhór ann an Gàidhlig. Bha sinn toilichte cuideachd rud fhaicinn ann bho charaid Gairm, Ollachar MacIlleMhartainn á Muile. Bithidh làn dùil againn tuilleadh a chluintinn bho na gillean is na caileagan a sgrìobh na h-earrannan so.


[TD 92]

Anthony Dilworth, <eng>Mainland Dialects of Scottish Gaelic.<gai> (The Abbey Press, Fort Augustus, 1958.)

Anns na naoi duilleagan a tha anns an leabhran so tha Anthony Dilworth a’ deanamh iomradh air dha no trì nithean a tha comharrachadh dual-chainntean na Mòrthir, mar a tha an dòigh a tha aca air fuaimneachadh faclan mar a tha duan agus dubhan air an dara làimh, no faclan mar a tha falbh agus seirbheis (anns a bheil <eng>svarabhakti vowel<gai>) air an làimh eile. Le bhith beachdachadh air comharraidhean mar so, tha e a’ tighinn chun a’ cho-dhunaidh gu bheil sgaradh eadar dual-chainntean taobh-an-ear is taobh-an-iar na Mòrthir, agus buntanas eadar dual-chainnt taobh-an-iar Siorrachd Inbhirnis agus dual-chainntean Uibhist is Bharraidh,mar a bhiodh nàdurrach ann an seann chrìochan Mhic ’ic Ailein, agus gu bheil lorg a’ bhuntanais tha so ri fhaicinn air Gàidhlig na Ceapaich. Ach aig an aon àm, tha buntanas aig Gàidhlig na Ceapaich ri Gàidhlig Siorrachd Pheairt, rud a bhiodh nàdurrach cuideachd is an dà chrìoch, mar gum b’ eadh, fosgailte dh’ a chéile. Tha dà mhap aig deireadh an leabhrain a’ deanamh dealbh air crìochan nan dual-chainntean sin, agus a’ sealltainn dhuinn gu bheil crìoch eile eatorra anns a bheil an dà dhual-chainnt rudeigin measgaichte.

* * * * * *

Bha móran de ar luchd-leughaidh a’ faighneachd cuin a nochdadh an cruinneachadh a gheall muinntir John Grant, an Dun-éideann, de ainmean is de phrìsean gach leabhar Gàidhlig a tha fhathast ri fhaotainn an clò (Gairm, Leabhar lv, d. 374). Tha muinntir John Grant airson innse do ar luchd-leughaidh gu bheil iad duilich gun deach dàil anns an obair so, ach nach fhada tuilleadh gus am bi i ullamh.

[Sanas]
