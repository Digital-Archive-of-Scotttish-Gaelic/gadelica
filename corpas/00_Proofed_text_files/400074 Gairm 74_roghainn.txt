[TD 107]

THALL ’S A-BHOS

(1) Bord leasachaidh na Gaidhealtachd agus nan Eilean.
le TOMAS M. MACCALMAIN

Tha cóig bliadhna air dol seachad bho chuireadh air chois am Bòrd Leasachaidh, agus feumar aideachadh nach urrainnear dùil a bhith ri móran adhartais fhaicinn ann an cóig bliadhna. Cha shaoileadh duine tùrail sam bith gun cuireadh Bòrd no buidheann sam bith ceart ann an cóig bliadhna suidheachadh a dh’éirich mar thoradh air dà cheud bliadhna de dhearmad is mhì-cheartas.

A dh’aindeoin sin, faodar barail a thoirt air an dòigh anns an deachaidh am Bòrd an car na h-oibre chudthromaich a dh’earbadh riutha. A bheil coltas ann gu bheil am Bòrd a’ tuigsinn an t-suidheachaidh a tha f’an comhair? A bheil comharradh ann air iad a bhith a’ dol an gréim anns an t-suidheachadh air mhodh a dhùisgeas dòchas a thaobh na h-aimsir ri teachd anns a’ Ghàidhealtachd?

Chan eil am Bòrd Leasachaidh idir gun chothrom no gun chumhachd. Cho fad ’s a chì mise, tha an t-Achd Pàrlamaid a chuir am Bòrd air chois air tùs a’ toirt don Bhòrd gach ùghdarras air a bheil feum aca, agus chan eil am Bòrd idir gann de dh’airgead. Cha mhotha na sin a tha am Bòrd gann de sgioba dhaoine comasach, ealanta agus fiosrach anns gach cuspair aig a bheil buntainneas ri cùisean anns a’ Ghàidhealtachd.

Anns a’ cheud iomradh bhliadhnail a chuir iad a-mach thug am Bòrd cunntas air gach seòrsa cosnaidh a bha anns an amharc aca a chum beòshlaint chothromach a chur an tairgse sluagh na Gàidhealtachd. Anns a’ cheud àite anns an t-sreath chuir iad obair-fhearainn, ged a thubhairt iad nach robh móran creideis aca ann an croitearachd. Còmhla ri obair-fhearainn chuir iad obair-choille, luchd-turais agus iasgach, agus còmhla riu sin cosnaidhean ùra no oibrichean ùra a dh’fhaodadh tòiseachadh.

[TD 108]

Anns na cóig bliadhna bho thòisich iad cha robh am Bòrd idir ’nan tàmh. Is iomadh rùn air an do bheachdaich iad; cha tearc idir na h-oibrichean agus na cosnaidhean ùra a thòisich iad. Cha eil iad idir gann a fhuair cuideachadh agus misneachadh bhon Bhòrd an làmh a chur ri seirbhis no cosnadh ùr. Gun teagamh, bha oidhirpean ann a thòisicheadh ach nach tàinig gu buil. Bha feadhainn ann a chaill airgead agus chaill am Bòrd fhéin airgead air tàillibh an leithid sin, ach cha choire sin idir. Far a bheil làmh ga cur ri saothair am fearann no raon ùr, chan urrainn sùil a bhith ri soirbheachadh bras no buan a h-uile uair.

Tha mise co-dhiù deònach teadhar gu math fada a thoirt don Bhòrd Leasachaidh. Cha bu mhath leam an cuingealachadh air dhòigh sam bith, agus tha mi deònach feitheamh gu foidhidinneach ùine mhath fhathast mus toir mi breith air ciamar a tha a’ dol leotha.

Chan iarrainn an dràsda ach dà cheist a thogail mu thimcheall a ’Bhùird.

An toiseach, a bheil am Bòrd an cunnart barrachd ùidh a nochdadh ann an taobh sear na ann an taobh siar na Gàidhealtachd? Tha fhios agam gun do chuireadh air chois gnothaichean ùra air an taobh an iar agus anns na h-Eileanan, ach is beag iad, gan gabhail còmhla, an coimeas ris na muillionan airgid a thàtar a’ rùnachadh cur amach an oibrichean móra air an taobh an ear de mhór-thir na Gàidhealtachd. Nach coma cia dhiubh as ann an Ionar-Gòrdain no an Glaschu a tha òigridh Innse-Gall, mur eil iad ann an Innse-Gall fhéin? Bu mhath leam barrachd smuain ga chleachdadh, agus le cabhaig, air ath-bheothachadh nan Eilean agus na mór-thir an iar.

A rithist, carson a tha am Bòrd cho Gallda? Chan abair mi dad an aghaidh an Ridire Raibeart Grieve, ceud cheann-suidhe a’ Bhùird. Is fada bho chuir mi eòlas air agus is aithne dhomh gu math an obair a rinn e. Bha mi fhìn agus e fhéin ’nar co-luchd-oibre air Comunn eile bliadhnachan air ais, agus fhuair mi eòlas an uair sin air a thàlantan agus a ùidh anns a’ Ghàidhealtachd, ach cha Ghàidheal e anns an t-seagh gu bheil tuigse aige bhon taobh a-staigh air fiosrachadh an t-sluaigh a bha bho chionn linntean a’ strì ri muir is fearann anns a’ Ghàidhealtachd. Chan eil aobhar agam a chreidsinn gu bheil barrachd eòlais no tuigse aig an ridire Ghallda a tha an déidh a leantainn mar cheann-suidhe. Tha mi glé thoilichte gu bheil mo charaid, Seumas Grannd, ceann-suidhe Coimisean nan Croitearan, a nis ’na bhall den Bhòrd, ach a bhàrr air-san có eile a tha anns a’ Bhòrd aig a bheil fìor fhiosrachadh mun fhìor Ghàidhealtachd? Cho fad ’s as aithne dhòmhsa, chan eil gin de bhuill a’ Bhùird comasach air a’ Ghàidhlig a labhairt. ’S dòcha nach coire sin, ach is easbhaidh e.

Chan fhàidh mise, mar Mhaighistir Lachlann Loch Carann no mar Choinneach Odhar Fiosaiche, gidheadh, ag amharc romham, chì mi

[TD 109]

eachdraidh na Gàidhealtachd anns an leth-cheud bliadhna eadar seo agus a’ bhliadhna A.D. 2020 car mar seo.

Eadar an dràsda agus. deireadh an fhicheadamh linn seo chì mi a’ Ghàidhealtachd an Iar a’ sìor lìonadh le sluagh coigreach a thig innte iad an t-samhraidh, a gheibh seilbh air fearann agus taighean, am a dh’fhàgas na bailtean Gàidhealach falamh fàs fad a’ gheamhraidh. Fàgaidh sin gum bi nas lugha agus nas lugha de na Gàidheil fhéin air am fàgail a’ cosnadh beòshlaint ’nan tìr féin. Dùnar sgoil ás déidh sgoile agus eaglais ás déidh eaglaise anns na sgirean dùthchail, agus gu bras theid a’ Ghàidhlig á cleachdadh mar chainnt làitheil an t-sluaigh.

Roimh dheireadh ar linn fàgar a’ Ghàidhealtachd mar fhàsach ach ré àm an t-samhraidh an uair a thig na coigrich ’nan sgaothan a thuineachadh an àite nan Gáidheal a bha ann.

Ach aig toiseach an aona linn thar fhichead tòisichidh daoine ri fuireach anns a’ Ghàidhealtachd a rithist—chan ann as t-samhradh a-mhàin ach fad na bliadhna—agus sìnear ri cosnadh fhaotainn an sin, agus sin a chionn is nach bi àite eile ann. Tha àireamh sluagh an t-saoghail a’ fàs gu h-eagalach bras, agus feumar fa-dheòidh na ceàrnan falamh fàs àiteachadh. Bidh goireasan siubhail an cead dhaoine thar nas aithne dhuinne an diugh. Bidh iomadh goireas eile aig daoine. Aitichear na glinn agus lìonar na h-eileanan le sluagh, ach cha bhi sgeul air na Gàidheil a bha ann!

Tha mi an dòchas nach ann mar seo a thachras, ach tha eagal orm. Tha mi an dòchas gun lorgar dòighean air uimhear agus as urrainn de na Gàidheil a chumail an ìre mhaith de shoirbheachadh ’nan tìr fhéin. Có air bith eile iad a thig a dheanamh an dachaigh agus a dh’fhaotainn beòshlaint anns a’ Ghàidhealtachd agus na h-Eileanan, is e mo dhùrachd gum bi na Gàidheil an sin ’nan lìonmhorachd.

Is e Bòrd Leasachaidh na Gàidhealtachd agus nan Eilean, an dlùth co-oibreachadh le Coimisean nan Croitearan, aig a bheil cothrom agus dleasdanas mise a dhearbhadh a bhith ’nam fhàidh bréige.


(2) Co-mhaoineas no co-fhlaitheachd?
le TARMOD MACIOMHAIR

Bho chionn linntean a-nis tha sinne ann am Breatainn air a bhith cleachdte ri dòigh-beatha anns a bheil saorsa air a meas gu mór. Tha guth-taghaidh aig gach duine a tha a thuilleadh air ochd bliadhna deug a dh’aois is tha cothrom aig neach sam bith a bhith ’na choimhliche air son Pàrlamaid cho fads a phàigheas e no i an taisg a tha air iarraidh. Gu dearbh, tha daoine ann an dùthchannan eile

[TD 110]

air feadh an t-saoghail, mar a tha a’ chuid mhór de na daoine dubha ann an Rhodesia, a choimheadas ri ar dòigh-beatha le farmad is iad fhéin air an cumail sìos le smachd trom. Faodaidh sinne ann a seo ar smaointean fhoillseachadh gu saorsnail, gun eagal oirnn, rud nach urrainn do mhuilleanan nar saoghal. ’Sann le dòrtadh fala is strì a chaidh an dòigh-beatha seo a chosnadh air ar son, ach a bheil sinne measail oirre?

’Se collas òigridh an là an diugh, gu h-àraidh cuid de na sgoilearan anns na h-oilthighean againn, nach eil. Chan eil cha mhór seachdain a’ dol seachad nach cluinn sinn mu dheidhinn buidheann air choireigin dhiubh a’ cur an aghaidh nì a choireigin a tha ceàrr leotha anns an dùthaich againn neo, gu tric, ann an dùthchannan eile air feadh an t-saoghail. Ach, gu mì-shealbhachail, ’sann ainneamh a bhios iad a’ gairm fianais gun bhuaireas a bhi ’nan cois. Saoilidh mi gu bheil tuilleadh ’s a chòir aig na polais againn ri dheanamh gun a bhith cur an sàs ri daoine òga aig am bu chòir barrachd ciall a bhi.

Ach ged a tha na sgoilearan agus an companaich mar a tha iad, tha mi beachdachadh gur ann nas miosa buileach a tha móran de na bhios gan càineadh. Tha na sgoilearan, co-dhiù, a’ gabhail gnothach ri nithean a tha dol air adhart anns an t-saoghal, is tha iad a’ deanamh soilleir am beachdan orra, ach tha chuid mhór de luchd ar dùthcha a chàineas na sgoilearan agus ’se sin cho fads a théid. Coimheadaidh iad ris an telebhisean no éisdidh iad ris an réidio is crathaidh iad an ceann le facail fhiosrachail, làn feallsanachd mar “Nach eagalach sin!” is, an deidh sin, gabhaidh iad an suipeir mas caidil iad gun smuain eile air a’ chùis. Is ioghantach gum b’urrainn don dà bhuidheann fuireachd ri taobh a chéile ach ann an co-fhlaitheachd mar tha an seo.

Chan eil teagamh sam bith nach eil móran anns a’ chinne-daonna, anns a bheil sinne fuireach, a tha ceàrr is feumach air atharrachadh ’Se chanas an fheadhainn òga gu bheil cus saibhreas aig ro bheag a dhaoine, is nam b’e co-fhlaitheachd fìor a bha seo, nach biodh cùisean mar a tha iad. Dé, mata, an roghainn acasan? Gu tric ’se feallsanaehd Mharcs a chuireas iad far comhair mar freagairt air trioblaidean an t-saoghail, neo co-mhaoineas mar a theirear ris an diugh. Tha an dòigh-beatha seo air a cleachdadh gu h-àraidh ann an Sìna is Ruisia, ged a their daoine nach e co-mhaoineas mar a dhealbhaich Marcs fhéin a tha ann an aon air bith de na dùthchannann sin. Co-dhiù, ’sann le coimhead air na dùthchannan sin a gheibh sinn an eiseamplair as fheàrr a th’againn de cho-mhaoineas. Dé a tha aige ri thairgse?

’Se bunait na feallsanachd seo nach eil eadar-dhealachadh sam bith eadar daoine, is do bhrìgh seo gur e na daoine obrach fhéin as còir riaghladh. A-nis, tha fios is cinnt nach eil nì ceàrr air a seo, ach nuair a sgrùdas sinne na h-eiseamplairean a th’againn den

[TD 111]

dòigh-beatha seo, chì sinn gu soilleir gur ann fada bho dhealbh Marcs a tha iad. Nach eil an eaglais nar latha féin rudeigin coltach ris a seo, is i air siubhal fada bho shoisgeul sìmplidh Iosa Crìosd. Tha móran ann am feallsanachd Mharcs a tha ciallach is math, ach ’se an cron as motha ’na dhòigh gun chuir e cùlaibh ri Cruthaidhear an domhain. Air sgàth gu bheil nàdur an duine mar a tha e, chan obraich feallsanachd sam bith ann am beatha duine mura bheil cuideachd is neart Dhé gha stiùireadh. Nach eil sgoilearan gu h-àraidh ann an Ruisia a’ cur an aghaidh nan uachdaran aca is iad a’ faighinn a-mach nach eil guth aca anns na tha tachairt anns an dùthaich aca fhéin. Ach faic am bheil saors aca cur an aghaidh nì sam bith? Nach do dh’fheuch iad ann an Hungaraidh is Czechoslovakia, is bha an t-arm Ruiseanach air am muin mus do choimhead iad riutha fhéin. Is e am Partaidh Co-mhaoineach aig a bheil a’ phrìomh-àite is tha beachdan aon neach gun mhóran feum. Gu dearbh, ma ma thionndaidheas sinn gu Sìna, tha seo buileach nas fìor ann an cleachdadh, ach tha fear ann an sin, saoilidh mise an aghaidh bunait co-mhaoineas, aig a bheil buaidh mì-nàdurra air son aon duine. ’Se sin Mao Tse-Tung. Tha esan air leabhar a sgrìobhadh agus tha mór-shluagh Shìna a’ gabhail ris, an fhìor no nach fhìor e, mar a tha na Crìosdaidhean a’ gabhail ris a’ Bhìobull. Ged a tha e coltach gu bheil caithe-beatha a’ mhór-shluaigh air a dhol a feabhas fo riaghladh Mhao, is ann aig prìs don duine—’se sin, a shaorsa. Tha e air a ràdh gu bheil fògarraich a’ taomadh a-mach á Sìna cho luaths as urrainn dhaibh, is bu chòir seo rabhadh is ionnsachadh a thoirt dhuinn, is gu h-àraidh do dhaoine a tha a’ moladh an dòigh-beatha aig Marcs, mar a chì sinne e ag obrachadh an diugh.

’Se tha cur ioghnadh ormsa nach eil feadhainn a tha a’ cumail suas co-mhaoineas a’ tuigse nach b’urrainn dhaibh na nithean a tha iad a’ deanamh is a ràdh a seo a dheanamh fo stéidh Mhao neo Breisneibh. Nach tuig iad gu bheil againn dòigh-beatha ann an co-fhlaitheachd anns a bheil aon duine a’ cunntadh, agus anns a bheil cothrom aig duine a staid a chur a feabhas ma thig aig air.

[Sanas]

[TD 129]

CRIOMAGAN
A PAIPEIREAN AN T-ATHAIR CYRIL DIECHOFF
(air an cur thugainn leis an Ath. Mark Dilworth, An Abaid, Cille Chuimein)

(1) Mac Ian, <eng>Poacher<gai> Monaidh

Thainig e bial oidhche ionnsuidh seann bhothan beag monaidh s bha cho sgìth. Chaidh e stigh chunnaic e nadur leapa fraoch ann an oisinn a bhothan, agus bha n oidhche cho fliuch. Smaonich e gun gabhadh e fasgadh gu madainn anns a bhothan. Bha da mhiolchu aige agus shin iad iad fhein lamh ris ri taobh an leaba. Cha robh e fada ann a sin, dar a bheothaich e teine dhe fraoch. Thainig coltach cearc a stigh, agus shin i fhein ris an teine. Bha na h-iteagan aichce fas cho mor leis a bhlaths; thionndaidh e san leaba; Bheist thuirt esan, s tu tha fas mor. Tha m’iteagan g’at leis a bhlaths—eirich agus ceanghail do chuid chon. Cha neil rud agam a cheangalas iad. Thug i roineag as a ceann, agus thilg e air a mhaide bha gu h-airde; leum na coin n’ greim innte; thuirt ise: teannaich a roineag. Mu dheireadh bhrist a mhaide air an robh n roineag. S do chunnaic i so, bha na coin n’ greim innte. B’fheudar dhi falbh, s ghabh na coin as a deigh; eadar sin agus bial n latha thainig na coin dhachaidh thun na bhothan. S gann gu robh fionnadh idir air fear diubh. Dh’eirich e dh’fhalbh e. Dar a bha e faisg an n tigh aige fhein thainig bhean mach na coinneamh agus thuirt e: bi tapaidh tha bean n’ lagan gun duil a bhi beo. Dh’iarr e biadh oirre, s’ theid mise go coimhid. Rainig e n tigh, bha i sin a laidhe. Rug e air an aodach a bh’air air uachdar n leabhaidh, s bha n darna taobh dhe’n chioch dhi, bha na h-airnean aice fradharc. Agus thuirt i ris: gural (?) gun’d’fhuair mi gu so fhein, ach nan robh tarrainn n t-seana chu aig a chu og agus fiaclan chu og iag an t-seana chu cha tainig mise gu so fhein. Sin sgialachd bean a laga, banabhuidsich mhoir agus Murchaidh Mac Ian.


(2) Oran Diùrach, a thug sagart Sasunnach gun Ghàidhlig do Mhgr. Cyril

Seisd:
O is truagh, is truagh nach deachaidh mi
O is truagh, is truagh nach deachaidh mi
O gura truagh, a ghaoil is a luaidh
Nach deachaidh mi suas mu’n bhuair do ghealladh mi.

[TD 130]

I
Chunnaic mi thall an glean a gearradh rud
Maighdeann bhoidheach is chord a pearsa rium
Choisich mi null ’s nuair chaidh mi dhi dluth
Bha maise ’na gnuis a dhuraichd leannan dhomh.

II
Labhair mi rithe am briathran taitneach
“Tiugainn leam fhin do thir nan cabairean,
Diuraidh nam fiadh o’n ’s ann bha thu riamh,
’S chan ith thu do bhiadh gun sgian is gramaiche.”

III
Labhair i rium ’s i tionndadh athghoirid,
“Bharalaich thu mar iompaidh caile mi
Falbh leat fhein gun phosadh, gun chleir
’S math dh’fhaoidte ’na dheidh bhith mearsadh dhachaidh bhuat.”


(3) Marbh-rann do Mhaighstir Astley, uachdaran Arasaig, a chaidh a bhathadh ann an America

Thainig fios air a’ chuain
Air an fheasgar Diluain roimh Dimairt
Gun do chailleadh ar n-uachdaran caomh.
Bithidh sinne. ’ga chaoidh gu brath.

Chaidh am bata ’na p(h)iosan fo’ bhonn.
Bha na botunnan trom anns a’ bhurn.
Bha ’n abhainn ag eiridh ’na mill 
’S chaidh fear a’ chuail riomhaich do’n ghrunnd.

Bha e ’na shnamhaiche treun
Ged nach dianadh sid feum anns an am
Gun ni air am faigheadh e greim
Ach sruth na h-aoibhne a’ raoicil mu’ cheann.

’S mor an naidheachd ’san tir.
Dh’fhag e na milltean fo sprochd.
An t-iasgair a b’fhearr a bh’aca thall.
’S iad a’ tighinn a nall le’ chorp.

(Rinneadh an t-òran seo le Raghnall Domhnallach, de mhuinntir Arasaig, athair Iain Dòmhnallach, Caiptean, Samalaman. Ghabh an Caiptean an t-òran do Mhgr. Cyril san Dùbhlach 1932. Bhàthadh Astley, a réir aithris, a’ dol a-null air Niagara, e fhéin ’s a <eng>valet<gai>).

[TD 131]

GINTINNEACHD

(2) Mac-an-duine

le RAGHNALL MACLEOID

(Oilthigh <eng>Newcastle upon Tyne<gai>) (eadar-th. le R. McT.)

Tha e gu math nas dorra dualchas a rannsachadh ann am mac-an-duine na tha e ann am fàs-bheairtean eile. ’Se as adhbhar dha seo nach urra dhuinn daoine a chrosadh ri chéile mar a thig e nar sròin, gus an dualchas a lorg a thaobh comharradh àraidh. Agus a bharrachd, tha ginealach an duine cho fada (mu fhichead bliadhna) taca ris a’ mhór-chuid de sheòrsachan, agus mus biodh na h-oghaichean ann bhiodh am fear rannsachaidh ’na bhodach. Mar sin, fhuair sinn a’ mhór-chuid de’n fhiosrachadh a th’againn mu dhualchas an duine bho bhi sgrùdadh shloinnidhean teaghlaichean, no a bhi a’ rannsachadh nan comharraidhean sin a tha nas fhasa smachd a chumail orra, leithid nan seòrsachan fala, no comharraidhean a tha ag éirigh bho chaochlaidhean ann an àireamh no ann an structair nan cromosom.


Caochlaidhean cromosomach:

1. Cromosoman <eng>sex<gai>

Eadar-dhealachadh cho faicsinneach ’s a gheibh sinn anns’ a chinne daonna, ’se gu bheil mu dhara leth an t-sluaigh fireann ’s an leth eile beireann. ’Se 46 àireamh dùbailte nan cromosom anns an duine: ’se sin 23 càraidean. Ach ged a tha 46 cromosom aig fir ’s aig mnathan, tha aon charaid ann a tha diofaraichte: caraid nan cromosom <eng>sex<gai>. Ris na cromosoman eile their sinn na h-autosoman. Ann am mnathan tha an dà chromosom <eng>sex<gai> de’n aon ìre agus de’n aon chumadh, agus their sinn cromosom X riutha. Ach chan eil aig fir, gu nàdurra, ach aon chromosom X. Tha an cromosom eile de’n chàraid nas lugha, agus their sinn ris an cromosom Y. Tha mar sin na mnathan air an comharrachadh mar XX, agus na fir mar XY. Tha an dealachadh seo a thaobh chromosoman eadar fir agus mnathan ri lorg cuideachd anns a’ mhór-chuid de ainmhidhean ’s ann am móran lusan. (Ach ann an cuid de fhàs-bheairtcan. leithid eòin is dealain-dé, tha XY aig a’ bhoireann is XX aig an fhireann).

[TD 132]

A chionn ’s gu bheil seòrsa boireann a’ chinne-daonna XX, chan urra dhi ach aon seòrsa ugh a dheanamh, ’se sin ugh le cromosom X. Ach is urrainn do na fir dà sheòrsa sìl a dheanamh: sìol anns bheil cromosom Y, agus sìol anns a bheil cromosom X. Tha e soilleir bhon a seo gur h-e an t-athair a tha toirt an ìre gnè no <eng>sex<gai> an leanaibh. Ma tha ugh anns a bheil cromosom X air a dheanamh torrach le sìol anns a bheil cromosom Y, bithidh cromosom X agus cromosom Y anns an leanabh, agus mar sin ’se balach a bhi ann, ach ma tha ugh le cromosom X air a dheanamh torrach le sìol anns a bheil cromosom X, ’se nighean a bhios ann.

Uaireannan tha an roinn mheiósach, a tha tachairt aig ám deanamh nan gamaitean, mì-nàdurrach, agus chan eil na cromosoman <eng>sex<gai>a’ dealachadh bho chéile. Thig ais a seo uaireannan ceallan sìl agus ceallan uighe anns a bheil àireamh mhì-nàdurrach de chromosoman <eng>sex<gai>, no as dòcha dìth chromosoman de’n t-seòrsa seo. Ma tha cealla de’n t-seòrsa seo a’ compàirteachadh anns an torrachadh, gheibh sinn duine-beag anns a bheil àireamh mhì-nàdurrach de chromosoman <eng>sex<gai>.

[Dealbh]

Anns an fheadhainn mheangach, tha mar as trice meangan annta de chaochladh seòrsa. Far a bheil boireannach le <eng>Turner’s Syndrome (XO)<gai>, mar eisimpleir, tha i mar as trice beag, gun chus comas inntinn, agus cha bhi an t-ugh-lann a’ tighinn gu ìre innte. Far a bheil fireannach le <eng>Klinefelter’s Syndrome (XXY, XXXY 7c)<gai> cha teid aige air sìol a dheanamh, tha e gann de chomas inntinn, agus gu tric tha e fad-chasach. Chì sinn, ma tha cromosom Y dhìth, gu bheil an duine-beag boireann, agus ma tha cromosom Y ann, tha e fireann. Ach chan eil na comharraidhean gnètheach gu léir air an riaghladh le gineachan air na cromosoman X agus Y. Tha pàirt dhiubh, mar a tha suidheachadh an fhuilt air a’ bhodhaig agus comharraidhean dàrnach eile, air a riaghladh leis na gineachan air na h-autosoman. Tha grùnn mhearachaidhean eile ann am

[TD 133]

mac-an-duine, leithid <eng>penta X syndrome (XXXXX)<gai> agus <eng>XYY syndrome<gai>. Fireannaich aig a bheil cromosom Y a bharrachd (XYY), is àbhaist dhaibh e bhi air leth àrd agus buaireasach.

Tha tricead nam mearachaidhean sin a’ ruith eadar aon anns gach 400-600 pàisd fireann le <eng>Klinefelter’s syndrome (XXY)<gai> agus aon anns gach 750 pàisd boireann le <eng>Triple X<gai>, gu aon anns gach 3,500 pàisd boireann le <eng>Turner’s syndrome (XO)<gai>. Ach bhiodh <eng>Turner’s syndrome<gai> a’ tachairt na bu trice mura biodh uiread de na leanaibhean seo gan call mus bi iad tìdeach. Bithidh meang air choreigin anns na cromosoman <eng>sex<gai> ann an aon leanabh a-mach á 250, agus mura b’e na tha gan call mus bi iad tìdeach is dòcha gum biodh aon as a’ cheud le meang de’n t-seòrsa seo. Tha seo a’ gabhail a-steach an dà chuid àireamhan meangach de chromosoman <eng>sex<gai> agus cuideachd far a bheil na cromosoman sin nas fhaide no nas giorra na ’n àbhaist. Faodaidh an cromosom Y a bhi de chaochladh faide, agus mura bheil e glé ghoirid gheibh sinn fireannaich gun mheang. Tha fhios againn gu bheil an cromosom Y de dh’atharrachadh faide ann an sluaghan air leth. Tha cromosom Y fada aig móran de shluagh Seapan, mar eisimpleir, agus cromosom Y an ìre mhath goirid aig móran de shluagh nan Innseachan.


2. Na h-autosoman

Tha 22 càraid de autosoman aig mac-an-duine, agus aon chàraid de chromosoman <eng>sex<gai>. Faodaidh atharrachadh tachairt ann an àireamh nan autosom ann an ceallan mhic-an-duine, agus ’se an t-atharrachadh air a bheil sinn gu sònraichte eòlach am fear sin a tha ag adhbharachadh <eng>Down’s syndrome<gai> no cuthach mongolach. Far a bheil meang de’n t-seòrsa seo air duine tha mar as trice trì aca de chromosom 21, an àite dhà. Tha seo fìor ann an 96.5% de na ceusachan, agus canaidh sinn mongolachd àbhaisteach ris a seo. Chan eil ach pàirt de chromosom 21 ri lorg trì uairean anns a’ bhuidhinn eile (3.5%) de cheusachan, agus canaidh sinn mongolachd atharraichte riutha seo. Ach cha bheachdaich sinne ach air mongolachd àbhaisteach.

’Se na comharraidhean a lorgas sinn air <eng>Down’s syndrome<gai> gum bi an duine easbhaidheach ann an comas inntinn, goirid ’na bhodhaig, le pàtranan neo-àbhaisteach de na strìochagan-meòir agus na strìochagan-boise, agus dualtach do ghalairean, leithid <eng>leukaemia<gai>. Gheibhear am meang seo mar 1 anns a 650 leanabh a tha ga bhreith. Tha ceangal eadar mongolachd àbhaisteach agus aois na màthar: mar eisimpleir 3.15% leis a’ mheang seo ma tha am màthair 45 bliadhna a dh’aois no barrachd, agus 0.04% ma tha am màthair fo aois 30.

[TD 134]

Tha beachd againn air meangan eile ann am mac-an-duine a tha a’ tighinn bho atharrachadh ann an àireamh nan autosom; mar eisimpleir, faodaidh trì de chromosom 17 a bhi ann an duine. Tha daoine anns a bheil seo, a’ fàs ann an dòigh neo-àbhaisteach agus mar as trice tha iad a’ bàsachadh òg. Ann a seòrsachan eile, tha pìos de dh’autosom air a chur ri, airneo a dhìth air, cromosoman na cealla. Ma chaillear pìos de chromosom 5 gheibh sinn an <eng>‘cri du chat’ syndrome<gai>. Tha dìth comas inntinn agus cuirp air daoine air a bheil am meang seo, tha na cluasan aca ìosal air an cinn agus tha aodannan plaomach bàn aca. Leanabanan a tha de’n t-seòrsa seo samhlaichear an gal ri mialaich cait, agus b’ann mar sin a fhuair an <eng>syndrome<gai> an t-ainm.

Tha e soilleir gu bheil a’ chuid as motha de dh’atharraichidhean ann an còmhlan chromosom mhic-an-duine an dara cuid marbhteach airneo a’ tighinn am bàrr mar fhàs a tha meangach. Tha e fortanach gu bheilear a’ call, mus tig iad gu ìre, a’ chuid as motha de na troman a dh’fhàgadh leanabh cearbach le meangan cromosomach, ged nach e seo as adhbhar, mar a thuigeas sibh, air gach call de’n t-seòrsa. Tha e air a mheas gu bheil mu 20% de’n chall mhì-thìdeach seo ann an Ameireaga a’ tighinn bho mheangan cromosomach (tha seo a’ gabhail a-steach mu 100,000 breith) agus gu bheil 15,000 leanabh air a. bhreith gach bliadhna ann an Ameireaga air am bi ciorram, no dìth comas inntinn, no meang a thaobh <eng>sex<gai>, air sgath dìth cromosomach.

Tha atharraichidhean anns a’ chòmhlan chromosom, no anns na gineachan ann am fàs-bheairt, a’ nochdadh ann an dreach ’s an cumadh nan daoine anns a bheil iad: ’se sin ri ràdh, ma gineteip air atharrachadh ann am fàs-bheairt, bithidh atharrachadh ann am phenoteip (ann an dreach ’s an cumadh) na fàs-bheairt sin. Canaidh sinn ris na h-atharraichidhean sin muthaidhean. Tha sinn air sùil a thoirt air muthaidhean, anns an duine, a tha a’ tighinn bho chaochlaidhean ann an structair ’s an àireamh nan cromosom agus chì sinn a nis mar a tha muthaidhean gineach a’ tighinn gu buil ma ni sinn sgrùdadh air dualchas gineach.

[Sanas]

[TD 135]

(2) Gineachan bho Dhualchas

1. Seòrsachan Fala

’Se an riaghailt as fheàrr a th’againn air na seòrsachan fala an riaghailt ABO, far a bheil na seòrsachan air an eadar-dhealachadh a réir grunn ailealan, ’nam measg sin IA, IB agus i. Chan eil smachd aig IA agus IB air a chéile, ach tha i teicheach a thaobh IA agus IB. Na stuthan sin anns an fhuil leis an teid againn air eadar-dhealachadh a dheanamh eadar na seòrsachan fala anns an fiaghailt ABO, lorgar iad air uachdar nan ceallan deargfhuileach. ’Se prótain a th’annta, agus ’se an t-ainm a th’againn orra antigineachan. Daoine aig a bheil an seòrsa fala A, mar eisimpleir, tha antigine A aca air uachdar nan ceallan deargfhuileach. Gheibhear seòrsa prótain eile anns a’ roinn neo-cheallach de’n fhuil (am <eng>plasma<gai>). Canaidh sinn anticorp riutha sin. Duine aig a bheil seòrsa fala B, tha antigine B aige air uachdar nan ceallan

[Dealbh]

deargfhuileach agus an t-anticorp <eng>anti-A<gai> aige ’na phlasma. Tha na h-anticorpan sin, agus na h-antigineachan ris a bheil suathalas aca, a’ co-oibreachadh ann a leithid de dhòigh is gun teid na ceallan deargfhuileach ’nan cnap còmhladh. Bheir <eng>anti-B<gai>, mar eisimpleir, a tha ann am fuil dhaoine de sheòrsa O agus A, air ceallachan le antigine B gun teid iad ’nan cnap. Gheibhear ceallachan de’n t-seòrsa seo ann an daoine aig a bheil fuil de sheòrsa B agus AB. Mar sin chan fhaodar leasachadh fala a dheanamh eadar duine aig a bheil, mar eisimpleir, seòrsa A agus duine aig a bheil seòrsa B. Ma nithcar seo le mearachd faodaidh am bàs a bhi ’na lùib.

Daoine leis an t-seòrsa fala AB, chan eil anticorpan <eng>anti-A<gai> no <eng>anti-B<gai> aca ’nam <eng>plasma<gai> agus mar sin faodaidh iad leasachadh fala de sheòrsa sam bith a ghabhail. Agus faodaidh daoine aig a bheil in seòrsa O fuil a thoirt do dhuine sam bith, oir chan eil na h-antigincachan A no B anns an fhuil aca. Ach thoir an aire dha seo: ged is urrainn dhaibhsan le fuil AB leasachadh-fala a ghabhail bho dhuine sam bith, chan fheod iad fuil a thoirt seachad do dhuine nach buin do’n aon seòrsa riutha fhéin, agus air a làimh eile, ged is urrainn muinntir aig a bheil seòrsa O fuil a thoirt seachad do dhuine sam bith, chan fhuiling iad ach fuil de sheòrsa O mar leasachadh-fala.

[TD 136]

Tha ailealan aig lócus an ABO (agus aig na lócusan eile de sheòrsachan fala, leithid an lócus Rhesus agus an lócus MN mar a chì sinn) a’ tighinn o’n dualchas dìreach mar ghineachan Mendeleach:

[Dealbh]

Tha e soilleir bho: chrosaidhean mar seo, ma nithear rannsachadh air seòrsachan fala an leanaibh, na màthar, agus an athar air a bheilear a’ cur an leanaibh, gu faodar sealltainn có am fireannach nach eil ’na athair do’n leanabh. Ach chan urrainn fianuis gintinneil de’n t-seòrsa seo dearbhadh a thoirt gu bheil duine àraidh ’na athair do leanabh, oir tha móran fhireannach aig a bhi fuil de’n t-seòrsa a th’againn anns an eisimpleir seo shuas, ’se an AB. Ach ma tha an leanabh de sheòrsa A no B, agus am màthair de sheòrsa O, chan urrainn an t-athair a bhi de sheòrsa O.

Tha ceangal eadar cho buailteach ’s a tha daoine do ghrunnan ghalairean agus dé an seòrsa fuil a th’aca. Tha daoine leis an t-seòrsa O, de dh’iomadh treubh, 30% nas buailtiche do dh’ulsair peaptaic na tha daoine le seòrsachan eile de dh’fhuil, agus tha aillse stamaig nas trice a’ tighinn air daoine le seòrsa A na tha i air daoine eile. ’Se cùis-smaoin a th’ann gu bheil ciadad ìosal de dhaoine le seòrsa O anns na badan sin dhe’n t-saoghal far a robh a’ phlàigh cumanta uair, agus tha a leithid fìor a thaobh aiteachan far a robh a’ bhreac cumanta: tha ciadad an t-sluaigh le seòrsa fala A ìosal. Anns na h-Innseachan, dhearbhadh gu bheil a’ bhreac nas truime air daoine aig a bheil an aileal IA ’nam fuil. Tha grunn bheachd-smuaintean ann a tha a’ feuchainn ri mìneachadh a thoirt air a’ cho-cheangal a tha eadar galairean mar sin agus

[TD 137]

seòrsachan àraidh fala, ach gu ruige seo cha deach gin dhiubh a dhearbhadh.

Chunnaic sinn nach bu chòir do dhaoine le seòrsa fala A leasachadh-fala fhaighinn de sheòrsa B, oir tha seo a’ toirt air na ceallan deargfhuileach cnapadh agus tha e uaireannan ’na adhbhar bàis. Faodaidh na falannan a bhi an aghaidh a chéile ann am màthair ’s anns an leanabh gun bhreith, agus faodaidh i an leanabh a chall fada mus bi e tìdeach. Tha seo a’ tachairt ma tha an leanabh agus am màthair de dh’atharrachadh seòrsa fala, agus ma tha ao-dion ann tarsainn air a’ phlaseanta. Tha seo mar as trice a’ tachairt glé thràth ann am boireannach a tha trom ma tha e dol a thachairt idir, agus uaireannan chan aithnichear e mar chall leanaibh idir.

Tha sinn cha mhór a cheart cho eòlach air an t-seòrsa fala ris an can sinn Rhesus ’s a tha sinn air a’ chòmhlan ABO. Tha iomadh aileal eadar-dhealaichte aig an lócus gineach seo mar a tha r, R°, R², R¹, ’s mar sin air adhart, ach mar as trice chan eil daoine air an àireamh ach mar ro-rheasach agus neo-rheasach. Daoine a tha ro-rheasach, tha antigine rheasach air uachdar nan ceallan dearg-fhuileach aca, agus chan eil seo aig daoine tha neo-rheasach. Chan eil anticorp rheasach mar as trice ann am plasma fala nan daoine a tha ro-rheasach no neo-rheasach, ach gabhaidh a leithid fàs ann an <eng>plasma<gai> duine aig a bheil fuil neo-rheasach, le obair antigine rheasach. Tha seo uaireannan a’ tachairt nuair a tha boireannach trom.

Ma tha am màthair neo-rheasach (rhrh) agus an t-athair ro-rheasach (Rth no thh) faodaidh an leanabh gun bhreith a bhi ro-rheasach. (Bithidh e ro-rheasach an còmhnaidh mas e gineteip an athar Rth). Uaireannan tha cearban a’ tachairt anns a’ phlaseanta faisg air tìde a’ bhoireannaich agus tha sùghadh fala eadar am màthair agus an leanabh. Ma thachras seo, tha an antigine rheasach ann am fuil an leanaibh a’ toirt air anticorp rheasach fàs anns a’ mhàthair. Mar as trice chan eil gu leòr de dh’anticorp air a dheanamh gu cron sam bith a dheanamh air a’ chiad leanabh, ach tha a’ chlann a thig an deigh sin buailteach do’n <eng>anaemia<gai> ris an canar <eng>erythroblastosis fetalis<gai>. Ann an ceusachan de’n t-seòrsa sin, tha anticorp rheasach bho’n mhàthair a’ toirt air ceallan dearg-fhuileach an leanaibh cnapadh agus mura cuirear fuil ùr anns an leanabh cho luath ’s a bheirear e, bàsaichidh e.

Tha iomadh seòrsa eile ann de fhuil, agus dhe na còmhlanan nas lugha ’se an còmhlan MN fear cho aithnichte ’s a th’ann. Tha daoine aig a bheil an gineteip MN (17.1% de dh’Albannaich á Glaschu) nas buailtiche do dh’fhiabhras rheumatas na tha daoine eile. Tha na còmhlanan nas lugha tha sin gu feum mhór dhuinn ann a bhi ag eadar-dhealachadh nam buidheannan dhaoine bho


[TD 138]

[Sanasan]

[TD 139]

gach treubh is fine air leth oir tha tricead nan aileal co-cheangailte ri treubhan àraidh. Tha na còmhlanan ABO agus Rhesus glé fheumail anns an t-seagh seo cuideachd. Bheir sinn tarraing nas mionaidiche air a seo fhathast.


2. Troimhe-chéile meatabolach

Mus teid againn beachdachadh air pàirt de’n troimhe-chéile a tha ag éirigh anns an duine air sàilleabh muthadh gineach, bu chòir dhuinn an toiseach lorg fhaighinn air mar a tha gine a’ toirt gu ìre comharradh àraidh ann an dreach no an cumadh an duine. ’Se aon chomharradh de’n t-seòrsa sin dath nan sùilean. Tha dà phrìomh dhath air sùilean mhic-an-duine, donn agus gorm, agus ’sa donn an comharradh smachdail. Tha daoine aig a bheil sùilean gorma ás aonais an stuth-dhath ris an can sinn melanin anns na fillidhean air uachdar iris na sùla, agus ’se an stuth-dhath dubh air cùl na h-iris a tha toirt an dath ghorm do na sùilean aca. Faodar an tomhas de mhelanin anns an iris atharrachadh fo bhuaidh ghineachan eile, agus gheibh sinn mar sin dathan eile, leithid glas is dubh, air na sùilean. Faodaidh gineachan de’n t-seòrsa seo an gine smachdail a mhùchadh gu tur. Ma tha sùilean gorma aig an dà phàrant, mar eisimpleir, mar as trice bithidh sùilean gorma aig a’ chloinn gu léir, ged a dh’fhaodas leanabh corra uair a bhi donnshuileach. Ma thachras seo tha e cheart cho dòcha gu bheil aileal nan sùilean donna aig an dara pàrant, ach bha e air a mhùchadh le gine eile.

Tha gnè anns na duine ris an can sinn ailbineachd. Tha seo a’ buntainn ri mu aon duine ann an deich mìle, agus na daoine anns a bheil a’ ghnè seo, tha sùilean pinc aca agus falt is craiceann geal. Mar as trice tha iad gun chomas melanin a dheanamh. ’Se melanin an stuth a tha ga dheanamh aig a’ cheann thall, an déidh do shreath thachartasan ceimiceach gabhail àite, agus tha gach ceum anns an t-sreath fo smachd beirmeir a tha a’ cruth-atharrachadh a’ phrótain. Tha beirmeirean air leth a’ cumail smachd air na ceuman eadar-dhealaichte anns a h-uile tachartas ceimiceach, eadar thogail agus mhilleadh, a tha dol air adhart nar bodhaigean. Tha daoine ailbineach mar as trice ás aonais aon bheirmeir a tha a’ cuideachadh ann a bhi deanamh mhelanin, agus tha am beirmeir seo a dhìth orra a chionns gu bheil iad a dhìth an aileil a dheanadh am beirmeir. An àite an aileil àbhaistich tha aileal muthaidh aca. Mar sin, tha na sùilean aca pinc, am falt geal, agus an craiceann gun dath. Tha na gineachan a’ cumail smachd air deanamh nam beirmeir, gach gine mar as trice a’ cumail smachd air co-chur aon bheirmeir.

Tha móran de ghalairean dualchasach ann am mac-an-duine ag éirigh á troimhe-chéile meatabolach, agus tha cuid dhiubh ag

[TD 140]

éirigh bho dhìth aon bheirmeir. An galair ris an can sinn <eng>phenylketonuria<gai>, mar eisimpleir, tha seo ag éirigh a chionns nach teid aig an adha air deanamh a’ bheirmeir a bu chòir <eng>phenylalanine<gai> a thionndadh gu <eng>tyrosine<gai>. ’Se bun a th’ann gu bheil <eng>phenylalanine<gai> meudachadh anns an fhuil. Daoine air a bheil an galair seo, tha iad glé fhad air chùl an comas inntinn. Tha an galair seo a’ bualadh mu aon duine ann an deich no fichead mìle. Leanabanan air a bheil seo, faodar a leigheas le bhi gan cur fo riaghailt bìdh anns nach eil móran <eng>phenylalanine<gai>.

Tha dealachadh eadar threubhan a’ chinne-daonna a thaobh an comais air feum a dheanamh de stuthan àraidh ann am a biadh. Tha clann de gach treubh a’ deanamh feum de’n t-siùcair a th’ann am bainne (<eng>lactose<gai>) mar mheadhon bìdh, a chionns gu bheil beirmeir aca air a bheil <eng>lactase<gai> a tha a’ briseadh sìos an stuth seo. Tha seòrsa eadar-dhealaichte de <eng>lactase<gai> aig inbhich, agus is urrainn dhaibhsan cuideachd feum a dheanamh de bhainne mar bhiadh. Tha seo fìor a thaobh na mórchuid de Chaucasaich, ach chan eil e fìor mu’n mhór-chuid de Afracanaich, agus móran de Asianaich, leithid nan Sìneach. Chan eil móran de dh’Afracanaich agus de Asianaich inbheach comasach <eng>lactase<gai> a dheanamh, agus mar sin chan urrainn dhaibh bainne a chnàmh. Is dòcha gur h-e sin as coireach nach tainig tuathanachas chruidh-bainne gu ire ann an roinn mhóir de Afraca ’s de Asia. Is dòcha cuideachd gur h-e seo an t-adhbhar nach eil cus aig Afracanaich agus Asianaich mu dheidhinn cuideachadh fhaighinn ann an riochd phùdar bainne, oir ma shluigeas duine bainne ’s nach teid aige air a chnàmh, bithidh gearain aig a stamaig!


3. Dualchas ceangailte ri <eng>sex<gai>

Tha grunn de chomharraidhean daonna ann a tha a’ sealltainn seòrsa mì-àbhaisteach de dhualchas, anns an t-seagh gu bheil iad ri ’m faicinn nas trice ann am fireannaich na tha iad an am boireannaich. Tha na comharraidhean sin ceangailte ri <eng>sex<gai>: tha na gineachan air an giùlan air a’ chromosom X.

Mar eisimpleir de chomharraidhean faicsinneach a tha fo smachd nan gineachan air a’ chromosom X, tha an dath-dhoille nach dealaich eadar dearg is uaine, héimofilia agus balbh-bhuidhre. Tha an dath-dhoille dhearg-uaine air mu 1% de bhoireannaich gheala anns an U.S.A., ach air 8% de fhireannaich gheala. Tha tricead na doille seo ann am boireannaich nas ùsle a chionns gu bheil dà chromosom X aig na boireannaich ’s gun ach an t-aon aig na fireannaich. Ma phòsas boireannach dath-dhall fireannach le fradharc gnàthach, bithidh fradharc gnàthach aig na nigheanan gu léir agus bidh na mic gu leir dath-dhall. Thoir an aire gur h-e fradharc gnàthach an comharradh a tha smachdail. Ach tha aileal

[TD 141]

[Dealbh]

(Xd) aig na nigheanan air son dath-dhoille a thuilleadh air fear (XG) air son fradharc gnàthach. Mar sin, ma phòsas iad duine aig a bheil fradharc gnàthach, bithidh 50% de na mic dath-dhall, ged a bhios fradharc gnàthach aig na nigheanan gu léir. Cha bhi dath-dhoille air nighean nas lugha na gum bi a h-athair dath-dhall agus a máthair an dara cuid dath-dhall airneo airson

[Dealbh]

dath-dhoille (Xd). Tha gineachan eile a tha ceangailte ri X, leithid héimofilia, a’ tighinn troimh’n dualchas anns a’ cheart dòigh.


4. Buaidh na coimhearsnachd

Anns a’ chaibideil mu dheireadh chunnaic sinn gu bheil comharraidhean àraidh, leithid àirde, cudthrom agus geurchuis, fo

[TD 142]

smachd grunn de ghineachan. Tha seo fìor cuideachd a thaobh dath a’ chraicinn a tha a’ tighinn bho melanin.

Anns na treubhan dubha tha móran de’n stuth seo air a sgapadh air feadh grunn fhillidhean craicinn, agus chan eil aig na treubhan le craiceann bàn ach beagan dheth, agus sin ann an aon fhilleadh de an craiceann. Tha grunn lócusan ghineachan a’ compàirteachadh ann a bhi a’ cumail smachd air an tomhas de mhelanin ann an craiceann mhic-an-duine, agus mar sin chan eil daoine uile-gu-léir dubh no geal, ach tha gach seòrsa de dhath donn orra cuideachd Tha seo follaiseach anns na ceàrnaidhean sin de’n t-Saoghal far na mheasgaicheadh daoine dubha is geala, leithid Brazil, Na h-Innseachan an Iar, U.S.A. agus Afraca-a-tuath.

Co-dhiù, chan e an gineteip againn a-mhàin a tha a’ riaghladh ar dreach ’s ar cumadh, ach a’ bhuaidh a tha aig ar gineachan’s aig ar coimhearsnachd air a chéile. Mar eisimpleir, tha iomadh duine ann dha bheil <eng>diabetes<gai> dualtach, ach chan eil an galair sin a’ tighinn am bàrr mura bi a’ choimhearsnachd freagarrach. Tha deagh fhios againn gu bheil duine nas trice a’ laighe fo <eng>diabetes<gai> ma tha móran de ghualuisgean ’na bhiadh.

’Se rannsachadh cho mionaideach ’s a th’againn air cuspair de’n t-seòrsa seo—mar a tha comharradh coltais an urra ri gineteip agus ri coimhearsnachd—an rannsachadh air cudthrom cloinne aig ám am breith. Tha mu 62% an urra ris a’ choimhearsnachd, agus tha seo a’ gabhail a-steach cho math ’s a tha biathadh na màthar, an aois a tha i, ’s mar sin air adhart, agus chan eil ach 38% de’n chudthrom an urra ris a’ ghineteip. Tha e furasda fhaicinn gu bheil brìgh mhór aig a seo air mar a tha beatha sluaigh an riaghladh. Tha geurchuis cloinne an urra an dà chuid ri coimhearsnachd na dachaidh agus ri dualchas na cloinne. Ni leanabh bho choimhearsnachd mhath barrachd na fear bho choimhearsnachd bhochd, ged a bhiodh na gineteipean aca co-ionnan. Anns a’ chùis seo chan eil a bheag de ghnothaich aig coimhearsnachd ri ionmhas. Cha b’ann beairteach a bha na pàrantan a dh’araich Raibeart Burns agus Donnchadh Bàn.

[Sanas]

[TD 143]

5. Tricead nam Muthaidhean

Chan ann tric a tha gineachan a’ muthadh bho aon chruth gu cruth eile, ach tha muthaidhean a’ tachairt nar ceallan. Chan eil na h-atharraichidhean sin a’ dol anns an dualchas mura tachair iad ann an gamaitean, no anns na ceallan bho bheil na gamaitean a’ tighinn, agus an uair sin fhéin cha tachair e ach nuair a thorraicheas gamait ugh.

Tricead Muthaidhean ann an mac-an- duine

[Dealbh]

’Sann ainneamh a tha muthaidhean a’ tachairt, agus chan eil iarraidh air a’ mhór-chuid dhiubh. Ach gabhaidh an tricead àrdachadh le leithid X-ghathan. Faodar tricead mhuthaidhean ann an sìol an duine àrdachadh cho mór ri 85% le bhi a’ cleachdadh briogais cumhang, oir tha seo ag àrdachadh teas, grunn de phuingean, aig a bheil an sìol air a dheanamh. Cha tachair seo nuair a tha féileadh ga chleachdadh—cha robh na Gaidheil cho maol!

FACLAIR

ailbineachd—<eng>albinism<gai>
anticorp—<eng>antibody<gai>
antigine—<eng>antigen<gai>
autosom—<eng>autosome<gai>

balbh-bhuidhre—<eng>deaf mutism<gai>
beirmeir—<eng>enzyme<gai>

Caucasach—<eng>Caucasian<gai>
ceus—<eng>case<gai>
co-cheangal—<eng>correlation<gai>
co-chur—<eng>synthesis<gai>
comharradh coltais—<eng>phenotypic trait<gai>
cromosomach—<eng>chromosome (adj)<gai>
cruth-atharraich—<eng>catalyse<gai>
cuthach mongolach—<eng>mongoloid idiocy<gai>

dath-dhall—<eng>colour-blind<gai>
daht-dhoile—<eng>colour blindness<gai>

fiabhras rheumatas—<eng>rheumatic fever<gai>

gineach—<eng>gene (adj)<gai>
gnètheach—<eng>sexual<gai>
gualuisg—<eng>carbohydrate<gai>

héimofilia—<eng>haemophilia<gai>
leasachadh-fala—<eng>blood transfusion<gai>

meang—<eng>abnormality<gai>
meangach—<eng>abnormal<gai>
mearachadh—<eng>abbertaion<gai>
meatabolach—<eng>metabolic<gai>
mongolachd—<eng> mongolism<gai>
mongolachd atharraichte—<eng> translocation mongolism<gai>
muthadh—<eng>mutation<gai>
muthaidh—<eng>mutant<gai>

neo-cheallach—<eng>non-cellular<gai>
neo-rheasach—<eng>rhesus-negative<gai>

phenoteip—<eng>phenotype<gai>
plaseanta—<eng>placenta<gai>
puing—<eng>degree (temperature)<gai>

rheasach—<eng>rhesus (adj)<gai>
riaghailt—<eng>system<gai>
ro-rheasach—<eng>rhesus-positive<gai>

seòrsa fala—<eng>blood group<gai>

tachartas ceimiceach—<eng>chemical reaction<gai>
trom—<eng>a conception<gai>

ugh-lann—<eng>ovary<gai>
ulsair peapaic—<eng>peptic ulcer<gai>

[TD 155]

TOISEACH IS DEIREADH
Iasgach nan lion-mhóir air Taobh Siar Leódhais

(’Sann bho Thormod MacLeòid, de Sliochd Iain Uallaich, a fhuair sinn na sgeulachdan seo)

Acair Cloich

Nuair a bha mi òg, mu 1900, a-mach á Port Mór Bhragair eadar iasgairean Arnoil agus iasgairean Bhragair, bha ochd bàtaichean móra, bataichean deich troigh fhichead a dh’ fhad.

Air latha grianach tioram bha a’ mol geal le sgaoilteach thruisg agus langa, saillt, a’ cruadhachadh. An urra ris an sgaoilteach bha fear coimhead nan speur, air eagal gun tigeadh uisge. Nuair a bhitheadh coltas uisge air, bha tarpalain ga sgaoileadh thairis air an iasg.

Tha na leanas air aithris le Aonghas MacPhàil Arnol, no Aonghas Maois, a tha an diugh còrr air 94 bliadhna dh’ aois. B’ aithne dhàsan ’nan seann aois cuid de na daoine air an tug e sgeul. Agus cuid na meadhon aois air an robh e glé eòlach. Bha Aonghas fhéin ’na latha trang air iasgach na lion-mhóir. Bha gus an dearbh latha air an tàinig crìoch air an obair.

Rè iasgach nan lion-mhóir: an Geamhradh, an t-Earrach, gu toiseach an t-Samhraidh, bha am bàta mór air acair. Cha ghleidheadh an acair iarainn greim anns a’ ghrunnda gainmhich. B’ e clach mhór fhada, cho trom s gur ann air éigin a thogadh sianar dhaoine treun i. Bha an acair cloiche freagarach: leis gach tulgadh mara a luasgadh am bàta agus a ghluaiseadh an acair b’ ann bu doimhne sìos sa’ ghainmhich a laigheadh a’ chlach.

Bha slabhraidh ceangailt ann an slag, grabhta ann an teis mheadhon na cloiche, air ceann eile na slabhraidh bha càbal, agus air ceann a’ chàbail, puta acaireach.

Aig cridhe na tràigh, am bial na mara, cheangaileadh an t-slabhraidh ris a’ chloich, leis an lìonadh iomairear an eathar chun a’ phuta; tharraingear an càbal agus an t-slabhraidh teann air bòrd. Leis an lìonadh, thogadh an eathar a’ chlach bhon a’ ghrùnnd agus iomairear an eathar gu ionad acarsaid a’ bhàta. Ann an sin leigear a’ chlach sìos air a’ ghrùnnda gainmhich, far am

[TD 156]

fanaidh i rè an iasgaich, ’na h-acair fìor-chinnteach don eathar aisig (<eng>coble<gai>) agus don bhàta mhór.

B’e Aonghas Choinnich Ghuirm MacLeòid, sgiobair cho ainmeil ’s bha am Bragair ’na linn. Cha robh a dh’ aghaidh aig sgiobair am Bragair an t-slabhraidh a cheangal ris a’ chloich-acrach. Dh’ fheumadh e feitheamh gus an tigeadh an Gobha. B’ ann fo ùghdras a’ Ghobha agus a gheur-shùil a’ coimhead thairis air a’ chùis a b’ fheudar an obair a bhi dèanta.

Cha robh iasgairean Arnoil an urra ri Gobha Bhragair. Cha robh iad umhail dha. Cheangladh iadsan iad fhéin an t-slabhraidh ris a’ chloich-acrach.

Tormod MacLeòid,
de Shliochd Iain Uallaich.


Toiseach iasgach nan Lion-mhóir ann an Nis, timeheall 1876/77

Bho aithris Aonghais MhicPhàil, Arnol. 1968.

Bha fear ann an Siabost ris an abarar Coinneach Gobha, Moireach, ciùrair throsg is langa. Thug Coinneach Gobha leis á Arnol dithis mharaichean cho foghainteach ’s bha air an Taobh Siar ’nan latha: Iain Gearan mac Iain Podge agus Dòmhnall a bhràthair, de shliochd Dhòmhnaill ic Nèill. 

Thug iadsan leotha sgoth a fear, sìos a Nis, gus an sealladh iad do dheagh mharaichean Nis. an dòigh air an lion-mhór a bheartachadh, a bhiadhadh agus a chur.

Bha ag an ám sin: Càrlabhagh, Siabost, Bragar agus Arnol aig iasgach langa agus trosg, leis an lion-mhór, tre’n Gheamhradh agus tre’n Earrach. Bho thigeadh latha Bealltainn cha ghabhadh na ciùrairean an trosg. Fhads a bha an aimsir fuar tre’n Gheamhradh agus tre’n Earrach bha an trosg gu math. Ghabhte an langa tre’n t-Samhradh cho fads a gheibhte i.

Cha robh sàr-mharaiche Nis fada ’g ionnsachadh gnìomhachd na lion-mhóir. Bha iad easgaidh dàna, mar a tha iad gus an latha ’n diugh.

Thill Iain Gearan agus Dòmhnall air ais a dh’ Arnol, ach dh’fhuirich Coinneach Gobha ann an Nis. Bha Clobhs ann an Steòrnabhagh ris an abairear Clobhs Choinnich Gobha.

Tormod MacLeòid,
de Shliochd Iain Uallaich.

[TD 157]

Direadh Iasgach nan lion-mhóir mach á Bragair agus á Arnol 1907-1910

Aithris Aonghais MhicPhàil, Arnol, a tha an diugh 1970 còrr air 94 bliadhna dh’aois.

Nuair a chaill sinn na streangan

Bha sinn a’ cur a-mach á Tràigh Dhalmóir, aig iarraidh easgagan airson biadhadh an lion-mhóir. Nuair a tharraing sinn na streangan bha gu leòr biadhadh againn air son dol dha ’n chuan, ach cha robh an aimsir freagarach.

Shuidh a’ chomhairle ach gu dé a b’ fheàrr dhuinn a dheanamh; dol dh’ an a’ chuan na ’n è dhol dhachaidh. Thubhairt fear den sgioba “Bheil sibh a’ faicinn an toll dearg ud os cionn Bhearnaraigh Bhig”? Fhreagair fear eile “Mur eil fionnadh air an toll dhearg; bidhidh sinn ceart gu leòr.”

Nuair a chual iad seo, thug an sgiobair . . . . An Ceannaiche, maraiche deanta faicealach: duine aig an robh ùghdarras . . . thug: an sgiobair òrdugh seòl a chur ris an eathar “Gabhaibh a nis ur sgianan agus biadhaibh ur dubhain, ach mun tig an latha marach bidhidh a’ ghaoth a’ séideadh cruaidh ás an àrd an iar-dheas” agus mar a thubhairt b’ fhìor. Nuair a thàinig an latha bha. ’ghaoth a’ séideadh agus am muir ag éirigh.

Cha b’ urrainn dhuinn dubhan a chosnadh.

Cha robh ach cùl a thabhairt. Dh’ fhàg sinn na streangan far an robh iad agus b’e a’ chiad fearann a chunnaic sinn Sgeir Dhail, a-mach á Nis.

Na linn an cuir aig 40 aitheamh.

Aig 50 aitheamh agus aig 60 aitheamh bha grunnda làthaich. Anns a ghrunnda làthaich bha gach iasg air gach dubhan air itheadh fo ite ’s bho lann leis na logais.

Thubhairt fear “Leigeadh sinn leis air a’ Bhut gus an tèid seo seachad.” “Cha leig” arsa fear eile, “saoilidh iad gur ann aig aiseag mhonach a bha sinn, gun dubhan againn air bòrd.”

Dh’obairich sinn suas bho Nis gu Bragair an aghaidh na gaoith’ Bha e sia uairean feasgair nuair a rainig sinn Bragair. Chaidh sinn dhachaidh gus an deigheadh an t-Sàbaint seachad.

Tràth air madainn Di-Luain dh’fhalbh sinn a dh’iarraidh nan streangan caillte, ach có a bha còmhla ruinn ach an seann sgiobair Aonghas Og. ’S esan a bha riaghladh leis a’ chomhairle a fhuair e bhon a’ Cheannaiche nach b’ urrainn a bhi còmhla ruinn: bha an t-each aige tinn.

Agus ma thog e ceart a nì a dh’ innseadh dha, bha e deich mìle mara clì. Nuair a dh’ fhàs sinn sgìth sgrìobadh air son dubhain

[TD 158]

far nach do chuir sinn iad thubhairt mise ris an sgiobair, Tormod Aonghais, “Gu dé math dhut a bhi sgrìobadh air son dubhain far nach do chuir thu iad.” Fhreagair e “Dé a ni mise dheth, nach eil an duine sin a’ riaghladh ann an seo,” “Ni thu dheth a chur gu Nic Gil’ Léigh a bhean, ann an Arnol. “Seòlaibh i” ars an sgiobair, agus chuir sinn Aonghas Oig air tìr ann am port Bhragair gu a shlighe féin a dheanamh a dh’ Arnol. Thill sinn air ais a’ cheum chois chiannta agus chaidh sinn chun na streangan cho còmhnard agus gun do thog sinn iad air a’ chiad sgrìob.

Nise fhuair sinn a h-uile dubhan agus bha dusan <eng>cwt<gai> thurabaid air an dubhain: iad air a bhi trì latha an cuir. Bha dùil againn gu robh fiach ar saothair againn. Bha dùil againn ri deich tasdain a <eng>cwt<gai> co-dhiù. Nuair a ràinig sinn am port bha na ciùrair Muraic’an Beag air ar coinneamh.

Dh’fhaighnich e dhinn an d’fhuair sinn na dubhanan. Thubhairt sinn ris gun d’fhuair sinn a h-uile dubhan agus gu robh iasg againn cuideachd, timcheall air deich no dusan <eng>cwt<gai> turabaid, agus dé a bheireadh e orra. Chrath e a cheann agus thubhairt e nach b’ urrainn dha an ceannach idir. Ghabh e suas am mol agus shuidh e ri fasgadh eathair a bha sa’ bhruthaich.

Chaidh a’ cheist a chur ris a rithist agus thubhairt e “Bho’ll nach bi sibh air ur beiteadh bheir mi lethchrun a <eng>cwt<gai> orra.” Cha robh ciùrair eile ann gun deigheadh sinn. Cha robh feum air bith anns tairgse a thug Muraic’an Beag dhuinn. Roinn sinn an t-iasg oirnn fhìn agus thug sinn an t-iasg dhachaidh.

Cha do chuir mise dubhan tuille a-mach á Bragair

Mar seo, eadar 1907 agus 1910, sguir muinntir Arnoil agus Muinntir Bhragair de dh’ iasgach na Lion-mhóir. Lean seann daoine ann an Nis ri iasgach na Lion-mhóir greis an deidh seo.

Tormod MacLeòid,
de Shliochd Iain Uallaich.

[Sanas]

[TD 168]

[Dealbh]

ALBAINN NUADH
le DOMHNALL IAIN MACLEOID

Bha na Gaidheil riamh na bu bhuailtiche na mhòr-chuid dhan a chianalas. Nise ’se gaol-dùthcha a th’air a chùl agus ’se rud brèagha is ionmholta a th’ann an gaol sam bith, ach cha duirt sin nach e gnè de laigse agus cnap-starra a th’ann cuideachd. A dh’ainnean gun deach aig na Gaidheil air an cianalas a mhùchadh gu ìre gun tug iad an cuan orra a Chanada, ’se ’n cianalas a chuir iad gu cnuic choillteil ceanna-tuath Albainn Nuaidh nuair a dh’ fhaodadh iad a bhith air an aghaidh a chur ri talamh math àitich a’ cheann-a-deas agus a’ chòmhnaird chon na h-àird an ear. Mar seo, tha Ceap Breatainn, “Gaidhealtachd” Chanada, an diugh a cheart cho mór an crochadh air obair an luchd-turais, cheart cho breacte le taighean choigreach air chluainidh, cho gann de dh’òigridh ri Gaidhealtachd Albainn. ’Sann anns a’ cheann-a-deas de Albainn Nuaidh far an do thuinich na Sasunnaich a tha am baile fada as motha a th’ann (<eng>Halifax<gai>).

’Se obair coille, a bharrachd air obair nan <eng>tourists<gai>, an caithe-beatha is làidire ann an Ceap Breatainn (co-dhiù mura cunntais thu baile mór Sydney is <eng>Glace Bay<gai>). ’S tha ann a seo de choille na chumas riutha. Tha chuid mhór dhan fhiodh air a phronnadh mìn air son deanamh pàipeir agus ge b’e dé eile bhios daoine deanamh le fiodh. Ann a’ fear de na h-àitichean a seo far a bheil beagan Gàidhlig a’ dol fhathast, ’se cladhach na clach “<eng>gypsum<gai>” an obair mhór a th’ann: tha chuid mhór dhith air a h-aiseag chon na Stàitean agus tha iad a’ deanamh gnè de phlasterboard agus rudan eile dhan t-seòrsa leatha.

Fiù’s anns na badan far a bheil talamh àitich agus iasgaich math, bha daoine gearain rium mar a tha’ n òigridh a’ fàgail na dùthcha a’ dol a dh ’obair dhan na bailtean mór—tòrr dhiubh a’ dol cho fada ri na Stàitean. A réir choltais, cha bhi òigridh tuilleadh riaraichte

[TD 169]

mar bha iad aon uair, le obair a chumas dìreach biadh, aodach is a’ bheannachadh de dh’airgead pòcaid riutha. Air feadh an t-saoghail, tha iad a’ cur cùl ri obair bhunaiteach, sheasmhach is fheumail mar an talamh ’s an t-iasgach air sgàth pacaid-pàighidh mhór sheachdaineil. Nuair a bha e toirt a bheachd ann an Gairm 68 air an cron a tha obair nan rocaid an Uibhist a’ deanamh air an iasgach, sheall an t-Urr. Seumas Moireasdan gu bheil cunnart fuaighte ris a seo: tha mi smaoineachadh gun aontaicheadh móran de na dh’fhàg Ceap Breatainn son bailtean móra nan Stàitean, far a bheil obair a-nis gu math gann air sailleabh an “<eng>recessions<gai>,” ris na thuirt Mr. Moireasdan—’se sin gu bheil am paigheadh mór math ma mhaireas e. Agus gur daor an ceannach e air greiseag saibhreis ma leigear a dholaidh obair is dòigh-beatha a bha ’nan cùl-taic do shluagh fad linntean.

Chan eil a’ Ghàidhlig ach lapach ann an Albainn Nuadh an-diugh. Ach ’sann a tha ’n t-ioghnadh ann gun do mhair i ann cho fada seo fhéin. Cuid dhe na daoine ris a robh mi bruidhinn Gàidhlig nuair a bha mi thall ann an uiridh, tha còrr is ceud gu leth bliadhna bho chaidh na daoine aca null á Albainn. Bha e ’na ùrachadh dhomh daoine a tha ’nan làn-Chanadianich—tha iad air a bhi cho fada a siud ri duine ach na h-Innseanaich is na h-Eskimoes—a chluinntinn a’ bruidhinn Gàidhlig: tha e annasach a bhi bruidhinn Gàidhlig ri fileantaich nach eil fiù’s air cluinntinn mu dheidhinn, can, Na Hearadh.

Ged a tha iad ’nan làn-Chanadianaich, ged tha, cha tuirt sin nach eil iad Gaidhealach ann an dòighean eile cuideachd, a bharrachd air a’ chànan a th’aca.

Tha bàird aca is bàrdachd is òrain den aon ghnè ris na h-òrain is a’ bhàrdachd againne a-bhos. (Ged nach aithne dhomh gu bheil dòighean ùra sgrìobhaidh a’ deanamh adhartas ann mar a tha iad air a bhi deanamh a seo o chionn greise.)

Thug iad leotha null cuideachd seann innealan na croite, agus chan eil cho fada bho chaidh feadhainn dhiubh á cleachdadh: chìthear iad ann a leithid an <eng>Highland Village Museum<gai> an Iona a tha fo làimh deagh fhear Gaidhlig, fear de chlann Mhic Nèill. ’Se taighean cloiche den t-seòrsa ris a robh iad cleachdte san t-seann dùthaich a thog na ciad eilthirich—tha cuid dhiubh an àird fhathast—ach thòisich na h-ath ghinealachan air na taighean fiodha as minige chithear sa’ chòrr de Chanada is Amaireaga.

Tha pìobaireachd, fìdhleireachd is tartan aca—tha barrachd tartainn ri fhaicinn ann an <eng>Antigonish (“The Highland Capital of Nova Scotia”)<gai> as t-samhradh na chithear an Alba fhéin, cha mhór. Agus faisg air baile mór Sydney, chunnaic mi sealladh annasach—taigh a pheantadh ann an tartan Cheap Breatainn. Tha dannsa

[TD 170]

Gaidhealach aca cuideachd ach tha seòrsa dannsa eile ann a dheilbh iad fhéin; ’se “<eng>step dancing<gai>” a th’aca air—seòrsa de “<eng>tap dancing<gai>” ghrinn, ealanta.

Mas fhìor am facal “<eng>Highland Hospitality<gai>,” ’se seo pàirt eile den t-seann dualchas a ghléidh Gaidheil Albainn Nuaidh. Bha iad anabharrach coibhneil riumsa. Bha an sar Ghàidheal sin, Calum Iain MacLeòid (mac Alasdair Mór a’ Ghasaet) agus a bhean ar leth laghach ruinn; ach bha grunn mór eile ann cuideachd—leithid, Mr MacNèill an Iona agus <eng>Sister<gai> Mairead Dhòmhnallach, <eng>Sister St Veronica<gai> Dhòmhnallach (piuthar Aonghas L. a bha ’na phrìomhair cho fada air Albainn Nuadh), agus <eng>Sister<gai> Sìne Nic Coinnich.

’Se bu choireach gun do ghléidh Gaidheil Albainn Nuaidh an dualchas cho math gun do dh’fhan iad còmhladh agus gun robh na bailtean a chuir iad air chois caran iomallach, neo-eismeileach. Na Gaidheil a chaidh, gu h-àraidh o chionn nas lugha na ceud bliadhna, chon a’ phrairie agus na bailtean móra, cha b’ fhada gus an do chaill iad iad fhéin a-measg nan Gall.

’Se dùthaich gu math <eng>cosmopolitan<gai> a tha seo. A dh’ainnean an ainm, ’sann o stoc Shasunnach a thàinig a’ mhór-chuid de shluagh <eng>Nova Scotia<gai>. ’Se Frangaich a bha seo an toiseach ach ghairm Seumas VI e mar phàirt de dh’ìompaireachd Bhreatainn agus chaidh na Frangaich—na “<eng>Acadians<gai>” (’se <eng>Acadia<gai> an t-ainm a bh’aca-san air

[Sanas]

[TD 171]

an àite—a sgiùrsadh ás. Chaidh feadhainn dhiubh cho fada ri Ceanna-a-deas nan Stàit far a bheil a sliochd fhathast: ’se <eng>Cajuns<gai> (bho “<eng>Acadians<gai>”) a chanas iad riutha fhéin.

Air do shiubhal tro Albainn Nuadh, gu h-àraidh mu thuath, chì thu gu leòr de dh’ainmean a bheir a’ Ghaidhealtachd ’na do chuimhne—<eng>Loch Lomond, Iona, Inverness, New Harris, Arisaig<gai>. Ach tha gu leòr de sheòrsaichean ainmean eile ann cuideachd, ainmean mar <eng>French Village, New Germany, Halifax, Yarmouth<gai>. Air rathad sàmhach troimh ’n choille air cùl Antigonish thainig mi latha air baile ’s gun sìon ann ach daoine dubha; ’se Lincolnville an t-ainm a bh’air—a réir choltais, sliochd dhaoine a theich á braighdeanas Ceann-a-deas nan Stàitean.

Tha ainmean Innseanach gu leor ann, mar Whycocomagh, Musquodoboit. Tha dhà no tri bhailtean Innseanach ann an ceanna-tuath Albainn Nuaidh. Chan eil iad buileach cho bochd a’ coimhead ris an fheadhainn a chunnaic mi anns na Stàitean, ach tha iad bochd gu leòr taca ri bailtean nan daoine geala a tha timcheall orra—taighean ìosal fiodha, dhan t-seòrsa chithear san dealbh. Ged as iomadh gearain, tha mi creidsinn, a gheàrr na h-eilthirich Ghaidhealach mu na h-uachdarain a ghabh brath cho anacneasda orra fhéin, cha do dh’ionnsaich seo dhaibh iochd a shealltainn do dhaoine bochda eile nuair a fhuair iad fon casan iad. Gun teagamh, feumaidh gu robh iad na bu Chrìosdaile riutha na bha muinntir Amaireaga

[Dealbhan]
Taigh Innseanach . . . . . agus taigh “geal”

[TD 172]

agus a’ chòrr de Chanada nuair a tha uimhir de sliochd fhathast a làthair cho faisg air a’ chladach an ear.

Ann an Ceap Bhreatainn fhéin tha àitean ann fhathast far am bi iad bruidhinn na Frangais. Mu dheich mìle tuath air baile Gaidhealach (no, leth-Ghaidhealach) Margaree, air a’ Chabot <eng>Trail<gai>, thig thu gu baile Cheticamp, far a bheil a’ Fhrangais follaiseach air gach taobh dhiot. Baile cruinn, “<eng>nucleated<gai>” a tha seo—tha na bailtean Gaidhealach buailteach a bhi fada caol, a’ leantainn a’ rathaid. ’Sann geal a tha a’ chuid mhór de thaighean <eng>Nova Scotia<gai>, ach bi dathan eile orra uaireannan—gu h-àraidh air na mullaichean. Ach ’se na bailtean Frangach a bu bhrèagha air am peantadh: bha Chetichamp seo gu h-àraidh snog.

Tha Albainn Nuadh—is gu h-àraidh Ceap Breatainn—anabharrach brèagha. Chan eil na beanntan cho àrd no cho corrach ri beanntan Albainn ach tha iad a cheart cho dealbhach. Tha chraobh pailt. Tha feadhainn dhe na lochan is na tràighean a tha àlainn. Tha ’n t-sìde as t-samhradh caran coltach ris an t-sìde againn fhéin—tha i nas blàithe, ach tha na frasan a cheart cho lìonmhar. Tha iad a’ ràdh gu bheil na geamhraidhean gu math fuar. A dh’ainnean sin, ’se dùthaich mhath dha-rìreabh a th’ann; ged tha beagan cianalais air cuid a Ghaidheil Albainn Nuaidh fhathast airson na dùthcha a dh’fhàg an athraichean, cha leig iad leas aithreachas a bhi orra.

[Dealbh]
Taigh tartain

[Sanas]

[TD 179]

An Sgeilp Leabhraichean

An Rathad Cian. Le Ruaraidh MacThómais. Clo-bhualaidhean Gairm—Leabhar 23, 75sg.

Tha leabhraichean Gàidhlig a’ tighinn am follais a-nise beagan nas pailte na b’ àbhaist dhaibh—cho pailt is dòcha agus nach leigear a leas gach fear mar a thig e a-mach a mholadh dìreach air son gu bheil e ann. Co-dhiù chan ann air son sin as còir dhuinn fàilte a chur air An Rathad Cian—leabhar ùr bàrdachd bho Ruaraidh MacThómais—no fiù air son gu bheil e fhéin air barrachd a chur ri obair follaiseachaidh leabhraichean Gàidhlig na tha duine eile ’na ar latha—’se a tha an sin cùis eile. ’Sann a dh’fheumas ar meas a bhith air An Rathad Cian mar leabhar bàrdachd: se a’ bhàrdachd a tha ann ris am feum sinn coimhead.

Dé, mathà, an seòrsa bàrdachd a tha ann? Ca ris a tha i coltach? Ca mu dheidhinn a tha i? Ca ás a thàinig i? Dé as brìgh dhith? Chan eil na ceisteachan sin an còmhnaidh farasd am fuasgladh agus chan fhaod sinn an còmhnaidh cus earbsa a chur anns na freagairtean a bhios sinn a’ toirt dhaibh; ach an déidh sin is iad na ceisteachan as deatamaiche, na bun-cheisteachan air am feum ar meas a bhith air a shuidheachadh.

Ca ris a tha a’ bhàrdachd sa coltach? Se seo an trìamh leabhar bàrdachd a tha MacThómais air a sgrìobhadh. Thàinig An Dealbh Briste a-mach an 1951 agus Eadar Samhradh is Foghar (ged nach deacha iomradh a thoirt air an Gairm) an 1967. Mar sin cha dùilicheadh sinn ris an rannaigheachd a bhith claon no mì-chonbhallach an déidh cleachdadh faisg air fichead bliadhna. Agus chan eil i sin: tha i a’ cur an céill liut agus fiosrachadh—

Dh’fhairich mi thu le mo chasan
ann an toiseach an t-samhraidh;

[TD 180]

m’ inntinn an so anns a’ bhaile
a’ strì ri tuisge, ’s na brògan a’ tighinn eadarainn.
tha dòigh an leanabh duilich a thréisginn:
e ga suathadh fhéin ri mhàthair
gus a faigh e fois.

Tha na tha e air fhoghlum de ealain—gnàthais is athnuadhais—soilleir gu leòr anns an eiseamplair sin dhen dòigh a tha e air smachd agus loinn dha fhéin a thaoirt air cainnt. Air an làimh eile, ged a tha an earrainn si cothromach gu leòr mar eiseaemplair, saoilidh mi nach eil càil anns an leabhar sa a tha a’ nochdadh an smachd sin ann an dòigh cho comhsheasmhach, sèimh agus a tha dàn mar, abair, Mu Chrìochan Hòil anns an leabhar Eadar Samhradh agus Foghar—

Air maduinn Earraich bhiodh a’ chaora throm
a’ sgaoileadh blàths a bodhaig air an fhonn,
an sneachd a’ teicheadh bhuaipe, mar le iochd
do ’n chreutair mheirbh bha gluasad stigh ’na brù,
bodaich is balaich bheaga air a tòir,
sgealbadh bhuntàt ’s a’ cur nam mìr ’na beul . . . .

Tha an ciùineas is an dol an urras a tha faicsinneach air feadh an dàin sin, agus an smachd, air sgaoileadh beagan—no co-dhiù tha rudan gorma, corrach a’ fàs an àirde trompa mar—

Ma bha thu riamh a’ cluich air <eng>football<gai> le fàidh
leanaidh a’ chuimhne sin riut,
cha téid i fodha ann an cop phàipearan-naidheachd,
ann an sprùilleach chairtean bingo;
turchairt spioradail . . . .

no

Hileabhag, hoileabhag, ho oro ì
chuir cuthag á nead m’ òige mi.

Cuime réisd a mholainn cuthag,
b’fheàrr gu mór mi mholadh cathaig . . . .

. . . . ’S tha ’n gocoman a-mach á sealladh
ann am Bothan ’s e gha dhalladh.

Agus ’se rud math a tha ann an ùrachadh. Saoilidh mi gun tàinig na h-uiread dheth ás a’ bhàrdachd cho-aimsearail, gu sònraichte ann an cainnt agus modh labhairt—gu bheil an guth a tha am bàrd a’ cleachdadh

[TD 181]

an seo nas nuadhaoisich na tha e ann an Eadar Samhradh is Foghar. Ach chan eil an aileag a bhios a’ leantainn a’ ghuth sin aig amannan a’ cur dragh air.

A thaobh ca ás a thàinig a’ bhàrdachd sa a bharrachd air an sin agus ca mu dheidhinn a tha i—tha an dà cheiste cho toinnte an luib a chéile agus nach eil math an sgaoileadh—bu chòir dhuinn coimhead ris a chiad rud a tha am bàrd a’ sgrìobhadh anns an leabhar mas tig e chun na bàrdachd—

Mar chuimhneachan do mo mhàthair . . . . agus
mar thiodhlag do eilean m’ àraich . . . .

Bheir sin dhuinn, ’na mo bheachd sa, solus air an dòigh anns a bheil móran dhe na dàin a tha an seo mar ìomhaighean a tha ag éirigh an àirde á ionadan dìomhair fhiosrachaidh. ’Sann mu dheidhinn “eilean àraich” a tha a’ chuid as motha aca—co-dhiù mu dheidhinn a’ cheangail a tha eadar e fhéin agus e, agus na tha de dhuail anns a’ cheangail, bho—

O Uilebheist mo dhomhainn . . . . (t.d. 1)

Gu

. . . . a leannain m’ òige
le do chuailean donn ’s do shùilean dorcha . . . .

’Se an t-eilean a tha aige mar bhunaid Leódhas air an robh e eòlach ’na bhalach—

. . . . is bhon a tha an saoghal a bh’ againn
a’ leantainn ruinn chon a’ cheum as fhaide
chan fhiach dhomh am poll sin a ghlanadh
tha eadar òrdagan a’ bhalaich.

Tha cuspairean ann gu bheil e a’ tionntadh uair agus uair mar an t-atharrachadh a tha air a thighinn air an àite agus feadhainn dhe na h-aobhair—

An oidhch’ ud
thàinig am bodach-ròcais dh’ an tigh-chéilidh:
fear caol àrd dubh
is aodach dubh air . . . .

Tha e a ’caoidh an dealachaidh a tha air a thighinn eadar e fhéin agus an t-àite. Tha e a’ faicinn air an dàrna làimh nach gabh seo a sheachnadh agus air an làimh eile gu bheil call ’na lùib—

“Bùrn is mòine ’s coirce”
facal am bial strainnseir,
ann an dùmhlachd a’ bhaile,


[TD 182]

[Sanas]

[TD 183]

ann am baile nan strainnsear.
Boile! An cridhe gòrach
a’ falpananaich mu na sean stallachan ud
mar nach robh slighe-cuain ann
ach i.
An cridhe ri bacan, car mar char aig an fheist
’s i fàs goirid
’s an inntinn saor.
Is daor a cheannach mi a saorsa.

Tha brìgh an uallaich a bhios a’ tadhal an eilthirich air fhollaiseachadh soilleir gu leòr an sin.

Ach tha barrachd air uallach anns a’ bhàrdachd; tha fealla-dhà innte cuideachd, pàirt dheth sèimh agus pàirt nach eil cho socair nuair a sheallar geur ris—

Aon, dhà, trì
cailleach dhubh a’ bìogail . . . .
. . . . deich, a h-aon-diag
tachais ’na mo chiabhaig,
ad mhór mhollach
air Murdag Mhór Shiadair.

Is Dòmhnall Rodaidh a’ togail nan sailm
ann am meadhon mo chunntaidh—
ga mo chur ceàrr.

Tha faireachdaidhean iongantach blàth, faisg, corpail aige man tìr—

Dh’fhairich mi thu le mo chasan
ann an toiseach an t-samhraidh . . . .
. . . . ’Se mhòinteach as fheàrr leam, 
an riasg ad a’ gluasad le mo chasan gu fàire . . . .

mu àiteachan air an ainmeachadh air an ainm—

. . . . Mùirneag an toiseach Og-mhìos,
is Mèalaiseal is Mòinteach Shuardail,
is Loch nan Ruigheannan a’ snìomh
a ghàirdeanan mu mo chom . . . .

mu dhaoine air a bheil cuimhne aige mar “Catriona Mhór”—

Tha do dhealbh ann an cùl m’ inntinn
gun sgleò air,
daingeann, suidhichte
a-measg nan ìomhaighean briste . . . .

[TD 184]

no Dòmhnall Iseabail

. . . . mura b’ e an linn anns an d’ rugadh tu,
’s an dùthaich a dh’ altruim thu
dhèanadh tu Castro co-dhiù
gun tighinn air a’ chòrr.

no feadhainn eile nach eil air an ainmeachadh—
. . . . geansaidhean snàth;
bodach le peitean mór,
’s ceannaiche le seacaid;
gàire chlann-nighean;
“Goal, a sheanmhair!”

Saoilidh mi gu bheil a’ cheist mu dheidhinn a bheil brìgh anns a‘ bhardachd air a freagairt anns na h-earrainnean a thagh mi aisde. Na mo bheachd sa tha susbaint innte agus eirmeis agus annas. Am fear a tha eòlach air Eadar Samhradh agus Foghar gheibh e athnuadhas an seo as fhiach beachdachadh air. Am fear nach eil tha cothrom aige nise eòlas a chur air na dhà. Is math as fhiach iad an t-saothair, oir, ma tha Gàidhlig aige gheibh e an cànan air a dheilbh le blàths agus ealantas a tha ainneamh ri fhaotainn; ma bhuineas e dhan Ghàidhealtachd, mur eil e ás an àbhaist dha-rìreadh, gheibh e rud ann mu dheidhinn fhéin—no co-dhiù mu dheidhinn cuideigin a dh’ aithnicheas e!

DOMHNALL MACAMHLAIGH.


Briseadh na cloiche, agus sgeulachdan eile. Deas. le Coinneach D. MacDhòmhnaill. Roinn nan Cánian Ceilteach. Oilthigh Ghlaschu, 1970.

’Sann mu dheidhinn dithis dhiol-déirig a’ feitheamh ’s a’ sìor-fheitheamh ri fear eile a tha a’chuid mhór dhen dealbh-chluich ainmeil, <eng>Waiting for Godot<gai>, ach bi daoine gu tric ga ghabhail mar chosamhlachd mhór air cor an duine anns an là sa bheil sinn beò—an duine a’ feitheamh ri sonas is furtachd agus a’ giùlan beatha bhlian air sgath an dòchais a tha an lùib an fheitheamh sin. Tha a’ sgeulachd Briseadh na Cloiche mu dheidhinn duine tha cur ás dha fhéin a’ feuchainn ri clach a bhristeadh agus tha fuil is feòil air an duine, ach bi feadhainn a rithist a chanas gur h-e an duine “<eng>Everyman<gai>” agus gu bheil a’ chlach ’na samhla air adhbhar mì-thoileachais air choreigin, air gach cnap-starra tha tighinn a rathad soarsainn-inntinn an duine. No rudeigin dhen t-seòrsa; agus tha mi smaoineachadh gu bheil iad ceart—gu bheil an naidheachd a’ fosgladh ar sùilean air raon fharsainn beachdachaidh.

[TD 185]

’Se rud gu bheil farsainneachd is feallsanachd air an cur cho beag spàirn an altaibh fìrinn mhionaideach, dealbh air duine sònraichte aig ám sònraichte de bheatha. Ged nach eil sinn a’ faicinn an duine ach fad dhà no trì mhionaidean, tha sinn a’ cur eòlas cho domhainn air ’s ged a b’aithne dhuinn riamh e; bheir e daoine staigh oirnn, no ’s neònach, a dh’aithnicheas sinn agus tha mi creids gu mothaich sinn rudeiginn dhinn fhéin ann. ’Se sin a tha deanamh sar-sgeul de Bhriseadh na Cloiche; ged tha smaointean domhainn air a h-àrainn gur h-ann air fiaradh, tro chridhe duine àraidh, a tha sinn a’ tighinn thuca.

Tha feadhainn dhe na sgeulachdan eile sa’ leabhar seo snasail gu leòr air an sgrìobhadh is an cur an eagar agus tha feadhainn dhiubh le “<eng>idea<gai>” gu math domhainn air an cùl; ach chan eil móran dhiubh anns a bheil ealain is cuspair aig an aon ìre.

’S e ’n ealain-sgrìobhaidh as laige ann an Creic agus Ceannach, Mary Kate, Sin mar a tha, An Canna Cocoa, agus An t-Ogha. Tha cnag na sgeulachd ro fhada gun tighinn thuice agus, gu math tric, air a slugadh suas ann am faclan is spòrs. Mar eiseimpeir, tha an toiseach aig Creic agus Ceannach agus An Canna Cocoa ro éibhinn, ro choltach ri seann ràbhart agus, mar sin, nuair a ruigeas sinn mu dheireadh an fhìor-sgeulachd tha sinn buailteach nach aithnich sinn i. Tha e rudeiginn coltach ri togail dhealbhan camara—anns na sgeulachdan seo tha na rudan as cudthromaiche a-mach á “<eng>focus<gai>’ agus an àite air a thoirt do rudan gun seagh.

Tha sgil sgrìobhaidh gu leòr anns na sgeulachdan eile; ach tha feadhainn dhiubh anns nach eil doimhneachd ro mhór (uaireannan, son nach eil na sgrìobhaichean ga iarraidh), agus. feadhainn eile anns a bheil cus doimhneachd—is an sgrìobhaiche (’s a’ leughadair) ga chall fhéin ann, Tha <eng>Ozymandias<gai> a’ toirt rud no dhà a leugh mi ’na mo chuimhne (<eng>Alice in Wonderland<gai> fear dhiubh, naidheachd eile ann a bheil leanabh a’ coinneachadh ann an saoghal a’ mhac-manmna ri rudan aig a bheil suaib ri saoghal nan inbheach); cosamhlachd a tha seo—am balach/bodach a’ falbh le shùil ri prosbaig anns a bheil cuileag a’ cluich agus a’ dol air ais nuair a tha e smaoineachadh gu bheil e dol air adhart.

’Se seòrsa de chosamhlachd a th’ann an naidheachd A’ Chluaisein cuideachd—a’ rud a théid a-staigh air an dara cluais aige thig i mach air an aon té, agus iomadh pailleard anns an dol-seachad do dhaoine is chomainn. ’Se dibhearsan as motha tha fanear do Tharmod Caimbeul cuideachd—’s e fhéin cuideachd a’ dol ris gu math. Tha sgeulachd Aonghas MhicNeacail nas coltaiche ri bàrdachd ann dòigh na tha i ri sgeulachd—a dh’ainnean sin, ’se, ’na mo bheachd-sa, sgeulachd-ghoirid shònraichte math a th’innte agus i air a deagh sgrìobhadh. Chòrd sgeulachd Dhòmhnaill Iain Mhic Aidh

[TD 186]

ann an dòigh eile rium—’se sin mar naidheachd air daoine anns am b’urrainn dhomh creidsinn.

Tha feadhainn dhe na sgeulachdan dìreach spòrsail; tha feadhain dhiubh ag iarraidh gu feallsanachd. Tha Iain Moireach (Briseadh na Cloiche) gu math nas ealanta na càch air spòrs is doimhneachd is uabhas a thàthadh ’na chéile—rud a tha gu math nas duilghe na tha móran an dùil—agus air fheum fhéin a dheanamh de sheann chleachdadh agus fear ùr.

Chan eil leth uimhir de dh’fhéill air an sgeulachd-ghoirid anns a’ Bheurla an diugh is a bha aon uair. A bheil i nas fhallainne anns a’ Ghàidhlig? Anns a’ chruinneachadh seo tha cuid aig a bheil alt sgrìobhaidh math agus cuid a lorg cuspair mhath ach ’sann aig glé bheag a tha na dhà. Gu seachd àraidh, tha e mì-ghealltanach gu bheil aig na sgeulachdan as sean-fhasanta cumadh cho lag—tha feadhainn dhiubh, a dh’ainnean “<eng>idea<gai>” mhath a bhith mar bhonn aca, anns nach eil an sgil sgrìobhaidh a gheibhear fùu’s anns a’ <eng>Pheople’s Friend<gai> no anns na dealbhan as staoine air an telebhisean.

’Se a' leabhar seo taghadh de na sgeulachdan a b’fheàrr a rinn anns a’ cho-fharpais a bh’ aig a’ Bh.B.C. bho chionn dà bhliadhna ’Sann an dà chuid air son stuth fhaighinn son prògraman a’ Bh.B.C. agus air son a’ sgeulachd-ghoirid Ghàidhlig a bhrosnachadh a chuireadh a’ chofharpais seo air chois. Fhuaireas prògraman is dà leabhar (tha dùil ri fear eile dh’ aithghearr) ás ceart gu leòr, ach cha tàinig móran a follais on uairsin. Tha mi ’n dòchas nach eil seo a’ mionaigeadh gu bheil an dòigh-sgrìobhaidh seo a’ dol bàs anns a’ Ghàidhlig. Bu mhór am call. Cha bhi dùil a chaoidh ri móran de nobhalan anns a’ Ghàidhlig o chionn nach urrain do dhuine a bheò-shlaint a dheanamh ás an obair, agus mar sin chan eil sinne leth cho comasach air deanamh a’ chùis as aonais na sgeulachd ’s a tha cànainean mar a’ Bheurla. Agus, co-dhiù, nuair a gheibh sgeulachd-ghoirid mhath—’s tha té na dhà anns an leabhar seo—chan eil cur-seachad no fosgladh-innitnn ann cho math rithe.

DOMHNALL IAIN MACLEOID

[TD 187]

<eng>Four Points of a Saltire. The Poetry of Sorley Maclean, George Campbell Hay, William Neill, Stuart MacGregor; Reprographia 1971. £2.<gai>

Uaireannan bithidh luchd-sgrìobhaidh a’ tighinn gu chéile, agus a’ sgrìobhadh anns an aon leabhar a chionns gu bheil iad de’n aon bheachd, no de bheachdan a tha coltach ri chéile, agus tha iad a’ toirt misneachd dha chéile ’s dùbhshlan do’n t-saoghal. Is iongantach ach cho ainneamh ’s a tha seo a’ tachairt ann an saoghal na Gàidhlig. Chan e buileach nach eil dithis rim faotainn air an aon ràmh, ged tha sinn buailteach a bhi ’g iomramh an aghaidh a chéile. ’Sann a ma sinn a’ smaoineachadh gur h-e rud cho pearsanta ’s cho diamhair a th’ann an sgrìobhadh ’s nach fhuiling sinn duine eile a bhi ri ar gualainn. Agus tha seo fìor, agus ceart, do’n mhór-chuid, ged a dh’fhaodadh luchd-dealbh-chluiche smaoineachadh gu bheil dòigh air leth acasan. Co-dhiù ’sann ainneamh a bhios iad sin a’ cur leabhraichean ri chéile idir. Ach is dòcha nach bu mhisde sinn dithis is triùir fhaicinn a’ cur an cinn, ’s am bàrdachd, no an rosg, ri chéile. Dh’fhaodadh gu bheil an dòigh seo air leabhar a dheanamh freagarrach anns an t-suidheachadh a th’aig na Gaidheil an dràsda. Nach e bhiodh math, abair, leabhar mu “Cheòl na Gaidhlig”' fhaighinn bho Thormod MacIlleathain agus Domhnall MacRath, no leabhar air “Eaglais is Oigridh,” bho Aonghas Mac a’ Ghobhainn agus Dòmhnall Iain MacLeòid.

’Se thug na smaointean domhainn sin ’nam inntinn leabhar a tha air ùr thighinn a-mach bho chlo-bhualadair ùr, <eng>Reprographia<gai>, ann an Dun-Eideann. Bha thìde ann clo-bhualadair ùr éirigh, gu h-àraidh. an Dun-Eideann, far na chuir na seann chlo-bhualadairean an cùl ri Alba agus an aghaidh ri òr Shasuinn. Tha mi ’n dòchas gun teid gu math le G. Gordon Wright, a tha air chùl na companaidh ùir seo, oir ged a dh’fheumas e sùil a chumail air an òr, chan eil eagal gun cuir e chùl ri a dhùthaich fhéin.

’Se an leabhar <eng>Four Points of a Saltire<gai>, agus ’se bàrdachd a th’ann air fad: bàrdachd Bheurla is Albais is Ghàidhlig, le eadar-theangachadh de’n Ghàidhlig. Tha bàrdachd Ghàidhlig aig triùir de’n cheathrar bhàrd, aig Uilleam Neill, Deòrsa Caimbeul Hay agus Somhairle MacGillEathain, agus tha bean Ghàidhlig aig a’ cheathramh bàrd Stuart MacGregor. Is dòcha gur h-e seo thug gu chéile iad, no a thug air a’ chlo-bhualadair an cur le chéile. No dòcha gur h-e an inntinn dha bheil iad a dh’Alba a chuir gu chéile iad, ged a tha e soilleir gu bheil na h-inntinnean aca gu math eadar-dhealaichte ann an dòighean eile.

Leis an fhìrinn innse, bha e duilich dhomh fhaicinn dé thug gu chéile iad. Cha chreid mi gun do thuig Tom Scott seo a bharrachd.

[TD 188]

ged a sgrìobh e seòrsa de roimh-ràdh, anns a bheil e ag aideachadh cho beag ’s a tha dh’eòlas aige air Gàidhlig. Shaoil mi nach robh e glé eòlach air bàrdachd MhicGriogair a bharrachd, oir tha e ag ràdh gu bheil e fhéin agus Uilleam Neill ’nam bàird “<eng>public<gai>,” rud a tha cho fìor ’s a ghabhas mu Neill, ach nach eil a’ tighinn ro mhath ris a’ chuibhreann seo co-dhiù de bhàrdachd MhicGriogair.

Tha sùil fear-nam-pàipearan gun teagamh aig MacGriogair uaireannan:

<eng>The feet clink on the asphalt’s mottled flags,
My smarting eyes are brittle corks of pain, 
But by the smoke-scorched wall two merry heads
Are nuzzling, laughing, loving without shame.
A hag in curlers shauchles, tuts and scowls
And still the hands caress, the need is keen.<gai>

Agus tha e dualtach a bhi a’ beachdachadh air a’ bhàs a tha e a’ faicinn anns gach riochd mun cuairt air—’se lighiche a th’ann dheth. Ach tha móran de’n bhàrdachd aige a tha dlùth dha chridhe fhéin, bàrdachd liriceach leithid “<eng>Two Roses<gai>, agus “<eng>Leaving Tigharry<gai>” agus “<eng>Sunday Morning Sermon<gai>.” Ged a tha rudan aige a tha ag obair mar rosg ’s chan ann mar bhàrdachd, agus fairichidhean a tha car maoth, saoilidh mi gu bheil gnè na bàrdachd ann.

Chan eil ach dà dhàn an Gàidhlig aig Uilleam Neill: “Dòchas an Tràigh” a choisinn crùn a’ Mhòid dha air te de na bhliadhnachan lom a bhios a’ tighinn oirnn agus “Ullysses agus Penelope.” Tha a’ mhór-chuid am Beurla, agus grunn an Albais. Tha mi smaoineachadh gur h-e bàrdachd aotrom agus aoireadh as fheàrr a ni Neill. Tha rud eile ann cuideachd, toinisg is eirmseachd, ach tha sin aig gu leòr nach eil ri bàrdachd, agus tha iad a dhìth air feadhainn a tha. Chì sinn an eirmseachd ann an “<eng>Aviemore Mod 1969<gai>”—nach bochd nach b’e seo a choisinn a chrùn dha. Agus gheibh sinn aotromachd agus eirmseachd ann am “<eng>Parochial<gai>” agus ann an “<eng>Hip! hip! for the Highland Ball<gai>.” Tha mi de’n bheachd gum bu chòir am fear mu dheireadh a chlo-bhualadh anns an <eng>Oban Times<gai> a h-uile seachdain. Leithid:

<eng>In journals of society chat
whenever my photograph appears
With the Master of This and the Laird of That . . .
it brings me very near to tears
to think that in my line I lack
a single qualifying Mac.<gai>

Tha sinn gu math nas eòlaiche air an dithis bhàrd eile, agus ’sann le togail inntinn a chitheadh sinn na h-ainmeannan aca air leabhar

[TD 189]

ùr. Gu mi-fhortanach chan eil móran ás ùr bhuapa an seo. Chan eil dad idir a tha ùr, cho fad ’s a chì mi, aig Deòrsa Caimbeul Hay, ach dàin a bha anns na leabhraichean eile aige. Ged is math an leughadh a rithist bha dùil againn ri tuilleadh. Ach mura bheil <eng>Wind on Loch Fyne<gai> ri fhaotainn a nis, is math na dàin loma, bhlàtha seo mu iasgairean ’s mu Chinntìre fhaicinn a rithist.

Tha barrachd de dhàin ùr ann bho Shomhairle MacGillEathain, no co-dhiù dàin nach robh an clò roimhe—mu sheachd dhiubh. Ged a tha a’ mhór-chuid air nochdadh mar thà, chan eil bàrdachd Eimhir an seo—cridhe na bàrdachd aige—ach tha corra dhàn ann far a bheil Eimhir air a dìteadh. Is math na criomagan ùra seo a bhi nochdadh. Tha a’ mhór-chuid de’n bhàrdachd leis a bha an Gairm 72 agus an <eng>Lines<gai> 34 an seo cuideachd. Ach ’se leabhar de bhàrdachd ùr a tha dhìth oirnn bho Shomhairle MacGillEathain. Rud eile tha dhìth oirnn ’se leth-bhreac ás ùr de Dàin do Eimhir.

Tha an leabhar snasail ann an cumadh, agus bheir e beagan de ghealladh ás ùr do choigrich. Is fhiach e a cheannach air na h-aobhairean sin a-mhàin.

RUARAIDH MACTHOMAIS


<eng>The Scottish Debate. Essays on Scottish Nationalism<gai>. Deas. le Niall MacCormaig. (<eng>Oxford University Press 1970. £1.75p<gai>).

Is iongantach mura robh dùil aig na clo-bhualadairean an leabhar seo a leigeil ma sgaoil roimh àm an Taghaidh an uiridh, ach dh’fhairtlich orra. Tha mi cinnteach nach b’fheàirrde an leabhar seo, a thaobh féille, oir bha daoine sgìth de phoilitics mus tainig meadhon an t-samhraidh. Ach is dòcha nach misde e, mar leabhar, mar a thachair. Faodaidh am fear-leughaidh gabhail air a shocair a nis, agus aithnichidh e na fàidhean bho luchd an dòchais làidir. Agus cha mhisde sinn beachd a ghabhail air ar socair air na tha an leabhar a’ tairgse.

Tha sinn glé eòlach air móran de’n luchd-sgrìobhaidh. Tha feadhainn dhiubh, leithid Douglas Young, air a bhi a’ còmhradh ’s a’ sgrìobhadh mu’n chuspair seo grunn mór bhliadhnachan. Is math mo chuimhne air ann an 1940-41, agus saoilidh mi gu bheil e nas fhaisge air na beachdan a bh’aige an uair sin na bha e iomadach bliadhna an deidh a’ chogaidh. Tha esan a’ toirt dhuinn ann am beagan dhuilleagan eachdraidh “<eng>Home Rule<gai>” agus nàiseantachd ann an Albainn. Saoilidh mi gu bheil Esmond Wright air fàs nas cumhang ’na bhcachdan na bhà e, agus Donald Dewar nas farsainge; tha David Steel car mar a bhà e. Chan eil cus ás ùr aig David Simpson no aig Ken Alexander ri ràdh. Tha Niall MacCormaig agus Iain MacCormaig. dithis mhac an “Righ” Iain MacCormaig, dìleas


[TD 190]

[Sanasan]

[TD 191]

do chreideamh an athar, ged a tha Iain nas fhaide air taobh an S.N.P. na tha Niall. Tha e misneachail duine cho làn urraim agus cho sgileir ’na dhreuchd ri T.B. Smith fhaicinn le dòchas ann gun ath-bheothaich lagh agus feallsanachd-lagha ann an Albainn nuair gheibh i saorsa. Agus tha e duilich fhaicinn gu bheil duine mar Robert McLaughlan a’ gluasad le shùilean fosgailte ann an Afraca agus dùinte ann an Albainn. ’Se “<eng>real nationalist<gai>” a th’aige air Hitler, agus tha seo a’ sealltainn gu bheil beagan de’n a Fuhrer, no is dòcha Goebbels, ’na inntinn fhéin.

’Se na sgrìobhadairean bu mhotha a chum smachd air am beachdan fhéin mu phàrtaidhean a b’fheàrr a chaidh ris an obair. Ged a tha a h-uile coltas gu robh Donald Dewar dìleas do <eng>Labour<gai>, cha do leig e leis fhéin a bhi air a chuingealachadh le beachdan nan Labourach Sasannach. Tha esan ag ràdh rudan mar seo:

<eng>“But it is not enough to put a democratic foundation under the administrative devolution which presently exists. Once set up the new machinery must have some financial independence if it is to have any real existence,”<gai>

agus:

<eng>“If the survival of unique institutions and, more importantly, of the traditions of independence has led to the Scottish Oflice as we know it, then the same differences and enthusiasms would do much to justify an Edinburgh Parliament to which St. Andrew’s House could account for its actions,”<gai>

agus:

<eng>“The present Government <gai>[’se sin Riaghaltas Wilson]<eng> has been committed as no other to balanced industrial growth and the even spread of economic power. It would be in no way dishonourable or inconsistent for the Labour Party to think in terms of parallel political developments. I hope it is prepared to do so.”<gai>

Agus mura till <eng>Labour<gai> chon nam beachdan a bh’aca mu Albainn suas gu l945, tha mi ’n dòchas gun obraich Dewar còmhla ris na daoine nach do thréig na beachdan sin.

’Se <eng>federalism<gai> a tha dhìth air David Steel, ach chan eil e fiachainn ri mìneachadh dhuinn ciamar a dh’obraicheadh seo mura biodh smachd co-ionnan aig gach ball de’n cho-chomunn. Ma sheallas na Liberailich dhuinn gu bheil seo ag obair ’nam pàirtidh fhéin (eadar

[TD 192]

Sasuinn is Albainn) bheir sin beagan misneachd dhuinn. Bu chòir cuideachd beachd a thoirt air smuaintean Grimond (dd, 87-8):

<eng>“I see therefore not a full federal parliament but a commission or commissions meeting to thrash out particular economic and political problems where harmonization is important. Their directive would come from the initial constitutional treaty—as the Commissions in Brussels took to the Treaty of Rome.”<gai>

Tha Niall MacCormaig a’ smaoineachadh gu feum <eng>devolution<gai> bhi againn mus tig làn shaorsa, gus earbsa dhaoine a ghleidheil, agus gu h-àraidh earbsa luchd an tionnsgain is luchd an airgid. Agus tha beachd nas fairsinge fhathast aig T.B. Smith, nuair a tha e sgrìobhadh mu: 

<eng>“. . . Scots bred in a freedom denied to their forebears. It could be that in such a changed political climate a new confidence will grow. Confidence, as Sir Kenneth Clark has discovered, is the clue to civilization . . .”<gai>

Carach ’s mar a tha Esmond Wright chì sinn an ao-doimhneachd a’ nochdadh:

<eng>“Of all the peoples of Britain the Scots have the greatest practical gifts, of shrewdness, trust, hard work. It would be a pity indeed to confine all this energy within the boundaries of a far northern country with a population of only five millions.”<gai>

Ud, ud! a Sheòrdaidh! Is fheàrr leam fhìn beachd Iain MhicCormaig:

<eng>“. . . the things which are said to be good for Scotland are certainly not widely regarded as being good for England. Whoever has heard an Englishman exclaim with pride that in 1707 his country gave up her sovereignty in search of a higher ideal?”<gai>

RUARAIDH MACTHOMAIS
