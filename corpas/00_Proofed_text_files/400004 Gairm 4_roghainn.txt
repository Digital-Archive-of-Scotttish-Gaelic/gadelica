[TD 9]

Gairm
<eng>227 BATH STREET<gai>
GLASCHU, C.2.
<eng>Tel. - West. 5816.<gai>

Aireamh 4. An Samhradh, 1953.

Ruigidh each mall muileann, is thig ceann bliadhna air duine gun fhios da. Tha bliadhna a nise ’ga dùnadh aig Gairm agus ann an tiota bithidh sinn air stairsnich na h-ath te.

Bithidh cuid ag ràdh gur h-e a’ cheud seachd bliadhna as miosa. Theireadh cuid eile nach deante pìobaire air nas lugha. Bhiodh e dàna dhuinn, mar sin, a dhol a dh’fheuchainn ri breith a thoirt air an ràitheachan so is gun e fhathast, mar a thuirt am bàrd, ach “ag òl a’ bhrochain a spàin.” Ach faodaidh sinn a bhith toilichte a nì no dhà, agus misneachd a ghlacadh asda sin. Bha gu leòir a chàirdean ann a chaidh sinn ’nan eiseamail air a’ bhliadhna a chaidh seachad—ag iarraidh orra sgeulachd no òraid a sgrìobhadh, no leabhar a reic, no pìos de dhuilleig a cheannach. Agus rinn iad gu fialaidh gnìomh pinn is gniomh beòil, is dh’iarradh sinn taing a thoirt dhaibh.

Ach mar as fhaide an t-astar ’sann as truime an t-eallach. Nì sinne ar dìchioll gun fhannachadh air son greis fhathast, is tha sinn an dòchas gun cùm sibhse oirbh a’ leughadh nan duilleagan so, agus ’gan lìonadh dhuinn.

Chan eil an teagamh as lugha againn nach b’urrainn dhuinne—na Gàidheil—litreachas ùr a sgrìobhadh ’nar linn fhéin a bhiodh cho uasal agus cho maireannach ri litreachas gin de na ginealaich a chaidh seachad. ’Sann air an dòchas sin a tha Gairm a’ tighinn beò gu spioradail. Ach cha tig duine, no ràitheachan, beò air dòchas, ach air gnìomh.

Agus ’se an gnìomh a tha a dhìth oirnn—is feumaidh iomadach fear a dhol an sàs mum bi e ullamh—an ràitheachan so a dheanamh cho tlachdmhor, agus fios mu dheidinn a sgaoileadh cho farsuing, is nach bi tigh Gàidhlig air feadh na dùthcha anns nach fhaighte e, air a chàradh air sgeilp leabhraichean, no ’na shìneadh air dreasair no being, agus sean is òg ’ga mholadh ’s ’ga chàineadh.

RUARAIDH MACTHOMAIS,
FIONNLAGH DOMHNULLACH,
Fir Deasachaidh.


[TD 14]

Baird a’ Bhaile Againn
(Pabail an Eilean Leódhais)

Le IAIN MACARTAIR.

CHAN EIL dà rian air nach eil rud-eigin ann an àile Phabail a tha a’ geurachadh macmeanmna is a’ dùsgadh spiorad na bàrdachd. Gabh ealla ris na bàird sin a tha air an ainmeachadh air ’nar linn, eadar le bhith air am breith is an àrach ann, no le bhith a’ sireadh an teachd-an-tìr eadar a chrìochan—Domhnall MacIomhair, a’ bhean uasal Cairistiona Nicleòid, Seumas is Ruaraidh MacThómais agus Iain Mac a’ Ghobhainn. Ach cha b’ann air an fheadhainn sin a fhuair cliù is meas na bàrdachd a bu mhath leam an dràsda bhith tighinn, ach air na bàird sin air nach eil cliù an leabhraichean, ach an déidh sin a thug móran toileachais-inntinn duinn iomadh uair, agus an diugh a tha le’n rainn a’ cumail sgàthain ris gach mùthadh a tha tighinn air tìr is baile bho ám gu ám.

Is gann baile tuatha anns na h-eileanan nach fhaighear duine no dithis ann a tha air an comharrachadh o’n chòrr de’n bhaile—faodaidh e bhith fear le liut air sgrìobhadh, no sgeulaiche, no fear-eachdraidh a chinnidh; fear a tha cho geur ris an ealtainn no fear a chuireas rann no dhà ri chéile mu choinneimh gach tachartais neo-àbhaistich ’s a’ bhaile. An uair a gheibhear an da thàlant ma dheireadh ’san aon cholainn bidh sùil againn ri àbhachdas nam bàrd. Tha sin fìor mu na triùir bhàird as aithne dhòmhsa am Pabail, Coinneach Macleòid, Aonghas Dòmhnallach agus Dòmhnall Dòmhnallach.

’Se Coinneach Macleòid <eng>(“Red”)<gai> am fear as aithnichte de’n triùir. An turus mu dheireadh a chaidh mi ’na chòmhradh ’sann air bòrd a’ bhàta aige ri laimrig Steòrnabhaigh, is e aig an iasgach shamhraidh. B’e a chuireadh dhomh, “Na sgrìobh thu dhachaidh a bhalaich mun tàinig thu air bòrd an so? Na bheil eagal ort gun cuir am muir ort?” Cha robh mi cho eirmseach ’s bu mhath leam is cha robh mo fhreagairt faisg gu leòir dhomh. Thuirt mi gun robh mi airson rud no dhà fhaighinn a mach mu thimcheall, agus is e a thubhairt e riùm a dhol far an robh an sgioba a’ bha ag ithe, ’s ag òl ’s a’ laighe còmhla ris, is gum faighinn a chliù bhuapa-san. Cha mhór nach do dh’fhairtlich orm facal còmhnard fhaighinn as, ach a mhàin a ghearan dùrachdach mu bheag suim luchd na Gàidhlige do’n cànain ’s do’n ceòl.

Rugadh is thogadh Coinneach Macleòid ann am Pabail Iarach aig toiseach na linne so. Bha e air a thighinn gu ìre aig an ám dhòrainneach sin an déidh a’ chiad chogaidh Mhóir an uair a thill suinn an eilein gu gainne is bochdainn, an àite a’ phailteis a chaidh a ghealltainn dhaibh. Cha tugadh an euchdan, ged bu mhór iad, goil air a’ phoit, is ’se bun a bh’ann gun tug Coinneach is iomadh diùlnach d’a leithid an casan leotha thar chuain mar eilthirich a’ Mhetagàma. Ach cha b’e na b’fheàrr a rug orra thall air fòd Chanada. Cha robh an t-àite ach mu làimh; bha an obair cruaidh is an tuarasdal bochd agus is


[TD 15]

iomadh sgeul céilidh a thainig as an Talamh Fhuar. Cha do chaill na laoich an tapadh agus ’se càil as iongantaiche dheth gun do rinn iad abhcaid as an staid. Chaidh Coinneach air taca agus is ann mu’n ám so a chualas a ghuth an toiseach le “Oran na Tuatha” far a bheil e a’ toirt eachdraidh a bheatha dhuinn gu h-àbhachdach is a’ cur a’ choire gu léir air a leibid fhéin.

“Feasgar lath’-na-mhàireach bu tràth air mo chasan mi;
Thug e dhòmhsa crann ach an tionndaidhinn fearann dha.
Chiad sgrìob leis na dh’fhalbh mi, Sealbh cha do bheannaich i,
’Sann shaoileadh tu gur e m’ainm bha mi a’ dealbh anns an talamh ud.

“Mun tàinig beul na h-oidhche, bha cuimhn’ aig mo chlosaich air,
Chuir e mise do’n t-sabhal ’s bleoghan cha b’aithne dhomh;
A’ chiad bheathach fo na shuidh mi cha robh dileag bainne aige,
Cha robh laogh a riamh ann; nuair dh’fhiach mi ’se damh a bh’ann.”

Thill Coinneach, mar a thill iomadh fear roimhe is as a dhéidh, is thug e bliadhna no dhà a’ togail thighean cho snasail ris na rainn a bha e a’ cur ri chéile bho ám gu ám. An déidh sin, chaidh e chun an iasgaich is tha e ris fhathast. Thionndaidh aire a nise gu tachartasan a’ bhaile is le geurad a’ bhàird sheinn e air a shuidhichean ann am briathran fileanta, àbhachdach. Cha robh fiù nach do chuir an t-ám anns na theab e fhéin ’s an sgioba a bhith air an call aig na lìn-mhóra, is a chuireadh air tìr iad aig fearann nan Loch, e gu bàrdachd—

“Mur a biodh an geansaidh bhobannan a bh’air mo charaid Dòmhnall
Cha robh iad air ar fàilteachadh ’san àit an robh sinn eòlach.”

Cha leigeadh e seachad an aon bhaile tuatha anns an eilean gun ‘Maraichean an Acha Mhóir’ a thoirt dhuinn. Ach b’iad aoir gun ghamhlas a bh’annta do dhuine sam bith, eadhon am fear as trice a chluinnear an diugh, “Oran an Eich.” B’aithne dhuinn uile loth pheallagach Chaluim:—

“Cha robh do chasan còmhnard bho thàinig thu do’n dùthaich
An car a bha ’nad chùlaibh cha d’fhalbh as;
An sruth a bh’as do shùilean a’ bualadh air do ghlùinean,
Gur e a thug an lùths as do chalpan.

“Mo mhallachd air a’ cheàrd sin, a reic thu ri mo nàbaidh,
Thuirt ris gun robh thu làidir is calma,
Ach thuig mi bho do chnàmhan nuair sheas thu anns an stàbull
Gun theich thu as an Airc roimh an chalaman.

Do chàirdean riut cho coibhneil ’gad chaithris fad na h-oidhche
Ag ràdh gur e t’inntinn a mharbh thu;
’S bha feadhainn de d’luchd-daimh a rinn cabhag chun an eildeir
Gun cumadh iad ort cuimhne ’san t-searmoin.”

Chan eil taghadh ri dheanamh orra. Thàinig an dealan do’n bhaile is thug e dhuinn “Oran an Dealain” far a bheil e toirt iomraidh air comasan an dealain is mar a ghabh na seann daoine ris a’ chùis-eagail ùr a thàinig ’nam measg. A réir Choinnich, thug cailleach a Cléide fad na h-oidhche ri séideadh air, airson a chur as.


[TD 16]

Bha Dòmhnall Dòmhnallach (Dòmhnall Rangoch) ann an Canada cuideachd, is ghabh esan ri a shuidheachadh anns na muilnean sìle ann an spiorad na h-abhcaid. Mar shamhla air a gheurad, bha nighean aige ri dol a phòsadh—“An toir sibh seachad mi, a Bhobain?” ars ise. “Bheir” ars’ esan “ach cha toir mi aon urras ’na do chois.”

So mar a labhair e air an <eng>“Elevator”<gai>:—

“Tha bàta ’san tìr so ’s cha chuir an droch shìd oirr’
Ged bhiodh e aig <eng>“zero”<gai> cha bhith i ’na tàmh;
Chan iasgaich i sgadan, ’se cruithneachd a balaist,
’Si cruaidh air an acair an achlais a’ bhàigh.

Cha deach againn air fiù aon de òrain Aonghais Dòmhnallaich fhaighinn, is bu mhór am beud. Is iomadh gàire a thug iad a mach aig banais ach ged tha criomagan dhiubh aig duine an sud ’s an so, cha tugadh na maoir na na morairean air an toirt seachad gus an sgrìobhadh. Cuiridh gach duine aca seachad do cheann le òraid air amaideas na h-òige. Ma tha an dithis mu dheireadh ri bàrdachd an diugh cha chluinnear iad.

Gu ma fada beò bàird a’ bhaile againn—sin a lùigeadh gach duine air an tug iad iomadh gàire.

[Sanas]


[TD 18]

Fionnghal Nic Dhomhnaill
Le DOMHNALL MAC FHIONGHAIN.

B’I Fionnghal Nic Dhòmhnaill nighean do Raghnall Mhic Dhòmhnaill, Fear Airigh Mhuilinn an Uibhist a’ Chinn a Deas agus rugadh i anns a’ bhliadhna seachd ceud deug ’s a dhà thar fhichead. B’i Mór, nighean Aonghais Mhic Dhòmhnaill, ministear Uibhist a’ Chinn a Deas, bu mhàthair do Fhionnghal. A réir beul aithris Uibhist bho shean, rugadh Fionnghal am Fróbost, ach is ann an Airigh Mhuilinn a fhuair i a h-altrum agus a h-àrach. Chaochail a h-athair an uair nach robh i ach dà bhliadhna a dh’aois, agus phòs a màthair a rithist Uisdean Cam Mac Shomhairle Mhóir an Cinnseborg anns an Eilean Sgitheanach. Ghabh Uisdean seilbh air Airigh Mhuilinn gus an tigeadh a dhaltachan gu làn-aois. Bha tlachd mór aige do Fhionnghal, agus rinn e a dhìcheall gach foghlum a bha ’na chomas a thoirt dhi.

Anns a’ bhliadhna seachd ceud deug dà fhichead ’s a cóig, dh’fhàg Uisdeam Cam agus a theaghlach Airigh Mhuilinn, oir fhuair e Armadal anns an Eilean Sgitheanach air mhàl bho’n Mhorair Dhòmhnallach. Chaidh Fionnghal do Shléibhte comhla r’a màthair agus r’a h-oide, ach bha i air a h-ais an Airigh Mhuilinn ann an toiseach an t-samhraidh air an ath bhliadhna gu bhith maille r’a bràthair Aonghas. Mu thimcheall trì sheachdainean an déidh do Fhionnghal a dhol air ais do Uibhist tha sinn a’ coinneachadh rithe air son na ceud uaire ann an eachdraidh ar dùthcha aig Alasairigh air Fearann Airigh Mhuilinn. Aig an ám so bha am Prionnsa Teàrlach ’na fhògarach bochd an Uibhist, agus an t-Arm Dearg air a thòir. Ach có a ghabhadh air fhéin a dhol an sàs gu a shàbhaladh?

’Na cheannard air buidhinn de Dhòmhnallaich Shléibhte a bha air tòir a’ Phrionnsa an Uibhist bha Uisdean Cam Mac Dhòmhnaill, oide Fhionnghail. Ach ged a bha sin mar sin, bha comh-fhulangas Uisdein uile leis a’ Phrionnsa. Gun fhios do dhuine air bith, chuir e caraid a thoirt rabhadh dha nach robh e sàbhailte dha fuireach na b’fhaide an Uibhist, agus a dh’innse dha gun cuireadh esan Fionnghal Nic Dhòmhnaill còmhla ris an riochd boirionnaich á Uibhist do’n Eilean Sgitheanach.

Air oidhche Di-h-aoine, an fhicheadamh là de mhìos meadhonach an t-samhraidh anns a’ bhliadhna seachd ceud deug dà fhichead ’s a sia, chaidh am Prionnsa le dithis chompanach—Caiptean O’Neill agus Niall Mac Eachainn—gu Alasairigh, far an robh Fionnghal air ceann gnothaich a bràthar. Ràinig iad an àirigh mu mharbh mheadhon-oidhche. Cha deach a dh’ionnsaigh a’ bhothain tughaidh anns an robh i ’na cadal ach O’Neill a bha eòlach oirre, oir b’àbhaist dha a bhith tadhal an Airigh Mhuilinn, agus Mac Eachainn a bha càirdeach dhith. Cha robh Niall Mac Eachainn fada ’na cur air a cois. Chuir O’Neill an céill a theachdaireachd. Bha Fionnghal eadar dhà bharail ciod bu chòir dhi a dhèanamh. Rinn O’Neill an sin fead, agus gu grad thainig am Prionnsa far an robh iad, agus chuir e fhéin impidh oirre gu dùrachdach cobhair a dheanamh air. Bhuadhaich suidheachadh duilich agus amhgharach a’ Phrionnsa air Fionnghal air leithid a dhòigh ’s gun robh i toileach, mu dheireadh, a beatha fhéin a chur an cunnart-bàis air son a bheatha-san a shàbhaladh. An déidh dhi aoidheachd a thoirt dhaibh, phill iad


[TD 19]

air ais a dh’ionnsaigh ionad-falaich a’ Phrionnsa, agus thog ise oirre a dh’ionnsaigh a h-oide a bha aig an ám am Beinn a’ Bhaoghla.

Chan eil e ’nam chomas mion-chunntas a thoirt an dràsda air gach grabadh a choinnich ri Fionnghal mun dh’fhuair i a dh’ionnsaigh a h-oide, oir bha an t-Arm Dearg a’ faire air gach creag agus sloc, rathad agus fadhail bho cheann gu ceann de’n eilean. Ach mu dheireadh ràinig i Uisdean Cam, agus fhuair i uaithe litir cead-siubhail a Uibhist air a son fhéin, agus air son dithis eile a bha dol ’na cois gu Armadal anns an Eilean Sgitheanach. Fhuair i bho a h-oide mar an ceudna litir gu a màthair ag innse gun robh e a’ cur g’a h-ionnsaigh nighean Eireannach—Beitidh Burc (an t-ainm a thug iad air a’ Phrionnsa)—a bha math air calanas agus air nithean eile.

An ciaradh na h-oidhche air Di-sathuirne, an ochdamh là fichead de mhìos meadhonach an t-samhraidh, sheòl am Prionnsa an éideadh Bheitidh Burc, còmhla ri Fionnghal agus Niall Mac Eachainn bho Bheinn a’ Bhaoghla a null gu Eilean a’ Cheò.

Mu aon uair deug air madainn an ath latha—là na Sàbaid—an déidh aiseig ro-dhoinionnaich, le gaoith agus le uisge, chaidh na fògarraich air tìr an Alt a’ Chuain, an Cille Mhoire, an Tròndairnis, faisg air Mogastat, far an robh am Morair Dòmhnallach (an Ridire Alasdair Mac Dhòmhnaill) agus a Bhain-tighearn a’ còmhnaidh aig an ám. Air ball, chaidh Fionnghal agus Niall Mac Eachainn a dh’innse do Bhain-tighearn Nic Dhòmhnaill, oir cha robh am Morair Dòmhnallach aig baile, gun tainig am Prionnsa do’n Eilean. A stigh rompa, an tigh Mhogastat bha Alasdair Mac Leòid, ceannard buidhne de Leòdaich Dhunbheagain, a bha faire an Tròndairnis air son a’ Phrionnsa. Cheasnaich an t-oifigeach so Fionnghal gu mionaideach mu’n Phrionnsa, ach fhreagair i e cho teòma agus cho snasail ’s nach do ghabh e amharus sam bith dé an ceann turuis air an robh i. Am feadh ’s a bha Fionnghal a’ còmhradh ri Alasdair Mac Leòid a stigh, bha Bain-tighearn Nic Dhòmhnaill, Alasdair Mac Dhòmhnaill, Fear Chinnseborg, agus Dòmhnall Ruadh Mac Dhòmhnaill, as a’ Bhaile-Shear an Uibhist a thachair a bhith an Tròndairnis aig an ám, a muigh anns a’ ghàrradh a’ beachdachadh feuch de ghabhadh dèanamh air son a’ Phrionnsa. Thubhairt Alasdair Mac Dhòmhnaill gun gabhadh esan os laimh cùram a’ Phrionnsa, agus gum faiceadh e e gu Port-Righeadh cho luath ’s a ghabhadh e dèanamh. Thug e e an oidhche sin gu a thigh fhéin an Cinnseborg.

Bha a nis cùram a’ Phrionnsa thar ghuaillean Fhionnghail. Ghairmeadh i, mar a chunnaic sinn, gu h-obann chum a chobhair an uair a bha a’ chùis glé mhì-ghealltanach. Mheas i gach éiginn agus cruaidh-chàs suarach an coimeas ri a mhath agus threòraich i e a mach á measg a naimhdean an Uibhist, agus troimh iomadh cunnart, air muir ’s air tìr, thug i e an tèaruinteachd gu a chàirdean anns an Eilean Sgitheanach. Cha robh e còmhla rithe ach là gu leth, ach ged nach robh chaidh a h-ainm fad agus farsuing air son a’ ghnìomh uasail agus threubhaich a rinn i, agus choisinn a dìlseachd agus a treubhantas cliù dhi nach teid air diochuimhn a chaoidh.

Air feasgar Di-luain, agus an t-uisge a’ dòrtadh ’na thuiltean, choisich am Prionnsa agus Niall Mac Eachainn, air an treòrachadh le balachan-buachaille, á Cinnseborg gu Port-Righeadh. Thugadh e do’n tigh-òsda, far an robh Fionnghal Nic Dhòmhnaill agus càird-


[TD 20]

[Dealbh]
Aig a’ chàrn-cuimhne a thogadh am bliadhna do Fhionnghal Nic Dhomhnaill an Airigh Mhuilinn.
(T. M. Moodie.)

ean eile a’ feitheamh ris. An sin, aig briseadh an latha air Di-màirt, dhealaich e ri Fionnghal gu bràth. A’ toirt a làimh dhi, thubhairt e: “Air son na thachair tha mi an dòchas gun coinnich sinn fhathast an <eng>St. James<gai>.”

Ràinig Fionnghal, an ceann latha no dhà, Armadal, ach cha robh i fad an sin an uair a chaidh greim a dheanamh oirre leis na saighdearan dearga. Chuir iad i air bòrd luing-chogaidh a chaidh leatha do Bhàgh na Comraich, far an do dh’aidich i do Sheanailear Iain Caimbeul gum b’ise a thug am Prionnsa a Uibhist gus an Eilein Sgitheanaich, agus dh’innis i dha gach nì a thachair bho’n oidhche a choinnich i ris aig Alasairigh gus a’ mhadainn air an do dhealaich i ris an tigh-òsda Phort-Righeadh. Bho Bhàgh na Comraich chaidh an long-chogaidh do’n Oban, as a sin gu Lìte agus mu dheireadh gu Lunnainn.

An Lunnainn bha i fhéin agus eileanaich eile, a bha dealasach an aobhar a’ Phrionnsa, air an cumail am prìosan fad bhliadhna. Bha uaislean Lunnainn a’ tadhal oirre gu tric, oir bha iad déidheil eòlas a chur oirre, agus coibhneas a nochdadh dhi. Tha e air aithris gun do thadail eadhon Prionnsa na Cuimrigh oirre, agus gun do ghabh e leithid de thlachd dhi ’s gun d’rinn e na b’urrainn dha gu a cur ma sgaoil. Ach bitheadh sin mar a bhitheas, thugadh a saorsa dhi aig ceann na bliadhna.

Thàinig Fionnghal air ball do Dhun Eideann, far an do chuir i seachad an geamhradh an sgoil air son an tuilleadh ionnsachaidh fhaotainn, agus a’ tadhal, mar a b’urrainn dhi, air càirdean a’ Phrionnsa. Phill i dhachaidh do’n Eilean Sgitheanach le deagh-ghean agus meas nan uile a chunnaic i no a chuala mu deidhinn.


[TD 21]

Ré nan trì bliadhna an déidh sin, bha ùine Fhionnghail air a roinn eadar an t-Eilean Sgitheanach agus an taobh a deas. Ach an ceann na h-ùine sin phòs i, an Armadal, air an t-siathamh là de cheud mhìos a’ gheamhraidh anns a’ bhliadhna seachd ceud deug dà fhichead ’s a deich, Ailein, am mac bu shine aig Alasdair Mac Dhòmhnaill, Fear Chinnseborg. Tha e air a ràdh nach robh ’s nach bì leithid banais Fhionnghail anns an Eilean Sgitheanach. Mu Bhealltainn na h-ath bhliadhna an déidh dhith pòsadh, ghabh Ailean Flòdigearraidh an Tròndairnis, far an do chuir e fhéin agus Fionnghal seachad mu thimcheall naodh bliadhna. A Flòdigearraidh chaidh iad air imrich do Chinnseborg.

An sin anns an dearbh thigh anns an do shuidh Fionnghal aig bòrd maille ris a’ Phrionnsa seachd bliadhna fichead roimhe sin, thug i fhéin agus Ailean aoigheachd do’n Ollamh Mac Iain agus Seumas Boswell, an uair a bha iad air cuairt anns an Eilean. Mar chomharradh air a spéis do Fhionnghal dh’fhàg Mac Iain sgrìobhte an Laidionn air pàipear air bonn an sgàthain anns an t-seòmar-chadail: “Dé as fhiach òr a theid a mugha an coimeas ri deagh-bheus!”

Cha robh cùisean a soirbheachadh ro-mhath le Fionnghal agus le Ailean an Cinnseborg. Mar sin, cho-dhùin iad gum b’e an dleasnas a dhol a shireadh am fortain air taobh thall a’ Chuain Shiar.

Sheòl iad bho Chinntìre an Earra-Ghaidheal gu Carolina a Tuath anns a’ cheud mhìos de’n fhoghair anns a’ bhliadhna seachd ceud deug trì fichead ’s a ceithir deug. Ràinig iad gu sàbhailte an ceann-uidhe, far an d’fhuair iad ullachadh cubhaidh agus càirdeil air a dheanamh air an son le an co-luchd-dùthcha. Cha do shoirbhich idir leotha an Ameireaga. Bhris cogadh a mach goirid an déidh dhaibh ruigheachd, agus cha b’fhada gus an robh Ailean agus dithis de mhic ’na theis-meadhon. Bha Fionnghal air a fàgail leatha fhéin, air a cuairteachadh le naimhdean a spuill i de na h-uile nì a bha aice, agus a chuir a dachaidh ’na smàl. Gun tigh, gun chàirdean, agus Ailean agus fear de mhic ’nam prìosanaich, bha a suidheachadh amhgharach agus deuchainneach. Agus a thuilleadh air sin, an uair a bha i a’ tadhal air na mnathan uasal a bha anns an aon shuidheachadh rithe fhéin, thuit i agus chaidh i de’n ghualainn.

An déidh Ailean a bhith ’na phrìosanach fad córr agus dà bhliadhna, chaidh a leigeil as, agus chaidh e do <eng>New York.<gai> An sin rinn e na h-uile nì a bha ’na chomas Fionnghal fhaotainn a mach a Carolina a Tuath, far an robh i ’na culaidh-thruais. An ceann beagan mhìosan fhuair i cead an dùthaich fhàgail, agus ràinig i <eng>New York<gai> an deireadh an earraich anns a’ bhliadhna seachd ceud deug trì fichead ’s a h-ochd deug. A <eng>New York<gai> sheòl i fhéin agus Ailean gu <eng>Nova Scotia<gai> anns a’ cheud mhìos de’n fhoghair.

Cha robh a beatha an Albainn Nuaidh ach amhgharach. Bha an geamhradh agus an t-earrach gailbheach, le sneachda agus reothadh, agus, a chionn ’s gun robh Fionnghal tinn agus lag ’na bodhaig, bha i air a’ meileachadh leis an fhuachd. Anns an t-samhradh, gu tubaisteach thuit i agus bhrist i caol an duirn de’n làimh eile, agus b’fheudar di laigh air a leabaidh fad dhà mhìos. An uair a chaidh i am feabhas, smuainich i air tilleadh a dh’ionnsaigh a dùthcha fhéin.

Ann am mìos deireannach an fhoghair, anns a’ bhliadhna seachd


[TD 22]

ceud deug trì fichead ’s a naodh deug, sheòl air bòrd an <eng>Lord Dunmore<gai> bho <eng>Halifax<gai> gu Lunnainn. An uair a bha iad ann am meadhon a’ Chuain, thachair long Fhrangach orra, a thòisich air losgadh orra. Bha an cath gu luath air bonn, agus an uair a bha Fionnghal ’na cabhag a’ dol sìos fo dhìon thuit i agus bhrist i an gàirdean a chuireadh as an alt an Carolina a Tuath.

Ràinig an <eng>Lord Dunmore<gai> Lunnainn air a ’ mhìos mu dheireadh de’n bhliadhna. Ann an tigh caraid chuir Fionnghal seachad an geamhradh agus a’ chuid bu mhotha de’n earrach, oir bha i cho tinn ’s nach b’urrainn dhi Lunnainn fhàgail. An sin fhuair i an naidheachd bhrònach gun do chailleadh Alasdair a mac, a’ tighinn a nall a Ameireaga. A dh’aindeoin gach deuchainn a choinnich ri Fionnghal, b’e so am fear bu chruaidhe diubh uile, agus, mar a dh’aidich i fhéin an déidh làimhe, bha e air a’ toirt sìos do’n uaigh mur b’e gun do bheannaich Dia dhi sgil an lighiche chaoimh a fhritheil i. Uidh air an uidh, bha a slàinte a’ teachd air a h-aghaidh, agus mu mheadhon an t-samhraidh dh’fhàg i Lunnainn, agus thainig i gu Dun Eideann. A lìon beag agus beag, ràinig i an t-Eilean Sgitheanach far an d’fhuair i fàilt agus furan, agus as a sin chaidh i do Uibhist. An ceann ceithir bliadhna phill Ailean gu tìr aithrichean, agus rinn e a dhachaidh còmhla ri Fionnghal faisg air Airigh Mhuilinn.

Anns a’ bhliadhna seachd ceud deug ceithir fichead ’s a naodh, tha e coltach gun robh i fhéin agus Ailean air chuairt anns an Eilean Sgitheanach. Bha iad an Sgèabost ann am mìos dheireannach an fhoghair, ag amharc air Iseabal Nic Cuinn, a bha còmhla riutha an Carolina a Tuath, agus a bha a nis pòsda air Fear Sgèaboist. A Sgèabost chaidh iad do thigh bana-charaide am Pein-an-dùin, faisg air Cinnseborg, agus an uair bha iad an sin, bhuail galar a bàis Fionnghal. Chaochail i am Pein-an-dùin air a’ chóigeamh là de mhìos meadhonach an earraich anns a’ bhliadhna seachd ceud deug ceithir fichead ’s a deich, aig aois trì fichead bliadhna ’s a h-ochd. Thiodhlaiceadh i an Cladh Chille Mhoire an Tròndairnis “gus am bi cadal na h-uaighe crìochnaichte.” Dh’fhàg i as a déidh a companach agus ceathrar cloinne, agus an deagh chliù a mhaireas.

AIR MUIR
[Dealbh]
’S AIR TIR

THOG CLANN DÒMHNUILL AN CÀRN-CUIMHNE SO DO’M BEAN-CHINNIDH, FIONNAGHAL NIC DHÒMHNUILL, NIGHEAN RAONUILL ’IC AONGHAIS ÒIG ANN AN ÀIRIDH MHUILINN, UIDHIST A DEAS. RUGADH I ANN AN 1722 FAISG AIR AN LÀRAICH SO, AGUS ANN AN SO THOGADH I. NUAIR A BHA AN TÒIR A TARRUING DLÙTH AIR A’ PHRIONNSA ANNS AN EILEAN FHADA, CHUIDICH I LEIS GU MÒR, LE ’GAISGE AGUS A CRUADAL, FASGADH A CHOSNADH ANNS AN EILEAN SGITHEANACH.

<eng>CLAN DONALD RAISED THIS CAIRN OF REMEMBRANCE TO THEIR KINSWOMAN, FLORA MACDONALD, DAUGHTER OF RANALD, SON OF ANGUS OF MILTON, SOUTH UIST. SHE WAS BORN IN 1722 NEAR THIS PLACE AND SPENT HER EARLY LIFE IN THE HOUSE THAT STOOD ON THIS FOUNDATION. WHEN PURSUIT WAS DRAWING NEAR TO THE PRINCE IN THE LONG ISLAND, SHE GREATLY AIDED HIM, BY HER HEROISM AND ENDURANCE, TO GAIN SHELTER IN THE ISLE OF SKYE.<gai>

ROGHA NAM BAN, BITHIDH A CLIÙ CO-MHAIREANN RIS AN T-SAOGHAL.


[TD 25]

Leth-Cheud Punnd Sasunnach
Le EACHANN MACIOMHAIR.

ANNS an trom-laighe, thòisich anail a’ bhalaich ri plosgail agus a chorp meanbh, blàth ri crithneachadh anns a’ leabaidh. Thainig dìosg ann an connlaich na liteir, agus thòisich a mheuran a’ teannachadh air oisean a’ chinn-adhairt. ’Na chadal, bha e a’ sreap ri aghaidh creige, an dùil gun amaiseadh e air uighean gorma, luachmhor a bha e a’ faicinn ann an nead. Bha e an dùil gu robh athair comhla ris nuair a thòisich e dìreadh na creige, agus gu robh athair fhathast air a chùlaibh, ’na chul-taic dha nan cailleadh òrdagan an greim air sgeilpean biorach, luaireanach na creige. Ach an t-sùil gan tug e air ais, cha robh lorg air iomhaigh athar; bha e air searg air falbh bhuaithe, agus an àite guirme nan uighean ri a làimh, bha e a’ faicinn guirme nan tonn gu sìorruidh fad as fodha—na tuinn ’s iad a’ sabaist ’s ag ithe a chéile leis a chomh-strì a bh’orra ag iarraidh fuil agus feòil a chuirp.

Thainig boil is ùpraid ’na cheann; chaill e a ghreim air balla na creige, agus nuair a dh’fhuasgail e a bhilean airson éigh a leigeil, thachdadh e le spògan laidir an trom-laighe, agus thòisich e tuiteam ’s a’ cur charan, ’s a’ feitheamh air sgal deireannach an euig . . . . ’s a’ tuiteam ’s a’ cur charan . . . .

’S ann nuair a dhùisg e, ’s mun do sgioblaich e a smuaintean, a leig e an ràn. ’S cha robh a shùilean ceart air plaosgadh nuair a chuala e a mhàthair ag éighach ris bho a leabaidh fhéin an uachdair an tighe.

“A Raoghaill, a ghràidh, gu dé tha ceàrr?”

“Chan eil càil,” fhreagair e gu h-aithghearr.

“An e feagal a th’ort a bhith cadal leat fhéin shìos aig an teine?” ars ise.

“Chan è,” ars am balach; “chan eil feagal idir orm. ’S caomh leam leabaidh an teine.”

“Siuthad, ma tha, a ghaoil,” ars a mhàthair; “caidil thusa.” Chuala am balach a’ chonnlach a’ dìosgail nuair a chuir a mhàthair car anns an leabaidh. Agus chuala e an srann domhain, gearaineach aig athair, ag innse nach do chuir an ràn aige fhéin gu buileach stad air an t-suain aige.

Cha robh Raoghall òg ach a deich. Nuair a chuala e guth a mhàthar a’ bruidhinn ris anns an dorchadas, agus an déidh dhi sguir a bhruidhinn, bha e, ’na chridhe maoth (ged nach robh a chridhe fhathast air cromadh a nuas as a bheul!) a’ toirt taing do Dhia gu robh e beò, ’s nach robh e air a phronnadh marbh, gun diog, air sgeirean a’ chuain, agus nach robh na steàrnagan fiadhaich a sàs ’na fhalt ruadh, agus ’ga fhighe am measg treallaich eile airson loinn a chur air an cuid nead. Bu mhath nach robh a chorp aig iasg na fairge.

Bha e a nise ’na làn-dhùisg, le a chluasan ’s a shròin ’s a shùilean agus craicionn a chuirp a’ mothachadh; gacha cuspair aig a dhreuchd fhéin, a’ toirt fainear dha monmhar is fealla-dhà nan tonn air a


[TD 26]

ghainmhich, fàileadh na deathaich air feadh an t-seòmair, lasair a dh’éireadh air uairibh mar bhratach geal os cionn closaich an teine mhònadh taisgte air a’ chagailt, agus blàths na plangaid leth ri a chasan ’s ri a shliasaidean.

Le muinichill a léine, thiormaich e boinne no dhà fallais a dh’fhàg an trom-laighe air a ghruaidh. Cha robh rian nach b’e leabaidh-an-teine a b’fheàrr dhàsan, is e a nis a’ fàs suas ’na dhuine, le làn bheachd gun deanadh e leasachadh a dh’aithghearr air crannchur bochd an teaghlaich. Có a dhèanadh e mar a deanadh e fhéin, “an aon sùil a bh’ann,” mar a theireadh balaich mhóra na sràide ris aig amannan, nuair a bhiodh iad a’ tarruing as ’s a’ magadh air airson a bhith cho èasgaidh ’s cho saoghalta. Co dhiùbh, cha robh eagal aige roimh dhuine aca na b’fhaide. Aon uair ’s gun do chùm e dol air an t-snàmh na b’fhaide na triùir de na burraidhean a bha cóig bliadhna na bu shine na e, thòisich iad ri toirt modh an rathaid mhóir dha. Agus an uair sin, thòisich esan ri deanamh spàrn airson leabaidh-an-teine fhaighinn dha fhéin—rud air nach do dh’amais fhathast balach eile ’ga chumhais anns a’ bhaile. Agus bha barrachd farmaid aig a chumhaisean ris a thaobh so na bh’aca ris a thaobh eisimpleir sam bith a nochdadh e dhaibh aig snàmh, no aig ruith, no aig bric a chrodhadh a steach do chabhull air feadh uillt na mòintich air madainnean fuara.

Agus a nise ’s gun robh athair air tilleadh bho iasgach Shasuinn le na phaidheadh na fiachan a bha an t-uachdaran a’ tagairt orra (ged nach robh sgilinn a bharrachd ann, leis an iasgach a bhith cho bochd), bha rian gum biodh togail-cinn aig an teaghlach anns an sgìre air fad. Bha am maor a’ tighinn air an ath latha a thogail an airgid, agus bhiodh gréim dìon, gun iomnaidh, aca a rithist air an tulaich a dh’fhàg na seann daoine aca.

Ach mar a bha e a’ tarruing muinchill a léine tarsuinn air a ghruaidh airson fallas na breislich a sguabadh as, bhuail e air nach b’fheàirrde e an ràn leis an do dhùisg e a mhàthair. Nan co-dhuineadh ise gur e éigh an eagail a bh’ann, ’s nach robh e a’ tighinn air a bhith cadal ’na aonar aig an teine, phaisgeadh i a rithist suas a dh’uachdair an tighe e, agus chàireadh i leid dha, ri an taobh fhéin. ’S nam faigheadh na balaich mhóra sin a mach, bhiodh e air a mhaslachadh. Agus cha bhiodh rian aige na b’fhaide air moch-eirigh a dheanamh agus ceum sàmhach a thoirt a mach as an tigh le a chabhull.

Cha robh air ach gum feumadh e leigheas fhaighinn air an trom-laighe, agus gu h-àraidh air a bhith sreap chreagan ’na chadal. Dh’fhaodadh gum biodh dòigh-leighis aig an t-seann bhan-cheard Uibhisteach air taobh shuas a’ bhaile—nam faigheadh e facal-falaich oirre.

Agus nuair a shìn inntinn Raoghaill air beachdachadh air gu dé an duais a thairgseadh e air a bhana-cheard, thòisich Domhnall Sàmhach a rithist a’ bruidhinn gu dà-bheulach ’na chluais agus ri tarruing aigne air falbh bho iomhaigh na bana-cheard gu seallaidhean neo-chruthaichte tìr a’ chadail. Ach ann am priobadh na sùla, anns an aon tiotadh a bha eadar e ’s a’ bhuaidh, chaidh car gort a chur an adhairc Dhomhnaill Shàmhaich. Chrath an teine bàsmhor a mach bratach


[TD 27]

geal eile bho mhullach a thighe, phriob sùilean a’ bhalaich, agus aig a’ cheart ám ghlac a dhà chluais fuaim cheumanan ìosal air taobh muigh an tighe a chuir cnead ’na chorp. Bha cuid-eiginn a’ tighinn le fàthann a dh’ionnsaigh an doruis!

Man do bhrùchd am fallas a rithist troimh thuill a chraicionn, dh’fhàs buill a chuirp fuar, agus thòisich a chridhe a’ bualadh air asnaichean mar shlacainn bean mhuinntiris a’ nighe aodaich ’na cabhaig aig bruaich aibhne. Cha b’e nàbaidh no duine eòlach a bha tighinn a nis: nan robh iadsan a’ sireadh cobhair air feadh na h-oidhche, cha tigeadh iad air an corra-chnàmh. Chluinnist an cuid stàrnaich fad as, a’ cur rabhadh rompa. Cha robh a’ tighinn an nis ach fear de shluagh an aimlisg, fear a dh’éirich am mach a sloc na h-oidhche, uidheamaichte airson mort no creach.

Nuair a chuala e sneic an doruis ’ga togail, thòisich am balach a’ greimeachadh le làmhan teatha, tais air a’ phlaide a bha fodha. Bhòidich e nach deanadh e ràn, ’s nach éigheadh e le eagal ged rachadh sgian no biodag a chur troimh a chorp, a steach troimh asnaichean gu chridhe. Shealladh e d’a mhàthair nach e gealtaire a bha cadal an leabaidh an teine. Laigh e gu sàmhach air a dhruim, agus rinn e oidhirp air anail, ’s air plosgail a chridhe a cheannsachadh.

Air a shocair, thainig am fear-fòirnidh air adhart. Sheas e car tiotadh air starsaich an t-seòmair, is e ri tomhas gu grad le dhà shùil gach beart a bha fo na cabair. Le rasgan a shùilean leth-fhuasgailt, dh’aithnich am balach gu robh a amharus ceart. Cha bhuineadh am fear so do’n bhaile. Cha bhuineadh e eadhon do sholus an latha ann am baile sam bith. Treun ’s mar a bha am pàisde ’na leabaidh, thòisich a chorp ’s a ghnè a’ guidhe ris ràn a leigeil agus e fhéin a ghleidheil bho’n tubaist. Ach bha e a nise ro anmoch . . . . . . bha an duine air ceum a thoirt, agus bha neart Raoghaill air crìonadh as mar gum biodh a chorp air tuiteam fo’n a speal.

Thug an duine trì ceumanan a dh’ionnsaigh na ciste a bha ris an tallan, thog e a mullach gu sàmhach socair agus rannsaich e anns an t-seotal. Spìon e am mach, agus chuir e ’na phòcaid, an airgead paipeir a bha paisgte an oisean an t-seotail; dhùin e a’ chiste agus gun dàil sam bith rinn e air an dorus. Cha robh de chabhaig air nach do dhùin e an dorus gu cùramach as a dhéidh, ach cho luath ’s a thuit sneic an doruis a rithist ’na clais, leum am balach an àirde mar gum biodh e ’ga chrathadh fhéin a rithist bho’n bhreislich, agus gun taing dha leig e na ràin a b’oillteil. Mun robh athair ’s a mhàthair air an leabaidh aige a bhuanachd, bha e fhéin air a bhriogais a tharruing uime agus bha e muigh air lorg a’ mheàrlaich. Ach cha robh a muigh ach an dorchadas, cha do dh’fhidir e cas-cheum air uile chabhsairean na sgìre, agus thòisich an dorchadas ’ga thachdadh mar a dheanadh brù na fairge nam biodh e air tuiteam innte.

Nuair a fhreasgair a mhàthair air, ’s a thàrr i a steach an tigh e, bha athair air an làmp a chuir thuige, agus bha an clobha ’na làimh airson an teine a thogail. Ach nuair a dh’éigh Raoghall aig àrd a chlagainn, “Tha sinn air ar creachadh; thug e leis airgead a’ mhàil,” thuit an clobha a meuran athar, chrùb e sìos air an stòl ri tac na


[TD 28]

cagailte, agus thòisich e a’ cochlaich mar dhuine ri uchd a bhàis. Bha Raoghall fhéin air mullach na ciste a shadail fuasgailt mun do ràinig a mhàthair i, agus an déidh do a mhàthair rannsachadh a dheanamh bho mhullach go bonn air a’ chiste, thuirt esan, “Cha b’ann na mo chadal a chunnaic mi e.” Thug ceann an teaghlaich sùil dhrùidhteach air a bhean, agus dh’fhaighnich am balach, “Co mheud paipeir a bh’anns a’ phasg, athair?”

“Leth cheud punnd Sasunnach, ille; leth cheud punnd Sasunnach.”

“Chan eil a réist sgillinn ann mu choinneamh a’ mhaoir, a bheil?” ars am balach.

“Chan eil sgillinn,” ars athair, ’s e a’ togail a’ chlobha a rithist airson an teine a chàradh; “chan eil sgillinn ann as aithne dhomhsa.”

Thòisich e ri bruthadh cnàmhan fòid an tasgaidh ri chéile gus na ghabh iad gu lag, fann. Shìn esan an uair sin ri spleucadh air an lasair.

“’S chan eil thu dol a thoirt ceum an déidh a’ mheàrlaich?” ars a bhean ris. Cha do fhreagair e i.

“’N do dhearc thu air an aghaidh aige, a Raoghaill?” ars esan ri mhac.

“Dhearc,” ars am balach; “airson tiotadh. Bha falt dubh a’ tighinn a nuas air a chluais fo bhonn a bhonaid; bha lot dearg ’na ghruaidh, lot mór fada.”

Chuir athair an clobha ’na sheasamh ris an tallan, agus dh’éirich e air a shocair a mach as an tigh le dath na talmhainn air aghaidh.

Air an ath là, thainig am maor na bu tràithe na bha dùil ris, agus bha an troimhe-chéile ’s an trod gu bhith seachad nuair a nochd Raoghall as an tràigh le ciosan beag a bha e air a lìonadh le maoraich ’s le fiasgain. Bha bileag no dhà duileisg aige ’na làimh. Nuair a ràinig e màs an tighe, stad e ’s ’na làraich nuair a chuala e guth feargach a’ mhaoir a’ glaodhaich a stigh an tigh a’ reubadh leisgeul athar: “Chan eil agad ach a’ bhreug,” bha am maor ag ràdh; “an dubh bhreug. Tha thu fhéin ag aideachadh nach tug thu ceum an déidh a mheàrlaich, ’s e air sgrios a dheanamh air do chuid. Cha tug: cha robh meàrlach ann . . . Tha an t-uachdaran air a bhith tagairt riut airson fiachan de leth-cheud not bho chionn fada. Gheall thu nach biodh mionaid dàil ann nuair a thilleadh tu bho’n iasgach. ’S tha bhathais ort gu bheil thu ag ràdh riumsa a nis nach eil sgillinn fo na cabair. Bi mach. Fàg an tulaich so roimh cheann trì latha. Thoir mòinteach no cuan ort; thoir creag no cladach ort. No tigh an diabhail. Sin òrdugh an uachdarain. ’S bi mise an so roimh ’n treasoidhche airson a chur an gnìomh. Là math leat.” Agus mar a bha am maor a’ fàgail an tighe, chuala Raoghall a mhàthair ag éigheach, “Chunnaic an gille againn am fear a ghoid an t-airgead.” Rinn am maor gàire-fanaid a chuir dlùthchrith air cnàmhan Raoghail. “Ma chunnaic,” ars esan, ’s e a’ toirt ceum as, “’sann ’na chadal.”

Shad am balach an ciosan agus thòisich e ruith air falbh bho’n


[TD 29]

tigh. Nuair a bha e gus an cnoc a bhuannachd, stad e, làn uamhais, a dh’amharc air a mhaor a’ marcach ’na dheann-ruith troimh ’n bhaile agus daoine anns gach dorus ri fàthadaireachd air mar gum biodh iad le eagal gun stadadh e le rabhadh thuca fhéin.

Thainig cnead as ùr ann an corp a’ bhalaich. “Cha chreid duine mi a nis,” ars esan ris fhéin. “Cha chreid duine nach ann ’na mo chadal a chunnaic mi e. Their iad gur e mi fhéin am meàrlach. Bìdh magadh agus fanaid agus tàmailt ann. ’S theid ar cur am mach as an tigh an ceann trì latha.” Chùm e air an uair sin ri ruith gu cruaidh, ’s e a’ cagair ris fhéin. “Carson nach eil m’athair a’ deanamh oidhirp air chòr-eiginn? Carson nach eil e a bruidhinn? Cha tuirt e smid fad an latha . . . .”

Thuit e mu dheireadh leis an sgìos, air oir feannaig eòrna a bha aig deireadh abachaidh. Thilg e e fhéin a steach am measg an arbhair mar gum biodh e gabhail fasgaidh bho thaibhsichean a bha ’ga leantainn, agus troimh gach aimhreit mosach a bha ’na inntinn bha e a’ dearcadh gu mùgach air iomhaigh meàrlach na h-oidhche raoir—am falt dubh agus an lot dearg. Chaidh e mu dheireadh ’na leth-chadal ’s cha tainig e thuige fhéin gus an do dh’fhairich e fionnarachd an fheasgair air a ghlùinean ’s air a chasan rùisgte. A’ cheud sùil a thug e thairis air diasan an eòrna, chunnaic e cùl duine ’s e ’na chabhaig a’ dol taobh nan creagan. Ghabh am balach iongantas có bhiodh ann. Bha anail ’na uchd a rithist nuair a ràinig e teintean an tighe aca fhéin. “Càit, a bhròinean, an robh thu?” ars a mhàthair; “cha mhór nach robh mi a’ dol a dh’iarraidh air muinntir na sràide lanntairean a dheanamh deiseal ’s a dhol air do lorg.” “Tha thu ’nad aonar,” ars esan, gun a ceist a fhreagairt; “càit a bheil m’athair? “Tha e air a dhol a bhruidhinn ris an uachdaran ’na thigh fhéin,” ars ise. “Dh’fhalbh e ’ga chois—taobh na tràghad.

“Tha tigh an uachdarain fad as,” ars am balach.

“Deich mìle fichead,” ars a mhàthair; “bheir an t-slighe fad na h-oidhche bhuaithe. Ach bha cabhaig air nuair a ghluais e air falbh. ’S feàrr dhutsa, a Raoghaill, cadal comhla rium fhéin an uachdair an tighe, mun tig an eagal ort a rithist.”

“B’fheàrr leam cadal ’nam aonar a bhos a so,” arsa Raoghall; “le do chead, a mhàthair.”

Cha deach a mhàthair ’na aghaidh; ach thainig crith ’na chnamhan nuair a chuir e as an lamp; ’s cha robh bìog no leus ann an tasgadh an teine a chumadh cuideachd ris. Bha e fada gun chadal, agus is gann gu robh a shùilean air dùnadh nuair a thill an tromlaighe air an robh e eòlach. Bha e a’ sreap ri aghaidh creige, a’ deanamh air uighean gorma a bh’ann an nead. Bha a chasan gu trom, critheanach, ’s iad air an droch ghearradh le faobhar nan sgeirean. Bha aobrannan dearg leis an fhuil: na bu deirge na bha iad a riamh le breacan-an-teine. Bha athair a’ sreap air a chùl, ach bha e air sguir a bhruidhinn ris, no a thoirt misneachd dha anns an t-sreap. Thòisich na steàrnagan a sgriachail ’na chluais, ’s a’ deanamh air le goban dearga, fuasgailt . . . . . ’s nuair a thionndaidh e cha robh lorg air athair, ’s bha e


[TD 30]

fhéin a rithist a’ tuiteam ’s a’ cur charan . . . . ’s a’ tuiteam ’s a’ cur charan . . . .

Air an ath là, fhuair iad corp athar aig bonn nan creagan, ’s chaidh an sgeul air feadh na sgìre gu robh e air e fhéin a bhàthadh. Ach bha a nis corp agus inntinn a’ bhalaich air fàs cho rag leis na thachair ris air feadh an dà latha, ’s nach robh e buailteach do dh’eagal de ghnè sam bith na b’fhaide. Bha e mar gum biodh e air uile bheanntan is chreagan an domhain fhaicinn a’ tuiteam air a mhuin, ’ga phronnadh ’s ’ga ghiorradh, ’s bha an anail fhathast beò ann. ’S a thaobh sin bha e a’ tighinn a steach air, agus bha an smuain ’ga neartachadh, nach aithnichist eagal a chaoidh air, air muir no mointich. Bha soitheach a chuirp làn; bha a chuid fèithean-mothachaidh sàsaichte. B’e sin a bheachd-san, ach bha e air a thighinn car tràth gu a cho-dhunaidh. Nuair a bha an tigh-fhaire làn de dhaoine aig meadhon-oidhche, ’s a bha esan ’na shuidhe ris an teine le leth an t-saoghail de smaointean a’ cogadh ris an leth eile dhiubh ’na inntinn, chuala e ceumannan chuideiginn air an starran am muigh, agus thog e a cheann mar a thog a h-uile duine a bha san t-seòmar a dh’amharc có bha tighinn, ged nach robh annas air an oidhche ud de luchd-tadhail. Agus nuair a chunnaic e, ’na sheasamh dìreach san dorus-a-stigh, fear le muillean de fhalt dubh a’ tighinn a nuas air a shùil, agus lot dearg ’na ghruaidh, reòth a chuid fala car greiseig, agus thainig laigead an cnàimh a dhroma; ach mun do mhothaich duine a bha lathair gu dé bha tachairt dha (bhon bha sùilean gacha duine air a’ choigreach), rinn a neart ath-thilleadh thuige, agus bha a theanga na amhaich air taisealachadh air dhòigh ’s gun robh comhradh ’na chomas.

“Sin thu,” ars am balach, ’s e ag éirigh gu chasan, “An ann a ghoid a’ chuirp a thainig thu a nochd, is tu air ionmhas a spùilleadh bhuaithe an raoir?”

Agus fhad ’s a bha gacha fear agus té a bha làthair cho reòta le uamhas ris a’ chorp a bha sìnte an ceann shuas an tighe, thug an coigreach as a phòcaid pasg notaichean agus chuir e an làmhan a’ bhalaich iad. “Tha an cunntas pàidhte,” ars esan. “Tha e pàidhte ann an dòigh nach robh ’na mo rùn: ’se naidheachd sin a thug orm tilleadh do’n tigh agaibh . . . . ’Se meàrlach, a bhalaich, a bha na d’athair. Cha do chuir e sgilinn mu seach aig iasgach na bliadhna-sa. Ach ghoid e bhuamsa mo chosnadh fhéin, agus dh’fhàg e leth-mharbh mi air ùrlar clobhsa ann an Sasuinn.”

“Co as a thà thu, a dhuine?” ars am balach. Cha robh duine eile an làthair a’ deanamh oidhirp air bruidhinn.

“Tha mi a sgìre eile. Is math a b’aithne dha d’athair mi, ach leig sin as do chuimhne. Pàidh thusa an t-uachdaran, ’s na biodh eagal sam bith ort.”

“Cha phàidh,” arsa Raoghall; “cha phàidh, cha phàidh, cha phàidh. Tha mi a’ faicinn gur e an fhìrinn a th’agad: ach chan eil eagal sam bith ormsa a nis.”

Anns na briathran, shad e am pasg notaichean a mhullach an teine, far an deach iad gu luath ’na smàl.


[TD 31]

Leabhar-Latha Mhgr. Ailein Domhnallaich

IV

Deasaichte le FEAR CHANAIDH.

Màrt 13 (Di-Domhnaich).

Anabarrach garbh agus dìreach an ceann againn a’ dol dha’n Eaglais. An diomhain(?) balbh. Trod mu na sgoilearan ’gan cumail as a’ sgoil. A’ ghaoth a’ dol na’s treasa a h-uile car. Sìoban gu leòir nuair a sgaoil an Eaglais. Thàinig an deagh-thonn mònadh an toiseach na seachdain-s’ a chaidh. Cumaidh i ruinn gu Caingis, tha mi creidsinn. Bha Cràbhadh Slighe na Croise ann feasgar. Cha tàinig duine ’n còmhair an taigh’ an diugh. Thug mi ’n deagh-ghreis a’ leughadh Sgialachdan a’ Chaimbeulaich. ’S i latha glé mhosach garbh fuar a bh’ann.

14mh. Mhàrt (Di Luain).

Bha maduinn mhosach ann le flinneadh. Thàinig an so fras sneachd ’s bha bheinn geal leis. Nuair a sguir an sneachd, rinn i ’n latha b’àille. Thug mi Comain do Bhean Iain Mhóir ’s do Mhór nighean Dubhghaill ’sa’ Bhaile. Thadhail mi aig Ruairidh mac ’Illeasbuig ’s fhuair mi air a chois e, ach cha robh choltas ach miadhonach. Cha do dhealaich an cràdh ris fhathast. Dh’iarr mi air fualite mhusdard a chur air feasgar. Thàinig am portair hugam an diugh. ’S math gun tàinig. Tha mi fàs car coma dha’n iasg, ’s chan eil sian eile de theachd-an-tìr a stigh air an toir duine làmh.

Thàinig Fionnaghal nighean Aonghais ’ic Eóghainn dha’n tigh feasgar. Thoisich i ri seanchas mu Chatriana nighean Eachainn* a bh’air Gleann-dàil ud thall. Bha i ’g ràdh nach do ghleidh i diar a dh’uisge coisrigte a stigh—a dh’aindheoin ’s na bha ’m bòcan a’ cur a dhragh oirre. Bha i ’g inns’ mu’n turus a bha Catriana ’s am Bòcan a’ sabaid feadh na h-oidhche, ’s mar a chunnaic i fhéin i làn fala ’s i air a sgrìobadh gu dona. Tha i ’g ràdh gu robh Màiri nighean Iain ’ic Lachlainn ’san taigh comhla ri nighean Eachainn an oidhch’ ud, ’s gun tàinig i fhéin ann ’sa mhaduinn.

Chuala mi trì no ceithir a dh’fhacail nach eil ri chluinntinn ro-thric air tìrmór.

“Nuair a dh’fhan esan a thiarma (no shiarma) fhéin a stigh, dh’falbh e.” = dreis (<eng>term<gai>, theagamh).

Dh’fhaighnich mi dhith a thaobh na bochdainn a bhiodh ’ga


* Bha Catriana nighean Eachainn ainmeil r’a linn air son a bhith faicinn nam bòcan, ’s a’ dianamh fhrith, ’s air son a bhith sealltainn a mach na rudan a bha dol a thachairt. Bhiodh daoine dol far an robh i nam biodh beathach air chall orra, no air son faighinn a mach có bha iad dol a phòsadh, ’s a leithid sin.


[TD 32]

[Dealbh]
W. B. Blaikie, A’ Mhaighdean Uasal Bailey, Mgr. Alasdair MacDhùghaill (Beinn-a-bhaoghla) agus Mgr. Ailean e fhéin.
(Le cead P. J. W. Kilpatrick.)

tadhal fhéin, ’s thuirt i, “Bithidh iarguin ann deth fhathast.” Tha ’m facal so aig Alasdair Mac Mhaighstir Alasdair:—

“B’i ’n iarguin shearbh i,
B’fhearr bhith marbh na ann.”

Tha mi ’n amharus gum beil am facal ag ciallachadh <eng>remnant<gai>, fuighleach no fàgail, cf. iarmad. <eng>Also W. Ross<gai>, Gleann Bhraoin.

“’S math dhomh a bhith ’gam iomallain fhéin,”—<eng>bear myself about.<gai>

“’B’e Maor mór, dìreach, tional a mhic,”—<eng>exactly the same as his son.<gai>

Thug mi uair an uaireadair a’ sgaoileadh smùr na mòine air a’ ghlas as a’ ghàradh mu mhiadhoin latha. Thug mi sin dreis mhath a’ leughadh Sgialachdan. Fhuair mi pàipeir naidheachd an Obain, agus litir o Ealasaid mo phiuthair. Tha ghriuthrach air an nighinn bhig.

15mh Mhàrt (Di Màirt). Tha seanfhacal aca an so:—

“Cruinneachadh nam pille* farsuinn.”

Bha ’m biadhadh sgadain gann aig na h-iasgairean, is bha iad a’ roinn a h-uile sgadan ’na thrì earrannan. Bha ’n t-iasg a fhuair iad a rithisd car meanbh a thaobh a’ bhiadhaidh a bhith cho beag. “Nach b’fhearr dhuibh” osa mise, “da earrann a dhianamh air a’ sgadan. ’S ann bu chinntiche a gheibhte iasg, agus ’s ann bu truime a bhiodh e.”


* ’S e “bile” a sgrìobh Mgr. Ailein an toiseach.


[TD 33]

“’S fhad’ o chuala sibhse,” os an t-iasgair, “Cruinneachadh nam pille farsuinn.”

Chuireadh cuairt an diugh air lapaich taobh a tuath an Eilein, ach aon duine nach robh air chialaidh nuair a ràinig mi. ’S mór a’ chuid lapach a tha ’san eilein am bliadhna—a dhà air fhichead ’s gun aon duine laidhe ’na leapadh daonnan, ach aona bhoireannach, ’s tha is’ innte o chionn sheachd diag na ochd diag a bhliadhnaichean, ’s chan eil i ro-shean. Cha ruigeadh i leas a dhol innte o thoiseach, thathas ag g-ràdh. ’S e ’n droch-nàdur a chuir ann i.

Fhuair sinne an diugh crogain fheòla is ìm is peasair sgoilte aig a’ mharsanta. Chuireadh sgarbh a nuas cuideachd. Leugh mi beagan a leabhar a’ Chaimbeulaich, ’s bha mi dianamh seòrsa de Chlàr-Innse dha’n leabhar Ròlaisd a tha mi ’g obair air an dràsd.

Bha speur lan de dh’fhir-chlisne an nochd. Mu dhà uair dhiag ’s ann a shaoileadh duine gun robh ’ad a’ falbh ’nan sgàth-fhrasan glé ìseal as an athar. Bha mi faicinn nan rionnagan roimh na frasan boillsgeil a bha so. Ma’s fìor an seanfhacal, bu chòir dha’n t-sìde mhath a bhith goirid duinn.

“Fir-chlisne na don-shin
Manadh na son-shin.”
agus <eng>vice versa.<gai>

16mh Màrt (Di Ciadain).

Oidhche ropach ’s chan eil a’ mhaduinn a bheag na’s fhearr.

Sgrìobh mi litrichean an diugh do
1. Chlann ’ic Coinnich, <eng>2 Lombard Street, Inverness,<gai> £1 18/7 ri paigheadh dhaibh.
2. Mhac Aoidh, Dalabrog, 7/6 air son cead cù a chumail.
3. Na Granntaich, Ionarnis, cìs 3/6.
4. Dha’n Ard-lighiche Ogilbhi Granntach, Ionarnis.
5. Do Mhaor na sìthe Mac Mhìcheil, Loch Badhasdal.
6. Gu Cailleach nam Bòcan* mu Eachdraidh Mgr. Seòrus,† mu mhathas anabarrach(?) a bha i ris, mu na leabhraichean a chuir mi huice.

Thadhail mi ann an trì taighean ’sa mhaduinn a dh’fhiach an cothaichinn naidheachd bheag air choireiginn a chuirinn as na leabhraichean.

Thàinig ceathar duine fichead gu éisdeachd feasgar. Eadar sin ’s a bhith sgrìobhadh litrichean, dh’fhalbh an latha ann an tiotan. Cha robh ann ach latha garbh ropach co dhiubh.

17 Mhàrt (Diardaoin).

“Là’ Eill Pàdruig leth an Earraich.” Fliuch mosach ’sa mhaduinn. Cha toilleadh ’ad ’san Eaglais bhig na thàinig thun na h-Aifrinn an diugh. Chan eil (fhios) agam ro-mhath co air a bheir mi làmh an diugh. Nam biodh an latha na b’fhearr, reachainn cuairt a mach, ach bho ’n a tha e mar a tha e, tha e na’s glice fuireach a stigh. Chuala mi facal éibhinn an diugh—for-ainm a th’air treabh a tha as an


* <eng>Miss Goodrich Freer.<gai>
† Mgr. Seòrus Rigg.


[TD 34]

eilein a fhuair ’ad a thaobh an seòl coiseachd a bh’aca, a’ cumail an casan cho fada mach o chéile. Thugadh “Na Mògairean” orra, ’s chan eil e mi-fhreagarrach idir.

[Dealbh]
Cailleach Eirisgeach leis a’ chuigeal.
(Le cead P. J. W. Kilpatrick.)

Bhathas a’ deilbh an aodaich an diugh. Bha e car doirbh fuaintean fhaighinn, ’s na h-uiread a’ deilbh an diugh—Diordaoine latha ’n deilbh, co dhiubh, ’s obair an Earraich air tòiseachadh. Dh’ionnsaich mi dé tha iad a’ ciallachadh le “ciadan,” le “àireamh,” an “t-alt,” an “clisnean,” “gàthan,” agus “caisreagan.” (Shaoil leam gun duirt té dhiu “caistreachan”—na snaith-lionnan a bhith dol mu seach air a chéile. Bha inneadh air, ’s cha robh sin ’na ioghnadh, ’s gun do chuireadh sia slatan gu leth air a druim an àite sia, an rud a bhathas a’ cur mu choinneamh an t-snàth. Fhuair Màiri Mhór an craicionn a bhleith air a glùinean. Chan eil e ceart a bhith ri deilbh air an ùrlar mar sud. Tha e cho trom air com duine ’s air a ghlùinean. Ma thig ormsa gum bi’n corr clò ’ga dhianamh agam a stigh, gheibh mi “crann dealbh.” Bha ’ad aon uair pailt gu leòir, ach chan eil fear an Eirisgeidh an diugh mur ’eil aon fhear.

Cha d’fhuair mi litir an diugh ach té o Ealasaid ’s té o Mhac ’Ille Mhìcheil ’s e faighneachd mu dheidhinn “Gabhail cine” <eng>(gavelkind)<gai>. Cha chuala mi fhéin iomradh riamh air a Gàidhlig, agus ’s mór m’amharus nach eil buintealas ag <eng>gavelkind<gai> ri “gabhail” idir. Chì sinn.

Ràinig an dealbh aig Mgr Seòrus a chuir a’ chailleach hugam. ’S e dealbh cho bòidheach ’s cho laghach ’s cho beò ’s a chunnaic mi. Bithidh mi smaointinn gura cò(i)r dha bruidhinn. Gu dearbh fhéin ’s ann dhomh a thigeadh a bhith ’na comain, am boireannach còir, ’s nach robh sian a b’fhearr leam agam na ’n dealbh ud.

Bha mi air chuairt ag iarraidh rud a chuirinn as a’ bhalg-sholair. Thug mi greis mhath ’sa mhaduinn ag sgrìobhadh. Bha smùid de dh’uisge mìn ’s de ghaoith fad a’ latha. Bha i blàth gu leòir. Thòisich i ri séideadh mu naoi uairean a dh’oidhche, ’s bha uisge is stoirm ann fad na h-oidhche.


[TD 39]

Suil Mun Cuairt
Le T. M. MACCALMAIN.

[Dealbh]
Carragh cuimhne a’ Phrionnsa Teàrlaich aig ceann Loch Seile.
(Donald B. MacCulloch.)

O chionn ghoirid an so chuir Clann Dòmhnaill suas càrn-cuimhneachain do Fhionnghal NicDhòmhnaill aig làrach an tighe anns an d’rugadh i an Uibhist a Deas. Is math a rinn iad, oir b’airidh ise air a cuimhneachadh. Chan eil té eile an eachdraidh na h-Albann a choisinn a leithid de chliù. Bha an spiorad gaisgeil innte-se da-rìribh.

Nach neònach leibhse, ged thà, cho aineolach agus a tha a’ mhór-chuid mu ciod e a rinn Fionnghal? Tha cuid a’ saoilsinn gu robh gaol aice fhéin agus aig a’ Phrionnsa Teàrlach air a chéile. Tha cuid a’ saoilsinn gu robh iad ùine fhada còmhla ri chéile. Leugh mi leabhar a sgrìobh Frangach o chionn còrr is ceud bliadhna mu thurus a thug e do’n Ghaidhealtachd, agus bha esan de’n bheachd gu robh Fionnghal ann an companas Theàrlaich fad àireamh mhìosan agus e ’na fhògarrach o àite gu àite air tìr-mór na Gaidhealtachd.

Cha robh Fionnghal is Teàrlach barrachd is deich uairean fichead còmhla ri chéile. Dh’iarradh oirre cobhair a dheanamh air, agus e a’ teicheadh o a naimhdean. An toiseach, cha robh i idir deònach, ach bha truas aice dha mar a bhiodh aice do chreutair bochd sam bith a bha a’ dol an cunnart a bheatha. Cha robh i de’n aon chreideamh ris-san; bha cuid de a luchd-dàimh ann an seirbhis an Riaghaltais a bha air tòir a’ Phrionnsa; chan eil dearbhadh againn gum b’e a miann na Stiùbhartaich aiseag do rìgh-chathair Bhreatainn. Ach, a dh’aindeoin sin, do bhrìgh a truacantachd, chaidh i leis an dìol-


[TD 40]

déirce rìoghail a null a Beinn-a-bhaoghla do’n Eilean Sgitheanach, agus cha b’ann gun dragh is gun chunnart.

Fhuair Teàrlach dhachaidh do’n Fhraing gu sàbhailte air a’ cheann thall, agus fhuair Fionnghal greis am prìosan an Tùr Lunnainn, ach cha do chuir am Prionnsa fiù litir bhuidheachais g’a h-ionnsaigh.

Fhad ’s a dh’fhàsas flùr air machair
Mairidh cliù na h-ainnir chaoimh.

* * * * *

Bu chòir cuimhne a chumail air Gaidheal eile anns an robh gaisge is calmachd nach bu bheag. Tha leth-cheud bliadhna a nis bho chaochail an Ridire Eachann Dòmhnallach. Rugadh e faisg air Inbhir-pheofharain an 1852, agus bu mhac croiteir e. Ghabh e anns an arm agus e mu ochd-bliadhna-deug a dh’aois. Rinn e seirbhis agus choisinn e cliù dha fhéin is d’a dhaoine an iomadh cath is cogadh an Africa a Deas, anns an Eiphit, agus anns na h-Innsean. Dh’éirich e, ceum air cheum, bho bhith ’na shaighdear cumanta gu bhith ’na Sheanailear anns an Arm Bhreatannach, agus thug a’ Bhan-righ Victoria iomadh urram dha. Ach, a réir coltais, bha farmad aig cuid ris, agus b’e a chuir as dha, cha b’e na naimhdean ris an do shabaidich e le gunna is claidheamh air iomadh blàr, ach na naimhdean nimheil seòlta, ’gam falach fhéin fo chleòca a’ chàirdeis, a thog casaid bhréige ’na aghaidh gus an do chuir e làmh ’na bheatha fhéin thall am Paris an 1903. Chaidh a thòrradh an Dun Eideann tràth anns a’ mhadainn, agus sin gu falachaidh, ach rinn buidheann de a chomh-Ghaidheil an gnothach air a bhith an làthair a nochdadh dha an spéis a dhiùlt àrd-dhaoine na dùthcha a thoirt dha.

Tha tùr àrd shuas an Inbhir-pheofharain mar chuimhneachan air a’ Ghaidheal threun-sa.

Faodaidh Clann Dòmhnaill—agus na Gaidheil gu léir—uaill a bhith orra ann a bhith a’ cuimhneachadh an dithis us—Fionnghal is Eachann.

* * * * *

Cia meud caora a tha anns an t-saoghal? Tha 816,700,000. Tha so deich muillean suas air a’ bhliadhna roimhe. Có a rinn àireamh air na caoraich? Rinn na cìobairean, tha fhios? Agus cia meud cìobair a tha anns an t-saoghal? Tha Dòmhnall Eachainn is Calum Crùbach is Seonaidh Ruadh is Iain na Banntraich is—ach chan eil ùine agamsa tòiseachadh air na cìobairean àireamh dhuibh!

* * * * *

Tha na h-Eireannaich fo iomagain agus na boireannaich a’ fàs gann ’nam measg agus cus de na fir ro-fhada gun phòsadh. Is e as aobhar dha sin gu bheil uimhear de na h-Eireannaich a’ fàgail na dùthcha a shireadh cosnaidh an àitean eile, móran am Breatann. Aobhar eile, nach pòs an croitear no an tuathanach Eireannach gus am bi croit no tuathanachas aige fhéin, agus faodaidh e feitheamh gus am bi e suas ri dà fhichead bliadhna a dh’aois mus amais e air sin.

Tha suidheachadh de’n t-seòrsa sin ’nar measg fhéin ann an àireamh roinnean de’n Ghaidhealtachd. Is aithne dhomh fhéin àite no dhà far a bheil an t-uamhas de sheann fhleasgaich, agus na boireannaich òga a dhìth.


[TD 41]

O chionn ghoirid an so bha mi a’ toirt òraid so bhuidheann Gaidheal mu ghoireasan-siubhail na Gaidhealtachd anns na seann làithean. Chuimhnich mi dhaibh gu robh là ann agus b’e luathas eich air tìr is bàta fo sheòl air muir an luathas a bu mhò aig am falbhadh daoine mus tàinig innleachdan na toit-bheairt agus na beairt-ola. Aig deireadh mo sheanchais dh’éirich fear agus thubhairt e, “Le bhur cead, bha rud ann a bha na bu luaithe na each air tìr no bàta fo sheòl agus b’e sin an luathas aig am falbhadh ban-bhuidsichean an Eilein Sgitheanaich agus iad ag itealaich a null, an riochd ròcais, gu Leódhas.” Agus d’innis e naidheachd a thug dearbhadh air sin!

A bheil duine an diugh a’ creidsinn ann am buidseachd? Anns a’ bhliadhna 1914 thubhairt boireannach am Muile ri ministear a b’aithne dhòmhsa: “Chan eil mise dol a phàidheadh sgillinn màil do Dhiùc Earraghaidheal tuilleadh, gus an cuir e air falbh a’ bhan-bhuidseach ri ar taobh a thàinig a nall as a’ Mhorbhairne!” Bha i a’ maistreadh, agus bha an t-ìm a’ diùltadh, agus có a bu choireach ach a nàbaidh!

* * * * *

Chì mi gun d’fhuair croitear Sgitheanach làmh-fhail umha agus e a’ buain na mòna. Tha na daoine fòghluimte de’n bheachd gu bheil an làmh-fhail so mu mhìle bliadhna a dh’aois. Tha an làmh-fhail an cumadh nathrach, air a suaineadh cruinn timcheall, agus tha ochd unnsa deug de chudthrom innte.

Tha muinntir eilein nach ainmich mi a’ cumail faire an ceartuair feuch am faic iad tocsaid ruma a’ tighinn gu tràigh. Chaidh bàta làn ruma fodha o chionn ùine, agus tha an t-ám dhi a nis briseadh suas, agus faodar dùil a bhith là sam bith ri tocsaidean air a’ chladach.

Feumaidh Uilebheist Loch-Nis a ceann a thogail a dh’aithghearr air neo cha ruig gin de luchd-siubhail an t-samhraidh Loch Nis air a’ bhliadhna so. Bidh iad uile a muigh anns an eilean nach ainmich mi a’ cumail sùl air a’ chladach,—no, maith dh’fhaoidte, a’ buain mòna anns an Eilean Sgitheanach! Is iomadh rud a tha fo thonn is fo fhonn.

* * * * *

Tha iomadh dòigh air airgead a dheanamh, ach is e an dòigh as cinntiche rud-eigin a chur an tairgse dhaoine a dh’itheas no a dh’òlas iad agus a chòrdas riutha. Tha Fearchar Ruadh, mo nàbaidh, ag ràdh rium gun cuala e mu Ghaidheal gleusda a chaidh do Lunnainn air cheann an fhortain. Ach fortan cha robh ann dha. Mu dheireadh, cha robh aige de’n t-saoghal ach beagan de mhin-choirce agus dileag uisge-beatha. Ghabh bean an tighe anns an robh e a’ fuireach an cnatan mór, agus rinn an Gaidheal brochan dhi air a’ mhin-choirce, agus chuir e drùdhag de’n uisge-bheatha anns a’ bhrochan. An tiota bha an té a bha tinn air a casan, agus chòrd an ìocshlaint cho math rithe agus gun d’innis e am fad agus am farsaing mu’n stuth mhìorbhuileach, agus cha b’fhada gus an d’rinn an Gaidheal a fhortan, agus thill e dhachaidh ’na dhuine saidhbhir.


[TD 52]

“Gnothaich Bhoirionnach”
Le CAIRISTIONA NICAOIDH.

THA móran, am bliadhna, a’ fuireach aig an tigh as t-samhraidh agus ag ullachadh gu seachdain a ghabhail anns an Oban aig ám a’ Mhòid. Sin far am bheil na daoine glice, oir tha e coltach gur e Mòd air leth a tha gu bhith againn am bliadhna. Tha a h-uile duine toilichte gum bheil an leth-cheudamh Mòd a’ dol air ais do’n Oban far an do thòisich am Mòd an toiseach, agus toilichte cuideachd gum bheil an cruinneachadh am bliadhna gu bhith nas motha na bha e riamh roimhe. Am measg an fheadhainn a tha gu bhith an làthair, tha Mgr. Aonghas MacDhomhnaill, Prìomhaire Albainn Nuadh, agus buill bho Bhuidhinn Beul-Aithris air feadh na Roinn-Eorpa gu léir.

MUN ám so de’n bhliadhna, tha mi cinnteach gum bheil a’ mhór chuid agaibh ’s sibh a’ togail ur cridheachan ann an dùil ri làithean féille. An dràsda fhéin, tha muinntir Ghlaschu a’ togail orra airson na Faidhreach agus a’ dol sìos an abhainn ’nan dròbhan mar a bhios iad a’ deanamh a h-uile bliadhna. Ach ’s ann a bhios Gaidheil Ghlaschu a’ togail orra mu thuath gu dùthaich an daoine agus cha chuir uisge no gaoth dragh orra-san le seann chàirdean agus luchd céilidh ’gam feitheamh. Chan ionnan sin agus na dìleachdain eile a tha an iompais a dhol as an ciall mur a bheil grian a’ spealgadh nan creag fad an t-siubhail.

A cheana, tha na Mòdan Dùthchail a’ dol air adhart fad is farsuinn agus is iomadh nighean agus gille òg a bhios air am brosnachadh leis mar a shoirbhich leotha aig na Mòdan sin. Ach a bharrachd orra-san, nach iomadh balach is caileag anns na sgìreachdan aonarach air feadh na Gaidhealtachd is nan eilean a tha glé airidh air éisdeachd ach nach fhaigh cothrom. Cuid aig nach eil duine a theagaisgeas iad; cuid eile nach urrainn a dhol chun a’ Mhòid leis a’ chosgais. Ma shoirbhicheas leotha anns an sgoil gheibh iad a steach do Ard-sgoil far am bith e nas goireasaiche dhaibh a dhol gu Mòd Ionadail. Ach b’aithne dhomh fhéin clann eile, a dh’fhàg sgoilean sgìre aig aois chóig bliadhna deug, a bha cho làn ciùil ’s a tha’n t-ugh de’n bhiadh ach bha iad ann an eilean far nach robh Mòd Ionadail agus cha d’fhuair iad riamh cothrom an tàlantan a chur gu buil. Saoileam, am bliadhna an uair a tha An Comunn a’ tionail airgid an luib a’ Mhòid Mhóir, gum b’e so aon rud a bu chòir a chur an greim air ball—gach cothrom a thoirt do chloinn nan àiteachan iomallach ruigheachd air Mòd agus iad fhéin ullachadh air a shon.


[TD 53]

BITHIDH na dreasaichean samhraidh am follais a nise! Saoil am faca duine agaibh, a bha’n rathad Ghlaschu aig an ám, na dreasaichean eireachdail a bha aig Tormod Hartnell ann an Talla Chelbhin. Abradh sibhse gun robh iad snasail agus aig prìsean cothromach a bharrachd; bhà feadhainn dhiubh, co-dhiùbh, ach bha’n fheadhainn a shònraicheadh airson a’ Chrùnaidh fìor shnasail agus daor d’a réir! Nach ann aig Maireid NicDhomhnaill, bean-fhrithealaidh na banrigh a bhiodh an naidheachd air dreasaichean ’s air maise!

BHITHEADH Gaidheil uile toilichte gun do chuireadh urram an D.B.E. air Fionnghal, Triath Chloinn Leòid. Tha i daonnan ag oibreachadh ’s a’ saothrachadh as leth a luchd-cinnidh agus is mór an obair a rinn i an luib na Seachdain Sgitheanaich fhéin. Tha e coltach gun robh móran de luchd turuis aig an t-Seachdain am bliadhna—móran dhiùbh a dùthchannan céin ged a bha dlùth cheangal aig an daoine ris a’ Ghaidhealtachd. Bha caileag bheag ann as na <eng>Phillipine Islands<gai> (a baile Manilla) agus ’s ann a Tairbeart na Hearadh a dh’ fhalbh a seanair! Bha Aonghas MacLeòid a Boston agus Murchadh MacDhomhnaill a Ceap Bhreatainn ann; b’ann a Leódhas is na Hearadh a dh’fhalbh an cuideachd-san bho chionn ochd fichead bliadhna. Bha a’ Ghàidhlig aca cho fileanta ’s a bha i aig muinntir an Eilein fhéin!

CHA bhi dìth Dhealbhannan Gaidhealach oirnn am bliadhna Nach do rinneadh <eng>“Rob Roy”<gai> an toiseach—an uair sin, <eng> “Puffers”<gai> (ged nach e sin an t-ainm a bhios oirre aig a’ cheann thall) agus tha iad a nise ag obair air <eng>“Prince Valiant”<gai> shuas air an Dòirnidh. Tha móran de mhuinntir na Dòirnidh fhéin anns an dealbh agus tha fios gum bi ùidh innte an uair a thig i a mach. An dràsda fhéin, tha <eng>“Laxdale Hall”<gai> a rinneadh anns a’ Chomraich ’ga sealltainn an Glaschu; am measg an fheadhainn a tha innte, tha Ruaraidh MacMhaoilein as an <eng>Citizen’s Theatre<eng> an Glaschu. Tha cuideachd Ruaraidh a Strannda na Hearadh agus chan eil e fhéin dona anns a’ Ghàidhlig.

[Taing]


[TD 55]

Bardachd Iain Breabadair
Le CALUM MACIOMHAIR.

(An sgeulachd a choisinn a’ cheud duais ann an co-fharpuis Gairm.)

SPARR Iain Breabadair a chasan uaithe fhad ’s a leigeadh am being leotha. E ’na laighe sud air a dhruim-dìreach b’éibhinn a chruth ’s a dhealbh. A dhà làimh sìnte gu domhain am pòcaidean a bhriogais. A bhonaid, an crochadh air bheagan gréim ri dhosan mar bhrat-fholaich a bha dìon a chogais ’s a bhathais bho gach duine is deamhain, taobh a muigh Iain Breabadair. Chan e gun robh a chruth no a dhealbh a’ deanamh dragh dha Iain oir bha anail a bheatha a’ tighinn ’sa’ falbh cho socair, sèimh ’s ged a bhiodh e leigeil anail ’s an Tìr Fo Thuinn. Ach an dòigh neònaich, bha a bhonaid a’ toirt luaidh nach bu bheag a thuiteam.

Bha gathan-gréine madainn shamhraidh a’ priobadh troimh chùirtear na h-uinneige. Ach bha bhonaid ’na chlach-mullaich fhathast, ’ga ghleidheadh bho chunnartan an domhain agus bho bhuaireasan Baile Nam Muileann. Bha anail na sìthe air feadh an tighe ’s an gloc le gliog réidh, socair air sgeilp an teine a’ cunntadh thairis nan tiotaidhean ’sa’ càrnadh nan uairean.

’Sa’ bhaile muigh bha comharran a’ dol am meud nach robh sìth na madainne ’ga coimhead na b’fhaide. Gleadhraich nan Carbadan Siarach, agus cnagail cruaidh, réidh nam beartan-fhighe air tòiseachadh, ’s iad a’ cur an céill gun robh muinntir a’ bhaile air chois.

Leum briosgadh troimh cholainn Iain a dh’ fhàg a’ mhór-chuid deth seàirrte, ach gun chur e car ’na leth-cheann taobh na h-uinneige. Thuit a bhonaid chun an làir a’ fàgail aghaidh rùisgte ’san latha geal a’ sealltainn air, eadar an dà shùil. Stad e le sùilean fosgailte, iongnadh is teagamh a’ gabhail àit a’ chadail annta. Chual e diogadaich a’ ghloc ’s chuir e car air ais dha cheann. “Ochd uairean,” ars esan ris a’ ghloc.

Ruith a smuaintean air falbh leis ’s e deasbaireachd ris fhéin air caran an t-saoghail troimh na h-oidhche raoir. Dé dh’fhàg e ’na chadal air being a’ chidsin? Bha rud no dhà ceàrr. Och, rudan gun seagh, a thigeadh gu bhith soilleir fhathast dha. An seòmar ceàrr, gun fàire air leabaidh. Agus Mairead? Càite an robh ise? Dé ghràidh an difir?

Ceist air sàilean im-cheist—thachair an galair ris a roimhe. Ach thòisicheadh e aig toiseach cùisean. ’S e rud fhaighinn réidh. Bha e an Steòrnabhagh an raoir—e-fhéin is Cailean is Dòmhnall. Cuairt ghoirid nach e bh’ann? A steach ’s a mach air son “pinnt” no dhà, an carbad beag Chailein. Cha robh an còrr ann. Tadhal an tigh-òsda no dhà ’sa’ bhaile, agus Beurla a’ dol cuideachd, mar as gnàth leatha, an uair a tha beagan deoch a’ cur coinnean rithe. Agus có gheibheadh coire dhaibh, lomadh air beairt-fhighe bho mhoch gu dubh. Gun teagamh bha beagan galar-cinn air an diugh, ach cha


[TD 56]

b’fhiach e bhith bruidhinn air, oir bha a cheud-faidhean a’ ruith cho siùbhlach ’s a bha iad aon uair a riamh. ’Sann a b’fheàirrde duine cuairt a mach a tigh na beairt.

Sud Mairead air na cabair ud shuas. B’ àill leis gun sguireadh i d’a gearain. Nach robh ise i fhéin am measg cheilearaidh na h-oidhche am bad-eigin? . . . Bha rud na dhà ann a bha seachnadh meuran a chuimhne. Cuin a fhuair e dhachaidh? Có sheall ri uair, agus baile Steòrnabhagh air bhoil? Bha an cuairt a steach soilleir gu leòir. Agus—ach glé bheag—na tighean-òsda ’s na thadhail iad—“Tigh Rìoghail mo chrich” arsa Dòmhnall an uair a ràinig iad—cuairt an Tigh MhicDhòmhnaill.

Ach ’s ann dorch’ a bha e a’ faighinn an rathaid ’san tilleadh dhaibh. Iomhaighean briste, eadar-dhealaichte air nach robh e ag eirmseachadh dealbh-fhighe slàn a dhèanamh ’san snàth-cura a’ ruith ’sa’ briseadh gun sguir. Bha seinn aca—agus bha port an sud a bha seirm ’na chluasan os cionn chàich le gaoir leanmhainich faisg dha—Carson a bha iad a’ gabhail an òrain ud? “Catriona Mhór Nan Sùil,” an dàn a rinn e fhéin is nach do ghabh e a riamh ach aon uair aig a’ Bhliadhn’ Ur so chaidh. Cha mhotha ghabh e na rainn gu léir an uair sin—feadhainn aca cho eucorach—bhris fead-falaich bho bhilean Iain. Agus rann a bha sud cho sgreataidh—fead eile! An robh iad a’ seinn na h-uamhais ud? Ma bhà, is gun ruigeadh iad oirre-se—oir bha e dol ’sa’ bhaile, agus b’esan balach a chreideadh, gun robh cumhachd a tobar eile air uairean a’ lasadh an sùilean Chatriona Dhùghaill. Nach bochd gur ann air Catriona a shloinn e an rud agus seana-ghruagaichean eile ’sa’ bhaile. Ach ’s e a’ bhochdainn uile—dh’ osnaich e—gun tug e làmh air bàrdachd bho thùs.

’S e fonn a chuir na balaich an raoir air! Iad ’nan còisir a’ co-sheirm an rud—Ud—coma—oidhche chridheil, thoilichte, ’s è bh’ann. Biodh an òran ri feadalaich! Ach dé an seòrsa cuirm aig an robh e? Tathaich nan dàn ’g a seinn ’s a h-uile fear is té cho ceòlmhor, subhach. Cha b’e banais no mòd a bh’ ann? No féill air chor-eigin? Stad a nis—bha facal Beurla aig Cailean air an seòrsa ceilearadh a bh’ann. Nach fhac e-fhéin a mhacshamhail mun tàinig e dhachaidh. Càite an robh e seòladh dha’n turus ud? Iad air tìr am Monte-Video. Sin far am fac e an rud—eileamaid cho faoin is port cho éibhinn as na ghléidh e chasan air talamh tioram. Ach dé an dòlas a chuir am Baile chun a’ bhoil ud? Dh’fhóghnadh dha na h-Innseanaich fhéin an dol a mach.

Steòrnabhagh an crochadh le brataichean. Maithean a’ Bhaile sgeadaichte, mar a bha Màiri Uisdean, ’nam breacanan dearg is gorm is scàrlaid. Na daoine gu tur eadar-dhealaichte ’s iad a’ gabhail seòrsa de chaothach, a’ seinn, ’sa’ cleasachd, ’sa’ cur umpa. Bha am facal ’g a sheachnadh ’sa’ cluich falach-fead leis feadh inntinn. A’ magadh air mar ghàir na cuthaige, faisg dha is fad as.

Nach iomadh rud a tha tachairt ri fear na mòintich air là—dé so? Là féill-de-sheòrsa—Là a’ “Choronation”? Air—Là?—Là na Dunaidh! ’S coma leis ainm an latha.

Gu tà—’s e am facal a lorg a bheireadh tuilleadh soluis air deireadh


[TD 57]

na sgeòil—a’ cleasachd, ’sa’ seinn, ’s ag aimideas—Giorra shaoghal air! Agus tamhasg an sud am bad-eigin ’sa’ Bhaile a’ cur nan caramhuiltean de féin thairis air lothag Shealtainneach. Caramhuiltean! Phriob fiamh gàire mu shùilean—nach e bha maol!—Chan e buileach caramhuiltean ach “Carnival”—sin am facal. Nach e chaidh iomrall air, ’s an dà fhacal cho coltach ’s a bha fead fìdeig ri fead feadaige.

Ach dé’n iorghall bha sud o shuas a’ mùchadh an t-soluis ’sa’ briseadh an fhèatha a thuit air. Gìosgail leapa a’ còmh-stri ri gearain Mhàiread ’g a tharruing bho a chùrsa, ’sa’ cur tuaireabaidh air iomhaighean. Biodh i dol. ’S leòir leis an là olc fhéin. Cha robh e ach leth-uair an déidh ochd. Nam biodh i ’na tosd mionaid far an robh i bheireadh e chuice cupan tea. Bho thug e an t-èan ud gu talamh cha bhitheadh e fada faighinn soilleireachd air na caran eile chuir e fhéin deth ’sa’ “Charnival.”

’S e deireadh na cùise a bha gleidheadh an deathaich ’sa’ cleith an uile-fhìrinn. Boillsgeadh an sud ’s an so. Iomhaighean nach robh co-fhreagairt an altan a chéile—Catriona Dhùghaill ’s i ’na suidhe a’ fighe stocainn an taic an teine ud thall a’ copaireachd ri Màiread ’na suidhe air taobh eile an teine. E fhéin a’ seinn “Catriona Mhór nan Sùil”—Seòrsa de dh’ana-còrdadh a’ ruith air feadh a’ chiùil.

Nach e an oidhche raoir a chuir a h-uile dad bun os cionn! Gu ìre e fhéin a bhith bhos an so is Màiread shuas air spiris leatha fhéin. Agus an raoir—uair-eigin, am bad-eigin, Màiread a’ sealltainn air le diomb mar gum biodh i faicinn Mac a’ Riabhaich Mhóir.

Ach socair. Ghabhadh e cùisean mar a thigeadh iad. Bhris solus air Iain mar a’ ghrian ag éirigh air oidhche Bealach an t-Srath. Tha fios gur ann mar so a bha. Nach e bha tiugh ’na cheann nach do thuig e roimhe so. Thuit e ’na chadal air a’ bheing—ghàir e os ìosal—agus chunnaic e an còrr de’n treallaich ’na chadal. Aisling a bh’ann! Ach droch aisling le snuadh “Càrnival.” Bha e nis a’ tuigsinn. ’S e so bu bhun gun robh e ’g a fhaicinn fhéin gu dorcha troimh ghloinne a’ seinn nan rann a b’eucoraich a rinn e dha Catriona—Neònach! Ach có ris a bhiodh dùil aige an déidh “Càrnival” ach trom-laighe neònach, bun os cinn. Thàinig a h-uile dad gu bhith réidh, soilleir, mar a bha fios aige.

Dh’fhosgail e shùilean. Bha ám éirigh ann is spògan a’ ghlog tarruing gu naoi uairean. An dà shearrag bha e aig stóva a’ ghas. Chuir e <eng>“match”<gai> rithe ’s bhuail e coire air mullach an lasair, a làimh chlì ri cheann. Dh’fheumadh e greasad, oir bha Màiread an-fhoiseil os a chionn. Bheireadh an tea beagan fois thuice. Có-dhiùbh b’e na h-uiread e. Agus rud eile dh’innseadh e dhith mu a throm-laighe air a’ bheing. Bheireadh e gàir oirre! Nach minig a dh’innis i-fhéin dhà-san mu aisling a bh’aice nach robh faisg cho mì-choltach.

Mar a bha Iain a’ ruithleach air feadh sgealpaichean is dreasair a’ lorg treallaichean na tea bha gaoir an òrain ’g a shiubhal. A’ seirm gun bhinneas ’na chluasan mar ghaoth ’n ear air feannaig earraich. B’ àill leis gun sguireadh Mac-alla “Chàrnival” ’g a bhuaireadh. Cha b’e gun robh toiseach na h-oidhche dona. Agus dé bha ceàrr air toiseach a’ bhàrdachd? Rinn e aithris-sanais ’s e


[TD 58]

ag éisdeachd gu féin-bhreitheach ris na facail:—

Bheil té le t’ éifeachd an ear air Eirinn,
Bana-bhuidseach ghleusd’ a bheir ort bàrr?
A bheil an aibheis na h-oidhche ’san Eipheit
Nach cuir thu leus orra, le ’d shuil air spàrr?

Tha lasair shùilean Chatriona siùbhlach
Le cumhachd dùbailt—chan eil nas fheàrr
Aig Pullaidh crùbach ged ’s Rìgh nan Cùil e
Is put Catriona is gheibh thu blàths.

’S e am facal beag ud a rinn an olc. ’S e ’m putadh a bh’ann a mheall gu a sgrios e as na rainn bhorb a lean an déidh so. Ged is math a bha fios aig na balaich nach robh an Catriona ach far-ainm thug e air an t-searbhant ùr—an <eng>“Electric.”<gai> Agus as a sin—e tuiteam bho sholus gu dorchadas air dhòigh ’s gun deach an ceòl air feadh na fidhle, ’s gun tug na rainn eile Ruith na h-Oidhche orra. Ach coma, bha a h-uile nì a nis réidh . . . . Ma bha na facail a’ freagairt Nighean Dhùghaill cha robh cothrom air.

Shreap e an staighre le treallaichean na tea air clàr. Dh’ éigh e ri Màiread is shìn e thuice an clàr. Dh’òl Iain an cupan tea ’na sheasamh, ’s a shùil a mach air an uinneig. “Feumaidh mi tigh-na-beairt a thoirt orm” ars’ esan, “is clò agam ri chur air crann.” Cha robh móran còmhraidh a’ ruith air Màiread—“Uill,” ars’ Iain, “chunnaic mi aisling neònach an raoir. Mi ri seinn “Oran Chatriona” dhut fhéin ’s dha Catriona Dhùghaill ’s gun sheinn mi gach rann bho thoiseach gu dheireadh.” Cha robh fiamh gàire air aghaidh Màiread. “Nach neònach,” ars’ Iain, “an seòrsa rud a chì duine ’na chadal?” “Glé neònach,” ars’ ise, a h-aire air a cupan tea, “ach gu h-olc dhut-sa chunnaic is chuala Catriona Dhùghaill an dearbh rud—thusa ’gearradh do sgòrnan le do theangaidh fhéin. ’S ise thug turus nam ban chun a’ bhaistidh—Ach, Obh, Obh, sùil Chatriona!—agus bàrdachd do chrich . . . !”

Bhuail a’ chreach Iain. Thuit a làmhan gu a chliathaich as aonais an greim. Thuit gach cupan is truinnsear. Mar ghrad-gath bho’n <eng>“Electric”<gai> a’ reubadh trompa sgàin iad le farum nan ceud bristeal air an làr . . . An uair a thill a mhothachadh thuige chrom e a cheann. Chunnaic e an loma-sgrios chrèathaidh sgaipte mar fhras-mheallain fo a shùilean. . . . . Stad a shùil air bristeal. Thog e cluais a’ chupain is sheall e oirre, iongnadh ’na shùilean mar gum biodh e a’ sireadh ’sa’ lorg ìomhaigh iomlan air choir-eigin a bha fhathast le seòrsa de bhuisneachd a’ seachnadh meuran a chuimhne.


[TD 59]

[Dealbh]
An Fhadhail a Deas eadar Beinn-a-Bhaoghla agus Uibhist a Deas. B’àbhaist a’ chlach mhór a bhith ’na comharra do’n fheadhainn a bhiodh a’ dol seachad an tràigh, ach an diugh tha drochaid mhór bhrèagha thar na Fadhla.
(J. Allan Cash.)

Caoraich air a’ Ghaidhealtachd
le
AONGHAS MACLEOID.

’S mór a chualas mu àrach a’ chruidh air monaidhean na Gaidhealtachd, agus gun teagamh sam bith is mór na dh’fhaoidte de chrodh marbhaidh a thogail air na monaidhean sin. Ach am bheilear a’ gabhail suime de na dh’fhaoidte a thogail de chaoraich?

Gheibhear caoraich mhaola agus caoraich dhubh-cheannach ’s a’ Ghaidhealtachd agus faodar iadsan le chéile àrach agus a gheamhrachadh air na monaidhean. Anns an t-seagh so, tha iad nas freagarraiche na’n crodh, oir ged a dh’fhaodar gnèthean cruidh—mar a tha an crodh Gaidhealach agus crodh Ghailbhidh <eng>(Galloways)<gai>—a chumail air feurach monaidh a shamhradh agus a gheamhradh, cha tig iad beò air a so a mhàin agus cha thog iad laoigh gun bhiadh làimhe mu dheireadh a’ gheamhraidh agus anns an earrach. Chan ionann sin ’s do’n chaora a thogas uain air feurach a’ mhonaidh a mhàin. Tha cuid de àitean ’s a’ Ghaidhealtachd nach cùm biadh ris na caoraich fad na bliadhna, agus, a bharrachd air a sin, gheibhear caoraich ’s a’ Ghaidhealtachd nach toir am beò-shlàinte far feuraich chuimsich. A dh’aindeoin sin, chithear caoraich air a’ Ghaidhealtachd nach eil a’ cothachadh am mìr as lugha de fheur milis nan achadh ìosal agus nach eil a’ faotainn fiù biadh làimhe. Gu dearbha, ’s ann


[TD 60]

a dheanadh iad so tàire air a leithid de bhiathadh! Mar sin, bhiodh e iomchuidh caoraich chruadalach thapaidh de’n t-seòrsa sin a thogail air a’ Ghaidhealtachd ma tha dhìth oirnn an tuilleadh feòla a thoirt far an talmhainn.

Is mór as fheàirrde talamh a chur fo chrodh, agus is dòcha nan robhar air sin a dheanamh gu ìre mhóir nach biodh an raineach ’na chnap-starraidh agus ’na chuis dragha mar a tha e an diugh. Ach a dh’aindeoin sin, tha iomadh sgìreachd ’s a’ Ghaidhealtachd nach eil freagarrach ach air son nan caorach a mhàin. A dh’aon nì, chan eil cosgais mhór sam bith co-cheangailte ris a’ chaora. Ach is mór an obair a tha fuaighte ri bhith a’ cruinneachadh fodair airson a’ chruidh, agus chan e obair a mhàin ach cosgais throm far am bheil an talamh doirbh a threabhadh agus far am feumar innleachdan sònraichte a chur gu feum air a shon so. Chan e sin an salann saor!

Ann a bhith a’ togail agus ag àrach chaorach, bu chòir do’n tuathanach gabhail ris a ghnè as fheàrr a thig air a chuid fearainn. Gheibhear am Breatainn uile mu dha fhichead gnè caorach ach cha leig sinne, air a’ Ghaidhealtachd, leas suim a ghabhail ach de na caoraich mhaola agus de na dubh-cheannaich.

Eadhoin ’nam measg so, gheibhear gnèthean sònraichte, agus is iad na gnèthean sin ris am bu chòir dhuinn ealla a ghabhail. Cha mhór gum faic thu ach caoraich dhubh-cheannach an Leódhas, ach tha iad de ghnè a tha sònraichte agus nach fhaicear ach ainneamh an àite eile. Air tìr-mór, cuideachd, chithear eadar-dhealachadh a réir na sgìreachd do’m buin iad. Thoiribh sùil air caoraich Lannraig agus Bhaile Ur nan Stiùbhartach. Tha caoraich Lannraig nas truime agus tha iad sin air an cleachdadh ri talamh ìosal agus monadh nas fheàrr na gheibhear am Baile Ur nan Stiùbhartach no’n Leódhas. Tha gnè chaorach Leódhais gu sònraichte air leth bho chàch agus sin a chionn gur e glé bheag reitheachan a thugadh do’n cheàrnaidh sin a tìr-mór bho chionn fhada. Is maith dh’fhaoidte gum bheil rud-eigin de cheangal eatorra agus na caoraich sin a bha air an eilean bho shean—caoraich Shealtain agus Shóaidh. Theagamh gur e an ceangal so a tha a’ fàgail an cuid clòimhe cho mìn agus a tha ’gam fàgail fhéin cho subailte lùthmhor ann a bhith a’ leum nan gàrraidhean agus nan toll.

Tha caoraich Leódhais nas fhaide ’s a’ chois na caoraich na tìre-móire; tha a’ chlòimh nas giorra agus nas mìne agus chan eil iad idir cho garbh-chnàmhach. Tha móran a bharrachd bainne aca agus tha coltas air an cuid uain daonnan gun d’fhuair iad an deagh bhiathadh agus an deagh àrach. ’S ann a tha caoraich Bhaile Uir an t-Sléibhe a rithist de ghnè a tha, mar gun b’eadh, eadar gnè Leódhais agus gnè na Lannraig.

Is math as fhiach dhuinn beachd a ghabhail air na h-atharraichean a thainig air àireamh a’ chruidh agus nan caorach ’s a’ Ghaidhealtachd. Tha an t-Ollamh Friseal Darling, anns a’ chnuasachd a rinn e, a’ cur an céill gu soilleir gun deachaidh àireamh a’ chruidh ’s a’ Ghaidhealtachd an lughad, cha mhór anns gach ceàrnaidh, ach gur h-ann a tha móran a bharrachd chaorach ri’m faotainn. Is iongantach gu dearbh nach mór àite anns am faicear so cho soilleir, cunbhalach, ’s a chithear


[TD 61]

e an Leódhas, agus sin ged a tha feurach na ceàrnaidh sin nas lugha brìgh na tha e am móran àitean eile.

Tha an talamh monaidh cho beag brìgh ’s nach fàs fiù gasan de’n raineach an Leódhas, ach, mar a nochdas mi dhuibh an ceart-uair, ’s mór a chaidh àireamh nan caorach am meud o chionn deich bliadhna fichead.

So agaibh cunntas a thugadh o na h-iomraidhean a thug na croitearan fhéin, agus ged a dh’fhaodas miann nan subsadaidhean a bhith ’na mheadhon air beagan a chur ris an àireamh, chithear bho àireamh nam bliadhnachan a tha mi a’ cur fo’r comhair, mar a tha na caoraich a’ sìor fhàs lìonmhor agus aig a cheart ám, àireamh a’ chruidh a’ sìor fhàs beag.

LEODHAS AGUS NA HEARADH.
			1918		1939		1947		1950		1952
Aireamh a’ chruidh	13,623		9060		8053		6681		6404
Aireamh nan caorach	78,147		114,329	163,513	179,436	187,166

’S ann a their cuid gur h-ann a tha tuilleadh ’s a chòir de chaoraich an Leódhas agus gur e so as aobhar do’n chall a tha am measg nan uan ’s nan othaisg. Ged a dh’fhaodas sin a bhith fìor an corra àite chan eil teagamh nach tog an t-eilean na tha air a chaoraich ma tha an gnè freagarrach air an fhonn.

O chionn bhliadhnachan fhuaras reitheachan òga bho Bhòrd an Fhearainn a chum stoc an eilein a leasachadh, agus ged is math a dh’fhaodas iad sin a dhèanamh, is dòcha cuideachd gun caill ar cuid chaorach an cruadalas, agus gum bi iad nas buailtiche do eus-shlaintean agus do thubaisdean. Chan eil teagamh air nach e caoraich a chumas ri monadh, agus nach iarr gu baile, as fheàrr a shoirbhicheas an Leódhas.

Ann am Foghar 1950, chaidh breithneachadh air cruadalas agus freagarrachd chaorach leithid an t-seòrsa a lorgar am bitheantas an caoraich Leódhais. Chaidh trì seòrsachan chaorach—dubh-cheannaich—a chur air tuathanachas ann an Glensaugh an Siorramachd Chinn-Chàrdain. Thugadh na caoraich sin a Lannraig, a Newton-Stewart agus a Leódhas agus chaidh beachdachadh air an adhartas a rinn iad.

Anns an iomradh a thugadh, dh’fhoillsicheadh móran a tha a chum ùidh do luchd chaorach. An toiseach, chaidh na caoraich uile a thomhais an uair a chuireadh air Glensaugh iad aig deireadh an Fhoghair. An uair sin, bha dhà de chaoraich Lannraig cho trom ri trì de chaoraich Leódhais agus bha caoraich Newton-Stewart caran mu’n aon chuideam ri caoraich Leódhais mur a robh iad rud beag na bu truime. An ceann bliadhna, chaidh na caoraich a chur air a’ mheigh a rithist. Chunnacas gun do chaill caoraich Lannraig cóig puinnd fhichead an tè ach cha deachaidh caoraich Leódhais no Newton-Stewart sìos no suas. Nochd so gun robh feurach Ghlinnsaugh freagarrach gu leòir do chaoraich Leódhais agus Newton-Stewart ach gu tur mì-fhreagarrach do chaoraich Lannrag.


[TD 62]

Chuireadh na caoraich uile fo reitheachan de’n gnè fhéin. Chumadh sgeul mhionaideach air an àl, agus chunnacas gun do rinn caoraich Newton-Stewart na b’fheàrr na càch a thaobh na rugadh agus na thogadh de uain. Bha caoraich Leódhais beagan air dheireadh ach bha caoraich Lannraig na bu mhiosa na ’n dà sheòrsa eile. Gun teagamh, cha do rug caoraich Leódhais cho math ri caoraich Lannraig ach bha iad na bu chomasaiche air na h-uain a thogail. Thomhaiseadh na h-uain aig ám Càsga, agus so mar a bha an cudthrom.

Uain Lannraig 38 punnd
Uain Newton-Stewart 40 punnd
Uain Leódhais 45½ punnd.

Chaidh na rùisg a thomhas cuideachd. Bha rùisg Lannraig mu cheithir puinnd; rùisg Newton-Stewart mu thrì; rùisg Leódhais beagan is dà phunnd. An uair a chaidh a’ chlòimh a choltachadh, air an làimh eile, bha clòimh Leódhais cus na b’fheàrr na càch.

Tha so a’ nochdadh corr rud. An toiseach, ged a bha caoraich Leódhais na b’aotroma na càch, thog iad na h-uain bu truime, a’ sealltainn gum bheil iad nas fheàrr air a bhainne. A rithist, cha do chaill caoraich Leódhais na Newton-Stewart feòil ged a chaill càch; fad a’ gheamhraidh ’s ann a bha caoraich Lannraig a’ call cudthrom, ged a bha càch a’ buannachadh.

Cuideachd, rug caoraich Newton-Stewart am barrachd uain air càch agus thog iad iad uile; chaill caoraich Lannraig sia-deug uan as gach ceud eadar breith agus Càsg, agus chaill caoraich Leódhais cóig as gach ceud. A thaobh gnè na clòimhe, bha clòimh Lannraig na bu truime, ach cha robh i fhéin no clòimh Newton-Stewart cho math ri clòimh Leódhais.

’S mór a rinneadh o chionn bhliadhnachan le luchd ealain de gach seòrsa a chum fiosrachadh a thoirt do thuathanaich mu ghalairean spréidhe—mar a ghabhas iad seachnadh agus leigheas. Ach chan eil na croitearan air uairean ro dheònach gabhail ris an eòlas ùr so. An uair a fhuaras dòigh air bacadh a chur air a’ bhracsaidh, ’s ann a bha eagal air cuid gur ann a lagaicheadh a leithid so a ghiollachd na h-uain. Chan eil so idir fìor, agus chan éirich beud do’n uan ri linn giollachd de’n t-seòrsa so ma gheibh e aire choltach ’sa’ gheamhradh. ’San latha an diugh, cha leigear a leas caoraich a chall mar a rinneadh roimhe leis an Tuathalan, leis an Tinneas Chritheanach (a’ Chrith) no le Spòg Dhubh, Spùt, Searg, Cloimh no Tinneas a’ Chladaich. Faodar iad sin uile a sheachnadh, no co-dhiùbh a leigheas a nise.

Ach a dh’aindeoin eòlais agus ealain an latha an diugh, tha a’ chnuimheag ’s a’ chuileag fhathast ’nan cùis ghràin agus dhragha do’n tuathanach agus do’n chroitear. Is iomadh innleachd a dh’fhiachadh ach cha d’fhuaras aon fhathast a thug buaidh iomlan air a so. Feumaidh an cìobair a bhith sùileach, furachail agus ma chì e coltas na cnuimheig b’e a’ ghliocas a’ chaora a ghlanadh agus sin dìreach le uisge fuar. Faodar an sin gabhail aig an lot le cungaidh shònraichte agus anns an dòigh cheudna dh’fhaoidte a’ chuileag a sheachnadh. Dh’fhaodar an corr a ràdha air a’ cheart phuing so, ach chan eil mi a’ dol a radha ach aon fhacal anns an dealachadh. Nan deanadh daoine feum de gach eòlas a tha againn an ceart-uair fhéin, cha leigeadh leas uimhir de chall a bhith am measg chaorach thall ’s a bhos.


[TD 66]

Iain Gobha na Hearadh
Le RUAIRIDH MAC A’ GHOBHAINN.

I

’S iongantach cho fosgailte ’s a tha inntinn an duine do àileadh nan làithean ’s nan suidhichidhean a tha nise air dol seachad. Có thadhaileas I Chaluim Chille gun a bhith mothachail air làthaireachd nan naomh a shaothraich ann tre cheudan bliadhna? ’S nach fhaigh thu an dearbh bholadh cùbhraidh ann an cladh ’s an eaglais naomh Chliamain an Roghadal ’s na Hearadh. Chan eil creutair beò ri fhaicinn timcheall, mar as tric, ach caora an sud ’s an so agus ’san t-samhradh luchd turuis as gach ceàrn de’n t-saoghal. Ach tha iomadh nì ’san àite so a tha dearbhadh dhuinn gu robh mac an duine a’ cràbhadh ’s ag adhradh ann, ’s maith a dh’fhaoidte, o chionn mìltean bhliadhnachan. Bha na draoidhean an so fada mus do thog na Crìosdaidhean an guth molaidh do’n t-Slanaighear. Ged tha an eaglais an diugh gun adhradh follaiseach tha i luchdaichte le ùrnuighean nan linntean. So an t-àite ’s an do rugadh Iain a tha air a chliùthachadh mar Ghobha na Hearadh. So a’ choimhearsnachd ’s na ruith ’s na chluich e mar bhalach. So an t-altair aig na dheachdadh e le spiorad fhlathail nach do thréig e riamh. Is cha b’e so idir an aon bhuaidh a bha ag oibreachadh air beatha Iain a chum mórachd is uaisleachd. Tha seanachaidhean nan Gàidheal ag innseadh dhuinn gu robh uaisleachd nan cinn-cinnidh ’na fhuil. Tré na ginealaich a bha roimhe thàinig maighdeannan nan cinnidh a steach ’na chleamhnas. Bha fuil chlann ’Ic Leòid na Hearadh ’na chuislean. Tha cuid ann a theid air ais leis gu aon de nigheanan Mhic Ill’ Eathain a phòs Pàdraig, Gobha Phabaidh, o’n tàinig Iain. Mas fìor beul-aithris, phòs Màiri NicLeòid a bha de shliochd Alasdair Chrotaich, fear de theaghlach MhicNèill Bharraidh agus tre’n aonadh sin dh’fhaodadh an gobha càirdeas agairt ris a’ chinneadh sin. Theagamh nach e sin iad uile ach is leòir e gus leigeadh fhaicinn dhuinn beagan mu shinnsireachd a’ ghobha.

A bheil e ’na iongantas gu robh am bàrd so, a bha de shliochd de’n t-seòrsa sin, ’na dhuine a bha grinn, glan ’na phearsa, treun ann an neart, glic agus geur ’na inntinn agus blàth aoidheil ’na chridhe? ’S e thubhairt neach eile mu thimcheall—“bha e giar, geàirrte, gràdhach, ceanalta, caomh, còir, comasach.” Bha na buadhan sin ’na nàdur mar a bha iad ann an nàdur feadhainn eile ach ’s e glé bheag a rinn am feum dhiubh a rinn esan. ’S cha b’ e gun d’fhuair e móran cuideachaidh ’na òige ann a bhith ’gan gleusadh. Bha sgoil an Roghadal ’na là ach ’s e aon mhìos de bheatha a chuir e seachad an taobh a stigh ballaichean an tigh-sgoile. ’S ann le shaothair fhéin agus le eagnadh fhéin a dh’ionnsaich e Gàidhlig is Beurla a leughadh ’s a sgrìobhadh. Chum e orra a latha ’s a dh’oidhche gus a robh e cho fileanta ’s a’ Bheurla ’s gun tug e òraid seachad an eaglais Dr. Candlish an Dun Eideann, a’ tagradh airson eaglais Mhànais, a bha air leth cothromach. Sgrìobh e litrichean a tha làn de Bheurla


[TD 67]

chruaidh, ghlan Shasunnach. Feumaidh gu robh faclair ’na chois ’s gach àit’ ’san robh e. Ach cha b’e sin uile e. Bha inntinn làidir is greimeanta. Chumadh a chuimhne gach nì a leugh e agus le inntinn dhealbhach cho-chuireadh e eòlas ri paipeir gu snasail agus lìrigeadh e smuaintean gu h-ealanta. B’ aithne dha móran mu thimcheall beartan eathraichean is charbaidean. Dh’fhàg an t-Ollamh Urramach Mac-an-tòisich Macaoidh, a bha ’na mhinistear an sgìre an Tairbeart na briathran a leanas mu thimcheall:—

“’S iomadh oidhche a chaith mi ’na chompanas ’s e labhairt mu dhìomhaireachd a’ chruthachaidh is mu ealan charbaid na smùide (nach robh na b’fhaisg air na Hearadh na Inbhirnis.)”

Faodaidh sinn Roghadal fhàgail car tiotaidh agus imeachd air chois gu Leac-a-lìdh. Abair garbhlach is creagan rùisgte agus blianachd, ach tha àileachd air choireigin timcheall air a dh’fhairicheas an cridhe. Chan e gu bheil an t-àileadh so cho làidir ri cnuic is altairean Roghadail ach tha ni-eigin ann. Sheinn Mairi Mhór gu “robh ’n tobhta aig Anndra ’s i làn de dheanntag ’toirt ’na mo chuimhne nuair bha mi òg.” Tha làraichean Leac-a-lìdh a’ toirt ’nar cuimhne gu mothachail gur h-ann a so a shaothraich Iain mar ghobha. Shealbhaich e mór neart bho shinnsireachd. B’ iadsan luchd armaiche nan Leòdach ’sna Hearadh ’s thug bualadh an ùird féithean làidir d’ an cuirp. Tha e coltach nach robh duine ’s na h-eileanan an Iar cho calma ri Gobha mór Stangrigearraidh agus b’e sin sean-seanair Iain. So an duine mu’n dubhairte: “Am fear nach pronnadh e a cheann, phronnadh e a chasan” agus, ma b’fhìor, dheanadh e sin air leth-dusan a cheart cho ealamh ’s a dheanadh e air aon neach. Sin an dìleab a shealbhaich Iain—corp treun—ach cha do chleachd e idir a chalmachd ann an gleachd no spàirnich dhìomhain. B’ e an innean a mhàin d’ am b’aithne a neart agus is iomadh bualadh a thug e oirre ré trì bliadhna fichead. Dheanadh e nì sam bith le iarann ’s le òrd agus beartan eile. Co-dhiùbh is coltach gu robh ’na bheachd-san nithean ann a bu duilghe chumadh na iarann. Aon latha bha sud is e ’cuimseachadh pìos iarainn gu dhòigh fhéin, agus bha an gnothach a’ còrdadh ris cho maith is gun dubhairt e “Is mairg a shamhlaicheadh ris a’ bhean bhuirb thu.” Bha féill mhór air obair air feadh na Hearadh gu léir, Uibhist, Beàrnaraidh agus cuid de Leódhas. Chum e ceithir teallaichean ag obair ’na cheàrdaich a’ chuid mhór de fhichead bliadhna. Is cha b’e mhàin obair chumanta na ceàrdaich a bha e sàs ann.

Dhealbhaich e le inntinn agus chruthaich e le làmhan iomadh seòrsa inneal, cuibhlichean, rothan de gach seòrsa, agus glasan nach fosgladh neach ach e-fhéin. Is iongantach gu robh feum ’sam bith air a leithid sin de ghlasan ’s na Hearadh ’s an latha ud na eadhon an diugh ach thug a bhith ’gan dealbhachadh cleachdadh do inntinn a’ ghobha. Rinn e gach nì ’san robh inntinn ’s a làmh an sàs gu maith agus tha mise a’ creidsinn gun do rinn e sin a chionn gu robh gairm na ceàirde ’na bheatha. Tre uaisleachd a shinnsireachd agus tre spiorad dheachdaidh altairean Roghadal, choisrig e ’ghibhtean ’s a neart do Ard Rìgh a’ chruthachaidh a rinn na h-uile nithean ’s


[TD 68]

a rinn iad gu ro mhath. Nise air eagal gun caill sinn an duine ann an coimhliontachd obair làthail, feumaidh sinn amharc air ’sa choitcheannas. Bha iomadh seòrsa snìomh ann an inneach ’s an dlùth a bheatha. Faodaidh gu robh iad uile ’san aon dealbh ach chì sinn iad ann an clò na beatha agus chì sinn iad gu soilleir ré nam bliadhnaichean a bha e mach ’s a steach o’n cheàrdaich. Chì sinn aoibhneas is bròn ann an clò a bheatha. Aig aois deich bliadhna fichead phòs e Mór Nic’Ill-Eathain agus ré naoi bliadhna ghin agus dh’altraim iad ceathrar theaghlach. ’S ann tearc a bha a leithid de dh’aonadh spioraid is inntinn ann an càraid phòsda. Ach bhriseadh na bha aimsireil de’n aonadh sin tre bhàs na mnatha agus dh’fhàgadh Iain le ceathrar leanabh.

[Dealbh]
Domhnall Moireasdan, ogha Iain Ghobha. Tha cuibhle-shnìomh a rinn Domhnall fhathast aig a nighinn A’ Bhean-uasal Nic Leòid, ann am Mór’nis, dlùth do Chìll-Fhinn.

Mar as tric a thachair, dh’ath-bheothaich so spiorad na bàrdachd agus dh’fhuasgail e anam ann am “Marbhrann d’a chéile:”—

“Is cianail tha mi ’n ceann do phàisdean
Ta maoth bàth gun chùram,
Is lot a’ m’ àirnibh bhith ’gan clàistinn
Caoidh do ghràidh bha dlùth dhaibh.
Is e dh’fhàg gach là mo chridhe sgàint’—
Mi’n cruaidh chàs fo thùirse—
Nach eil tràth ’s an cluinn mi ràn
Nach bi ’na chràdh as ùr dhomh.

B’fheòil do m’ fheòil thu ’s cnàmh do’m chnàmh thu,
Bha do ghràdh ro mhòr dhomh;
An asn’ o m’ thaobh a thug an t-Ard Rìgh
Nuas o’n àird ga m’ chomhnadh.
An Ti rinn iomchuidh thu ri d’ àite,
Cùint ri càch ’s co-chòirdte,
Cnap no meall ort cha do dh’fhàg e
Bheireadh cràdh no leòn dhomh.”

Tha mór fhàsgadh cridhe ’s a’ mharbhrann so ach tha mar an ceudna comh-fhurtachd ann:—

“Chaidh tu imrich do’n tìr-ionmhuinn
Dh’ionnsaigh inbh’ ro òirdhearc;
Fhuair thu iomlaid mhór ri iomradh
O’n ionmhas ta ro ghlòrmhor,


[TD 69]

A rinn an Tiomnaidh-fhear dhut ull’chadh
Mar bhunachar tùr do dhòchais,
Is tha’n Tì iomlan nach gabh tulgadh
Dhut mar chuilm ro shòghmhor.”

Thig solus as a’ bhàs—solus a dh’fhoillsicheas chan e mhàin an taobh thall ach an taobh-sa cuideachd. Thàinig iomadh solus o bhàs na mnatha air beatha Iain Gobha.

“Is aobhar dòchais gum fàs dheth
Nì nach fac’ thu ’nad là fo bhlàth cùbhr’”

Bha inntinn gheur aige riamh agus bu thlachdmhor leis a bhith reusonachadh mu chùisean Dhé is na Sìorraidheachd. Ach dhùisg an t-ám agus a féin-fhiosrachadh-sa iargain a chridhe. Dh’fhasgain gaothan agus suidhichidhean na beatha-sa sìol na h-ionndrainn gu glan. Is coltach gur h-ann a mach as a chriathradh-sa a thàinig an t-òran luaisgeach, domhain, brìghmhor ceòlmhor sin “An Ionndrainn.” B’ aithne dha eu-comas an duine a thaobh na beatha spioradail. Dh’fhairich e gu goirt an léir-sgrios a ghlac anam an duine mar ghalair mhairbhteach. Chunnaic e gu soilleir nach robh eòlas mhic an duine ach ann an cuid agus nach tugadh a rannsachadh fada e air an t-slighe.

Bha fhios aige cuideachd gur h-ann ’san t-Slanaighear a bha a shlàinte ’s a shìth ach cha robh sìth aige.

“Mo chridhe trom gun fhonn ’s mi sgìth
Is mi fo mhì-ghean mòr;
Gu brùit a’ m’ chom gun fhois gun sìth
Mi sìor dhol clì fo neòil;
Ged fhiosrach mi mu Fhear mo Ghaoil
Chan eil a h-aon a’ m’ chòir
Bheir sgeul no seòladh dhomh ’san raon
Gu faotainn saor o m’ bhròn.”

Ceum air cheum tha an ionndrainn a’ tighinn a mach o dhoimhneachd a bheatha mar ghuth o mheadhon na cruinne. Coltach ri Luther chuir e eòlas agus a chomasan féin f’a chomhair na h-ionndrainn agus abair gu robh strì ’s a’ chomhraig. Bha e òg ach rinn an an-fhois-sa aosmhor e:—

“Air faotainn dhomh gu fad am’ thàmh
Laigh air mo chnàmhaibh aois,
’S mur faigh mi fuasgladh nuas o’n àird
Dhomh ’s dualach smàig an aoig.”

Ach fhuair e sìth tre shearmonachadh an Ollaimh Domhnallach na Tòiseachd ’s e air a shlighe gu Hiorta. Rinneadh an Dia a bha gus a so ’na an-fhois dha agus a bha e sireadh thall ’s a bhos, an uamhan a’ chladaich, am buillean an ùird air an innean, agus gach àite folaichte a gheibheadh e, follaiseach dha, agus bha e ’na dhuine ùr. Chan e mhàin gun do dh’atharraich an t-sìth-sa an duine e-fhéin ach thug e caochladh air eilean na Hearadh gu h-iomlan. Laigh feum a’ chinne-daonna air a spiorad gu trom agus thòisich e briseadh dhaibh aran na beatha. ’S cha robh sin furasda a ghabhail.

Shaoil cuid gu robh e a dhol troimh chéile ’na inntinn ’s nach b’e so idir an Iain nàdurrach, ciùin, stuama a b’aithne dhaibh. Ach chùm e air adhart agus le cuideachadh an S.P.C.K. shuidhich


[TD 70]

e meadhonan soisgeulach ’s gach clachan air feadh an eilein. Dh’fhosgladh am Bìoball ’s na tighean ’s leughadh e gu sòlaimte a mhadainn ’s a dh’oidhche. A réir eachdraidh bha eadhon a’ chlann bheag r’a faicinn, an sud ’s an so, air an glùinean an dìgean nam feannag. Tha seòrsa de bhreitheamh ’nar measg an diugh leis an gnàth a bhith toirt gluasadan is cùisean de’n t-seòrsa-sa a dh’ionnsaigh cùirt an t-saoghail. Nì e tarcuis air daoine mar Iain Gobha agus a luchd leanmhain agus their e gu robh iad a’ caitheamh an ùine ann an coinneamhan ’gan aonagraich féin ann a fairichidhean spioradail a shiubhail as mar cheò nam beann. Cha robh, their am breitheamh, mothachadh sam bith aca do bhochdainn ’s do fheuman tìmeil an t-sluaigh. Chuairtich iad an sluagh le laghan a thaobh an caitheamh beatha ’s a thaobh na Sàbaid a mharbh an spiorad ’s a mhùch an aighear. Chan eil teagamh sam bith nach robh tuilleadh ’s a’ chòir de’n t-seòrsa laghalachd sin ’s a’ Ghaidhealtachd a thaobh na diadhachd, ach chan urrainnear a’ choire sin a chur air Gobha na Hearadh. Bha e beòthail agus breithneachail ’na dhòigh ’s na shealladh. ’S có d’an aithne eachdraidh a their gu robh e aineolach air feuman saoghalta an t-sluaigh? Bha e ’na fhear-lagha, ’na fhear-sgrìobhaidh ’s na charaid dhaibh uile. Chuir e iomadh athchuinge a dh’ionnsaigh Bùird Riaghlaidh na rìoghachd—gu sònraichte Bòrd an Iasgaich—as leth bochdainn an t-sluaigh. Gu daonnan dh’aslaich e gum briste sìos na tuathan móra ’nan croitean a chum gu suidhichte teaghlaichean orra. Aig ám trioblaid ghluais e ’nam measg a’ toirt seachad chan e mhàin comh-fhurtachd spioradail ach cungaidhean leighis a shlànaicheadh an corp. Thuilleadh air a sin bha thigh fhéin fosgailte an còmhnaidh do dh’acras agus feum nam bochd. Cha robh duine thall no bhos nach cuala mu aoigheachd a’ ghobha agus gu tric thug e am beagan a bha aige fhéin seachad do chàch. ’S coltach gu robh luchd leisg ann a bha gabhail brath air a choibhneas. Thigeadh iad an ainm a bhith sireadh seòladh spioradail ach ’s e na builionnan ’s an t-iasg bu mhotha a bha aca ’san t-sealladh. Aig ám àraidh thuig e gum b’e sin aobhar tadhail cuid. ’S iad a bha diadhaidh, ach b’fhaicsinnseach do dh’Iain gu robh an sùil ’nam brù ’s nach b’ann ’nan anam. Thadhail iad is thadhail iad a rithist ’s a rithist. Thòisich e an sin a’ toirt dhaibh càl air gach tràth. Cha do chòrd am biadh sin riutha ’s dh’fhan iad ’nan tighean fhéin. Sin cion-fàth an radha a chluinnear fhathast ’s na Hearadh: “’S e càl a dhearbhas an creidimh.”

Nuair a bha Iain an treun a neart reubadh Eaglais na h-Alba le bristeadh bliadhna 1843. Cha robh Iain ’s na ministeirean an còmhnaidh air an aon fhacal. Bha e ann an dàimh chàirdeil ri cuid aca—mar a bha a dhlùth charaid ministear an Tairbeirt is ministeir Mhànais—ach mo thruaighe Seisean Shrannda. Tha eagal orm gu bheil mi ’gar sìtheachadh agus is fheàrr dhomh mo pheann a phasgadh an dràsda. Le bhur cead, agus cead an luchd-deasachaidh, thig mi air m’ ais agus togaidh mi a’ chuid eile de bheatha agus obair—gu sònraichte a bhàrdachd.

(R’a leantainn)


[TD 71]

[Dealbh]
“. . . Ni Mol-Stamhain nuallan,
’S uair dhaibh bhith ’nan tamh.”
(J. Allan Cash).

Na Geamachan
Le SGIOBA A’ CHABAIRNICH.

DE math a bhith bruidheann? Dh’fhaodainn mo chluas dheas a chur air a’ gheall gun innseadh Ruairidh dha’n t-saoghal gun robh mi am beachd a dhol chon nan Geamachan. Beul gun fhàitheam is b’e sin esan. Ach nach ann mar a sin a tha na fir co-dhiùbh. Cha chùm iad dad air an stamaig.

Eadarainn fhìn, chan eil fhios an robh mi air smaoineachadh air a dhol gu Geamachan mur a b’e an gùn tartain a dh’fhàg nighean Magaidh as a déidh a stigh againn. Bha e leamh gun d’rachadh a leithid de dhreasa brèagha a dholaidh gun mi ’ga chosg uair no uaireigin. Bha cus dhathan ann air son mi g’a chur umam air Shàbaid agus bha e air an taobh spaideil air son coinneamh sheachdaineach. Ach nuair a chunnaic mi paipearan ri uinneagan bùtha ag innse mu na Geamachan thubhairt mi rium fhìn: “A Sheònaid, so agad do chothrom air son an dreasa tartain a chur ort.” Agus, mar a thubhairt mi cheana, dh’fheumadh Ruairidh an gnothach a mhilleadh le innse do’n t-saoghal—no, co-dhiùbh, do Churstaidh Nèill. Ach, dé bh’ann ach an aon rud? Nach ann a thàinig i nall an oidhche roimhe is dh’aithnich mi fhìn glé mhath leis a’ phlìn a bh’oirre o chluais gu cluais gun robh naidheachd air choireigin aice. “Nach eil am bus làn,” ars’ ise. “Dé am bus?” dh’fhoighnichd Ruairidh le mì-chiat. “Tha bus nan Geamachan,” fhreagair i. “Bha mi a’ gabhail ainmean air son bus fhaotainn dhuinn fhìn. Tha am Màidsear is a bhean a’


[TD 72]

leigeil na searbhantan uile ann. Tha am maighstir-sgoile agus a bhean cuideachd a’ dol ann.” Bha i dìreach gu spreadhadh le moit gun d’rinn i an gnothach oirnn. Leis a’ chaothach a chuir i orm cha mhór nach do dh’fheuch mi am fàd-mòna a bha ’na mo làimh oirre ’s a’ chlaigeann. Ach cha b’fhiach leam-sa droch chreutair a dhèanamh dhiom fhìn air a sàillibh. ’S ann a thubhairt Ruairidh “Cha b’urrainn dhut tighinn a dh’innse mu’n bhus so agad gus an robh e làn. Tha Seònaid am beachd a dhol ann agus ’s dòcha . . . .

Chunnaic e an t-sradag a bha ’na mo shùil-sa agus thuig e gun deachaidh e ro fhada. “O” arsa Curstaidh, “cha robh mise a’ smaoineachadh gum biodh tu a’ dol ann air neo bha mi air àite a ghleidheadh dhut.” Leum mo chabar orm fhìn agus ’s ann a fhreagair mi cho nimheil ’s a b’urrainn mi: “O, cha robh thusa an dùil gun d’rachadh ann ach pàisdean coltach riut fhéin is Ceit Fhearchair is Bean a’ Ghriasaiche. Gu dearbh bu cho math leam a bhith ann an comunn uaislean eile. Cha robh mise am beachd a dhol anns a’ bhus agaibh co-dhiùbh.” Cha do chòrd so rithe, agus ars’ ise: “Ciamar a tha thu ’dol a dh’fhaotainn ann?” “Tha càr gu bhith agam dhomh fhìn” arsa mise. Bha so gu leòir leatha is thug i an tigh oirre. Is gann a bha i air an dorus a dhùnadh as a déidh an uair a dh’fhoighnichd Ruairidh “Ciamar a théid agad air càr fhaotainn, a Sheònaid, a bheir gu geamachan thu?”

Ach bha mise is an fhearg ’ga mo dhalladh air son mar a leig e an cat as a’ phoca ris a’ bhéisd bhoireannaich ud agus ’s i fhreagairt a thug mi air “Ged a bheirinn-sa càr a Coventry, bidh mi ann.”

Coma leat, thàinig latha nan Geamachan is mura robh mise ’nam fhuil ’s nam fhallas a’ mhadainn ud a’ faighinn deiseil. Bha mi dol a leigeil le Ruairidh cadal, ach b’fheudar dhomh a dhùsgadh. Is ann air mo chùlaibh a bha an dreasa tartain a’ dùnadh is leis nach ruiginn air na putain uile b’fheudar dhomh iarraidh air a dhùnadh orm. Mura d’fhuair mise mo bheannachadh air son dragh a chur air is e a’ cur as a chorp mu òinnsealachd bhoireannaich an là an diugh. Ach so té a bha coma. An uair a chuir mi umam an còta uaine leis na trì putain mhóra, mhóra is an ad ghorm, bha mi ag ràdh rium fhìn nach biodh t’éile air Geamachan a thigeadh suas rium. Nach math gu robh na brògan canabhais geal agam. Bha sàil mhath leathan orra agus bhiodh iad móran na bu shocraiche na na brògan buidhe a theab mo chiùrradh an uiridh aig a’ Mhòd. Bha na brògan geal glé fhreagarrach leis na stocainnean glasa—an fheadhainn chlaiseach.

Cha bu mhath leam gum faiceadh luchd a’ bhus mi, is rinn mi air ceann a’ rathaid gu math tràth. ’S cinnteach gum biodh càraichean gu leòir ann an diugh. Chaidh corra fhear seachad ach bu leisg leam an stad. Mu dheireadh nochd càr nach robh coimhead buileach cho spaideil ris an fheadhainn eile a bha dol seachad is thog mi fhìn mo làmh gu bragail. Stad e—agus bheil fhios agaibh có bha ann? Bha fear dhe na daoine dubha ud a bha falbh a’ reic aodaichean. Bheireadh esan leis mi—is e bheireadh. Ach cha d’rachainn-sa anns a’ chàr aige air na chunnaic mi riamh. Tha e cheart cho dòcha gur e fear dhe na Mù-Mù-achan grànnda a bha ann. Coma leat, cha b’fhada gus an tàinig càr eile is thog Seònaid a làmh a rithis. Có bha so ach


[TD 73]

dithis ghillean a bha reic sgadain. Is iad a bha toilichte àite a dheanamh dhomh an cùl a’ chàr. Chuireadh iad na bocsaichean falamh gu aon taobh is bhitheadh rùm gu leòir ann dhomhsa. Stigh a leum mi ’s mi taingeil fhaighinn air falbh mus tigeadh am bus aig Curstaidh Nèill. Cha deachaidh sinn uamhasach fada an uair a chuala sinn dùdach agus nuair a sheall mi a mach air an uinneig chùil, dé bha so a’ tighinn ach am bus aca-san. Bha mi an dòchas gum falbhadh na gillean mar an teine-biorach mus beireadh am bus oirnn, ach ’s ann a chaidh na bumailearan an clais an rathaid gus a leigeil seachad. Bha mi-fhéin air m’ uamhasachadh gum faiceadh na h-òinnsichean ud mi is liùg mi sìos an grùnnd a’ chàr. An uair a chaidh iad seachad dh’fhalbh an càr againne le boc a thug a’ bhrìg bhocsachan a nuas air mo mhuin. Nach math gun robh iad falamh.

Greiseag mun d’ ràinig sinn am baile dh’iarr mi air na gillean mo leigeil a mach—ma b’fhìor gun robh mi dol a choimhead air bana-charaid. ’S e a bha orm gun robh mi air m’ oillteachadh gum faiceadh sgealb an Fhir-mhillidh—Curstaidh Nèill—gur h-ann an càr sgadain a fhuair mi null. Nach math gun tàinig mi as an uair ud air son ruith-sgioblachaidh a thoirt orm fhìn. Nam faiceadh tusa an coltas a bha air mo chòta math uaine le lannan sgadain! Cha do chuimhnich e dad dhomh ach oillsginn Bucaich. Is bha iad air an aid is air mo bhrògan canabhais cuideachd. Bha eagal orm gum biodh àileadh éisg dhiom. Nam bitheadh, cha bhiodh faoileag eadar so is Malaig nach biodh as mo dhéidh.

Ma thà, ràinig mise am baile mu dheireadh is nam faiceadh sibhse an coltas a bha air le daoine. Bha iad ’nan ceudan thall ’s a bhos is

[Dealbh]
“An fheadhainn nach deachaidh chun nan Geamachan!”
(J. Allan Cash.)


[TD 74]

a h-uile creutair riamh ’na aodach Sàbaid. Neo-ar-thaing éilidhean de gach dath! Bonaidean biorach is leathann is feadhainn de na boirionnaich is bràisdean ’nam broilleach uiread ri greideil. Coma leat, is e an rud a b’fheàrr uile gu léir nach robh sgial air boireannaich a’ bhaile againne.

Cha b’fhada gus an cuala mi a’ phìobaireachd is an drumaireachd ud is nochd am <eng>Band<gai> a’ tighinn troimh’n bhaile. Bha na h-uaislean air an cùl is am bragaire duine sin, Am Màidsear, ’nam measg. Is esan a bha mór as fhéin is breacan an crochadh ri ghualainn is a’ slìbeadh air an rathad mhór as a dhéidh. Bha a h-uile duine a bha ann, a réir coltais, a’ dol a leantainn nam pìobairean is car son nach d’rachainn-sa ann cuideachd? Bha an ceòl a’ còrdadh rium glan ’s bha mi gu sgaoileadh le gàireachdaich a’ coimhead an ireapais a bha air an duine a bha falbh air toiseach air a’ bhand. Bha cabar mór airgeid aige is an dràsda is a rithid thilgeadh e suas dha’n adhar e agus bheireadh e air mus buaileadh e an talamh. Chan eil mi a’ tuigsinn car son nach robh na pìobairean a’ toirt breab dha as an rathad. Tha fios gun robh e ’gan cur ceàrr. Mu dheireadh ràinig sinne pàirc nan Geamachan is thionndaidh an leth-ghloic ud is mhaoidh e am bata airgeid orra agus stad a’ phìobaireachd.

Am measg gach ùpraid is othail chithinn fear a’ dol am falach an dràsda ’s a rithisd fo chuibhrige grànnda dubh is daoine a’ seasamh ’ga choimhead. An uair a ràinig mi null chunnaic mi gur h-e fear a bha gabhail dhealbh a bha ann. Bha e a’ tarruing gille is nighean agus gu dearbh is ann orra a bha an coltas faoin is iad air ghàirdeanan a chéile. Nach ann a thubhairt fear nan dealbh gun tarruingeadh e mo dhealbh-sa a nise nan seasainn a nall. Car son nach tarruingeadh, thubhairt mi rium fhìn, is nach deachaidh mo dhealbh a thogail bho’n là a phòs sinn? An dearbh rud, gheibhinn mo dhealbh air a tarruing is bhiodh sin agam do Ruairidh a’ dol dhachaidh. Chuir mi an ad dìreach air mo cheann is thug mi sùil nach robh mo stocainnean ’nan sùgain mu mo chasan agus bha an duine dìreach a’ dol ’ga mo ghabhail an uair a chuimhnich mi nach bitheadh an dreasa tartain ri fhaicinn anns an dealbh. Dh’fhosgail mi na trì phutain mhóra is tharruing mi mo chòta gu mo chùlaibh gu math. Bha mi deas a nise is mi ’na mo stob reòdhta air beulaibh an dealbhadair an uair a chuala mi rud a bha mi dèanamh dheth a chluinninn mun tigeadh an oidhche—praoisgeil Cheit Fhearchair is Churstaidh Nèill. A bheil e ’na iongnadh gu bheil greann orm anns an dealbh? “Nach tu tha coimhead snog, a Sheònaid!” arsa Ceit Fhearchair. “Cha mhilleadh mo choltas idir mi,” fhreagair mi-fhéin gu bragail. Cha do chòrd e idir rithe, chunnaic mi. Thòisich an dithis aca air innseadh dhomh có bha anns a’ bhus aca is có nach robh ach cha robh mi a’ toirt móran cluaise dha’n cuid goileam gun tlachd. Nam faiceadh sibhse an trusgan a bh’air an dithis ud! Cha chosg mi mo chuid bruidhne ag innse an coltas gòrach a bha orra. Dé ur barail air Ceir Fhearchair? Nach robh i agus brògan dearga orra. Theab mi a ràdh rithe nach robh i a’ cuimhneachadh dad dhomh ach gille-brìghde. Ach tha mise modhail air mo theangaidh agus tha sin feumail dha’n bhaile so. Bha seòrsa de bhocsa an crochadh ri guala Churstaidh Nèill ach cha bu


[TD 75]

toigh leam m’ aineolas a shealltainn le bhith foighneachd an e prospaig a bh’ann.

Bha mi smaoineachadh gum faighinn cuiteas an dà ghròraisg ach nach ann a lean iad mi a stigh gu pàirce nan Geamachan. An uair a chaidh sinn a stigh bha pìobaireachd air gach bealach—fear a’ gleusadh na pìoba air cnoc an sud ’s fear eile air cnoc an so. Rachadh fear dhiubh so an dràsda is a rithid air ùrlar ach gu dearbh cha robh móran tlachd anns na bha iad a’ cluich. Cha b’urrainn dhut do chas a bhreabadh ris agus cha toireadh e ort gu bràth “huch” a dhèanamh. Ma b’fhìor Ceit Fhearchair, is e ceòl-mór a bh’ann. Cha b’iongnadh fios a bhith aice. Ann an oisinn eile dhe’n phàirce, bha feadhainn leth-rùisgte a’ feuchainn leum-roid, is gu dearbh cha mhór a b’fhiach iad. An uair a bha mi-fhìn ’na mo Dhonnchadh òg, cha robh poll-mòna ’s a’ bhaile nach leumainn agus tha mi cinnteach nach robh duine dhiùbh-san a dhèanadh sin.

Thàinig an uair sin aon leth-dusan de fhìr cho mór ri eich is iad uile anns an éileadh is thòisich iad air coimhead air craoibh a bha ’na laighe air an làr. Thòisich an dà òinsich a bha ri mo thaobh air ainmeachadh nan daoine móra so, is iad cho eòlach orra ma b’fhìor iad fhéin. “Sin agad Clarke is MacLellan is an Stiùbhartach” aca ri chéile. Bha mi cho leamh ris a’ chù nach robh fios agam air ainm gin de na daoine ud. Gu fàbharrach chuimhnich mi air feadhainn de na h-ainmean a bhithinn a’ cluinntinn aig gillean Magaidh againn an uair a bhiodh iad a’ sabaid ’s a’ carachd is iad a stigh aig ám Féill Ghlaschu. Nach ann a thubhairt mi-fhìn: “Tha mi a’ deanamh dheth gur h-e Turpin am far brèagh ud as fhaisge oirnn.” Ma thubhairt, thòisich an dithis òinseach air cireasail is air gàireachdraich is thuig mi ’s a’ mhionaid gur h-e sin aon ainm nach b’aithne dhaibh. Nam faiceadh sibhse mar a dh’fhalbhadh na daoine móra ud, leis a’ chraoibh air an gualainn. Bha iad a’ feuchainn có b’fhaide a choisicheadh no ruitheadh leatha mun tilgeadh iad bhuapa i.

Bha mi-fhìn a’ gabhail blas a’ chrogain dhe’n chomunn anns an robh mi agus air son faotainn air falbh bho’n dà ghòraisg, ghabh mi ceum a null. Leig mi orm gun robh mi a’ faicinn feadhainn a dh’aithnichinn. Bha an sluagh cho dùmhail is chailleadh iad sealladh orm ann an tiota. Chùm mi orm gus an d’ràinig mi àite far an robh iad a’ reic ghnothaichean milis. Bha aon duine le seacaid gheal air a’ reic <eng>“ice-cream”<gai> cho cruaidh is a bha ’na chorp. Rinn mi-fhìn mar a chunnaic mi a h-uile duine eile a’ dèanamh—chuir mi sìos mo shia sgillinn is fhuair mi fear de na cnapan ud. Is iad a bha brèagh, dearg air a mhullach is air a’ bhonn agus geal anns a’ mheadhon. Chunnaic mi feadhainn a’ falbh leis na rudan sin ’nan dòrn is iad ’gan imlich. Cha bu toil leam sin a dhèanamh idir—ar leam nach robh e modhail—ach thug mi an deagh chaob as. Anns a’ mhionaid bhuail an déideadh a b’uamhasaiche mi a dh’fhairich mac peacach riamh agus cho luath is a shluig mi an stuth mallaichte, bhuail greim eagalach mi anns a’ mhalaidh. Bha mi mionnaichte gur h-e stròchd a bha mi ’dol a ghabhail. Nach mise bhiodh air mo nàrachadh nan tigeadh am bàs orm aig na Geamachan—is gun duine dhe mo dhaoine faisg orm. Am beagan ùine, dh’fhalbh an déideadh is an cràdh ach thubhairt mise


[TD 76]

rium fhìn nach d’rachadh greim de’n stuth ghràineil ’na mo bheul gu bràth tuilleadh. Bha mi dol ’ga thilgeil bhuam ach bhiodh sin a’ coimhead caran fada air ais agus ’s ann a shuain mi e ’na mo nèapaiceadh agus stob mi am pòca mo chòta e.

Thill mi an rathad a thàinig mi is chunnaic mi gun robh an dannsadh air tòiseachadh. So agad rud a b’fhiach fhaicinn. Thug mi “huch” asam leis mar a bha mi air mo thogail leis is ma thug, thòisich peasanan de ghillean-sgoile a bha faisg orm air coimhead orm mar nach bithinn ceart ’na mo cheann.

Fhad is a bha an dannsa a’ dol air adhart bha gillean móra nan éilidhean a’ tilgeil an ùird air taobh eile na pàirce. Bha mi air son a dhol a null ach am faicinn an e Turpin a dhèanadh an gnothach ach cha b’urrainn dhomh an dannsa fhàgail agus, a réir coltais, bha móran coltach rium fhìn ann. Bha feadhainn a’ gabhail dhealbhannan agus—ach, ’s dòcha nach creid sibh so—nach robh Curstaidh Nèill ’nam measg! An aghaidh a th’ aig cuid de bhoirionnaich! Mise an dùil gur h-e prospaig a bha an crochadh ri gualainn. Cha b’e ach <eng>Camero<gai> air son dealbhannan a tharruing! Leis a’ mhì-chiat a bha mi gabhail de’n leth-òinsich so, cha robh guth agam air dé bha tachairt anns a’ chuid eile de’n phàirce gus an cuala mi an éigheach is an sgalartaich a b’uamhasaiche aig a h-uile duine timcheall orm. An uair a sheall mi nach robh fear de na gillean móra a bha tilgeil an ùird air a chaitheamh cho fada is gun robh cunnart gun tigeadh e an rathad a bha na gloicean a bha tarruing nan dealbh. Gu fàbharrach, cha d’ràinig e buileach iad ach bhuail an t-òrd air an talamh le leithid de chlostar gun do bhris a’ chas is dh’fhalbh sgealban dheth an ear is an iar. Creid e no na creid, nach tàinig aon sgealb rathad Churstaidh Nèill is fhuair i sgailc anns a’ chois nach misde i an dà latha so. ’S math dhi nach e an t-òrd a fhuair i anns a’ cheann, mar a bha mise ag ràdh ri Ruairidh. Ach ’s glice dhi a cuid dealbhadaireachd a phasgadh, an òinseach bhochd tha i ann. Neo-ar-thainig sluagh timcheall oirre a nise—is Ceit Fhearchair anns a’ phliupail ’nam measg—a’ coimhead an robh i air a milleadh. Ma b’fhìor Curstaidh fhéin cha d’rinn e dad oirre. Ach, mar as math tha fios agam-sa, fhuair i an deagh sgaile-faids agus bha gearradh snog oirre cuideachd. Mura b’e na tha innte dhe’n t-Sàtan bha i air a dhol ann an neul, tha mi creidsinn. Ged nach robh mi air son a ghabhail ris, mhill so na Geamachan orm, ged is i Curstaidh Nèill a bh’ann, agus smaoinich mi gu falbhainn a ghabhail cupa tea.

Mar a bha mi ’coiseachd sìos an rathad, bha mi ag ràdh rium fhìn “An ann fann le cion a’ bhidhe a tha thu, a Sheònaid, air neo an e cuairt a tha tighinn ort? Agus dé an aingealachd a tha thu faireachadh ’na do chliathaich?” Bha seòrsa de fhallas fuar a’ tighinn orm is chuir mi mo làmh ’na mo phòca is mi dol a shuathadh m’ aodainn le mo nèapaicheadh. Ma chuir, bha e mar gum bogainn mo làmh ann an seann mhuir-tèachd. Nach robh a’ phlàigh stuth ud air leaghadh is a’ leithid sin a’ bhuaic chan fhaca tusa. Le caothach is tàmailt, dh’fhalbh gach laige is breòiteachd a bha mi a’ faireachadh. Nach b’fhàbharrach nach robh fios aca sud air mar a dh’éirich dhomh. Bhiodh an naidheachd aig na feannagan roimh mhadainn. Is e a’


[TD 77]

cheud rud a rinn mi an uair a fhuair mi stigh dha’n bhaile nèapaiceadh ùr a cheannach agus searbhadair math air son an salachar stuth ud a ghlanadh dhiom-fhéin ’s dhe m’ aodach. Fhad is a bha mi aige cheannaich mi leth-chairteal tumbaca is ceap do Ruairidh, ged nach mór taing a fhuair mi air a shon. Bha e ag ràdh gun robh an ceap cho beag is nach dèanadh e currachd-oidhche do dhreathann-donn. Coma leat, ged a bha mi cho leamh ris a’ chù air son an dìol a rinneadh air an dreasa tartain agam, an déidh dhomh cupa tea òl, agus ruith-ghlanaidh a thoirt orm fhìn, bha mi faireachadh cho sunndach ri fiadh na beinne. Nach ann a thug mi na Geamachan a rithis orm agus bha an sluagh an sud fhathast mar na meanbh-chuileagan. Thug mi greis a’ coimhead gillean móra nan éilidhean a’ putadh na cloiche agus cha robh e aca ach mar gum biodh punnd siùcair leis cho soirbh is a bha e dhaibh. Thug iad an déidh sin greis air tilgeil cnap mór iarruinn suas dha’n adhar is a’ feuchainn ri bior maide a leagail leis aig an aon ám. Cha robh iad uamhasach math air so idir, shaoil mi, ach ’s beag an t-iongnadh. Bha an cnap iarruin cho trom; bha lethtunna ann ma bha ùnnsa. Bha mo shùil air na gillean móra ach am faicinn ciamar a gheibheadh mo charaide fhìn air adhart an uair a dh’fhairich mi a’ bhrag a b’uamhasaiche. Arsa mise rium fhìn “Nach math nach eil Bean a’ Ghrìosaiche an so an diugh air neo nàraicheadh i na th’ann. Gu fortanach bha i ri port is i dona le greim-cluaise. Tha e coltach gur e gunna a rinn a’ bhrag ud is mun cnagadh tu cnò chaidh na gillean caola a chunnaic mi mar tha, a’ feuchainn an leum-roid, seachad orm mar an dealanach timcheall na pàirce. Mar a bha mi ag ràdh ri Ruairidh “B’fheàrr dhut fear dhe na caoiltearan ud na ‘Glen agad’ air latha trusaidh.” Ach chuimhnich mi gun robh agamsa ri dòigh fhaighinn air an tigh a ruigheachd agus bha na Geamachan gu bhith seachad co-dhiùbh.

Mar a bha mi a’ coiseachd suas an t-sràid có a thachair orm ach gillean càr-an-sgadain. Dh’fhoighnichd mi an robh iad a’ dol an rathad againne a rithid ach cha robh. Coma leat, b’aithne dhaibh fear a bha dol an rathad ud le càr is gheibhinn cuide ris. Bha iad ag ràdh gun robh aig an duine so ri bhith air Geamachan an Obain an ath latha. Thug iad mi fhìn a null far an robh e is bheil fhios agaibh có bh’ann? Nach robh <eng>Turpin<gai>! Bheireadh esan leis mi—is esan a bheireadh. “A Sheònaid” arsa mise, “cha robh a’ leithid de latha riamh agad.” Is e cracaire gasda a bha ann is dh’innis e dhomh gun d’rinn e cóig nota fichead an latha ud. Abair thusa paidheadh latha! Bha e ag ràdh gun do ghabh e clisgeadh an uair a thilg e an t-òrd null rathad nan dealbhadairean. So agad am fear a theab coileach-dubh a dhèanamh de Churstaidh Nèill! Cha mhór nach do bhrist an gàire orm ach ’s math nach do bhrist. Chan eil fhios dé a’ bharail a bha e air a gabhail orm. Ràinig sinn ceann an rathad againn is thug mi fhìn mìle taing dha (agus an leth-chairteal tumbaca) air son a choibhneis is air son a bhith cho math air tilgeil an ùird.

Cha chreideadh Ruairidh gur mi a bh’ann an uair a ràinig mi dhachaidh cho tràth. Bha mi dol a thoirt dha na naidheachdan air fad an uair a thubhairt e fhéin cho fiosrach. “Tha mi cinnteach gur e Clarke a gheibheadh a’ chlach agus an cabar. Có fhuair an t-òrd?” “Fhuair,” arsa mise, “Curstaidh Nèill—’s a’ lurga!”


[TD 79]

An Lus Bheannaichte
Le DOMHNALL MACLAOMUINN.

Chuir an t-Urr. Domhnall MacLaomuinn na smuaintean so air an tea ann an sgrìobhadh o chionn grunn bhliadhnachan, mus do leig e dheth dreuchd na ministrealachd. Chaidh an craobh-sgaoileadh leis a’ Bh. B. C.

FEASGAR an dé thainig coimhearsnach g’am fhaicinn, coimhearsnach ris an abair sinn, A’ Chailleach Oidhche. Thugadh na t-ainm ud air a chionn gu bheil a sheanachas coltach ri guileag na cailleach oidhche, tùirseach dubhach. Tha na deòir daonnan ’na ghuth, agus a chridhe làn eagail. Tha mi cinnteach gun d’innis e dhomh fichead uair cheana gu bheil iompaireachd Bhreatainn a’ dol sìos agus nach fhada gus am bi sinn fo na casan aig Ruisia; gu bheil an eaglais Chrìosdaidh a’ dol sìos cuideachd agus nach fhada gus am bi na Mohamadanaich nas lìonmhoire na luchd-leanmhainn Chrìosd; gu bheil an dara leth de mhuinntir na dùthcha so ’nam Boilseabhaicean agus nach fhada a bhios duine idir ann dìleas do Dhia no do’n chrùn. Chuireadh seanachas an duine eagal orm mur b’e gun cuala mi a leithid roimhe. An uair a shuidheas duine fo chraoibh-aiteil agus a thòisicheas e air fàidheadaireachd a dheanamh cha ruig thu leas deanamh ris ach mar a rinn an t-Urra Mór agus an t-Urra Glic ri Eliah an là ud a thainig e ’na làthair ann an riochd cailleach oidhche; “thréig clann Israeil do cho-cheangal, thilg iad sìos t’ altairean, agus mharbh iad t’ fhàidhean leis a’ chlaidheamh; agus dh’ fhàgadh mise a mhàin.” Bha cùisean na b’ fheàrr na shaoil Eliah; bha seachd mìle ann an Israel nach do lùb an glùn do Bhaal.

Ach cha b’ann mu’n eaglais na mu’n stàid a bha mo choimhearsnach ag innseadh nithe brònach dhomhsa an dé; bha port ùr aige an dé, agus b’e so am port, Gu bheil sluagh na dùthcha ’gam puinnseanachadh fhéin le tea. Thuirt e nach eil na fir cho làidir ’s a bhà iad, no na boireannaich cho bòidheach, a chionn gu bheil iad air am puinnseanachadh le tea. Thuirt e rium nach ruigear a leas sealltainn ris na dotairean air son an cunnart innseadh do dhaoine, a chionn gur h-ann bho obair na tea tha iad a’ faotainn dà thrian d’an tighinn a-steach. Chan eil cuimhne agamsa air a h-uile galair is eucail a dh’ innis e dhomh a bhios an tea ag aobharachadh, ach co-dhiùbh bha rann mhór fhada dhiubh aige, agus bha galairean ’nam measg air nach cuala mise iomradh riamh roimhe. Ach tha cuimhne agam air an fheadhainn so; droch stamag, losgadh bràghad, a’ ghlas-seile, an crith-ghalar, a’ chaitheamh, an galair-cridhe, beul-a-mhaothain, an lòinidh, an greim-mionaich, a’ bhuidheach. Thuirt e cuideachd gu bheil an tea ullamh gu lionn-dubh is breòlaid a thoirt air móran dhaoine, agus gu bheil i a’ cur barrachd dhaoine do’n tigh-chuthaich na’n t-uisge-beatha.

Lean e air fad leth-uair an uaireadair a’ cur crith air m’ fheòil le rudan de’n t-seòrsa sin, ach ged a chaill mi mo chainnt agus nach b’urrainn mi mo thaobh fhéin de’n argumaid a chumail suas, cha do chaill mi mo thùr gu buileach, oir chuimhnich mi ciod a thuirt an


[TD 80]

t-aingeal ri Eliah an uair a thòisich e air guileag mar chailleach oidhche. Bhuail mi an clag is dh’iarr mi air Ceit an tea a chur a steach thugainn, agus i bhith teth is làidir.

Tha mise ag òl tea bho chionn dà fhichead bliadhna ach cha d’fhairich mi riamh gun do rinn i cron dhomh, agus nan robh teanga a’ bhàird agam, rud nach eil, dheanainn laoidh g’a moladh. Ann an litreachas na Gaidhealtachd gheibhear gu leòir de òrain a’ moladh an uisge-bheatha, ach cha do mhol ar bàird an tea. Na rannan a gheibhear mu’n tea, is ann ’ga di-moladh a tha iad.

Fhir a tha cumant a’ siubhal nan garbh-chrioch,
Thig agus innis dhomh nis o chionn aimsir,
Càit bheil a’ chaileag tha coltach ri seanmhair,
Tha iad air searg le duilleach na tea.

Chan eil cuimhne agam có a rinn an t-òran so, ach có air bith a rinn e, cha robh ann ach a’ chailleach oidhche, oir tha caileagan an là-an-diugh fada nas bòidhche na’n seanmhairaichean.

Dh’fhaodadh an Comunn Gaidhealach rudeigin a dheanamh gus a h-àite fhéin a thoirt do’n tea ann an litreachas na Gaidhealtachd nan tugadh iad aon de na duaisean aig a’ Mhòd air son òran ’g a moladh. Nan robh mi dlùth do m’ charaid Niall MacIlle Sheathanaich, chuireamaid ar cinn ri chéile, is theagamh gum biodh teine mór air fhadadh. Ach bha na bàird riamh bàidheil ris an uisge-bheatha, is bhiodh eagal orm nach cuireadh an tea a sheinn iad.

Có a’ cheud duine a rinn tea? Sin agad ceist nach h-urrainn mise a fhreagairt, ach nam b’aithne dhomh ainm an duine dh’òlainn air a shlàinte a h-uile latha. Tha e glé iongantach nach aithne dhuinn na daoine as motha a tha sinn ’nan comain. Neo-ar-thaing nach cual an saoghal mu Mharcóni, ged tha teagamh agam nach do mheudaich innleachdan Mharcóni sonas a’ chinneadh-daonna ach glé bheag; chuala sinn có a’ cheud duine a rinn bàta-smùid, is carbad-smùid, is motor càr, is innealan eile a tha feumail is goireasach do mhac an duine. Ach có a’ cheud duine a bhleoghain mart no chunnaic gun gabhadh bainne faotainn bho chrodh; có a’ cheud duine a chuir sìol no chunnaic gun gabhadh aran deanamh air an dòigh sin; có a’ cheud duine a las teine riamh? Sin na daoine a b’ fhiach urram a thoirt daibh agus chan e Alasdair Uaibhreach no Phàraoh.

Is ann mu’n bhliadhna 1657 a thòisich muinntir Bhreatainn air tea òl, ach b’ aithne dhaibh i ann an China còrr is mìle bliadhna roimhe sin. A rèir seann sgeulachd a tha aca ann an China b’e mac rìgh anns na h-Innsean an Ear a fhuair a mach an luibh an toiseach, duine a bhiodh ag innseadh do dhaoine eile gur e an dòigh air a bhith sona feòil is fuil a sheachnadh, agus gun dad itheadh ach luibhean. Ciod a their thu ris a sin, a leughadair? Am bu mhath leat an dòigh sin fheuchainn? Air mo shon fhéin dheth bhiodh mo reusan air taobh mac an rìgh ach tha mi ’n dùil gum biodh mo ghoile ’na aghaidh. Leis a’ chleachdadh a bhith ag itheadh uiread feòla is éisg bhiodh e duilich do dhaoine dol air an ais a nis gu luibhean, ach nan gabhadh e dèanamh, biodh e móran na bu bheusaiche agus na bu chaomhaile.

Ach tha an t-ám agam tilleadh a dh’ionnsaigh na tea, oir is cinnteach gu bheil i a’ fàs fuar, agus ciod a tha ann an tea fhuar, ach


[TD 81]

stiùrag gun bhlas gun loinn. Tea a tha lag, is meadh-bhlàth, is glas anns an dath, thoir an seòrsa sin do phàisdean no dòirt ann am biadh nam muc i, oir cha bhiodh e freagarrach a tairgsinn do dhuine, aig a bheil meas air an luibh bheannaichte. Cha fhreagair airsan ach tea a tha teth, is làidir, is buidhe le uachdar math, agus i ann an cupa mór. Coma leam na meurain bheaga a bhios mi a’ faotainn air uairean ann an tighean rìomhach; chan eil annta ach mealladh is campar spioraid. A thaobh tea, cho maith ri rudan eile, is ceart gum biodh deagh thomhas air a thoirt seachad.

Tha mi an dùil gur e an t-Ollamh Mac Iain drongair tea a bu mhò a bha riamh air an t-saoghal. Cha toigh leam am facal drongair, oir chan eil e bòidheach, ach tuigidh tu ciod a tha mi a’ ciallachadh leis. Cha robh e ’na phòitear fìona; fad fichead bliadhna sheachain e fìon is uisge-beatha, agus chan bheanadh e do dheoch eadhon aig bùird nan tighearnan Gaidhealach far an robh uisge-beatha cho pailt ris a’ bhùrn. Ach ciod air bith uair de’n latha a rachadh tu g’a fhaicinn bhiodh a’ phoit tea ri taobh an teine. Bha an coire aige daonnan air ghoil, air a’ mheadhon-oidhche is tràth anns a’ mhadainn.

An uair a bha e ann an Caisteal Dhunbheagain dh’òl e seachd cupaichean deug aig aon suidhe; uair eile dh’òl e cóig air fhichead, ach dh’òl e an uiread sin a chur fearg air boirionnach sònraichte a dh’iarr gu tea e, chan ann air ghaol a chuideachd, ach air ghaol a leigeil fhaicinn do dhaoine gum b’aithne dhi an t-Ollamh Mór. Ach ged a dh’òladh an t-Ollamh Mór deich cupaichean fichead tea bhiodh àite aige do fhear eile nan cothaichteadh air e.

Gus mo charaid a’ Chailleach Oidhche a chur air uilinn smuainich mi gun abrainn ris gu bheil an tea math air daoine a chur gu seanachas, agus gur e meud ’s na bhiodh e ag òl dhith a rinn an t-Ollamh Mac Iain cho math ann an argumaid ’s nach d’fhuair duine riamh a’ chuid a b’fheàrr dheth. Ach chuir e a’ ghlas-ghuib orm anns a’ mhionaid, “An t-Ollamh Mac Iain,” ars esan, “ciod e a bha anns an Ollamh Mac Iain ach duine a bha làn de’n lionn-dubh, agus a bha uile làithean a bheatha air stairsneach an tigh-chuthaich. Agus crìochnaichidh tusa do làithean fhéin ann mur sguir thu dhith.”

An uair a bhuaileas duine farachan air duine eile anns a’ cheann mar a bhuail mo charaid ormsa tha an t-ám aca an seanachas atharrachadh, air neo dealachadh, agus sin a rinn mise, dh’atharraich mi an seanachas; ach ged nach dubhairt mi ris-san e, faodaidh mi a ràdh ris na daoine caomh a bhios a’ leughadh na duilleig so, gu bheil mise an dòchas an Nì-maith nach crìochnaich mi mo làithean ann an lionn-dubh, no ann an tigh-cuthaich, ach ann am bothan beag grinn air an do leag mi mo shùil cheana, an coinneamh an là anns an abair an eaglais rium gu bheil mi air fàs Aosda agus Anfhann, agus gur feàrr dhomh m’ fhalluinn a thilgeil air guaillean as òige. Ach man tig an là sin tha mi an dòchas gum bi an tea eadhon nas saoire na tha i an diugh, ged nach h-ann a’ gearan a tha mi, oir chan eil rùn ’nam chridhe air sgur dhith. An luibh bheannaichte! có a chuireadh sìos oirre ach duine a tha a chridhe fhéin làn puinnsein agus a cheann làn sheilleanan.


[TD 83]

Là Iasgaich air Loch Seile
Le CALUM MACDHONNCHAIDH.

THA fios gu bheil e fìor gu leòir nach toir daoine a tha fuireach ’nan ceàrn fhéin de’n dùthaich fainear do’n eireachdas a tha mun cuairt dhaibh. Faodaidh e bhith gur e as coireach gu bheil iad ro mhion-eòlach air, agus ro chleachte ris na tha iad a’ faicinn gach là. Mar sin cha bhuail maise an dùthaich fhéin iad gus an teid a thoirt fo’n comhair, le peann a’ bhàird a’ seinn cliù nam beanntan, nan sruthan ’s nan gleanntan, neo leis an sgrìobhaiche a’ moladh dol fodha na gréine, neo docha Bòrd nan Luchd Turuis air son Alba a’ toirt mu’n coinneamh an tàladh a tha anns na bideanan gruamach, àrd, neo fionnair nan gleann air là blàth Samhraidh. Leigibh dhomhsa ma tà, mar Ghaidheal, neo ma thogras sibh mar fhear turuis air son latha, oidhirp a thoirt an so air leigeil ruibh mar a chuir mi seachad là air aon de lochan uaigneach na Gaidhealtachd, beagan de na chunnaic mi ’s na dh’fhairich mi.

Aon là anns an Lùnasdal so chaidh, dìreach an gormanaich an latha, thog mi orm a Eilean a’ Cheò, agus a’ gabhail an rathaid o’n an iair, rinn mi air Gleann Fhionghain, baile beag air luib Loch Seile. Bha mi air aoigh air son an latha aig caraid dhomh, Maighstir Camshron a baile Ghlaschu, agus bha esan an sud mar an duine còir a tha e ann aig an stésion a’ feitheamh orm. Thug e cuireadh dhomh do’n tigh òsda air son greimean bidhe, agus ri linn a bhith air an rathad car tràth, agus gun mhóran ithe mus do dh’fhàg mi, bha mi deiseil air a shon. Is gann a chuir mi spàin de’n lite—is uachdar brèagha tiugh leatha—’nam bheul, na leum mo charaid mar dhuine caothaich, ag éigheach, “Tha na h-iasgairean am muigh! Seall! tha iad air an loch a cheana,” agus mus gann a bheannaich mi mi fhéin, bha e air a bhlàr am muigh, is e a’ deanamh air a’ phort. Spìon mi mo chòta oillscinn de spàr eadar an dà dhorus ’san dol seachad, agus rinn mi as a dhéidh.

An uair a ràinig mi an ceadha, bha an Camshronach air bascaid bidhe agus na slatan a chur air bòrd geòla cho cuimir ’sa chunnaic mi air son greis, le beart beag sgiobalta an crochadh ri a deireadh. Gun dàil, chuir sinn a cuinnein ri farsuinneachd Loch Seile, loch a bha iomraiteach an eachdraidh o chionn còrr is dà cheud bliadhna. Is ann air na dearbh bhruaichean so a thog am Prionnsa Teàrlach a bhratach anns a’ bhliadhna 1745, agus an diugh tha an loch ’na cùlaibh air leth freagarrach do’n charragh cuimhne brèagha, a thogadh mar chuimhneachan ri ainm.

Ged a bha mi air bhoil gu faighinn an sàs ’sa’ bhradan, cha b’urrainn dhomh gun smuaint a thoirt do na laoich a sheas guala ri guala ris a’ Phrionnsa agus ann an seagh shaoil mi ’nam mhac-meanmna gun cuala mi mac talla nan creag a’ freagairt glaodh batail mo shinnsearan. Biodh sin mar a bhios e, bha na slatan a nis am bogadh agus na bioran deamhnaidh, le maghar shimplidh, sheòlta orra, a’ leumagraich an sud ’san so an sruth na geòla. An dràsda is a rithis chitheamaid bàta eile a’ dèanamh air grunnd iasgaich, a bha, ann am beachd na feadhna a bha air bòrd, freagarrach air son latha de’n t-seòrsa a bh’ann.


[TD 84]

Bha sinne am meadhoin na locha, fad an latha mu’r coinneamh agus fichead mìle de uisge fo a sròin. Bha an loch duaichnidh, gruamach a’ coimhead, ach cha do chuir sin dragh sam bith orm, oir nach d’rugadh mi fhéin an cois na mara, is brod a mharaiche comhla rium. Beag air bheag, thainig fèath nan eun, agus le làn shonas shocraich mi mi fhéin ri iasgach.

A’ coimhead mun cuairt bha dealbh ’nam shealladh a bha air leth taitneach. Bha am fraoch ’na bhrat dubh ghorm, a’ fàs fo ìochdair a’ chladaich gu mullach nan coireachan creagach a’ cuairteachadh na locha. Air an darna taobh bha treud de aighean féidh agus os an cionn air an fhàireadh, bha damh mór ruadh cròiceach, a’ cumail faire air a threud. Air an taobh eile bha lianag ghorm de chomhnard ri taobh na locha, is tobhta fhàs an sud ’san so le crotal glas air gach cloich. Chan eil fhios cuin a dh’fhàg, neo càite an deachaidh na daoine a bha fuireach unnta, a bha aig aon uair a’ faighinn am beò shlainte as an loch agus as na criomagan lianaig mun cuairt nam bothain. Bha e cho sèamh, sàmhach an sud is gu saoilinn gu robh mi air saoghal eile. Ach! Ach! gu dé bha sud? Leig siugan na driamlaich agam srann binn aisde. “Tha e ort” ars an Camshronach. Bha e orm ceart gu leòir. Ghabh mi greim na bu teinne air an t-slait ’nam làimh chlì; chaidh an driamlach teann; lùb an t-slat is a barr an impis bualadh nan ceanna cnagan, agus a rèir coltais bha spionnadh agus cuideam anns a’ bhrùid air na bhuail mi. Thug e an sud ’san so mi, ach thug mi làn thoil dha air leth cheud slat de dhriamlaich a shlaodadh troimh’n uisge mar a thogradh e, gus mu dheireadh air a chlaoidh thug e an leum a b’àirde a bheir e. Chaidh an driamlach las, agus thoinn mi mean air mhean thun na cliathaich e agus gun tubaisd sam bith bha breac mór brèagha agam ann am bonn na h-eathrach.

An deidh dhuinn an greim a bha ’sa’ bhascaid a ghabhail, thainig neartachadh beag air a ghaoith agus fad an fheasgair chuir sinn cuairt thar chuairt air iomadh bodha is druim gainmhich. Leis an osaig ghaoithe fhuair sinn gripidhean na bu trice, is thòisich an t-iasg ri gabhail, ann an dòigh a shàsaicheadh càil iasgair sam bith. Dh’fhalbh uilethruis, is draghanan an t-saoghail dheth m’inntinn mar cheò air bidean aig éirigh na gréine. Bha sinn an sud mar gum biodh sinn fa leth bho’n chinne daonna. Arsa mi fhéin, “Nach ann an so a tha an t-sìth ’san t-samhchair an da-rìribh. Nach taitneach an obair so air son cur seachad tìm.” Fhreagair mo chompanach, is e ’na shuidhe gu socair somalta ’san deireadh, “Thoir dhomhsa slat air loch anns a’ Ghaidhealtachd, air a bheil coltas éirigh bhradan neo dhà, agus tha mi nas sona na rìgh”.

Is iomadh teine mór a chaidh as is rud math a thainig gu deireadh agus is ann mar sin fhéin a bha so. Sona le ar n-obair latha thug sinn a stigh na slatan agus rinn sinn air a’ chladach. Bho sin gu’n tigh òsda, agus acrach am bodhaig rinn sinn sogan gu leòir ris an t-suipeir bhlasda a chuireadh air ar beulaibh. Gach nì ’na àite fhéin, thòisich a’ chnag am measg nan iasgairean a bha an làthair agus mar as minig, fhuair am fear bu mhotha air falbh, eadhon, an latha ud. Gus crìoch a chur air là fa leth, dé na b’ fheàrr na céilidh anns an t-somalta tàmh agus gu dearbh is sin mar a bhà. Le stòp beag de dhram an dràsda is a rithis is òran math Gàidhlig, agus air uaireabh fear Beurla cuideachd, dh’fhalbh an là a bhà.


[TD 85]

An Sgeilp Leabhraichean

(<eng>The Songs of Duncan Bàn Macintyre,<gai> Deasaichte le Aonghas Macleòid. <eng>Scottish Gaelic Texts Society.<gai> Clò-bhuailte le Oliver & Boyd, Dùn Eideann. 30/-).

B’ANN ’sa’ bhliadhna 1939 a thainig an leabhar bho dheireadh bho’n <eng>Scottish Gaelic Texts Society<gai>, ach ma bha sinn fada a’ feitheamh an fhir so, bu mhath a b’fhiach e an dàil. Ach faodaidh e smuain a chur oirnn, ma thig air a’ Chomunn so dàil chianda a chur air an cló-bhualaidhean, theid ceud bliadhna seachad mum faigh sinn eadhon na leabhraichean a tha air an gealltainn cheana. Chan ann aig Comunn nan Teux a tha a’ choire. Tha an t-airgead gann, agus tha prìs a’ chló-bhualaidh air a dhol thar cuimse. Ach bu mhór an cuideachadh a dh’fhaodadh an Comunn so fhaotainn bho na Gaidheil, ged a b’ann leis a’ chìs-bhliadhnail fhéin a phàidheadh gu cunbhalach dhà.

Tha àite air leth aig Donnchadh Bàn ann an cridhe gach Gaidheil a tha a’ gabhail suim ’na litreachas fhéin. Faodar sin a ràdh gun idir breithneachadh a leigeil ma sgaoil, agus faodar moit agus tlachd a ghabhail ann am bàrd no ann am bàrdachd gar nach canamaid gu robh e daonnan air na h-àirdean. Chan eil am fear-deasachaidh, Aonghas Macleòid, a’ leigeil srian le a chridhe no le a mhac-meanmain mar a rinn iomadach fear a sgrìobh is a labhair mu’n bhàrdachd so. Tha e ag aideachadh nach robh a’ bheag de dhoimhneachd am bàrdachd Mhic-an-t-saoir. Chan eil eagal air a bharail a thoirt dhuinn, biodh i moltach no air a’ chaochladh. A’ sgrìobhadh mu dheidhinn Oran do Thailbert, tha e ag ràdh,

<eng>“It has the same personification as the previous song, and the figure leads to absurdity in certain lines.”<gai>

Agus a rìs, a’ sgrìobhadh mu dheidhinn Oran d’a Chéile,

<eng>“The poem has been much praised: by one authority it is considered to be “the finest love-song in the Gaelic language.” It is certainly a serious and painstaking composition, and a sincere tribute to the young bride whose charms and qualities are described with excessive minuteness . . . . but the poem as a whole lacks the fire and spontaneity of the genuine love-lyric.”<gai>

’S fheàirrde sinn a leithid so de chòmhradh, an àite a’ bhrosgail gun tùr a tha sinn cleachdte ris, ged nach biodh ann ach gun tugadh e oirnn sgrùdadh as ùr a dheanamh air a’ bhàrdachd, agus breith as ùr a thoirt oirre dhuinn fhéin.


[TD 86]

[Sanasan]


[TD 87]

Cha do threabh Mgr. Macleòid an iomair so domhain gu leòir. Mu’n Oran do’n Mhusg tha e ag ràdh,

<eng>“This song was composed after the poet had left the Highlands and been enrolled in the Town Guard of Edinburgh. He had abandoned the stalker’s gun; but, while he appears to be well satisfied with his new life, his muse is not so happy in the urban environment. The most pleasing line in the song harks back to the stags in the forest.”<gai>

Dh’fhaodadh e a bhith air a dhol na bu dàine air an smuain agus air a’ chuspair so, agus a ràdh gun do reic Donnchadh Bàn a chòir-bhreith nuair a thréig e an dùthaich, agus an uair a chaidh e air fasdadh an Geàrd a’ Bhaile an Dùn Eideann. Is math òrain an airm mar rabhdaireachd, is tha cuid dhiubh éibhinn agus cridheil, ach chan eil fìor bhuaidh na bàrdachd air móran diubh, ged is math iad mar rannaigheachd. Có a chanadh a’ chaochladh ach fear aig an robh uile bhreithneachadh ’na chluasan? Agus có nach tugadh an aire, nan smuaineachadh e air, do’n eadar-dhealachadh a tha eadar Rainn I Chaluim Chille agus na briathran mórdhalach a sgrìobh an t-Ollamh MacIain air an dearbh chuspair.

Air an làimh eile, dh’fhaodadh Mgr. Macleòid a bhith air tuilleadh a ràdh mu chuspairean àraidh eile. Dé cho fada ’sa bha Donnchadh Bàn fo fhiachaibh do Mhac Mhaighstir Alasdair a thaobh rannaigheachd is smuain is cainnt? An ann bhuaithe-san a thug e na h-eileamaidean as laige a tha ’na bhàrdachd air Nàdur? An e Marbhrann do Pheata Coluim a chuir ’na inntinn Marbhrann do Chù a dheanamh? Am bheil freumhaichean Oran an t-Samhraidh a’ ruighinn dàin mar a tha Breisleach Dhonnchaidh Mhóir an Làmh-sgrìobhainn Fheàrnaig? Cha bu mhisde sinn facal no dhà mu thlàths agus mu chaomhalachd an Orain do Leanabh Altram. Agus mar sin air aghaidh. Ach bu cheacharra dhuinn leantainn air an t-seirm so. Nan cuireadh duine a uile smuaintean air paipear, chuireadh e ’na bhreislich e le deisimireachd chòmhraidh.

Tha iomadh, iomadh nì ùr agus feumail anns an leabhar so. Tha rannsachadh agus sgrùdadh an fhir-dheasachaidh so-fhaicsinneach. Tha cunntas mhionaideach air a toirt seachad air foillsichidhean na bàrdachd air Mac-an-t-saoir bho’n cheud fhear ’sa’ bhliadhna 1768, agus tha gach atharrachadh-teux air a chur fo ar comhair, agus gu tric air a mhìneachadh. (Dh’fhaodadh gum b’fheàirrde sinn a bhith air beagan a bharrachd a chluinntinn mu LS. Mhic Lagain.) Mar as trice tha Mgr. Macleòid a’ seasamh a’ phrionnsapail gur còir an leughadh as tràithe a chumail ma bheirear ciall as. Mar sin, tha e a’ tilleadh a dh’ionnsaigh “gun aon teas” ann an sreath 2338, an àite “gun ainteas,” mar a sgrìobh an t-Ollamh Calder. Mar an ceudna, tha e a’ leughadh an sr. 1756 “Dheanainn duit ceann is crann is arachd.” Ged bu toigh leis, air dòigh, “moch” an sr. 5530, tha e a’ gleidheadh “Dol mach a dhìreadh garbhlaich,” mar a fhuair e an t-sreath sgrìobhte an toiseach. Tha e an dràsda ’s a rìs ag atharrachadh, mar ann an sr. 5649, far a bheil e a’ sgrìobhadh phòsda an àite phòisde, ged a tha am facal pòisde air a chleachdadh. Tha atharraichidhean air an dèanamh ’san litreachadh, gu h-àraidh air sgàth comhardaidh,


[TD 88]

[Dealbh]
Beinn Dòbhrain.
(Donald B. MacCulloch.)

ged a tha leithid bhó agus mór air am fàgail mu choinnimh facail mar dòrainn, òrdail is mar sin (faic srr. 656, 3615, 3633, 3637, etc.) Ach chì sinn cuideachd atharrachadh air a dheanamh air sgàth céille, mar ann an sr. 161, far a bheil am fear-deasachaidh a’ sgrìobhadh cìor-dhubh, agus ’ga mhìneachadh am Beurla mar <eng>“jet black,”<gai> an àite ciar-dhubh, mar a bh’ann roimhe so. Tha iomadach nì fiachail aige ri ràdh anns na notaichean air facail, mar air tunnta (sr. 1533), cuir (sr. 2243), miadarach (sr. 2280), is mar sin air aghaidh.

Is mór an t-saothair agus an sgoileireachd agus an tuigse a chuir Mgr. Macleòid an cleachdadh ann a bhith a’ deanamh an eadar-theangachaidh. Tha e iomchuidh agus ceart agus snasail. An sud ’s an so bheireadh an darna duine ciall eile as na sreathan (mar ann an srr. 5654-5), ach dh’fheumadh e fhreagairt a bhith gu math faisg dha’n duine a dheidheadh an aghaidh an sgoileir chùramaich a thug dhuinn an leabhar so.

Agus ’s fheàirrde sinn gu mór cuideachd an eachdraidh a tha e a’ toirt dhuinn air cuspairean nan òran, air Morair Ghlinn Urchaidh (t.d. 433), air Gilleasbuig Ach-Chaladair (t.d. 453), air an triùir chaileag d’am b’ainm Màiri (tt.d. 459, 461, 463), agus air iomadach nì is duine nach gabh an ainmeachadh an so.


[TD 89]

<eng>“The North-East Lowlands of Scotland”<gai> le Iain R. Allan.
Clò-bhuailte le Robert Hale, Lunnainn. (18/-.)

Tha an leabhar so air a chur a mach mar aon de na leabhraichean <eng>County Books,<gai> ach tha sinn toilichte—ach aig an aon ám leamh—fhaicinn nach eil cuid no coltas aige ri leabhar eile a chuireadh a mach fo’n aon ainm—“Na h-Eileanan an Iar” le Alasdair Alpain MacGriogair!

’Se tha so ach leabhar grinn, snasail le fear do’n aithne a ghnothaich. Leabhar a tha a’ gabhail ealla ri Ear-thuath na h-Albann agus ris na daoine a tha air a bhith ag àiteach na dùthcha sin bho chionn dà cheud bliadhna. Ann an so, tha sinn a’ leughadh mu dheidhinn na strì a rinn muinntir Obar-Eadhainn ’s na dùthcha mun cuairt gus an cuid fearainn a chumail ann an deagh chridhe fad nam bliadhnachan; mu’n t-strì a rinn iasgairean nan ceàrnaidhean sin fad an aon ama; tha sinn a’ faicinn buaidh an t-sluaigh air nàdur mun cuairt dhoibh agus buaidh naduir orra fhéin. Tha sinn a’ leughadh cuideachd mar a thàinig baile Obar-Eadhainn gu inbhe bho bhith ’na bhaile beag iasgaich, agus tha sinn a’ faicinn an dealachaidh a tha eadar muinntir a’ bhaile agus muinntir na dùthcha mun cuairt. Tha sinn ’gam faicinn sin uile troimh shùilean Iain R. Allan an tuathanach agus an sgrìobhaiche ainmeil air am bheil sinn uile eòlach air an ràdio. Tha sinn a’ cur meal an naidheachd air Mgr. Allan, agus a’ comhairleachadh dhuibh uile an leabhar so a cheannach agus a leughadh.


<eng>“Lion of Scotland”<gai> le Niall Robinson.
Clò-bhuailte le Hodder & Stoughton. (12/6.)

Aig toiseach na naoidheamh linn deug, chunnaic An t-Urr. Tormod MacLeòid na tighean a bhith ’gan losgadh agus na daoine a bhith ’gam fuadach ann an sgìreachd Asaint. Chuir e roimhe gun sàbhaileadh e cuid de a dhaoine bho’n droch dhìol a bhàtar a’ deanamh orra, agus anns a’ bhliadhna 1817 sheòl e fhéin agus grunnan de theaghlaichean—a’ chuid bu mhotha aca a taobh siar agus a eileanan na Gaidhealtachd—do Chanada. Ann an sin, ann an Albainn Nuadh, an teas meadhon coille agus air talamh neo-ghealltanach, chuir iad air chois baile beag dhaibh fhéin far nach cuireadh duine dragh orra agus far an cumadh iad an cuirp ’s an anaman beò. An déidh greis ann an sin—an déidh ceithir bliadhna deug thar fhichead—chuir am ministear roimhe gum feumadh cuid aca an imrich a dheanamh a rithist. Rinn iad sin. Thog iad bàta dhoibh fhéin agus sheòl iad a deas gu <eng>New Zealand<gai>. An sin, chuir iad air chois baile Waipu far an cluinnear chun an là an diugh Gàidhlig nan Eilean air bilean an t-sluaigh. Bha an t-Urr. Tormod fhéin corr agus trì fichead bliadhna ’s a deich an uair a dh’fhàg e Canada, ach chunnaic e, mun do chaochail e, a shluagh air an deagh stéidheach ann an Waipu.

Tha an leabhar so air a sgrìobhadh le Niall Caimbeul Robinson—sgrìobhaiche ainmeil ann an <eng>New Zealand<gai> a shloinneas e fhéin air ais gu Gaidheil Chanada agus Waipu. Tha iad ag ràdha gum bheil an fhìrinn nas iongantaiche na ’bhreug air uair, agus tha sin fìor mu’n leabhar so. Is gann gun creid daoine gun tigeadh daoine beò troimh


[TD 90]

[Dealbhan]


[TD 91]

na gàbhaidhean troimh an tàinig na curaidhean so. An uair a chreideas duine e, is ann le moit agus uaisle as na Gaidheil uile. So leabhar a bu chòir a bhith air gach sgeilpidh air a’ Ghaidhealtachd, agus tha sinn an dòchas gun cuir cuid de na leughas so, dà thasdan deug is sia sgillinn air leth air a shon.


<eng>Skeealyn Cheeil-Chiollee chyndait liorish A.S.B. Davies; Quine as Cubbon, Purt Chiarn; 1952. (2/6.)<gai>

Chan eil a bheag ’ga sgrìobhadh an diugh ann an Gàidhlig Eilean Mhanainn. Tha àireamh luchd na Gàidhlig ann am Manainn air fàs gu math gann. Ach tha feadhainn de’n àl òg a’ cur suim agus ùidh innte a nis, agus tha sinn a’ cur fàilte air an leabhran so, a chaidh a chur a mach leis a’ Chuimreach dhealasach, A.S.B. Davies, agus a’ guidhe gum bi e ’na bhrosnachadh do Ghaidheil Mhanainn ceum a thoirt ’san triall. Bidh eòlas aig luchd-leughaidh A’ Ghaidheil mar thà air an ealain a tha aig A.S.B. Davies air eadar-theangachadh gu Gàidhlig, oir thug e am follais a’ cheud sgeul a tha anns an leabhar so (Ad Jack Jones) anns a’ mhìosachan sin ’sa’ Ghàidhlig againn fhéin.

Tha ’san leabhran so cóig sgeulachdan a thagh an t-ùghdar a <eng>Straeon y Pentan<gai> (Sgeulachdan Taobh Teallaich), dòrlach de sgeulachdan fìrinneach a sgrìobh an sgeulaiche mór Cuimreach, Daniel Owen (1836-95). So iad na sgeulachdan—<eng>Yn Edd ec Jac (Het Jac Jones)<gai>: a’ bhuaidh a tha aig mac-meanmna an duine air a shlàinte; <eng>Illiam yn Bochilley (William y Bugail)<gai>: “giùlan” a chunnaic buachaille agus a bha ’na mhanadh air a bhàs fhéin, seòrsa sgeulachd air a bheil sinn gu math eòlach ’sa’ Ghaidhealtachd; <eng>Thomase Mathias<gai>: sgeulachd mu sheann saighdear; <eng>Scaan y Thie-oast (Ysbryd y Crown)<gai>: taibhse a bha tathaich tigh-òsda, agus am mìneachadh a bha air; <eng>Moddey y Ghuilley (Ci Hugh Burgess)<gai>: sgeul mu chù a bha dìleas gu bàs.

Cho fad ’s as léir dhuinn, shoirbhich gu math leis an ùghdar ann a bhith tionndadh na Cuimrig gu Gàidhlig. Dh’fhàg e criomagan as an sud agus an so, far nach robh na criomagan sin a’ dèanamh leasachadh mór sam bith air an sgeul, agus air uairibh dh’fhàg e ainmean àitean ’sa’ Chuimrigh as cuideachd. Ach ann an leabhran beag de’n t-seòrsa so nach fhaodadh e bhith air ainmean dhaoine agus àitean atharrachadh gu h-iomlan agus fìor dhreach Manainneach a chur air an leabhar?

Bhitheadh e ’na chobhair do’n leughadair an Albainn (agus ’san Eilean Mhanainneach cuideachd?) nam biodh faclair beag air a chur ris an leabhar. Is iomadh facal a tha ann nach tuig duine bho’n Ghàidhlig againne agus tha facail eile ann aig a bheil ciall eadar-dhealaichte bho’n chiall a tha aca againne [e.g. <eng>peccagh, peiagh<gai> = neach, duine; <eng>joarree<gai> (deòiridh) = neònach; <eng>keayrt ny ghaa<gai> (cuairt no dhà) = iomadh uair (ag eadar-theangachadh <eng>llawer gwaith<gai> no <eng>degau o weithiau<gai> ’sa’ Chuimrig, ach aon uair <eng>jeihyn dy hraaghyn.<gai>) Cha mhotha theireamaid <eng>traie<gai> (tràigh) ri oir lochan fìoruisge.] Chan eil Faclair Manainneach an diugh ann an clò, agus tha am modh-litreachaidh cho tur eadar-dhealaichte bho litreachadh Gàidhlig na h-Eireann agus na h-Albann agus nach eil e furasda do Ghaidheil nan dùthchannan sin a’ Ghàidhlig Mhanainneach a leughadh ann. Saoil có bheireadh oidhirp air <eng>eab<gai> a thuigsinn!
