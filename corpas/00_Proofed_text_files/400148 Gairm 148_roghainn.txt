[TD 309]

CUR A’ BHUNTATA (III)
le Rob MacChoinnich

Ailic

Is e mac bràthair mo sheanar a bh’ann an Ailic – duine trom, calma aig an robh dlùth cheangal ris an fhearann às an robh e gu ìre bhig a’ toirt a bhith-beò.

Mus rachadh sinn le chèile sàs ann an obair an latha anns a’ mhadainn, ghabhadh e an Leabhar gu dòigheil às dèidh bracaist is chuireadh e mach an crodh. Bha mòran leòbannan (geadan leathann, an àite cruaidh) air an lota aige agus abair gu robh sin a’ còrdadh riumsa, oir cha mhòr nach biodh an dara sgrìob uimite agamsa mus tòisicheadh an treabhaiche orra. Cha togadh e cheann gu meadhon latha, a’ sèitrich troimh shròin an dràsda ’s a-rithist. An sin chuireadh e dhruim ri càrn agus ghabhadh e smoc mhòr às a’ phìob.

Gu tric dh’innseadh e dhomh seanchasan às a’ Bhìoball mu dheidhinn Dhàibhidh is Ghoiliath. Bha sin a’ còrdadh rium fìor mhath, ach nuair a bheireadh e ionnsaigh air beatha Chrìosd cha robh mi toirt cluas dha sin; feumaidh nach robh mi ga thuigsinn.

Mu dhà uair feasgar rachamaid dhachaigh is cha b’ann gu taigh na gainnteir. Bu toigh leis biadh math. Bhiodh brod na dìnnearach deis aig Tin (a nighean a bha cumail taigh dha) de fheòil rèisgte, neo iasg ùr neo cruaidh. Gun teagamh cha robh am buntàta mòr champion ach bog an caoil an earraich.

Bha mac aige ris an t-saorsainneachd an Glaschu a bha cur thuige pàipear-naidheachd. Leughadh e mach àird a chlaiginn, aoibhneach neo dubhach ’s gam biodh an naidheachd. Bhiodh a bhroinn mhòr a’ bogadaich sìos is suas is e fèin a’ gàireachdainn nuair a bhiodh an naidheachd cridheil. Nuair bhiodh soithichean dol às an rathad agus daoine call am beatha dh’fhàsadh e fìor chianail.

Cha robh fhios agamsa aig an àm robh leughadh Ailic co dhiùbh ceart neo dochair ach tha mi cinnteach gu robh na bodaich air an robh mi eòlach comasach air sùgh a’ ghnothaich eadhon anns a’ Bheurla a thuigsinn glè mhath.

[TD 310]

Bha cuid den bheachd gu robh mòran tighinn a-steach ris an cois a’ chlò-mhòir. Cha robh a’ phrais mhòr, thrì-chasach, chluasach aig ceann an taighe tighinn bhàrr an t-sòrnain fad na bliadhna. Dhathadh e chlòimh innte le crotal neo cairt-a-loch agus nam biodh sin freagarrach dhaingnicheadh e an dath le guirmean.

Chuireadh e a’ chlòimh dhathte gu ruige muileann Choinnich Ailic Bhad-a-Chrò an Steòrnabhagh gus a snìomh. Dh’fhigheadh a bhràthair an clò dha is reiceadh e ri Domhnall Uig e, a’ faotainn a

[Dealbh]
Ord an Fhiannaidh

dhuais an dara cuid ’na airgead agus an cuid eile ’na bhathar.

An uair a bha e an treun a neart bha iad ag ràdh gur ann leis a’ chobal (11’) a bha e ’g aiseag a h-uile rud bha sin. Le dhà ràmh leanadh e an cladach fad an t-siubhail gu cidhe mòr Steòrnabhaigh, co-dhiù deich mìle a dh’astar gach rathad, is bheireadh e dhachaigh am bola mine cuide ris an t-snàth.

Is ioma car-oibre eile rinn mi dhà.

Gu tric dh’fhalaicheadh caora is uan iad fèin latha na fainge agus dh’fheumte dol air a los gun chù gun chuilean, oir bhiodh balach Ghlaschu a’ milleadh nan con air athair le chuid seilg.

Ma bha uan gun spoth chuireadh Ailic air a dhruim dìreach e is bheirinn air a dhà chois toisich. Lùbadh esan a dhà ghlùn air gach taobh den uan, ghearradh e an cochaill agus tharraingeadh e chlach le

[TD 311]

fhiaclan. Chagnadh e pìos tomaca agus spùtadh e sin air an lot. Chanadh e an uair sin, “Cha do chaill mi aon riamh”, mar gum biodh a chogais a’ cur dragh air.

Is ann aig Ailic a chuala mi an toiseach mu fhuamhair Mol nam Bràithrean.

Ars esan aon latha is e togail a shùla bho bhearradh na caorch. “A bheil thu faicinn an stoc creige sin thall? Is e sin Ord an Fhiannaidh leis am biodh e buain nam bàirneach . . . .

“Thoir suil a-nis air an dà chloich bhig ri taobh a chèile air bruaich an uillt. Tha dà bhràthair air an tiodhlaigeadh fòdhpa agus is ann orra tha am mol air ainmeachadh. Fhuaireas na cuirp aca air an tràigh ach gus an latha ’n diugh chan eil fhios aig neach cò iad neo cia às a thàinig iad.”

Nuair a bhiodh e togail na cruaiche coirce san fhoghar chuireadh e fios orm a chumail an t-sìomain. Bha a’ chruach air cumadh a’ bhotail agus b’e mo dhleasnas-sa am ball a chumail teann ri bun na sguaibe mar bha esan ga leagail breath air muin breath – obair neo-inntinneach, sgìtheil, gu h-àraidh nuair bhiodh na balaich eile aig a’ chaman.

Theireadh Ailic. “Na bi clibeadh a Robaidh”, ’s mi sìobadh null ’s a-nall.

Bha fhios agam nuair theireadh e “Robaidh, na bi clibeadh” gu robh tìde agam an aire thoirt air mo ghnothaich.

Chaidh sinn mach air a chèile gu dubh aon là mu phrìs poca crotail. Is e bun a bh’ann gum b’fheudar dhomh am poca thoirt dhachaigh.

Là-rna-mhàireach thuirt mo mhàthair rium gu robh Ailic a’ tighinn gu’n taigh. Ruith mi mach is dh’fhalaich mi mi fhèin air cùl na sìge fheòir gus an deach e dhachaigh. Dh’innis ise dhomh gun tugadh e dhomh na bha mi ’g iarraidh nan cuirinn peile eile sa’ phoc. Cha b’e ruith ach leum. Thàinig sinn gu còrdadh gun dàil. Riamh à dèidh sin, ma bha càirdeas comasach eadar bodach is balach b’e siud e.

Bha Cogadh a’ Chèasair seachad. Chaidh Ailic gu shonas nuair nach robh mis’ ach a’ tòiseachadh air slighe na beatha.

Cha bu mhisde riamh an t-oilean a fhuair mi fo làmhan nam bodach aig àm cur a’ bhuntàta.

[TD 319]

ATH-SGRUDADH: DUGHALL BOCHANAN (II)
le Dòmhnall E. Meek

Dualchas na Gàidhlig

Leis cho trom ’s a tha làrach na Beurla air na laoidhean air an do sheall sinn, dh’fhaodamaid a bhith den bheachd nach robh mòr-shuim aig Bochanan don dualchas nàdarra aige fhèin. Ach cha bhiodh sin ceart. Chì sinn dualchas na Gàidhlig a’ nochdadh gu soilleir anns an laoidh ‘Am Bruadar’, far a bheil Bochanan a’ meòrachadh air cho duilich ’s a tha e do dhuine sàsachadh fhaighinn anns an t-saoghal seo. A-rèir an duine a tha a’ tighinn ga ionnsaigh ’na bhruadar, tha gach nì saoghalta anns a bheil e a’ cur a dhòchais ga mhealladh, chan eil bòidhchead a’ mairsinn, agus tha dòrainn ri lorg ri taobh sòlais. Chan e teachdaireachd ùr a bha an seo idir, oir bha i ri lorg ann an seanfhacail nan Eabhraidheach agus ann an seanfhacail nan Gàidheal. Gu dearbh, ’s ann ris na seanfhacail Ghàidhlig a thionndaidh Bochanan ann a bhith a’ cruthachadh a dhàin:

Ni bheil neach o thrioblaid saor
Am measg a’ chinne-daonn’ air fad;
’S co lìonmhor osna aig an rìgh
Is aig an neach as ìsle staid.

Tha smùdan fèin os cionn gach fòid,
Tha dòrainn ceangailt’ ris gach maith;
Tha ’n ròs a’ fàs air drisibh geur,
’S an taic a chèil’ tha mhil ’s an gath.

Anns na rannan sin gheibhear seanfhacail gan cleachdadh an leithid de dhòigh ’s gum bi iad ’nam meadhon air teagasg spioradail a ghleidheil air chuimhne. Anns an dara rann dhiubh, tha gach sreath air a dealbh mar sheanfhacal, agus ’s dòcha gu bheil trì sreathan (a, c agus d) air an tarraing bho sheanfhacail Ghàidhlig. Anns an laoidh, ‘An Geamhradh’, chì sinn na seanfhacail gan cleachdadh san aon

[TD 320]

dòigh:

Na labhair an seanfhacal,
’S deimhin leam ’s fìor e,
“An car thèid san t-sean-mhaid’,
Gur h-ainmig leis dìreadh.”

agus:

’S ionnan aithreachas crìche
’S bhith cur sìl mu Fhèill Màrtainn.

Tha e gu math inntinneach a bhith a’ faicinn Bhochanain a’ tionndadh gu seanfhacail shaoghalta na Gàidhlig airson a theachdaireachd a chur an cèill. Tha seo a’ sealltainn gu robh bàird is searmonaichean soisgeulach ann a bha deònach gu leòr cuid den dualchas shaoghalta a chur gu feum ann an adhbhar spioradail, nan gabhadh sin dèanamh. Cha robh an gluasad soisgeulach seo a’ cur cùl ris a-uile nì talmhaidh idir. Gu dearbh, tha a h-uile coltas gu robh Bochanan ’na phàirt de bhuidheann a bha an geall air na seanfhacail Ghàidhlig a chur an sàs ann an teagasg spioradail. Bha duine eile ann, a bha ag obair mar thuairnear fo Bhochanan, agus a bha a’ cruthachadh rann anns an aon dòigh. B’e esan Donnchadh Lothian (c. 1730-c. 1812) a rugadh ann an Gleann Lìomhann ann an Siorramachd Pheairt. Thug Lothian dhuinn an dàn fada, ‘Seanfhocail agus Comhadan’, far a bheil teagasg nan seanfhacal air a chur ann an cruth meadaireachd, agus sgrìobh e an deasbad, “Connsachadh eadar am Papa agus <eng>Reformation<gai>’, a bha air a chlò-bhualadh trì uairean (1797, 1833, 1844). Tha a h-uile coltas gu robh e fhèin is Bochanan gu math faisg air a chèile ’nan smuaintean.

Bha Bochanan cuideachd an eismeil dualchas na Gàidhlig a-thaobh meadaireachd is cruth aon de na laoidhean aige, ‘Fulangas Chrìosd’. Cha b’e Dùghall a’ chiad duine a thòisich air laoidhean a chruthachadh air a’ Ghàidhealtachd. Bha na laoidhean gan dèanamh san taobh a tuath, agus tha e air aithris gun d’fhuair Bochanan eòlas air an dualchas thuathach, agus gu h-àraid na laoidhean aig Iain MacAoidh, à Mùdal, bho bhuidheann de shaighdearan òga a thàinig do Raineach. Tha Iain Ròsach ag innse ann am <eng>Metrical Reliques<gai> (1851) mar a thachair sin:

<eng>In the year of the rebellion (1746), as the Sutherland militia was stationed at Dunkeld, a party of twelve men had been sent to Rannoch. On the first Lord’s-day after their arrival there, they enquired of the inhabitants where they would go to hear the Lord’s

[TD 321]

word preached or read; they answered in a very careless manner (the most of the people of Rannoch were in a very rude and ignorant state then) – “There is a schoolmaster here called Dugald Buchannan [sic], who is in the habit of addressing all that choose to go to hear him on the Sabbath.” The party immediately went to hear Dugald; and as they had come from a country where they were all instructed in the principles of sound religion . . . they comprehended at once that Dugald was an excellent godly man . . . therefore a very close and intimate friendship sprung up betwixt them . . . and when they became intimately acquainted, they were in the habit of repeating these poems to him, who was so elevated with them, that he often sang them cheerfully and with great glee; and it is said that it was these poems that moved Dugald to compose the excellent hymns of which he was the author.<gai>

Feumar a ràdh, ged tha, gu bheil an saoghal bràth de dhiofar eadar na laoidhean aig Dùghall agus na laoidhean aig bàrd spioradail Mhùdail. Gun teagamh chithear ann am ‘Fulangas Chrìosd’ gun d’fhuair Bochanan grèim air an fhonn ’s air a’ mheadaireachd a th’aig MacAoidh anns an laoidh ‘An Tèarnadh Mìorbhaileach’, agus chithear gur h-ann air obair Chrìosd a tha an dà bhàrd a-mach. Ach tha eadar-dhealachadh mòr eadar cuspairean is stoighlichean. Tha MacAoidh a’ toirt dhuinn dealbh air Crìosd mar Ughdar a’ Chruthachaidh, agus tha e a’ tarraing gu trom air an t-Seann Tiomnadh. Tha Bochanan a’ cur cudthrom air beatha an t-Slànaighir mar a chì sinn e san Tiomnadh Nuadh, agus tha e a’ toirt dhuinn dealbh air Crìosd mar dhuine; ann an obair na rèite, ghabh Dia corp feòla, agus choisich an corp sin nar measg mar dhuine nàdarra, ach os-nàdarra aig an aon àm. Tha tomhas de pharadox an sin, agus tha Bochanan a’ fosgladh na laoidhe gu sìmplidh, sùbailte leis na rannan seo:

’S e fulangas mo Shlànaighir
A bhios mo dhàn a’ luaidh,
Mòr-irioslachd an àrd-Rìgh sin,
’Na bhreith ’s ’na bhàs ro-chruaidh;
’S e ’n t-iongantas bu mhìorbhailich’
Chaidh innse riamh do shluagh,
An Dia bha ann o shìorraidheachd
Bhith fàs ’na chìochran truagh.

Nuair ghabht’ am broinn na h-òighe e,
Le còmhnadh Spiorad Dhè,
A-chum an Nàdar Daonna sin,
A dhèanamh aon ris fèin,

[TD 322]

Ghabh e sgàil mu Dhiadhaidheachd,
’S den Bhriathar rinneadh fheòil,
Is dh’fhoillsich an rùn dìomhair sin
Am pearsa Chrìosd le glòir.

. A chionns gun do gabh Crìosd corp feòla, bha e ’na chomas a bhith a’ fulang piantan a’ bhàis. Tha Bochanan a’ toirt dhuinn dealbh cumhachdach, drùidhteach aig ìre sùla is cluaise air ospagan deireannach Slànaighear an t-saoghail:

Ar leam gum faic mi chreuchdan-san,
Mar a reub na tàirnean fheòil,
An fhuil fàs dubh a’ ragadh ump’,
Sìor lagach’ air a threòir;
Dreach a’ bhàis a’ tional uim’,
’S e dealachadh ra sgiamh;
Ar leam gun cluinn mi ’g osnaich e,
’S a’ phlosgail bha ’na chliabh.

Saoil dè na buaidhean, an taobh a-muigh den Bhìoball, a bha ag obair air inntinn Bhochanain nuair a rinn e na rannan neartmhor sin? Gun teagamh, ’s e Isaac Watts a rinn an laoidh ainmeil, ‘<eng>When I survey the wondrous Cross<gai>’, agus faodaidh gu bheil ceangal farsaing air choreigin eadar Bochanan is Watts. Ach ’s e mo bheachd fhìn gu bheil sinn a’ faicinn buaidh nan laoidhean aig Teàrlach Wesley anns an laoidh seo. Nach b’e Wesley a rinn iomradh air ‘<eng>Our God contracted to a span, / Incomprehensibly made man<gai>’, agus nach e a thubhairt cuideachd mu Iosa Crìosd:

<eng>Veiled in flesh, the Godhead see,
Hail the incarnate Deity!
Pleased as man with man t’appear,
Jesus, Our Immanuel here.<gai> (ATT, 52)

A bharrachd air a bhith a’ beachdachadh air Iosa mar Dhia anns an fheòil, bu toigh le Wesley (agus leis na Methodists) a bhith a’ cur cudthrom air fulangas Chrìosd, air a chreuchdan, air dòrtadh a chuid fala, agus air a bhàs. Bhon a bha deagh chuid de na laoidhean aig Teàrlach Wesley an clò ro 1740, faodaidh gu robh Bochanan gan leughadh agus gan seinn. Ma tha mo bheachd ceart, chithear uair eile cho fada ’s a bha Bochanan an eisimeil nan gluasadan spioradail a bha a’ dol air adhart air taobh a-muigh na Gàidhealtachd, agus chan urrainn nach eil ceangal eadar e fhèin agus an ‘Dùsgadh Soisgeulach’

[TD 323]

anns an ochdamh-linn-deug, fo stiùireadh nam bràithrean Wesley agus Seòras Whitefield.


Bàs is Breitheanas

Chithear ann am ‘Fulangas Chrìosd’ cho comasach ’s a bha Bochanan air dealbh a thoirt air bàs is deireadh-beatha. De na h-ochd laoidhean a rinn e, saoilidh mi gur h-iad an treanaidh (‘<eng>trinity<gai>’) a tha a’ buntainn ri bàs is breitheanas an fheadhainn as treasa a tha againn. Annta sin tha Bochanan a’ faighinn ‘saorsa’ (mar a theireadh na ministearan Gàidhealach), agus chithear sin ann am meudachd nan dàn; tha iad fada – air uairean, ma dh’ fhaodte, ro fhada! An seo a-rithist chì sinn Bochanan gu tric fo bhuaidh na Beurla, ach, a dh’aindeoin sin, a’ toirt dhuinn laoidhean air a bheil deise Ghàidhealach air a deagh fhighe.

’S e na trì dàin a tha fa-near dhuinn ann an seo. ‘An Geamhradh’, ‘An Claigeann’ agus ‘Là a’ Bhreitheanais’. Tha ceangal gu math dlùth eadar na laoidhean sin, agus faodar an cur gu cinnteach anns an òrdagh a dh’ainmich mi. Tha iad uile a’ buntainn ri amannan sònraichte ann an eachdraidh an anama. Tha ‘An Geamhradh’ a’ buntainn ris an taobh seo den uaigh, agus a’ riochdachadh beatha agus, gu sònraichte, bàs an duine ann an dòigh shamhlachail. Tha ‘An Claigeann’ a’ sealltainn mar a tha am bàs ag ìsleachadh gach beag is mòr, agus mar a tha corp an duine, a dh’aindeoin a mhaise thalmhaidh, air a thoirt gu cnuimhean na h-uaighe aig a’ cheann thall. Ach chan e am bàs deireadh an sgeòil. Tha an dàn ag agairt gum bi duais aig duine a-rèir ’s mar a thoill e air thalamh, agus, anns na rannan mu dheireadh, tha e a’ coimhead fada air adhart gu Là a’ Bhreitheanais. ’S e an duine a tha foirfe a tha Dia a’ dol a dh’àrdachadh. Ann an ‘Là a’ Bhreitheanais’ tha Bochanan a’ toirt dhuinn dealbh mòr dramataig air an latha sin, anns am bi eachdraidh na talmhainn air a toirt gu a ceann-uidhe. Tha am bàs, an uaigh agus gach duine talmhaidh a bha riamh ann gan tarraing fa chomhair a’ Bhritheimh Mhòir.

Tha na trì laoidhean seo air an ceangal ri chèile ann an dòighean eile. Chì sinn anns a’ chiad àite gu bheil iad gu math ‘talmhaidh’ ’nan cuid ìomhaighean; tha ìomhaighean bho shaoghal nàdair a’ nochdadh annta uile, ’s gu sònraichte anns ‘An Geamhradh’ agus ‘Là a’ Bhreitheanais’. Mar a chì sinn, tha Bochanan air leth sgileil ann a bhith a’ cur dhealbhan nàdair gu feum ’na bhàrdachd. Anns an dara àite, tha na trì dàin an eisimeil ‘sgoil’ àraid de bhàrdachd Bheurla – ‘Sgoil nan Cladh’, mar a theirear rithe, agus chan ann gun adhbhar! Ann an Sasainn bha an sgoil seo air a riochdachadh le Edward Young (1683-1765), a bha ’na phearsa-eaglais anns an Eaglais Shasannaich, agus a

[TD 324]

sgrìobh an leabhar dhàn, <eng>Night Thoughts<gai>. Ann an Albainn bha Raibeart Blair (1699-1746) a’ cruthachadh dhàn anns an stoighle seo, agus sgrìobh e an dàn as ainmeile aige, ‘<eng>The Grave<gai>’, am feadh ’s a bha e ’na mhinistear ann an Athelstaneford. Chithear buaidh na sgoile seo air Tòmas Gray, a rinn an dàn, ‘<eng>Elegy Written in a Country Churchyard<gai>’. Tha am modh bàrdachd seo air a chomharrachadh le tiamhaidheachd throm, agus a’ meòrachadh an còmhnaidh air bàsmhorachd an duine. Tha na bàird Bheurla gu math tric a’ cleachdadh ‘meadaireachd fhosgailte’, agus tha na dàin aca fada, sgaoilte. Cuiridh e iongnadh oirnne an-diugh ciamar a b’urrainn do dhaoine an leughadh idir, gun a bhith air an sàrachadh; ach ’nan latha fhèin tha e coltach gu robh fèill mhòr orra am measg luchd-litreachais. Tha e soilleir gun robh Dùghall Bochanan air leth dèidheil orra, ’s gun robh e a’ togail smuaintean is bheachdan bhuapa. Tha seo ri fhaicinn gu h-àraid anns ‘An Claigeann’ agus ‘Là a’ Bhreitheanais’. Tha ‘An Claigeann’ air a bhonntachadh air an dàn aig Blair, agus tha ‘Là a’ Bhreitheanais’ a’ tarraing gu saoibhir air bloigh den dàn, ‘<eng>The Consolation<gai>’, aig Edward Young (faic YNT, 260-3).

Bha buaidhean eile ag obair air Bochanan cuideachd, agus chì sinn sin anns ‘An Geamhradh’. Aig an àm seo bha e fasanta a bhith a’ dèanamh dhàn Beurla mu na ràithean, agus chithear an gluasad seo ’na làn neart anns na dàin a chruthaich an t-Albannach, Seumas MacThòmais (1700-48), air ‘<eng>The Seasons<gai>’. Dh’fhoillsich MacThòmais a’ chiad fhear de na dàin sin, <eng>Winter<gai>, ann an 1726, agus, mura bheil mi air mo mhealladh, ’s e an dàn seo as bunait don laoidh aig Bochanan. Tha MacThòmais a’ cleachdadh a’ gheamhraidh mar shamhladh air a’ bhàs a tha fa chomhair gach duine. Tha, mar sin, dà earrann san dàn aig MacThòmais: dealbh air a’ gheamhradh fhèin, agus samhladh air a thogail às an dealbh. Seo mar a tha e a’ toirt a-mach an t-samhlaidh aig deireadh an dàin:

<eng>’Tis done! Dread Winter has subdued the year,
And reigns tremendous o’er the desert plains!
How dead the vegetable kingdom lies!
How dumb the tuneful! Horror wide extends
His solitary empire. Now, fond Man!
Behold thy pictured life; pass some few years,
Thy flow’ring Spring, thy shortlived Summer’s strength,
Thy sober Autumn fading into age,
And pale, concluding Winter shuts thy scene,
And shrouds thee in the grave. Where now are fled
Those dreams of greatness? those unsolid hopes
Of happiness? those longings after fame?

[TD 325]

Those restless cares? those busy, bustling days?
Those nights of secret guilt? those veering thoughts,
Flutt’ring ’twixt good and ill, that shared thy life?
All now are vanished! . . . (ECV, 187-8)<gai>

Tha MacThòmais, ged tha, a’ coimhead gu earrach mar an t-àm anns an tig aiseirigh do gach neach. ’S e an t-earrach a tha a’ dèanamh ciall den gheamhradh.

Tha ‘An Geamhradh’ aig Bochanan ’nam bheachd-sa ’na leudachadh air na smuaintean sin aig MacThòmais.Tha an laoidh aig Bochanan a’ tòiseachadh le iomradh air a’ gheamhradh, ’s air a’ bhuaidh a tha aige air an dùthaich. Tha MacThòmais a’ dealbh a’ gheamhraidh mar ìmpire a tha a’ cur na tìre fo smachd, agus a’ sgrios a beatha.Tha Bochanan a’ fosgladh le dealbh den aon seòrsa, ach a-mhàin gu bheil an geamhradh aig Bochanan ’na eun mòr uabhasach, a tha a’ milleadh a h-uile nì:

Do theirig an samhradh,
’S tha ’n geamhradh teachd dlùth oirnn,
Fìor nàmhaid na chinneas,
Teachd a mhilleadh ar dùthcha,
Ga saltairt fo chasaibh,
’S da maise ga rùsgadh,
Gun iochd ann ri dadam,
Ach a’ sladadh ’s a’ plùnndrainn.

Tha Bochanan ga leanntainn seo le dealbh ealanta air an t-sneachd, a tha air a mheas mar àl an eòin mhòir (ma dh’fhaodte, fo bhuaidh Edward Young, a sgrìobh an loighne, ‘<eng>Above the northern nest of feathered snow<gai>’):

Sgaoil oirnne a sgiathan
’S chuir e ghrian air a chùlaibh,
As an nead thug e ’n t-àlach
Neo-bhàigheil gar sgiùrsadh;
Sneachd iteagach glè-gheal
O na speuraibh teachd dlùth oirnn,
Clachan-meallain ’s gaoth thuathach,
Mar Iuaidhe ’s mar fhùdar.

Tha an t-sreath mu dheireadh a’ sealltainn gu bheil dà ìomhaigh air chùl nan smuaintean aig Bochanan – ’s tha an dara tè (air cath is bataiI, fo bhuaidh ‘<eng>magazine of hail<gai>’ aig Young) nas fhaisge air ìomhaigh MhicThòmais. Ach ’s e an rud a tha comharraichte mu Bhochanan gu bheil e a’ snìomh prìomh ìomhaigh an eòin mhòir ann an dòigh cho

[TD 326]

snasail, leantaileach. Mothaich cho neartmhor ’s a tha cainnt Bhochanain, cho cruaidh ris na clachan-meallain fhèin.

An dèidh do Bhochanan buaidh a’ gheamhraidh a chur mu ar coinneamh, tha e a’ cur cudthrom air cho riatanach ’s a tha ullachadh fa chomhair, mar a tha an seilean ’s an seangan a’ dèanamh. Tha e an uairsin a’ tionndadh chun an t-samhlaidh, agus ga mhìneachadh anns a’ chòrr den dàn. Tha an geamhradh agus na ràithean a’ toirt cothrom dha a bhith a’ cur an sàs dòrlach de dh’ìomhaighean eile a tha air an stèidheachadh air obair fearainn is gnìomhachas na tuatha, mar a thuigeadh a luchd-èisdeachd:

Faic sèasan na bliadhna,
’S dèan ciall uaithe tharraing,
’S mas àill leat gum buain thu,
Dèan ruathar san earrach;
Dèan connadh san t-samhradh,
Nì sa’ gheamhradh do gharadh;
’S ma dhìbreas tu ’n sèasan,
Dhuit ’s èiginn bhith falamh.

Tha e inntinneach gu bheil Bochanan a’ cur cudthrom air comas no toil an duine gu bhith ag ullachadh fa chomhair a’ gheamhraidh. Chan e Calbhineach den t-seòrsa rag a bh’ann am Bochanan idir, air neo cha bhiodh e a’ tairgsinn a’ chomais seo do dhaoine. Mar sin, tha an deagh chuid dòchais aig cridhe na laoidh. Ach chan e an aon seòrsa dòchais a th’aige ’s a tha aig MacThòmais anns an dàn Bheurla. Chan eil Bochanan a’ gealltainn aiseirigh an earraich gu saor do dhuine sam bith; tha daoine a’ toirt buaidh air a’ gheamhradh le bhith a’ dèanamh deasachadh freagarrach air a shon – ’s e sin le bhith ‘a’ fàs diadhaidh’ agus a’ lorg ‘sìth’ ri Dia mus bi e ro anmoch.

Tha dreach na laoidh, ‘An Claigeann’, nas duirche buileach, oir tha an cothrom airson ullachaidh a-nis seachad. Anns an laoidh seo, tha Bochanan a’ leantainn ann an dòigh fharsaing cruth an dàin aig Raibeart Blair, agus a’ tarraing cuid mhath de bheachdan bhuaithe. Tha am Blàrach a’ beachdachadh air an uaigh, agus air na daoine de dhiofar sheòrsachan air a bheil i a’ toirt buaidh: na gaisgich Ròmanach is Ghrèigeach, na gillean òga, na caileagan bhòideach, agus mar sin air adhart. Tha Bochanan a’ dèanamh an aon rud, ach a-mhàin gu bheil e a’ gabhail claiginn mar shamhladh air bàsmhorachd, an àite na h-uaige. Bha claigeannan gu math fasanta aig an àm ann a bhith a’ riochdachadh a’ bhàis. Chithear dòigh-obrachaidh Bhochanain ma chuireas sinn e fhèin agus am Blàrach taobh ri taobh. Seo agaibh am Blàrach:

[TD 327]

<eng>. . . Here too the petty tyrant,
Whose scant domains geographer ne’er notic’d,
And well for neighb’ring grounds of arm as short;
Who fixed his iron talons on the poor,
And grip’d them, like some lordly beast of prey,
Deaf to the forceful cries of gnawing hunger,
And piteous plaintive voice of misery
(As if a slave were not a shred of nature,
Of the same common substance with his lord);
Now tame and humble, like a child that’s whipp’d
Shakes hands with dust and calls the worm his kinsman;
Nor pleads his rank and birthright. Under ground
Precedency’s a jest; vassal and lord,
Grossly familiar, side by side consume. (BG 10)<gai>

Tha Bochanan ag ath-chruthachadh nan sreathan sin mar dhealbh air an uachdaran chruaidh Ghàidhealach, agus tha e a’ foighneachd den chlaigeann:

No ’n robh thu ro-chruaidh
A’ feannadh do thuath.
’S a’ tanach’ an gruaidh le màl;
Le h-agartas geur
’A glacadh an sprèidh,
’S am bochdainn ag èigheach dàil?

Gun chridh’ aig na daoin’,
Bh’air lomadh le h-aois,
Len claiginnibh maola truagh,
Bhith seasamh ad chòir
Gun bhoineid ’nan dòrn,
Ged tholladh gaoth reòt’ an cluas.

Tha nise do thràill
Gun urram ad dhàil,
Gun ghearson, gun mhàl, gun mhòd;
Mòr-mholadh don bhàs
A chasgair thu tràth,
’S nach d’fhuiling do stràic fon fhòid!

Tha Bochanan a’ cur smuais anns an dealbh aig a’ Bhlàrach le bhith a’ dèanamh na smuaint nas talmhaidh ’s nas fhaisge air fèin-fhiosrachadh an duine chumanta; chithear sin gu sònraichte san rann mu dheireadh, far an cluinn sinn seòrsa de ghàire dubh, a’ cliùthachadh a’ bhàis airson deagh ghnìomh. Tha an dealbh

[TD 328]

bunaiteach air a chur ann an co-thèacs Ghàidhealach, le facail bho bheatha na h-oighreachd mar ‘gearsom’, ‘màl’ is ‘mòd’. Tha an sgil seo follaiseach air feadh an dàin, agus, ged a tha Bochanan fo fhiachaibh don Bhlàrach, faodar a ràdh gu bheil tomhas mòr den dàn ag èirigh dìreach às a mhac-mheanmna shùbailte fhèin. Tha ealain Bhochanain a’ toirt dhuinn sreath de dhealbhan iom-sgarach (‘<eng>contrasting<gai>’), air a’ phàtaran mòrachd sa’ bheatha seo / neonitheachd anns a’ bhàs: mar eisimplear, tha an seanalair, a bha uaireigin ‘le sheòltachd a’ stiùireadh airm’ a-nise e fhèin fo shèisd aig na daolagan. Ach bidh an t-iom-sgaradh as motha ri fhaicinn air Là a’ Bhreitheanais; am feadh ’s a bhios an droch dhuine ’na ‘losgann dubh ghrànd’’, bidh an duine math air a chruth-atharrachadh ann an dòigh àlainn:

’N sin deasaichidh Dia
Do mhaise mar ghrian,
Bhiodh ag èirigh o sgiath nam beann,
A’ cur fradharc ro-gheur
Sna sùilean seo fèin,
’s iad a’ deàlradh mar reul ad cheann.

Tha beagan de bhuaidh a’ Bhlàraich anns an rann sin (‘<eng>Yet, like the sun seems larger at his setting<gai>’), ach saoilidh mi gu bheil Bochanan a’ tarraing bunait a smuaintean bhon t-Seann Tiomnadh (‘Ach tha slighe nam fìrean mar an solas deàlrach, a dheàlraicheas nas mò agus nas mò gu ruig an là iomlan’, Gnàth-fhacail, 4: 18), agus tha e gan cur mu choinneamh èirigh na grèine air chùl beanntan Pheairt. Tha an claigeann a’ dol ’na nì maiseach, eireachdail, mar na reultan.

Tha am Blàrach agus Bochanan le chèile ag agairt gur h-e Là a’ Bhreitheanais an latha a dhearbhas mar a gheibh gach duine a dhuais. Tha Bochanan a’ toirt dhuinn dealbh mòr da-rìribh air an latha sin anns an dàn as motha a rinn e. ’Nam bheachd-sa, ’s e ‘Là a’ Bhreitheanais’ an ‘dàn gaisgeil’ aig Bochanan, an dàn anns a bheil e a’ cur an cèill a chinnt gun tig am Mesiah a thoirt breith air gach neach agus a thoirt eachdraidh an t-saoghail gu crìch. Tha e inntinneach a bhith a’ smaointeachadh air cho farsaing ’s a bha an dùil seo air feadh na Gàidhealtachd aig an àm. Tha i a’ nochdadh anns a’ bhàrdachd aig Mac Mhaighstir Alasdair, far a bheil am Prionnsa Teàrlach a’ tighinn a thoirt fuasglaidh do na Gàidheil, ach anns an t-seòrsa bàrdachd sin tha am Mesiah ’na neach poiliticeach. Anns an dàn aig Bochanan, ’s e Iosa Crìosd, Mac Dhè, an Gaisgeach. Tha e a’ tighinn le teine is losgadh:

Air charbad teine suidhidh e,
’S mun cuairt da beucaidh ’n tàirneanach,

[TD 329]

A’ dol le ghairm gu crìoch nan nèamh,
’S a’ reub nan neul gu doineannach.

O chuibhlibh charbaid thig a-mach
Sruth mòr de theine laist’ le feirg,
Is sgaoilidh ’n tuil ud air gach taobh,
A’ cur an t-saoghail ’na lasair dheirg.

Tha dealbhan anabarrach cumhachdach aig Bochanan air an t-saoghal ga chur bun-os-cionn air an Latha Mhòr. Tha e a’ dealbh an t-saoghail mar dhuine ri uchd bàis, agus tha am bàrd a’ dèanamh <eng>inversion<gai> sgoinneil: an àite a bhith a’ fuarachadh leis a’ bhàs, tha an saoghal a’ teasachadh, eadhon a’ goil. Tha Crìosd, mar ghaisgeach, mar gum biodh e a’ sabaid ris an t-saoghal, a tha ‘Mar dhuine làidir dol don eug’:

A’ chuisle chleachd bhith fallain, fuar,
Ri mireag uaibhreach feadh nan gleann,
Tha teas a chlèibh ga smùidreadh suas,
Le goilibh buaireis feadh nam beann.

Nach faic sibh chrith tha air mun cuairt,
’S gach creag a’ fuasgladh anns gach sliabh?
Nach cluinn sibh osnaich throm a bhàis,
’S a chridhe sgàineadh staigh ’na chliabh?

Tha an t-sreath mu dheireadh drùidhteach da-rìribh, a chionns gu bheil i a’ cur fuaim a’ bhàis an cèill gu neartmhor. Tha na rannan sin aig Bochanan fada nas treasa na na sreathan aig Young:

<eng>Our God in grandeur, and our world on fire!
All nature struggling in the pangs of death!
Dost thou not hear her? Dost thou not deplore
Her strong convulsions and her final groan?<gai>

Chan urrainn do nì sam bith seasamh an aghaidh a’ Ghaisgich Mhòir aig Bochanan: tha a nàimhdean talmhaidh, Iùdas, Herod is Pìlat, ga fhaicinn a-nise ’na ghlòir agus ’na làn chumhachd. Chaidh na bùird a thionndadh, mar gum biodh:

Is thusa, Phìlat, tog do shùil,
’S gum faic thu nis am mùthadh mòr;
An creid thu gur e siud an Tì
A rinn thu dhìteadh air do mhòd?

[TD 330]

Tha cumhachd Bhochanain mar as trice ag èirigh bhon dòigh anns a bheil ‘mùthadh mòr’ agus ‘crìoch gach nì’ a’ toirt buaidh air inntinn fhèin. Agus ’s e a’ chrìoch as uabhasaiche ’na bheachd-san a bhith ‘gun Dia, gun dòchas’ aig a’ cheann thall. Ach chan eil tròcair ri bhith ann don fheadhainn nach do rinn aithreachas roimhe sin; tha deireadh an t-saoghail agus sgrios nan aingidh aig cridhe a theachdaireachd mar bhàrd, a chionns gu bheil iad a’ seulachadh cumhachd Chrìosd mar a Gaisgeach Mòr. Tha Crìosd a’ cur na ruaig air a nàimhdean gu lèir. Tha na h-aingidh, mar sin, air an cur do dh’Ifrinn leis a’ Bhritheamh aig a’ Mhòd, agus tha iad a’ fuireach ann an sin gu bràth, ’s a’ fulang an dara bàis, ge b’oil leo:

Mar leòmhann garg fo chuibhreach cruaidh,
Le thosgaibh reubadh suas a ghlais,
An slabhraidh cagnaidh iad gu dian,
’S gu bràth cha gheàrr am fiaclan prais.

Tha fàileadh losgaidh is sgread dòrainn anns a’ bhinn shìorraidh, agus tha Bochanan a h-uile buille cho comasan ri Mac Mhaighstir Alasdair nuair a tha e a’ dealbh peanas a nàimhdean:

Bidh iad gu sìorraidh ’n glacaibh bhàis,
’S an crìdh’ ga fhàsgadh asd’ le bròn,
Ceangailte air cuan de phronnasg laist’,
’S a dheatach uaine tachd’ a sròn.

Tha duais nam fìrean, bho làimh an aon Bhritheimh, uile-gu-lèir eadar-dhealaichte; tha i a’ co-fhreagairt, saoilidh mi, air dùrachd phearsanta Bhochanain mar bhàrd agus mar shearmonaiche:

Is uile mhiann bhur n-anama fèin,
Làn shàsaichibh gu lèir an Dia,
Tobar na fìrinn, iochd, is gràidh,
A mhaireas làn gu cian nan cian.

Ann a bhith a’ dealbh sòlas nam fìrean ann an dòigh cho bog seach peanas nan aingidh, tha Bochanan a’ nochdadh gu bheil ‘borbalachd’ no ‘gaisgeileachd’ Bliadhna Theàrlaich gu math nas fhaisge air a chridhe na tha cuid an dùil. Tha e a’ tighinn beò ri uchd a’ chatha spioradail.


Co-dhùnadh

Dè an seòrsa bàird a th’ ann an Dùghal Bochanan aig a’ cheann thall? Dè a’ bhreith as còir a thoirt air, a-rèir na fianais a tha air fhàgail againn

[TD 331]

(agus feumaidh sinn cuimhneachadh nach eil againn ach ochd dàin)? Saoilidh mi nach urrainn dhuinn idir a bhith a’ coimhead air Bochanan mar bhàrd a tha tur Ghàidhealach; feumar fhaicinn mar bhàrd eadar dà dhualchas, an dualchas Beurla air an dara làimh, agus an dualchas Gàidhlig air an làimh eile. ’Nam bheachd-sa, ’s e an dualchas Beurla as prìomh-bhunait da chuid obrach. Bha an dualchas sin, gu ìre, ’na bhunait do chuid den obair aig Alasdair mac Mhaighstir Alasdair aig an aon àm. Ged tha, ’s e an rud a tha comharraichte mu Bhochanan gu bheil e cho fada an eisimeil na Beurla, mar gum biodh e airson laoidhean spioradail a chruthachadh anns a’ Ghàidhlig air cuspairean a bha fasanta ann an litreachas na Beurla. Ach tha e soilleir, a dh’aindeoin sin, gu bheil inntinn chruaidh, rianail aige, gu bheil e comasach air na dàin Bheurla a neartachadh ’na obair, agus gu bheil e air uairean ag èirigh os an cionn le mac-meanmna làidir.

Tha fìor neart Bhochanain mar bhàrd, saoilidh mi, a’ co-sheasamh anns an ealain a tha e a’ cleachdadh. Nuair a thig e gu facail a chur ann an eagaibh a chèile, tha Bochanan a’ tomhas meud, cudthrom is fuaim, gach facail, mar fhear-ceàirde a’ togail taighe le clachan. Chan eil facal a bharrachd aige mar as trice; tha eadhon gach lideadh ’na pàirt den teachdaireachd. Tha a chuid ìomhaighean soilleir, faicsinneach agus air an deagh shnaidheadh. Ma tha an taigh air a thogail air bunait duin’ eile, chan eil sin ag ràdh nach eil e snasail; greadhnach agus Gàidhealach.


GIORRACHAIDHEAN

ATT: John Lawson (deas.), <eng>A Thousand Tongues: The Wesley Hymns as a Guide to Scriptural Teaching (Exeter<gai>, 1987)

BG: <eng>Blair’s Grave<gai> (Lunnainn, 1827)

ECV: Roger Lonsdale (deas.), <eng>The New Oxford Book of Eighteenth Century Verse (Oxford<gai>, 1987)

HL: Isaac Watts, <eng>Horae Lyricae<gai> (dara deasachadh, Lunnainn, 1709)

YNT: G. Gilfillan (deas.), <eng>Young’s Night Thoughts<gai> (Dùn Eideann, 1853)

Tha na laoidhean aig Dùghall Bochanan rin lorg ann an D. MacLean (deas.). <eng>The Spiritual Songs of Dugald Buchanan<gai> (Dùn Eideann, 1913). Gheibhear an leabhar-latha aige ann an L. Macbean (deas.), <eng>Buchanan, The Sacred Bard of the Scottish Highlands<gai> (Lunnainn, n.d.).

[TD 339]

SEANCHASAN A STOBARRAG (7):

’Se còmhstri a ni treabhadh

le Dòmhnall Alasdair

Uair no dhà san t-seachdain thigeadh Pàdraig a chèilidh air a’ Phurp, agus glè thric ’sann a dh’iarraidh comhairle mu ghnothaichean a’ bhaile a thigeadh e, air neo dh’innse mu phlana air an robh e smaoineachadh. Dh’èisdeadh am Purp gu foighidneach ach ’s minic a chuireadh e bheachd ann an aon fhacal – “roobidge”. Agus ghàireadh Ann China ga chluinntinn.

Ach am feasgar seo, ged a bha plan’ ùr aig Pàdraig, cha b’e “roobidge” a thubhairt am Purp idir. “Uill, a Phàdraig,” ars esan, “cha tàinig a’ rud a th’agad a-steach orm gun a chuir thu ’nam shùilean an dràsda e.”

’Se rud a bha aig Pàdraig gu faodadh coimhearsnachd mar Stobarrag, air a riaghladh ceart, a bhith neo-eisimeileach a thaobh feòil. “Seall,” thubhairt e, “cho gòrach ’s a tha rud tha sinn a’ dèanamh an dràsda. Reic ar stoc ri buidsear agus gan ceannach air ais ’nan criomagan aig prìs gun chiall. Nise, as a’ bhaile againne, far a robh co-oibreachadh a riamh, nach fhaodadh duine mu seach beathach no dhà a mharbhadh airson feum a’ bhaile? Bhiodh duine pàighte airson a bhith os cionn seo ach nach biodh an fheòil cho saor ’s nach biodh sin ’na chnap-starra.”

Bha Ann China a’ feitheamh gun cluinneadh i “roobidge” ach nuair a chuala i rud a thubhairt am Purp thog i fhèin a guth. “Aithnichidh na leth-chiallaich a chèile,” ars ise. “Faodaidh sibh am plana sin a bhualadh fo ur casan.”

Sheall an dithis eile rithe le iongnadh. Bha Pàdraig cho cinnteach nach biodh duine sam bith an aghaidh feòil shaor. “Dè tha ceàrr air?” ars esan, le dùlan ’na ghuth.

“Tha h-uile càil ceàrr air. Cò tha dol a dh’ithe nan caoraich chlaimheach a tha falbh nan dìgean? ’Se a chanas daoine gun ann airson reic caoraich Spealp a tha do phlana. Ach nam biodh buidsear as a’ bhaile dh’fheumadh an clamhan a tha ’n ceann shìos na sgìre a

[TD 340]

phrìs a thoirt a-nuas. ’Se còmhstri a ni treabhadh.”

“Nan tòisicheadh a’ Locair air an fheòil . . .” ars am Purp.

“Chan ann air a’ bhroman sin a tha mi bruidhinn ach air Pàdraig.”

“Mise?”

“ ’M eil eòlas agad air a’ bhuidsearachd?” ars am Purp.

“Uill, tha beagan. Nam biodh am baile air mo chùl . . .”

’Se seo a bh’ann as na Stàitean, smaoinich Ann China, ach ’se thubhairt i: “geallaidh mise sin dhut ma bhios prìs reusanta agad air an fheòil.”

Mas tàinig an ath oidhche bha naidheachd air feadh a’ bhaile agus bha Ann China a’ feitheamh gun tigeadh Pàdraig a chèilidh a-rithist gus an innseadh i dha nach robh duine ’na aghaidh. Ach ’se a thàinig a’ Locair. Bha e airson ceannach dà mhult – rud nach do rinn e a riamh roimhe. “Tha mi dol a reic feòil as a’ bhùth,” ars esan. “Tha mi cinnteach gun cuala thu gum beil an dithis ud a’ bruidhinn air tòiseachadh air buidsearachd.”

“Tha sin air feadh a’ bhaile,” ars am Purp.

“Ma gheibh iad sin leo se ’n ath rud a chluinneas thu gum bi iad ris a’ ghrosaireachd. Tha iad a’ feuchainn ris a h-uile càil a ghlacadh eadar tractar is tarbh is muillean bhualaidh.”

Chan eil bùth ann an-diugh coltach ri bùth Stobarrag — seada dhubh anns a robh a h-uile càil o thairsgeir gu spàin teatha. Cha robh rian no òrdugh air na bha innte. Bhiodh am Purp ag radha gu robh i toirt ’na chuimhne crith-thalamhainn a chunnaic e anns an Eadailt. Bha leth-dusan stòl air taobh a-muigh a’ chuntair airson a luchd cèilidh agus cha robh an t-àite falamh ach tearc. Bha fòn innte cuideachd agus cha robh sìon a thachradh anns a’ sgìre nach cluinneadh a’ Locair.

Bha geòidh is rabaidean, calmain is guilbnich glè thric crochaid air na sparran. Bhiodh a’ Locair ga marbhadh leis a’ ghunna. Ach a-nise bha dà mhult crochaicht agus thàinig Spealp dhan coimhead mas creideadh e rud a chuala e.

Bha trod ann nach cuala am baile a leithid. Cha robh sgainneal o linn nan creach nach do dhùisg iad às an uaigh. Bha plana Phàdaig marbh ach cha do dh’fhàg a’ Locair aig a sin e. Mas robh a’ mhìos a-mach bhuail e an dà bhràthair a-rithist. Fhuair e tarbh agus chuir e air feadh na sgìre nach b’e tarbh aon leum a bha seo idir mar a bha aig Spealp.

“Chan fhada gun toir a’ chòmhstri dhuinn tarbh an asgaidh,” ars Ann China.

“Chan eil ach ceum beag eadar a’ chòmhstri agus an cogadh,” ars am Purp. “Cha stad a’ chùis a seo idir.”

Gun tàinig tarbh eile dhan bhaile cha deach bacadh a chur air Spealp. Bha an còmhradh mu tharbh a’ bhotail a’ dèanamh dragh dha ach bha e tric a’ càineadh an dòigh ùr seo agus bha dòchas aige nach

[TD 341]

biodh duine ga iarraidh. “Dh’fhaodadh a’ stuth ceàrr a dhol dhan bhotal,” bhiodh e ag ràdh, “agus dè dhèanadh thu nam b’e stuth an ailbhein a gheibheadh a’ bhò agad mar a thachair as an taobh deas – bha ceann ailbhein air a laogh.”

Bha bàrd no dhà anns a’ sgìre a dhèanadh òran èibhinn mu rud dhen t-seòrsa ach chan eil cuimhne agam ach air aon rann.

Seachnaibh uile a chàirdean,
Tarbh a’ bhotail nàir ud
Mar tha Spealp ag àithne
’S ag ùrnaigh;
Ma tha bò le dàir oirr’
’S gu faigh i stuth nach àbhaist
Bi ailbhean sa’ bhàthaich
A’ còmhnaidh.

Bha dòchas math aig Spealp nach ruigeadh tarbh a’ bhotail Stobarrag airson iomadach bliadhna. Ach ’se a bh’ann an tarbh ceithir chasach ri thaobh rud eile. “Chan eil sinne dol a laighe fo bhuillean a’ bhalgaire” ars esan. “Feumaidh sinn dòigh a lorg airson sgailc a thoirt dha.”

“Uill, tha aon rud a dh’fhaodadh tu dhèanamh an dràsda,” arsa Padraig. “Tha e an aghaidh a’ lagh geòidh a mharbhadh.”

“Ma tha chan eil am poileasman a’ cur dragh air ged a tha deagh fhios aige.”

“Tà, ma thèid gearan thuige feumaidh e dragh a chur air.”

Cha tigeadh às do Spealp a dhol chon a’ phoileasman. Bhiodh e air a nàireachadh airson brath a nàbaidh ach mar a thubhairt Pàdraig: “tha iomadh dòigh air cù a mharbhadh gun a chrochadh.” Chaidh Spealp a chèilidh air a’ Ghall. Bha tlachd aig bean a’ Ghoill ann an eòin agus cha robh leisg no eagal oirre a dhol chon a’ lagh nuair a chuala i mun othaig a bha aig a’ Locair.

Cha robh i càil ach air a gearan a dhèanamh aig taigh a’ phoileas nuair a bha fios aig a’ Locair, oir ’se phiuthar a bha ann an Iseabail Chàm a bha ’na banas-taighe an sin. Chaidh e ’na chabhag. Bha na geòidh aige air an ullachadh airson na prais agus smaoinich e air an tiodhlaiceadh. Ach bha a shlàinte meadhanach o chionn fhada. Bha a chridhe agus a chom a’ cur dragh air. Bha eagal air obair cho trom a dhèanamh. Chuir e na geòidh ann am poca agus thug e iad gu taigh a’ Phurp.

’Se Ann China a choinnich ris. “Dè tha thu smaoineachadh a nì am Purp mu dheidhinn?” ars ise.

“Tha dòchas agam gu falaich e am poca seo gu falbh am poileasman. “Tha e tighinn a rannsachadh a h-uile toll a th’agam-sa am-màireach.”

“Thoir thusa dhòmhsa na geòidh ’s cha chluinn thu ’n còrr mun

[TD 342]

deidhinn.”

“ ’S fhiach na tha sa’ phoca sin . . .”

Ach thog Ann China a làmh agus bha gàire ’na sùilean nuair a thubhairt i: “Thalla leis ma tha agus innis sin dhan phoileasman.”

Dh’fhàg e am poca aice, agus chaidh e dhachaigh a dhèanamh cinnteach nach robh tuilleadh aig an taigh bu chòir dha fhalach.

An ath mhadainn thàinig dà phoileasman, ach aon ite cha do lorg iad aig taigh a’ Locair. Chaidh iad an uairsin gu na taighean a b’fhaisg agus ’se am poileasman againn fhìn a thàinig gu taigh a’ Phurp, duine leth-shean às an Oban, aig a robh eòlas air a’ Phurp aig àm a’ chogaidh. Bha an là fuar, agus thug Ann China dha truinnsear brot à prais mhòr a bha air a’ stòbha. Bha e greis a’ bruidhinn ris a’ Phurp mu na làithean a dh’fhalbh ach mu dheireadh thubhairt e: “tha sinn air gearan fhaighinn gum beil a’ Locair a’ marbhadh geòidh aig a’ Loch.”

“Ma tha gèadh aige ’se fear a bhàsaich leis an aois,” ars Ann China. “Cha bhuaileadh an duine sin a’ chruach mhònach a tha air cùl an taigh gun luaidh air gèadh.”

“Tà chunnaic bean a’ Ghoill e a’ losgadh air geòidh.”

“Ge bith cò chunnaic e cha b’e ’n tè sin. Tha fradharc cho bochd ’s nach leugh i am pàipear-naidheachd.”

“ ’Se cuideigin a dh’innis dhith e a-rèisde?”

“Mas e cha bu dàna leis sin a radha anns an taigh-cùirt. Cha leig mise leas sin innse do dhuine às an Oban.”

Thàinig am poileasman eile a-steach agus fhuair e brot. Thubhairt e nach do dh’innis duine càil dha. “Cha robh dùil a ’m ris a’ chaochladh,” ars am fear eile. Cha do rinn iad ach cèilidh ghoirid agus dh’fhalbh iad, a’ moladh a’ bhrot.

Chaidh Ann China chon a’ phreas anns a’ chidsin far an robh an gèadh leis na rinn i am brot. Chuir i an truinnsear air a’ bhòrd agus ghabh am Purp an t-altachadh. “ ’S mairg a chuireas an ùir air sùil a dhuine fhèin,” ars a bhean.

[Sanas]

[TD 348]

SGEULACHDAN ANNASACH A TIRIODH
le Fionnghal E. NicFhionghuin

FAOILEANN NA BANA-BHUIDSICH

Bha e air a ràdh gu robh e ’na chleachadh aig mnathan-buidseach cruth faoilinn a ghabhail agus gun robh comas aca an fhairge a chur air bhoil mar a thogradh iad fhèin.

Bho chionn mòran bhliadhnachan bha bàta Tirisdeach a’ dol a dh’iarraidh luchd fiodha nuair a ghlacadh i ann an stoirm eagalach agus chaidh a ruagadh seachad air Ceann Ard na Murchan. ’Sann air èiginn a fhuair an ceathrar san sgioba air am bàta a dhèanamh tèarainte ann an geodha far an do dh’fhuirich iad ann an uaimh airson ceithir làithean gus an deach an stoirm am feabhas.

Bha iomagain mhòr air na teaghlaichean agus na caraidean ann an Tiriodh mun luchd-gaoil aca leis cho obann ’s a shèid an stoirm suas. Bha aon duine aig an robh dà mhac agus cliamhainn air bòrd agus bha tè’ile – banntrach – aig an robh an t-aon mhac a b’òige – an aon sùil air bòrd. Leis cho iomganach ’s a bha iad, dh’fhalbh iad a dh’fhaicinn na bana-bhuidsich ainmeil, Nic Ill Dòmhnaich a bha a’ fantail sa’ Chaolas. Dh’innis iad don bhana-bhuidseach mun chor aca agus dh’àithn ise dhaibh tilleadh an ath mhadainn. An ath là, thill iad gu dealasach agus chaidh innseadh dhaibh leis a’ bhana-bhuidseach gu robh an sgioba sàbhailte ’s gur ann air a bhith tabaid ’nam measg fhèin mun cuairt air bonnach a bha iad.

Nuair a thill am bàta agus an sgioba air ais gu Tiriodh, chaidh farraid do na fir òga ach an robh iad air nì sam bith neo-àbhaisteach fhaicinn. Mar a thachair bha iad air faoileann ghlas fhaicinn ’na suidhe air creig a bha faisg air làimh. Bha fear de na gillean òga ’s e dìreach a’ dol a thilgeil clach oirre ach chuir an fheadhainn eile ìmpidh air gun sin a dhèanamh. Chunnacas an fhaoileann dìreach mus do thog iad seòl airson Tiriodh ag itealaich don àirde sin. A-rèir beul-aithris ’se a’ bhana-bhuidseach a bha seo ann an cruth


AGHAIDH IARGALT

Ann an Caolas bha a’ fuireach aig an àm fàidh a dhèanadh rud sam bith ach a dhol dhachaigh airson bidh. Nuair a chaidh a cheasnachadh mun seo thuirt am fàidh gu robh e air boireannach fhaicinn air an robh

[TD 349]

aghaidh iargalt. Bha i cho dubh ris a’ phoit-chòcaireachd agus bha i air a còmhdach le spotan grànnda dubha. Thuirt e nach do dh’aithnich e am boireannach.

Lean e a’ faicinn an t-seallaidh seo gus an do bhuail a’ bhreac baile Chaolais. Thàinig an galar seo air piuthar an fhàidh fhèin agus bha i cho dona leis ’s nach aithnicheadh am fàidh a phiuthar fhèin. Bha muinntir an àite den bheachd gur e a phiuthar fhèin le galar uabhasach a’ bhric a bha am fàidh a’ faicinn.

AN GREUSAICHE AGUS AN TAMHASG

Uair a bha siud, bha fàidh ainmeil dam b’ ainm MacDhòmhnuill Oig a’ fantail ann an Cill Mo Luaig. Aon latha, ’s e ’na shuidhe aig an taigh, chunnaic e a bhràthair a’ tighinn a-staigh don rùm, a’ fosgladh ciste a bha anns an oisinn agus a’ toirt a-mach beagan airgid. Dh’ fharraid am fàidh de bhràthair dè bha e a’ dèanamh agus fhreagair esan gu robh airgead aige ri thoirt don ghreusaiche airson paidhir bhròg a rinneadh dhà bho chionn ghoirid.

Gu mì-fhortanach, shiubhail bràthair an fhàidh. Goirid às dèidh sin bha an greusaiche a’ cumail a-mach nach d’ fhuair e a riamh pàigheadh airson nam bròg. Bha am fàidh ag argumaid gu làidir gu robh a bhràthair air an airgead a thoirt leis airson an greusaiche a phàigheadh.

An oidhche sin fhèin chunnaic am fàidh a bhràthair a bha marbh ann an cumadh tamhasg agus e ’na bhoil a’ lorg rudeigin ann an àite sònraichte – air mullach balla an taigh. An ath latha thug am fàidh sùil air mullach a’ bhalla agus cinnteach gu leòr bha e sin – an t-airgead a thug a bhràthair leis airson an greusaiche a phàigheadh.


OBAIR LATHA CLANN MHURCHAIDH

Tha balla-ùir ’na sheasamh ann an Ceann-a-mhara. Thogadh am balla seo le muinntir a’ bhaile agus tha e ri fhaicinn gus an là-an-diugh faisg air faingean nan caorach. Thug muinntir a’ baile gu lèir cuideachadh do Chloinn Mhurchaidh am balla seo a thogail.

Dh’ oibrich iad bho mhoch gu dubh nuair a chuir an dorchadas stad orra. A’ fàgail nan spaidean aca às an dèidh thog iad orra dhachaigh airson tàmh na h-oidhche mus do thill iad an ath mhadainn airson crìoch a chur air a leth-mhìle mu dheireadh. Fad ’s a bha muinntir a’ bhaile ’nan cadal gu socrach ’nan leapannan, thàinig na sìdhichean a-mach agus le fallas an gruaidh chuir iad crìoch air a’ bhalla roimh mhadainn. Abair gun do chuir e iongantas air muinntir a’ bhaile nuair a chunnaic iad dè bha air tachairt an ath mhadainn, oir gu cinnteach cò eile ach na sìdhichean a chuir crìoch air a’ bhalla.

[TD 350]

ORDUGHAN URRAMACH

(Bho àm gu àm tha dùil againn iomradh a thoirt air na h-Urraman a thugadh seachad o chionn ghoirid, le luchd na Gàidhlig, do dhaoine a choisinn cliù de chaochladh seòrsa. Tha sinn glè eòlach air a bhith a’ cluinntinn ’s a’ leughadh mu na h-Urraman a tha luchd na Beurla a’ toirt seachad, agus tha pàirt de na h-Urraman sin a’ ruighinn luchd na Gàidhlig an dràsda ’s a-rithist. Ach chan e ar gnothaich-ne sin.’S fheàrr leinne sùil a thoirt air an t-saoghal bho mhullach a’ chroinn againn fhìn.)

O.B.M. 	do Sheòras Nas Oige, airson òraid a thoirt seachad ann an Sabhal Mòr Ostaig (Tha grunn bhliadhnachan bho thugadh an òraid sin seachad, ach cha duirt sin nach eil Seòras fhathast airidh air an Urram).

O.F.S. 	do Dhòmhnall Mac an Deòir, airson sluagh-ghairm ùr a lorg: “<eng>Independence in the U.K.<gai>”. (Is dòcha gun teid Urram eile a bhuileachadh air aon uair ’s gu mìnich e dè as ciall don t-sluagh-ghairm seo).

O.B.F. 	do Ray Burnett, a rinn gnìomh cho allail ann a bhith a’ togail aimhreit eadar Deas is Tuath
don Ridire Gilleasbuig MacGuaire a bha feuchainn a-steach don Phàrlamaid Eòrpach.

Chan eil an sin ach beagan de na tha airidh air Ordugh Urramach fhaighinn, agus bithidh liostaichean eile a’ tighinn a-mach bho àm gu àm. Bu mhath leinn naidheachd fhaighinn bho ar luchd-leughaidh a bheir tuilleadh stiùiridh dhuinn anns an raon seo.

O.B.M. — Ordugh a’ Bhraidhm Mhòir
O.F.S — Ordugh Fiach Smugaid
O.B.F. — Ordugh a’ Bheòil Fharsaing

[TD 351]

TURAS FEILL GHLASCHU
le Aonghas Mac-a-Phì

Anns na bliadhnaichean roimhe ’s as dèidh a’ Chogaidh Mhòir (1914-18), bha iomadh Gàidheal a’ fuireach am baile-mòr Ghlaschu, ged a chaidh àrach an gleann neo air eilean Gàidhealach. Bha teaghlaichean mòra aig a’ mhuinntir aig toiseach an linn seo– –’s dòcha gun robh dotaireachd na b’ fheàrr aca ’s nach robh cho mòr dhiubh a’ caochladh ’nam paisdean, le fiabhrasan nach toireadh smuaintean oirnn an-diugh. ’S dòcha gun robh e ciallach do phàrantan teaghlach mòr a thogail agus a bharrachd tuarasdail a thoirt dhan dachaigh . . . ach ’sann a bha ’n trioblaid ann obair agus cosnadh fhaotainn do gach anam, far nach robh e sa’ chiad àite. Rinn na Gàidheil mar a rinn tuath eile na dùthcha ’s lìon iad na bailtean-mòra, far an robh obair farasda gu leòr fhaotainn, ged nach robh ’m pàigheadh ro-mhòr.

Nach b’i Màiri Mhòr nan Oran, a bhan-Sgiathanach a rinn bàrdachd cho eireachdail, a thuig seo nuair a sgrìobh i . . . .

“Chuir mi sìos mo liòn ann am meadhon baile-mòir” . . . ’s a-rithist ag ràdh. . . “Cuir m’ aghaidh air Glaschu b’airtneulach mo cheum” . . . nach i a chuir smaointean nan Gàidheal cho math am faclan.

Dh’fhàg mo phàrantan-sa an t-Eilean Sgiathanach anns an d’rugadh iad, ’nan deugaich a shireadh cosnadh am baile-mòr Ghlaschu ’s cha robh iad ’nan aonar.

Bha ’m baile mòr seo acrach airson luchd-obrach de gach seòrsa anns na taighean-ceàirde a’ deànadh gach nì a bha a dhìth air dùthaich às a rian, an cogadh cho mìlteach ’s a thàinig air an Roinn Eòrpa riamh. Cha robh gainne airgid airson buill-airm, èideadh-chogaidh, carbadan, bàtaichean is itealain agus nuair a sgrios na h-innealan cogaidh an dara leth dhen t-sluagh san Fhraing agus a dh’ fhàg iad cho mòr dhen àite ’na fhàsach, bha ’n luchd-obrach fhathast anns na bailtean le teaglaichean ag èirigh is bochdainn air gach taobh.

Bha deich bliadhna cruaidh air feadh na dùthcha an dèidh a’ chogaidh ’s gun ghuth a-nis air airgead mòr gach seachdain agus ‘<eng>overtime<gai>’ na thogradh iad mar a b’ àbhaist. B’ann anns na bliadhnaichean sin a rugadh mi-fhìn aig àm an ‘<eng>Depression<gai>’ mar a thug iad air, agus tha fìor-chuimhn’ agam air bochdainn nan daoine am baile Ghobhainn, an Glaschu, ’s gun bàtaichean gan togail anns na dochdaichean falamh, ’s luchd-ceàird ’nan tàmh air feadh nan sràidean. B’ e saoghal cruaidh neo-dhòchasach e gu dearbh dhan mhòr

[TD 352]

chuid, ach bha dà sheachdain sa’ bhliadhna nuair a thigeadh saorsa . . . . 

Colla-deug Fèill Ghlaschu!

Chan eil fhios-am cuin a thòisich baile Ghlaschu air a bhith cumail Fèill aig toiseach an Iuchair, ach tha e coltach rium gum b’e mìos mhath seo do luchd a’ bhaile cuimhneachadh gum bu daoine dùthchail iad bho thùs, agus ged nach dèanadh iad ach uair sa’ bhliadhna e, gum faodadh iad a bhith. . .

. . . “a’ fàgail smùid agus stùr a’ bhaile, ’s a bhith ’g amharc air gleanntan nam bò.”

B’aithne dhomh ’s mi beag am baile Ghobhainn, clann aig aois sia is seachd bliadhna nach robh riamh taobh a-muigh sràidean a’ bhaile fhèin. Eadhon ’nam bhalachan, bha truas agam riutha agus nuair a smaoinicheas mi’n diugh air ’s gann gun creid mi-fhìn gun robh sin fìor . . . ach bha.

Mur a biodh àite aig teaghlaichean à Glaschu fuireach airson seachdain neo colla-deug cuide ri càirdean, ’s dòcha gum biodh gu leòr a dh’ airgead aca sàbhailte fad na bliadhna airson taigh beag a ghabhail neo fuireach an taigh-loidseadh, shìos air cladaichean Cluaidh leithid Gouraig, Dun-omhain, Baile Bhòid, na Leargaidh-Ghallda ’s mar sin. ’S mur a biodh gu leòr aca airson seachdain, dhèanadh iad aon là mòr dheth, a’ falbh air turas sìos Cluaidh air tè dhe na bàtaichean-luath, ’s dòcha a-null gu Eilean Arain, neo air chuairt do Chaolais-Bhòid agus b’ann aca fhèin a bhiodh an latha mòr “<eng>Doon-the-Water<gai>”, le ceòl is òl ’s gach nì eile a thogadh inntinn.

Tha fìor-chuimhneam air latha mar seo, oir cha b’ ann tric a bhithinn-sa an Glaschu aig an àm, ’s mi-fhìn ’s mo mhàthair cuide ri ar càirdean fad na mìos san Eilean. Ach bha m’ athair ’na phìobaire an còmhlan-phìoba luchd Chàraichean Ghlaschu agus bha iad uile air falbh air turas aon uair, a phàigh Riaghaltais a’ Bhaile do ghrùnn chloinne à taigh-dìlleachdain, agus fhuair teaghlaichean nam pìobairean iad fhèin cead a dhol air an turas. Latha mòr fealla-dhà is ro-mhòr a dh’ ithe do shuiteas is do mhìlsean eile de gach seòrsa. Cha chreid mi nach robh mise tinn ’s chuir mi a-mach mo sgamhan, nuair a fhuair sinn dhachaigh, eadar gach salachar a dh’ith mi.

Ach chan ann air abhainn is bàtaichean Chluaidh a laigheas m’inntinn, nuair a chuimhnicheas cuideigin dhomh Fèill Ghlaschu, ach air stèisean mòr ghloinne Sràid Ban-righ far Squair Sheòrais.

B’ann a siud a bha ’n ‘stir’ ’s an ùbraid, cha b’ann a-mhàin DiSathairne Fèill Ghlaschu, ach tric air Dihaoine cuideachd. Ach b’e madainn DiSathairne a bu mhiosa glan, oir ’sann an uairsin a bha baile Ghlaschu ga fhalamhachadh fhèin gu grad.

Cha robh guth air càraichean is pleunaichean an là-n-diugh. Cha robh dòigh dhan t-sluagh ach an tram a ghabhail gu stèisean nam

[TD 353]

busaichean . . .“charabancs” a bh’aca orra ’n uairsin – neo gu stèiseanan nan trèanaichean a bha cho trang sna làithean ud, ’s iad mar mheadhon eige an damhain-allaidh le lìon do loidhnichean a’ dèanadh air gach àird. Bha stèisean Sràid na Bàn-righ (<eng>Queen’s Street<gai>) agus am Prìomh Stèisean (<eng>Central<gai>) ’s cuideachd stèisean mòr eile, nach eil idir ann an-diugh aig Sràid Bhucannan ’s fear eile aig St. Enoch ’s . . . ’s gach fear dhiùbh beò le daoine, mar na sneangannan, a’ falbh a dh’ àird air choreigin.

Bhiodh na trèanaichean a’ falbh gu math tràth sa’ mhadain ’s tha cuimhneam nach biodh mo mhàthair a’ cadal mòran an oidhche roimh ’n imrich. Bhitheamaid air ar cois eadar trì is ceithir uairean sa’ mhadainn, a’ gabhail ar braicaist agus a’ dùnadh suas an taighe airson a’ cholla-deug. Bha na h-uimhir ri sealltainn ris agus ceusaichean ri chur a-mach aig bàrr na staidhre . . . b’ ann trì staidhrean suas an taigh-teanament a bha sinn a’ fuireach air Sràid Luath, far Rathad Ghobhainn.

Bhitheamaid a-muigh air an t-sràid aig còig uairean a’ glacadh an tram a bheireadh suas am baile sinn chun an stèisean. Bhiodh an t-sràid làn dhaoine coltach ruinn fhìn ’s iad a’ togail orra air làithean saora. Mar a bu trice b’ iad Gàidheil neo Eireannaich, oir bha baile Ghobhainn làn dhiubh an uair ud agus chluinneadh tu a cheart uimhir de Ghàidhlig ga bruidhinn air an tram, ri Beurla.

Cha robh guth air èideadh “<eng>casual<gai>” sna làithean ud . . . ma bha deise-Shàbaid agad, bha i ort, agus gleansadh nad bhrògan a dhèanadh sgàthan dhiubh. Bhiodh na mnathan spaideil air leth le adaichean iteagach, grinn – craiceann is fionnadh an t-sionnaich mun guaillean agus còtaichean fada, grinn os cionn brògan-àrda le sàilean biorach. Cha bhiodh iad gu mòran feum anns a’ bhàthaich nuair a gheibheadh iad dhachaigh chun a’ chroit, ach nach iad a dhèanadh an dealbh dhan càirdean a’ tighinn far a’ bhata aig cidhe Phortrìgh!

Ghiùlaineadh tramaichean a’ bhaile suas chun an stèisean thu le iomadh glag is iomadh stad, a’ togail nàbaidhean far sràidean eile air an aon imrich. Bhiodh a’ chlann-òga ’nan suidhe sàmhach, ’nan leth-chadal ’s grèim aca air poca-shuiteas neo pàipeir-èibhinn-chloinne.

Mu dheireadh thall, bha gach duine a’ dòrtadh a-mach agus suas bruthach beag cas, chun an stèisean, ’s tu a’ tuigsinn gun robh dara-leth a’ bhaile romhad agus ciudha mòr do theaghlaichean a’ snàgail a-mach bhon gheata aig àrd-ùrlar, far am biodh trèana Mhallaig a’ fàgail. Fhad ’s a bha d’ athair a’ ceannach na tiocaidean bha do mhàthair a’ trusadh mar chù-caorach gus an robh sibh uile anns a’ chiudha le bhur treallaich. Nuair a dh’ fhosgaileadh oifigich na trèana an geata, bhrùchdadh an sluagh troimhe, mar abhainn ’na thuil a’ dòrtadh far a bhruachan, ’s a-mach air an àrd-ùrlar a’ dèanadh air an

[TD 354]

trèana. Nuair a thachradh seo, bhiodh gach duine mionnaichte nach fhaigheadh e àite-suidhe leis an àireamh dhaoine roimhe, ’s air a’ chùlaibh, ach b’ ainneamh a thachradh seo, ’s ged a thachradh gum biodh an trèana luma-làn, bheireadh na fir na h-àitean suidhe aca dha na boireannaich ’s dhan chloinn ’s na seann daoine, gu h-ealamh.

Mu dheireadh thall bhiodh gach duine air bòrd, ’s gach ceus air a phasgadh àrd neo ìosal. ’S dòcha gum biodh cuideigin ’na ruith aig a’ mhionaid mu dheireadh, nach tric a tha air trèana, ach shèideadh an geàrd fhìdeag agus rachadh am flaga uaine suas, ’ssrannbhoneinnsean agus spùt mhòr de cheò dubh bhon t-simileir, dh’ fhalbhamaid le glagadaich bho na carbadan, a-mach às an stèisean dhan là-ùr.

Cha bhiodh ri fhaicinn an toiseach ach cùlaibh thaighean, cùirtean sàmhach, agus taighean-ceàirde dùinte. Sud Dun-tochair ’s ’na dhèidh cloc mhòr Taigh-Cheàirde ‘<eng>Singer<gai>’ aig Bruach-Chluaidh ag innse dhut nach eil e ach beagan an dèidh sia . . . .

Ach siud abhainn Chluaidh air chùl simileirean ‘<eng>Bowling<gai>’ agus bàtaichean-smùide a’ falbh suas is sìos ’nan cabhaig le luchd is daoine. Ach tha ’n trèana a-nis air togail oirre agus ceò, smùid is sradagan a’ falbh às an t-simileir, cho tiugh ’s gum feumar na h-uinneagan a dhùnadh, oir bidh èideadh glan ùr nam ban cho dubh ris an t-sùith . . . ’s nach tric pàisde a’ rànaich ri mhàthair gun deach sradag ’na shùil.

“Gligididh-glag, gligididh-glag” aig na cuibhlichean ’s iad a’ dèanamh òran ’s tu a’ tuigsinn gum bheil truimeid a’ chadail air d’ fhàgail ’s tu a’ faicinn uisge fada Loch Laomainn shìos ud eadar na craobhan. Tha ainmean nan stèisean ’nam bàrdachd dhut nach dìochuimhnich thu ri d’ mhaireann. Ainmichidh mi uile iad, cho fad ’s mo chuimhne ged a tha sreath fada annta . . . .

Dun-bhreatann, Creag-an-Dòbhrain, Bail’-Eilidh, An Rubha, Ceann Loch Geàrrloch, Arachair ’s an Tairbeart, Ard-lìgh agus suas an Gleann Falach gu Crion-làraich, far am faigheadh tu tì aig an stèisean mus togadh tu ort a-rithist gu Taigh-an-druma, Drochaid-Orchaidh, ’s dùthaich Dhonnchaidh Bhàin, Monadh an Raineach, Coire-Odhar, Tullach, An Drochaid Ruadh, Drochaid-Spithinn, ’s an Gearasdan. Stadamaid greis an siud, gus am falbhamaid uair eile air an rathad-iaruinn an Iar gu Bana-bhuidh, An Corpach, Sliabh Loch Iall, Gleann Fionghain, Loch Ailleort, Arasaig, Mòrar agus mu dheireadh ceann-an-loidhne, am Mallaig.

Nach bu chiatach na h-ainmean ud do Ghàidheal a’ fàgail prìosan baile mhòir ’s a’ faicinn roimhe dà sheachdain de shaorsa agus farsainngeachd tìr a bhreith air thoiseach air. Cha robh e ’na iongnadh gun robh iomadh cèilidh a’ dol air feadh na trèana, le òrain Ghàidhlige agus eadhon port air pìob-mhòr neo air bocsa-nam-putain anns na seòmairean neo a-mach anns an trannsa . . . .

[TD 355]

“ ’S truagh nach robh mise ’n Eilean mo chrìdh’ ” aig na Sgiathanaich, agus “Eilean Leòdhais tìr nan Gaisgeach” aig na Leòdhasaich.

Bhiodh crachd-nam-buadh a’ dol eatorra uile, ’s na boireannaich a’ dèanamh càirdean ùra ’s a’ cur eòlas air daoine a chunnaic iad aig cèilidh an ‘<eng>Overnewton<gai>’ sa’ Gheamhradh. Bhiodh clann a’ ruith air ais ’s air adhart san trannsa, a’ dol dhan taigh-faileidh ’s iad a’ call am mùin neo a’ cur-a-mach leis a’ bhrosnachadh. Bhiodh gach màthair ’s aon shùil aice air a’ bhodach, nach robh e a’ gabhail tuilleadh ’s chòrr dhen dràm ’s an deoch-slàinte, cuide ri a chàirdean, agus sùil eile air a clann, mus tuiteadh iad a-mach air doras an trannsa . . . bhiodh na mnathan truagha ’nam fallas, mus ruigeadh iad Mallaig.

Nach bu bhrèagh an sealladh air rathad-mòr-iaruinn nan Eileanan, a bhith a’ tionndadh guallainn-na-beinne ’s a’ faicinn a-mach ud romhad, an Cuan Siar, ciùin gorm fo ghathan na grèine, ’s iad a’ deàrrsadh sìos air cladaichean nan eilean. Thall ud na sreangannan do dh’ eileanan beaga a’ meàrsadh a-mach gu Sgor Mhòr Eige, Culthionn Arda Eilean Rùm, le trusgan beag do cheò – teas an t-Samhraidh agus air an cùlaibh Canaigh iosal, gorm-ghlas fo bheanntan Eilean a’ Cheò.

Ged as dìleas dhar dùthaich sinn uile nar Gàidheil chan eil sinn a’ cur seallaidhean an t-saoghail am meud cho mòr, nuair a chanas sinn gum bheil seo ’na shealladh cho maiseach ’s a chithear an dùthaich sam bith . . . Tràigh gheal Mhòrair le uisge uaine-ghorm a’ Chuain Sgìth ag ataireachd air a chùlaibh ’s a’ cuartachadh na h-eileanan àrda is ìosal fo speuran chiùin an t-Samhraidh.

Ach stad an còmhlan a’ coimhead a-mach uinneagan na trèana, oir bha iad gu bhith aig “Ceann-an-loidhne” ’s àileadh na mara, an t-iasg ’s na ‘<eng>kippers<gai>’ . . . àileadh Mhallaig a’ tighinn teann.

Stèisean Mhallaig – an geàrd ag eubhach – portairean a falbh a dhèanamh cobhair air luchd nan ceusaichean – mnathan ag òrdadh ’s a trusadh chloinne – fireannaich a’ bruidhinn ro dheoch ’s a’ dèanamh bràthair do dhuine nach fhaca iad riamh roimhn mhadainn ud fhèin. Sluagh a’ feitheamh rin càirdean far na trèana a’ measgadh le sluagh na trèana, ’s e uile a’ cur nad chuimhne fèill-chruidh, neo trusadh chaorach.

’S an uairsin an dòrtadh dhaoine seo a’ deànamh sìos air a’ chidhe far an robh bàtaichean-aiseig Mhic a’ Bhruthainn an ceangal, a’ feitheamh na h-aiseigeich ’s gach fear dhiubh le ceòban do smùid a’ falbh as na funalan-dubh-is-dearg aca. Am-measg na tha ’n siud do dhaoine bha là mòr aig na faoileagan ’s iad ’nan ceudan sa’ bhaile seo . . . bha fear an siud ’s an seo a’ guidheachan dhaibh ’s a chòta geal an dèidh dhaibh a bhomadh . . . ’s ged a bha ’m ‘<eng>mess<gai>’ dona gu leòr bha àileadh far salachar faoileagan Mhallaig nach gabhadh creidsinn.

[TD 356]

Suas am bealach-aiseig ’s air bòrd an ‘Loch Nis’ ma bha Steòrnabhagh air do shlighe – an ‘Loch Mòr’ ma bha thu a’ deànamh air an Tairbeart neo Loch-na-Madadh, agus an ‘Loch Neibhis’ ma bha thu a’ dol dhan Chaol, neo a Phortrìgheadh, neo Raarsaigh . . . ’S romhad air bòrd, cho luath ’s a phaisg thu do cheusaichean, luchd-seirbhis na bàta airson cupa-tì a thoirt dha na mnathan (’s nach iad a bha feumach air sin), gloinne neo pinnt a thoirt dha na balaich agus a’ chlann a thoirt gu h-ìosal a dh’ fhaicinn na h-einnsean. B’ iad sgioba gu math fritheilteach, gillean Mac a’ Bhruthainn.

’S mus tàrr dhut suidhe an dèidh a bhith tilgeil fàilte air a’ mhuinntir ’nan sreath air deice an ‘Loch Nis’, ’s i a’ falbh gu math le craos geal do chop-na-mara às a dèidh, suas an Caolas a’ dèanamh air Leòdhas, siud an dùdach a’ dranndan os do chionn agus fuaim na h-einnsean a’ cur crith fo d’ chasan ’s tu a’ coimhead na portairean a’ tilgeil nan ròpan-ceangail gu na maraichean, a’ saoradh am bàta bho thìr.

Shuas air an drochaid aodann dearg an sgiobair ’s e toirt òrdain dhan phìleat, glagadaich bhellaichean ’s torman ùr fo d’ chasan ’s i air a ceann a thionndadh, a’ mhuir fo a sròn a’ dèanamh a-mach à port Mhallaig, seachad air na ficheadan de bhàtaichean-iasgaich an ceangal ri laimhrig an èisg, ’s air an cuartachadh le faoileagan.

Clann bheaga ’nan ruith ’s na mnathan às an dèidh mus tuit iad a-mach air a’ mhuir (ged nach fhaca ’s nach cuala mi riamh a leithid a’ tachairt) – bodaich is cailleachan ’nan suidhe sàmhach còmhla le plaidean a’ còmhdach an seann ghlùinean bhon ghaoth a tha ’m bàta a’ togail air a gluasad, ’s iad a’ coimhead a-mach le sùilean laga, bog air an t-sealladh àghmhor seo uair eile le taingealachd, oir ’se miann gach eileanach a dh’ ainneoin dachaigh bhrèagh am baile mòr, gum faod e tighinn gu deireadh a thurais an ‘Innse Gall’ . . . an aois air aon taobh agus an òige thall ud len gàirdeanan fiadhte ’na chèile . . . dithis shuirghichean a’ dol dhachaigh a dh’ ìnnse dham pàrantan gum bheil iad a’ dol a phòsadh?

Buille chruaidh na h-einnsean ‘a sgoltadh thonn’ roimhpe agus sreath fhada do fhaoileagan ’na dèidh . . . Eilean Orasaidh air a làimh chlì agus Loch Huirn air a làimh dheis suas Caolas Shlèibhte, ’s chan fhada gus am bheil sinn an Caolas thana Radha, ’s long a’ tighinn a-mach à Gleann-Eilg an coinneamh a’ bhàta. Daoine is luchd a’ dol air tìr agus an tiota na h-einnsean gar putadh Tuath, troimh fhairge uisge a’ chaolais gu Loch Aillse ’s Beinn a’ Chapuill air ar cùlaibh.

A-staigh dhan Chaol agus cidhe eile le stèisean trèana romhainn. Beagan dhaoine far treuna Inbhir-Nis agus bàt-iasgaich neo a dhà, ach chan eil seo idir cho trang ri cidhe Mhallaig.

Cuid a’ dol air tìr airson bàt-aiseig Chaol-Acainn fhaotainn a bheir dhan Atha-leathann ’s a Shlèibhte iad, ’s cuid eile a’ bòrdadh far na

[TD 357]

trèana, airson seòl a ghabhail suas gu Port-an-rìgh. Faoileagan a’ sgiamhail ’s a’ suidhe air rèilichean na luing is a’ coimhead airson biadh, ’s clann gan sealg ach grèim a dhèanamh orra.

Ach an ceann greise, dùdach àrd bhon ‘Loch Neibheis’ a-rithist ag innse do gach neach gum bheil an t-àm togail orra. Eubhach bho na maraichean ’s iad a’ toirt a’ bhealach-aiseig air bòrd ’s fear an siud ’na dheann a-nuas an stèisean a chuir seachad ro-mhòr a thìde a’ gabhail deoch-slàinte cuide ri seann charaid.

Torman chiùil na h-einnsean fo d’ chasan a-rithist ’s i a’ gluasad gu h-ealamh seachad air taigh-solais a’ Chaoil. . . Eilean Phabaigh a-staigh ris a’ chladach-clì agus beanntan Rois os cionn Loch Ciosairn air an làimh dheis. A-mach le sùrd bhon Tuath air chùl Eilean Scalpaigh ’s na h-iasgairean a’ tarraing lìn a-null gu eileanan beaga Chròdhlinn . . . siud Sùisinis aig Ceann a deas Raarsaidh agus an Cuilthionn ri fhaicinn gorm os cionn Loch Shligeachain.

A-steach gu cidhe Raarsaidh agus beannachd fhada leis na Raarsaraich a’ dol air tìr cuide rin càirdean. Thall ud ma ’r coinneamh bailtean beaga a’ Bhràighe, Pein-a-chorrain, an t-Olach agus Camus-Tianabhaig air chùl an Aird.

Ach tha ceann ar turais a’ teannadh oirnn ’s an dùdach a’ rànaich bho Ghob a’ Chamais Bhàin ris an t-sluagh a’ feitheamh air cidhe Phortrìgh, ’s a cheart uimhir air tìr ’s a th’ air bòrd.

Nach brosnachail am pìobaire a ghabh air fhèin seasamh shuas ud aig toiseach na luingeis ’s e seinn fàilte air a’ phìob-mhòr ris a’ mhuinntir . . . glagadaich nam bellaichean is faram an einnsean a’ sior chlos . . . eubhach air tìr ’s daoine a’ faicinn an càirdean air bòrd. Na h-aiseigeich uile a’ cur liost anns a’ Loch Neibheis’ ’s iad uile a’ dol gu taobh-tìr a dh’ eubhach fàilte . . . maraichean a’ tilgeil ròpan gu portairean-a-chidhe ’s a’ ghrian a’ deàrrsadh air ballaichean geala taighean-òsda Phortrìghe, ’s a’ tilgeil faileas am bàrr an uisge.

Tha ’m bealach-aiseig air tìr ’s an sluagh a’ coiseachd sìos len ceusaichean troma . . . Calum ‘Smotach’ aig a’ gheata-chruinn ’s màl-a-chidhe a dhìth air, mus fhaigheadh tu a-mach . . . ‘<eng>Huppence please<gai>’ ars esan riut is blìon mòr air aogais a-nochd ’s e a’ togail fortan an sgillinnean.

Tha a-nis gach duine air a shlugadh aig na càirdean air tìr ’s ceò ag èirigh ’na smùid bho na càraichean ceithir-thimcheall. Tha làraidh an siud airson do chuideachadh leis na ceusaichean suas gu Squair Shomhairle far am bheil na busaichean a’ feitheamh gu d’ thoirt gu gach àird dhen Eilean.

Tha ’n sgìos air togail bhuat ’s tu cuide ri do chàirdean-fhèin ’s Gàidhlig bhrèagh do shìnnsre air gach bile mun cuairt dhuit. . . Tha dà sheachdain do shaorsa a-nis romhad.

[TD 360]

A’ SIREADH NAN LIUGH
le Calum MacMhaoilein

Nuair a bha sinn a’ fuireach ann an Leumrabhagh, bha mi a’ cur seachad iomadh feasgar ag iasgach airson adag no airson liùgh. Cha robh eathar agam fhìn idir, ach bha feadhainn ann an Leumrabhagh agus ann an Orasaidh glè ghasda ann a bhith a’ toirt dhomh cuiridhean gu dhol a dh’iasgach còmhla riutha.

Am-measg na bha gu tric a’ toirt dhomh a’ chuiridh seo bha gille òg – Dàibhidh Chaluim Phàdraig (An t-Urr Dàibhidh MacAonghais, Eaglais Sràid a’ Ghàirnealair, ann an Glaschu). Is iomadh feasgar a chuir Dàibhidh agus mi fhìn seachad a’ sireadh nan liùgh eadar Sgeir Phlathaig agus Gob na Mileid, agus is iomadh nì a thachair dhuinn a b’fhiach aithris nan ligeadh mo chuimhne leam an innseadh.

Bhiodh fear againn aig na ràimh ag iomradh gu socair, agus am fear eile ’na shuidhe anns an deireadh le dorgh anns gach làimh agus a shùil air slat a bha mach o chliathaich an eathair. Nuair a bhiodh Dàibhidh aig na ràimh, bhiodh e a’ cumail cho faisg air a’ chreig agus gu robh eagal orm aig uairean gu robh an eathar a’ dol a bhualadh anns a’ chreig, agus nuair a bhithinn fhìn aig na ràimh chluinninn gu tric “Cùm a-steach i, a Chaluim”.

Aon fheasgar ciùin Samhraidh, thug sinn leinn a-mach dithis bhoireannach – a’ bhean agam fhìn agus tidsear a bha ag obair còmhla rium ann an Sgoil Leumrabhaigh. Bha sinn ag iasgach mar a b’ àbhaist, a deas air Stac a’ Chòmhraig agus mi fhìn ag iomradh, nuair a chuala mi Dàibhidh ag ràdh ann an guth socair, “Cùm a-mach i, a Chaluim.” Rinn mi mar a dh’iarr e, ged a bha seo cho neo-choltach ris na b’àbhaist dha a ràdh, agus thug mi sùil air, ann an dòchas gun tugadh e dhomh fideadh air dè bha a’ tachairt. Nuair a choinnich e mo shùil, cha dubhairt e facal, ach thionndaidh e a shùil a-steach chun a’ chladaich far an robh dà chearban gam blianadh fhèin anns an tanalach aig bun na creige. Cha robh Dàibhidh airson eagal a chur air na boireannaich agus bha fhios aige gun tuiginn-sa gu robh rudeigin ceàrr nuair a dh’iarr e a cumail a-mach.

Feasgar eile bha sinn ag iasgach aig Gob na Srianaich le Dàibhidh ga

[TD 361]

cumail teann ris a’ chreig, agus mi fhìn anns an deireadh le dà dhorgh agus slat. Cha robh iasg air tighinn air bòrd agus bha sinn a’ smaoineachadh nach fhaigheadh sinn càil idir am feasgar ud nuair a dh’fhairich mi dubadh trom air an dorgh a b’fhaisg air tìr. Leig mi às am fear eile agus gu fortanach chaidh sgòid dheth timcheall air m’aobrann. Thug mi a-steach an dorgh leis an iasg gu sgiobalta, agus nuair a bha an t-iasg a’ nochdadh rium, nach ann a thòisich an t-slat a dubadaich. Cha b’urrainn dhomh sealltainn ris an t-slait gus am faighinn an dorgh a-steach agus on bha sinn cho faisg air a’ chreig cha b’urrainn do Dhàibhidh cuideachadh a thoirt dhomh. Nuair a fhuair mi a’ chiad liùgh a-steach agus a thòisich mi air an t-slait nach ann a dh’fhairich mi dubadh air an dorgh eile troimhn a’ bhòtann. Ann sin thionndaidh Daibhidh an t-eathar air falbh on chreig, ach bha trì liùghannan math agam air bòrd mun d’fhuair e cho fada on chreig ’s gum b’urrainn dha làmh a chur ann an dorgh.

Bha a-nis, trì liughannan mòra, dà dhorgh, agus driamlach na slait am-measg a chèile air ùrlar an eathair, agus b’e an obair a bha romhainn na bha seo a rèiteach. Thug sinn an t-eathar air falbh on chreig agus leig sinn a-mach an driamlach an toiseach, agus a rithist fear ma seach de na duirgh. Thug sinn timcheall air fichead mionaid mun d’fhuair sinn air gach nì a chur ann an òrdugh gu tòiseachadh air iasgach. Fhuair sinn liùgh no dhà eile mun dàinig àm dol dhachaigh.

Ged nach eil mi a’ dol suas a Ghrabhair ach greis bheag a h-uile bliadhna, tha beachd mhath agam air na h-eathraichean a th’anns an loch, agus an uair a thig tè às ùr ann, co-dhiù tè nach eil coltach ris an fheadhainn eile a th’ann, cha bhi mi fada a’ toirt an aire dhith.

Mu chòig bliadhna air ais, chunnaic mi eathar gorm, a bha na bu mhotha na càch, agus air an robh brod an taigh-fasgaidh, air acair anns an loch far am b’àbhaist, ri mo chiad chuimhne, an ‘Alpha’ aig Tarmod Mhurchaidh Tharmoid a bhi ag acrachadh. Chaidh innseadh dhomh co leis a bha an eathar, le Tòmas Suthurlanach, a bha aig an àm sin a’ fuireach ann am fear do thaighean na Comhairle gus coimhead às dèidh nan ciorramach agus nan seann daoine anns na taighean sin.

Beagan làithean an dèidh dhomh an eathar seo fhaicinn, chaidh mi a-mach a dh’iasgach còmhla ri Donnchadh Sheumais nach maireann, no ‘Jumbo’ mar a b’fheàrr a dh’aithnichte e. Ghabh sinn a-mach taobh tuath an Loch, agus ged nach robh an t-iasg ro phailt, fhuair sinn dà sgleòdag aig Creag Nèill.

Lean sinn oirnn gus na ràinig sinn An Corran, agus dìreach a-mach à Gob a’ Chorrain chaidh dubhan an sàs. Cha robh fear seach fear againn a’ tuigse seo, oir bha doimhne gu leòr fo a druim, ach a dh’aindeoin dè mar a ghluaiseadh sinn an t-eathar, cha tigeadh an dubhan leinn. Mu dheireadh dh’fhairich mi an dorgh a’ tighinn saor,

[TD 362]

ach ma dh’fhairich cha robh e fada gus an robh e a rithist air greimeachadh. Ach an turas seo, bha e cho faisg orm agus gun deach agam air faicinn gur ann ann an lìon a bha an dubhan sàs.

Bha Donnchadh air cluinntinn anns a’ bhaile gu robh an Suthurlanach air lìon a chall, agus dh’aithnich e anns a’ bhad gum b’e an lìon seo a bha sinn air a lorg le ar dubhan. Bha an Suthurlanach fhèin air ruaig no dhà a thoirt a-mach mun Chorran, agus ged nach d’fhuair esan e, bha sinne a-nis air fhaighinn gun a bhith ga lorg idir. Ach bha e an sàs gu daingeann anns a’ chreig agus cha robh dòigh ann air am faigheadh sinn air a thogail.

Nuair a thàinig sinn gu tìr, bhruidhinn mi ris an t-Suthurlanach air am fòn, agus rinn sinn cùmhnant gun deidhinn fhìn agus Donnchadh a-mach còmhla ris Diardaoin, on bha fios againn càite an robh an lìon. Ged a thubhairt mi gu robh an lìon an sàs gu daingeann, cha robh san t-sàs ach sgòid dheth. Bha gluasad na mara a’ toirt leis an còrr den lìon a-null ’s a-nall agus thug sinn beagan tìde a’ lorg mun dàinig sinn air. Ghreimich sinn ris mu dheireadh agus fhuair sinn air ceann an lìn a thoirt air bòrd, ach cha robh sinn fhathast deiseil gus an còrr den lìon a thoirt a-steach. Bha an sgòid a bha sa’ chreig air grèim cho daingeann a ghabhail agus nach fhaigheadh an triùir againn air a tharraing, agus ged a sheòl sinn an t-eathar sìos ’s suas cha robh a’ chreag a’ leigeadh às a grèim.

Cha robh inneal tarraing againn ach an t-eathar fhèin, agus aig deireadh na cùise, b’ann leis an eathar a fhuaradh air an lìon fhuasgladh. Chaidh an Suthurlanach fhèin dhan toiseach agus ghreimich e ris an lìon, deiseil gu leigeadh às na faireadh e gun tigeadh cunnart sam bith dhan eathar. Bha seòrsa de eagal oirnn, nam biodh an lìon làidir agus ann an sàs daingeann, gur e an t-eathar fhèin air an tigeadh dochann mum briseadh an lìon agus na ròpan. Ach thàinig e leinn gu dòigheil agus cha dàinig dochann air bàta no air lìon ach na bha e air fhulang bho luasganaich na fairge.

Fhuair sinn beagan sgleòdagan air Gob na Mileid mun deach sinn dhachaigh.

[Sanas]

[TD 371]

EOGAN
le Cailein T. MacCoinnich

An Aithghearrachd

Eògan: bhà, agus is colach gu bheil, a leithid anns gach baile, baile-beag agus clachan air Ghàidhealtachd ’s air Ghallachd. Seadh, agus anns gach dhùthaich is cinneach far a bheil clann. Glic, eòlach, tuigseach, gleusda fada thairis air a bhliadhnachan agus air a choaoisean san àite – air an aon làimh. Ach air an làimh eile, a cheart cho luathaireach, cleasach, aimlisgeach, sgaoilte, ris an fhear na ’n tè as aotroma aigne sa’ choimhearsnachd. Agus nach dualach seanair a bhith aig a leithid: seanair tha gan stiùireadh, gan oideachadh, gan comhairleachadh – agus mar as trice ga milleadh le cus gràidh agus coibhneis, ’s a’ dèanamh doirbh dha na pàrantan an smachd ’s an riaghailt teaghlaich bu mhath leotha a leagail air beatha an gineil.

Sin ma thà Eògan, agus anns na caibideilean a leanas gheibh sinn cùnntas air beagan de na rudan a thachair dha, ’s a ghabh àite ’na bheatha, eadar dha dhol dhan sgoil agus an dachaigh fhàgail airson a dhol dhan àrd-sgoil aig aois dusan bliadhna. Bidh sinn an dòchas gu lorg ar luchd-leughaidh anns na sgialachdan beaga seo, mòran a dhùisgeas ’nan cuimhne rudan a thachair dhaibh fhèin ’s a rinn iad nuair bha iad aois Eògain.


(1) Dìreach Eògan

’S e Eòghain an t-ainm a chaidh a bhaisteadh air, ’s leis a’ bhùirean a chuir e suas nuair a chaidh an t-uisge air, cha chanadh duine gun do shaoil e mòran dhan ainm. A sheanair a thug Eògan air. Bi-ainm, mar gun canadh tu. ’Se Eòghainn Mòr a bh’air a sheanair – chan eil fhios carson – ’s bha mòran rudan, gu h-àraidh daoine, nach robh coimhead mòr ’na shuilean. Co-dhiù, lean an t-ainm Eògan, ’s cha chluinneadh e an còrr san àite. Chanadh a’ chlann eile rudan mòran na bu mhiosa ris, ’s a seanair cuideachd uairean – rudan a thoill e. Cleas an turais a theich e às an sgoil ’s a chaidh a sheanair an tòir air; ’s fhiach an sgialachd a h-innse.

Chòrd a chiad latha sa’ sgoil glan fhèin ri Eògan, ach a-mach o sin, ’si an èiginn mhòr a chuireadh innte e. Mu dheireadh dh’fheuchadh an cleas a sheanair suidhe còmhla ris air ceann an t-suidheachain fhad

[TD 372]

’s a bha Eògan a’ strì ri saothair chruaidh an fhòghlaim. Cha robh am peata uain a lean Màiri dhan sgoil san t-seann rann, riamh’na spòrs dhan chloinn uimhir ri seanair Eògain air ais sa’ sgoil ’na sheann aois. ’S chrùn e chùis a latha thug Eògan na casan dhi a-mach am bealach fhad’s a bha seanair a-muigh a’ gabhail toit às a’ phìob.

Bha chlann uile aig na h-uinneagan, a maighstir sgoile ’s a’ bhan-sgoileir còmhla riutha, a’ faicinn an t-seallaidh. An seanair, ’s fhios aige nach beireadh e air Eògan, ga choiteachadh air ais le briathran fiosnacha, foisneacha, fìor-eòlach, mar chanadh an t-seann sgeulachd: ‘Eògain, a ghaoil, nach till thusa còmhla ris an t-seanair. Trobhad a luaidh, ’s chan fhàg an seanair tuilleadh thu. Tiugainn thusa air ais dhan sgoil ’s bheir an seanair dhuit siùcardubh às bùth ———.’ Agus, mu dheireadh, ’s mothachadh aige gu robh thagradh ’s achuinge gun stà, ‘A chuilean na muice, ma gheibh mi grèim ort, chan fhàg mi cnàimh ’na do chlosaich ghrànda nach pronn mi.’ Chaidh fad-fhulangas is foighidinn leis an t-sruth.

Chan eil fhios an do chùm an seanair fhacal nuair a thill a’ mac-struidheil – no an t-ogha bh’ann dheth – ach a-mach o’n latha ud chan fhacas an seann duine sa’ sgoil còmhla ris a’ choireach. Ghabh am maighstir-sgoile e fhèin gu pearsanta as làimh ùghdarras agus smachd a theagasg do Eògan, le briathran beòil, comhairle, maoidheadh, ’s nuair nach dèanadh sin a’ chùis, leis an tàthas leathair a bha aige an seotal an deasca.

Ach tha sinn a’ ruith air thoiseach air ar sgeulachd.

Rugadh Eògan, mar iomadh fear agus tè dha sheòrsa ’s dha ghinealach, ann an taigh-dubh. Ma bha e caran na bu mhotha na taighean-tughaidh eile an àite a thaobh sùmhlachaidh, cha robh e dad air thoiseach orra an comhfhurtachd na an goireasan. Gun teagamh bha an luidheir air falbh, agus seòrsa de shimileir fiodha suas ris a’ bhalla-tharsainn – innleachd a bheireadh a-mach beagan a bharrachd dhan toit, ach a bha h-uile rud ach sàbhailte. Chan eil dad as dualaiche teine ghabhail na fiodh tioram agus an sùith air sùghadh a-steach ann. Bha am “mod”, mar a chanaisde ris, a’ dìreadh suas on teine gun aon tionndadh ann, ’s cha b’fheàirrde e sin idir. Ach, iongantas nan iongantas, cha robh na seann taighean-tughaidh idir a’ dol ’nan teine cho tric ris na taighean-geala leòmach a lean iad, le am ballaichean aoil ’s am mullaich sglèat na iaruinn, ’s a simileirean air a lìneagadh gu faiceallach le pìoban crèadha. Ma bha beagan de thuar na toite ’s a fàile cuideachd a’ leantainn a luchd-còmhnaidh sna seann taighean, bha iad fada na b’fhallaine am bodhaig agus mòran na bu shona ’nan inntinn. Agus seo a’ ghnè fàrdaich anns an do rugadh ’s an do thogadh ar gaisgeach gus an deach e dhan àrd-sgoil.

Ma bha biadh ann nach robh mòran aig Eògan mu dheidhinn, b’e sin

[TD 373]

am brochan – na lite mar chanadh iad ris san eilean aige-san. Thigeadh greann air aodann nuair a chitheadh e mhàthair a’ cur na poite air an teine, a fosgladh na ciste mhine, ’s a’ toirt thuice na slibheig airson a lite chur mun cuairt. Cha robh e ach seachd bliadhna gann nuair a dhìrich e gu mullach an taighe aon fheasgar, ’s a mhathair a’ deasachadh na lite os cionn an teine mhònadh. Thug e leis cabar de mhaide cuilce bha air cùl an taighe ’s nuair a fhuair e tàrradh, sheòl e sìos an simileir e, sùith ’s an còrr, a theis-meadhon na poit-bhrochain. Mar thoradh air, chan e mhàin gun tugadh air truinnsear dhan bhrochan chiar-dhubh a ghabhail, ach chaidh dathadh a chur san tòin aige leis a’ chrios leathair air am biodh athair a’ cur faobhar air an ràsar.

Bha feumalachd an taige thaobh uisge a’ tighinn às tobar a bha suas ri cairteal a mhìle air falbh, ’s cho luath ’s a bha Eògan comasach bucaid bheag a’ cheàird a ghiùlain, bha aige ri chuid fhèin dhan uisge thoirt dhachaigh còmhla ri càch dhan teaghlach – Mòrag, Uilleam, Cairstìona agus Alasdair. ’Sann gearaineach a rachadh e dhan tobar – cha robh mòran aige mu uisge idir, gu h-àraidh air a chraiceann. An aon uair a chuireadh e ùidh sa bith ann ’sann nuair a lìonadh e steallan air a dhèanamh air pìos cuilce ’s a shradadh e luchd gabhail a rothaid o chùl a ghàrraidh no na cruaiche mònadh. Cha robh e idir deireannach an ionnsachadh nan cleas sin.

Bha bodach sa’ bhaile ris an canadh iad Niall, ’s bhiodh a’ chlann a’ brath air daonnan. Innsidh muinntir an àite dhut a rud a thuirt e an oidhche rugadh Eògan, ’s cuideigin air innse dha gu robh pàisde eile aig Ceit, bean Ailein.

“An e gille no nighean a th’ann?”, dh’fhoighnich Niall.

“Gille”, arsa fear thug dhà an naidheachd.

Thainig greann air aodann Nèill. “Garran eile,” ars esan ’s fhios aige ro mhath nach robh ann ach aon eile ri àireamh a luchd-casaid. Thaobh Eògan cha robh e idir ceàrr. Gann mu robh e coiseachd, bha e soilleir gu robh e cho deas ri càch airson nan cleas a chluich air Niall truagh.

Bha am bodach a’ fuireach leis fhèin, ’s bha an taigh aige, colach ri iomadh fear de sheòrsa an iomadh baile, ’na àite cruinneachaidh aig an òigridh, gillean is nigheanan. Cha dùirigeadh an seann duine an doras a ghlasadh am beul na h-oidhche, eagal is gun cumadh e mach na goistidhean a bhiodh tric air chèilidh air. Bha e aonaranach gu leòr a’ fuireach leis fhèin, ged nach cuireadh e fuadach air a luchd-cèilidh air feasgar geamhraidh – sin an luchd-cèilidh dòigheil. Cha robh dòigh air càch a chumail a-mach.

Aon oidhche, mu dheireadh an fhoghair, dè a bhuail air Calum a’ Gheamair, ach gun togadh iad làn bucaid de phortain a’ chladaich ’s gu leigeadh iad ma sgaoil iad sa’ chùil-mhònadh an iochdar taigh Nèill. Rinneadh an guim, ’s thionail an òigridh chon an taighe a

[TD 374]

dh’fhaicinn nam portan a’ spàgail ’s a’ sgrùbail air feadh an ùrlair – cleas beag neochiontach gu leòr na robh e air stad aig a sin. Ach cha chanadh Eògan uair sa bith “fòghnaidh na dh’fhòghnas”. Chan fhòghnadh leis-san ach bìdeag de choinneal a thàthadh ’na geir fhèin air druim fear dha na portain ’s a leigeil às fon dreasair aig Niall. Bidh e dualach nach robh e air cron mòr a dhèanamh, mur biodh gun deach e lùib seann phàipeirean a bha fon dreasair; chaidh iad ’nan teine ’s an sin pàipeirean a’ bhalla.

Gu fortanach bha tuba mòr uisge a-muigh aig ceann an taighe, ’s cha robh na diùlnaich a bha staigh fada smàladh na faloisg, ged nach b’fheàirrde taigh Nèill idir am baisteadh a fhuair e an cur às an teine. Fhuair Eògan an dochan àbhaisteach cho luath is a ràinig a naidheachd athair; ma bhac sin e on dearbh rud a dhèanamh a-rithist, gu cinnteach cha do chùm e air ais e o ghuim ùr a dheilbh cho luath ’s a nochd an cothrom. Agus, rud neònach, cha do chuir Niall bacadh sa bith air e bhith tathaich an taighe aige seach duine den òigridh eile. Mar thuirt cuideigin, “Dha-rìribh, feumaidh gur e naomh na feallsanach a tha an Niall, ’s cha chreid mi idir gum buin e do chuideachd na fìrean.”

’Se Eòghain a dhealbh an cleas a rinn na gillean – ’s bha nigheanan sa’ chuideachd mam b’fhìor gach sgeul – air geòla Fear a’Bhaile. Cha robh sa’ gheòlaidh ach bàta cnapach, gun snas na cumadh, ach gu math fiùthail aig an fhear dham buineadh i. Cha chanadh duine san àite rithe ach An Crogan – co-dhiù nuair nach biodh Raghnall san èisdeachd. Thug Raghnall fad latha samhraidh a’ tearradh na geòladh, ’s i air a beul-fòipe an uachdar na tràghad. Agus ’s e fhèin a bha moiteil às obair; cha robh sgoltadh, sgàineadh, na dèabhadh nach robh air a spuaiceadh thairis le teàrr, ’s an Crogan deas gu cur gu sàl cho luath ’s a thiormaicheadh an teàrr. Ach, O nach fìor briathran a’ bhàird a thuirt gur tric a theid na sgeimichean as gleusda aig luchan is clann nan daoin’ a Thaigh Iain Ghròt!

Nuair chaidh Raghnall sìos chon a’ chladaich là-arna-mhàireach, laigh a shùilean air sealladh a thug na deòir gu shùil ’s briathran gu bhilean nach creideadh duine dom b’aithne e gu robh e comasach a labhairt. Cha robh leud na boise den bhàta nach robh air a pàipeireachadh gu snog le duilleagan phàipeirean-naidheachd. Bha naidheachdan nàiseanta ’s eadar-nàiseanta, sanasan-reic, dealbhan is eile, air an taisbeanadh air slios na h-iùbhraich.

Thionndaidh Fear a’ Bhaile air a shàil, ’s a’ tòiseachadh aig a’ chiad taigh sa robh duine cloinne de aois sgoile sa’ bhaile, ruith e orra uile a’ sumaineadh na h-òigridh gu cùirt-cheasnachaidh. An dèidh na sgoile, bha am bannal uile aige air a’ chnoc os cionn na tràghad, ’s e an làn dùil gu lorgadh e an fheadhainn a rinn an t-olc. Ach bha e air

[TD 375]

mhealladh. An fheadhainn aig nach robh fhios cò rinn e, cha b’urrainn iad innse, ’s an fheadhainn aig an robh, chan innseadh iad e air am beatha. Cha ghluaiseadh breugadh na maoidheadh iad. Mu dheireadh thall, thàinig Raghnall a-mach leis na briathran annasach seo, a chumadh air chuimhne feadh iomadh bliadhna san àite:

“A Bhòmhnaill, a mhic a’ chìobair, innis thusa dhòmhsa, cò rinn an dìol ud air mo gheòla fhèin ’s geòla mo pheathar, agus nì mise fianais-crùin dhiot.” Bha Raghnall bochd dualach a bhith bruidheann air gach nì a bhuineadh dha mar a chuid fhèin ’s cuid a pheathar, ’s bha bhuil ann; bheireadh e air daoine dhol ’na lùban leid a’ ghàireachdaich. Ach co-dhiù bha amharas aige gu robh Dòmhnall mac a’ chìobair aige fhèin air aon de na coirich, cha d’thuirt e, ach co-dhiù bhà ’s gu nach robh, cha do tionndaidh Dòmhnall còir idir’na “fhianais-crùin”. Ni motha fhuaradh a-mach cò an gille gleusda dhealbh an cleas. Ma bha feadhainn ann aig an robh amharas, chùm iad an t-amharas aca fhèin. Chaidh orra latha seachad mun deach An Crogan a sgrìobadh, a h-ath-thearradh ’s a cur an uidheam airson a’ chuain.

Bidh e dualach gu feum clann nan àiteachan iomallach an cluich ’s an cur-seachad fhèin a dheilbh, ’s iad às aonais nan goireasan ’s an deisealachd tha ri làimh aig òigridh nam bailtean. ’S tha e cheart cho nàdurra gum bi na cleasan ’s an cur-seachad a dhealbhas iad aig uairean a’ feuchainn ri foighidean is fad-fhulangas nan inbheach.

“Carson nach eil sibh a-muigh a’ cluich Mire-nan-Cruach” na “Calum Geal” ris a’ ghealaich? Sin a chanadh màthair Eògain, agus iomadh màthair eile, air oidhche bhrèagha ghealaich nuair a bhiodh a’ chlann mu’n casan aig an teine, a’ foighneachd cuin a bhiodh na maragan bruich, robh iad a’ dèanamh bonnach milis, na ’g èisdeachd ri còmhradh nach buineadh don t-saoghal acasan ann. Agus faodaidh gu rachadh iad a-mach, ach mar bu trice chan ann a chluich “Mire-nan-Cruach” na “Calum Geal”, ach a chluich cleas aimhlisgeach air cuideigin san àite.

Mar an turas a shiùd Ceit a-mach an treubh uile ’s i dol a dh’innse do Ailein mun daorach mhòr a ghabh Donnchadh a’ Chnuic ’s mar a dhochainn e bràthair na mnatha. Cha robh i ach air a chluinntinn o bhean an tàilleir i fhèin am feasgar ud.

Thog iad orra mach, Mòrag ’s Cairistìona sìos a choimhead air na caileagan aig Seonag Mhàrtainn, piuthar an athar, Uilleam is Alasdair a chèilidh a thaigh Nèill. Cha robh Eògan idir son a dhol còmhla ri càch; cha robh bheag aige mu na h-ingheanan caola aig Seonaig, ’s cha robh e an taigh Nèill o rug e air fhèin ’s air Seumas an Dotair a’ togail churran sa’ ghàrradh aige.

Bhuail e thuige gun deigheadh e choimhead air Seòras na bùtha – ’s e latha ainneamh nach biodh suiteis ’s rudan milis den t-seòrsa sin aig

[TD 376]

Seòras. Tha iad ag radha gu bheil inntinnean mòra a’ co-smuaineachadh. Co-dhiù ’s e sin a bh’ann na gur ann ainneamh nach eil inntinnean beaga air an aon ràmh, b’e an tuairmeas gun do thachair Seòras air Eògan ’s e fhèin a’ tighinn air tòir a’ ghoistidh aige.

“Dè nì sinn?” Bha Seòras, ged b’e bu shine, daonnan a’ coimhead ri ceannaireachd an fhir eile.

Bha Eògan greis ’na thàmh. ’S an sin, “Innsidh mi dhut dè nì sinn. An cual thu gun d’fhuair Mòr a’ Bhàigh coilich Fhrangach às an Eilean Dubh? Dè mu dheidhinn dhà dhiubh thoirt linn ’s an cur am bothag chearc nam Bodach Ruadha?”

’S e na Bodaich Ruadha a bh’aig a h-uile duine air Eachann is Tormad a’ Mhaoir, dithis bhràithrean a bha cho ruadh-dhearg sa’ ghruaig ’s gu robh iad somharraichte am-measg dhaoine ruadha: cha do phòs aon seach aon aca riamh, ’s bha iad riamh a’ fuireach cuideachd ’s iad le chèile dlùth air a’ cheithir fichead. Bha iad a’ cumail taighe cho snasail ri bean-òg san dùthaich, ’s bha aca treud chearc is thunnag cho snog ’s a chitheadh tu air cruit sa’ sgìreachd. Agus seo far an do chuir an dithis bhrogach rompa dhà de na coilich Fhrangach aig Mòir a chur. Rud a rinn iad mun do theirig an oidhche.

Thachair gu robh Seonaidh Beag, brathair-màthar Eògain, a’ dol seachad aig an dearbh àm a dh’fhosgail Eachann bothag nan cearc sa’ mhadainn.

“On turas a fhuair Iseabail Mhór an t-Srath na biasdan-dubha sa’ bhothaig cha chuala tu leithid a dh’ùpraid. Dh’fhàg e doras taigh nan cearc riaba-chraois, ’s rinn e air an taigh ag èigheach nan creach. Bha dùil aig Tormod gu robh na Gearmailtich air tighinn air tìr am Bàgh nam Faobhag na gu robh na Fir Ghorma às a’ phlanaid Màrs air laighe air cruit Ruairidh a’ Ghobha. A dhuine, nach ann a bha e toirt ’nam chuimhne an seann rabhd òrain –

‘Donnachadh Raph a’ ràinich
Tàbharnadh a sheanmhar’.

Chuir e dearg eagal mo bheatha orm.”

“Agus dè thuirt Tormod mun ghnothaich?”, dh’fhoighneachd a bhràthair-cèile dheth.

“Dè thuirt, ach, ‘Ma tha an Donas an taigh nan cearc, mar a tha thu ’g radha, chan eil air ach fios a chur air an t-sagart gun dàil.’ Chan fhaca fear seach fear aca coileach Frangach riamh ’na bheatha.”

Chòrd an sgialachd glan ri Ailein, ach faodaidh gu robh cur eile air clò Chaluim na robh fhios aige gur e mhac fhèin a bha air cùl a’ chleas.

Cha bhiodh e cothromach a ràdh gu robh Eògan ’s meur aige ’s gach cleas is cuilbheart a dhealbhadh am Baile an t-Srath eadar an t-àm san deach e dhan sgoil ’s a latha dh’ fhalbh e dhan Ard Sgoil an Inbhir-Nis aig aois dusan bliadhna, ach bha chuid fhèin aige dhiubh is beagan a

[TD 377]

bharrachd. Cha robh maighstir-sgoile, dotair, bàillidh, ceannaiche, fear-baile, iasgair na cruiteir air an àrainn nach do bhlais an dòigh air choreigin, na aig àm air choreigin toradh an spioraid luasganaich, innleachdaich a bha toirt beatha agus spèirid dhan diùlnach ud. Bha am ministear agus an sagart a’ riasladh ri ceist diadhaireachd cho cudthromach ’s a thàinig ’na rathad o chaidh iad dhan dreuchd – an ann o shuas na o shìos a bha am brosnachadh inntinn is mac-meanmna a bha piobrachadh Eògain gu bhith dealbh nan seòl ’s nan car a bha feuchainn eadhoin riutha fhèin a dh’aindeoin na dreuchd urramach sa robh iad.

Chaidh Maighstir Iòseph, an sagart, gu math faisg air a shuimeachadh suas, nuair a thuirt e ri nàbaidh ’s ri charaid, an t-Urramach Iomhar Moireasdan, “Faodaidh gur aingeal beag a th’ann an sùilean a mhàthar ach ’si mo bharail-sa gu bheil na h-adhaircean air a mhalaidh gu math nas fharasda dhèanamh a-mach na na sgiathan bu chòir a bhith air a ghuaillean.”

Dh’aontaich Maighstir Iomhar gu robh sin cho cothromach ’s a b’urrainn Crìosdaidh a chur.

[Sanasan]


[TD 379]

AN SGEILP LEABHRAICHEAN

William Gillies (Fear-deasachaidh), <eng>Gaelic and Scotland.<gai> Alba agus a’ Ghàidhlig (<eng>Edinburgh University Press<gai>: 250t.d.; ISBN 0 85224 626 9; £29.95; 1989)

Bha Cathair na Gàidhlig ann an Oilthigh Dhun Eideinn ceud bliadhna a dh’aois ann an 1982, agus chumadh còmhdhail ann an 1983 mar chomharradh. Seo toradh na còmhdhail – a’ nochdadh car màirnealach – no co-dhiù pàirt den toradh, is beagan eile air a chur ris.

Tha an leabhar ’na dhà phàirt: a’ chiad phàirt a’ dèanamh iomradh air a’ cheud bliadhna a chaidh seachad is air na tha romhainn, le dà aiste le Uilleam MacIllIosa, agus aistidhean air fòghlam sgoile is coimhearsnachd, le Catrìona Dunn is Boyd Robertson is Iain Moireach. Tha an dà aiste air a’ cheud bliadhna 7c. car annasach, gu h-àraid anns an dearmad a tha iad a’ dèanamh air daoine is air tachartasan sònraichte, m.e. an t-Ollamh Uilleam MacBhàtair is a mhac Seumas MacGilleMhicheil MacBhàtair, Maoilios Dillon a bha gu dlùth an sàs ann an stèidheachadh an rannsachaidh cainnte a tha dol fon ainm <eng>Linguistic Survey of Scotland<gai>, stèidheachadh Comann Litreachas Gàidhlig na h-Alba, is feadhainn eile. Chan eil iomradh idir air Gairm no air an t-sreath leabhraichean a chuir Clò-bhualaidhean Gairm an clò. Shaoilinn co-dhiù nach b’urrainnear smaoineachadh air a’ chathar sin an Dun Eideann gun ainm MhicBhàtair a thighinn am bàrr, oir rinn e obair mhòr ann an caochladh dhòighean, leis an leabhar ainmeil aige air ainmean-àiteachan, an deasachadh a rinn e air cuid den bhàrdachd ann an Leabhar a Deadhain, agus an dà leabhar Bàrdachd Ghàidhlig agus Rosg Gàidhlig, air a robh sinn cho eòlach uair. Is dòcha gu bheil fear-deasachaidh an leabhair ro dhèidheil air na rudan nach do rinneadh fhathast, agus ro dhìochuimhneach air na rudan a rinneadh. Gheibh duine beachd nas coimhleanta air na rudan sin anns an leabhar <eng>A Companion to Gaelic Scotland<gai>, a thàinig bhon chlò ann an 1983.

Gu fortanach, tha na h-aistidhean anns an dara pàirt den leabhar – a’ mhòrchuid dhiubh – nas cruaidhe agus nas fhaisge air cridhe na sgoileireachd. Tha aiste thomadach aig G.W.S. Barrow, ‘<eng>The lost Gàidhealtachd of medieval Scotland<gai>’. Tha seo stèidhichte air mion

[TD 380]

rannsachadh ann an seann phàipearan eachdraidh, agus le bhith a’ sgrùdadh ainmean dhaoine is àiteachan is a leithid sin, tha e a’ toirt am follais far a robh a’ Ghàidhlig beò ann an ceàrnaidhean mar a tha Brechin, Siorrachd Aonghais, Kinross, Fìobha agus Srath Eireann. Tha seo ga threòrachadh chun a’ cho-dhunaidh nach b’ann idir ann an cabhaig a shìolaidh a’ Ghàidhlig air falbh anns na ceàrnaidhean sin air taobh an ear na h-Albann. Tha tuilleadh aig Iain MacAonghais ri ràdh air a’ chuspair seo anns a’ chaibideil ‘<eng>The Gaelic Perception of Lowlands<gai>’. Tha e a’ sealltainn mar a tha an Gaidheal glè mhothachail air àite dligheach ann an eachdraidh na h-Alba air fad – àite a bha na Goill gu tric a’ feuchainn ri thoirt bhuaithe. Tha e ag innse – rud annasach dhuinne an-diugh – mar a bhiodh na seann Ghàidheil ann an Arainn a’ bruidhinn (ri MacAonghais fhèin) air Gàidhealtachd Ghallobha is Siorrachd Air, is dùil aig feadhainn aca gu robh a’ Ghàidhlig ga bruidhinn an sin fhathast. Tha Dòmhnall Meek a’ sgrìobhadh (ann an Gàidhlig) mun bhuaidh a bh’aig Gàidhlig is Beurla air a chèile anns na Meadhon Aoisean. Tha mìneachadh feumail aige air sreathan Gàidhlig ann an dàin Ghallda m.e. ‘<eng>Ane answer to ane helandmanis invectiue<gai>’ le Montgomerie. Agus tha Raghnall MacIlleDhuibh a’ toirt iomradh air na làmh-sgrìobhainnean anns a’ Ghàidhlig Chlasaicich – aiste fheumail eile. Bithidh dùil ri leabhar bhuaithe air a’ chuspair seo, ann an ùine (tha sinn an dòchas) nach bi fada.

’Se glè bheag a th’anns an leabhar de mhìneachadh air litreachas, ach tha Coinneach MacDhòmhnaill a’ sgrìobhadh – ann an Gàidhlig ghlan – air ‘Na Marbhrannan Soisgeulach’, agus a’ cumail a-mach gu bheil iad a’ cur fìor loinn air bàrdachd na 19mh linn gu h-àraidh. Tha Domhnall Eàirrdsidh MacDhòmhnaill a’ rannsachadh trì seòrsachan a tha air mhaireann againn den sgeulachd ‘An Ceatharnach Caol Riabhach’. ’Sann an Gàidhlig a tha seo sgrìobhte cuideachd, agus tha deagh shoilleireachadh ann air na dòighean anns an do lean na sgeulaichean ris an dualchas agus far an deach iad rathad eile. Tha Teàrlach Withers a’ sealltainn cho feumail ’s a bhiodh e sùil fhurachail a thoirt air na leabhraichean a bh’aig muinntir an t-Sluaigh-chùnntais ann an 1881 agus 1891, oir tha mòran fiosrachaidh annta. Agus tha Dòmhnall Iain MacLeòid a’ toirt seachad beachd anns nach eil truimead mòr sam bith air ath-nuadhachadh na Gàidhlig anns an linn seo.

Bha an leabhar air a bhith na b’fheàrr le barrachd eachdraidh air sgoileireachd, agus na bu lugha <eng>propaganda<gai>, ach gu deimhinne tha rudan ann a tha glè fhiachail, gu h-àraid anns an dara Pàirt. Bu mhòr am beud gun do chuir na foillsichearan prìs cho àrd air.

Ruaraidh MacThòmais

[TD 381]

Donnachadh MacIllIosa, Seachd Luinneagan le Shakespeare (Roinn nan Cànan Ceilteach, Oilthigh Ghlaschu: ISBN 903204 18 5; £2.70; 1988)

Tha mise air fear dhe na daoine, feumaidh mi aideachadh, a bha riamh a’ faighinn barrachd tlachd às na Sonaidean aig Shakespeare na bha mi às an dràma, mura robh mi ach ga leughadh. (Chan ionnan a bhith faicinn an dràma ga cur an cèill le agdairean mòra). Is dòcha gu bheil gu leòr ann a tha dhan aon inntinn: co-dhiù tha no nach eil, bhiodh e doirbh, saoilidh mi, do dhuine sam bith seachnadh air buaidh na bàrdachd a tha sna luinneagan achrannach, sìmplidh sin a tha ’nan cruinne dhaibh fhèin ann an litreachas nan Sasannach. Tha a’ chainnt a tha annta uaireannan fosgarra, dìreach; uaireannan toinnte teann; tha an inntinn a tha a’ nochdadh annta cho beachdte man dubhar is man t-soillse – gràdh is fuath, mealladh is dìlse – a tha fuaite ri dàimh dlùth; agus daonnan tha faireachadh a’ ruith fòpa nach eil ann am beatha an t-saoghail seo ach aiteal: ‘<eng>Then do I of thy beauty question make / That thou amidst the wastes of time must go<gai.’> This crìonadh air gach àilleachd; theid a h-uile nì seachad.

Tha an cruth cuideachd cho cuimte ri deagh phàtaran fighe nach fhuiling atharrachadh gun a mhaise mhilleadh. Tha trian dhen chumhachd anns an riochd, agus chan ann am Beurla a-mhàin. Chan eil e furasd uime sin sonaid a thionndadh on dàrna cànan gu cànan eile. A-rèir mo bheachd-sa co-dhiù, ’se seòrsa eile de bhàrdachd a tha againn.

Tha Donnachadh MacIllIosa ri mholadh airson mar a chaidh e an sàs anns an obair: seachd sonaidean le Shakespeare a-nis air an cur ann an Gàidhlig. Tha e ag innse gun do thagh e ‘na seachd bhòidheach’ seo as an iomlaine sgrìobh Shakespeare agus tha e soilleir gu leòr gun do dhrùidh gach dàn diubh air inntinn. Aig ammannan tha an ceum-siubhail a tha san t-sonaid Bheurla aithnichte sa’ Ghàidhlig; nas trice na sin ’se an cumadh ùr nodha a tha MacIllIosa cur air na briathran eòlach as motha a tha dèanamh grèim air aigne an leughadair. ’Se a’ chiad shonaid – no luinneag, mar a tha esan a’ toirt oirre – ‘<eng>Shall I compare thee to a summer’s day<gai>?’, agus seo mar a tha a’ Ghàidhlig a’ tòiseachadh agus a’ dùnadh:

Gu bheil thu toirt a-steach
là samhraidh orms’, a luaidh.
Tha thu nas bòidhche
’s nas sèimhe na sin.
Thig rotach sa’ Chèitein
a bheir crathadh air guc is geug.
An samhradh fhèin,

[TD 382]

cha lean e cho fad ’s a lùigt’
– – – – – – –
– – Fhad ’s a bhios idir anail ann,
’s as lèir sùil,
sìor mhairidh seo,
’s do bhrìgh sin
gu cinnteach mairidh tus.

Tha nodhas inntinneach an sin agus tomhas de chruth-atharrachadh.

Iain MacAonghais


Maoilios Caimbeul, Clann a’ Phroifeasair (Gairm: 58 t.d.; ISBN 901771 94 5; £4.80; 1988)

Tha nodhas is annas ann an leabhar ùr Mhaoilis Chaimbeil cuideachd. Eachann, trì bliadhain deug agus Anna a phiuthar, bliadhna nas òige, clann a’ phroifeasair; tha iad a’ tilleadh, ’nan teaghlach, a dh’ionnsaigh an eilein dham boin an athair, am Proifeasair MacLeòid, fear-fisic. ’Se tachartasan iongantach am beatha san eilean suim an leabhair, ach cha bhiodh e ceart cus dhen eachdraidh a leigeil ris an seo: leughadh gach duine dha fhèin i. Foghnaidh e ràdh gur h-e seo saoghal an là-an-diugh, le helicoiptearan is Yobos is eile; ach saoghal a’ mhac-mheanmhain cuideachd, le luspardan is an cù air a bheil Sneachda, ‘’s gur dòcha nach e cù buileach a th’ann’; agus an Tìr anns a bheil tìm ’na stad. Tha gach dual dhen eachdraidh air a snìomh ’na chèile gu h-ealanta, is i toirt leatha sgeulachd an Dòmhnallaich Mhòir a bhiodh a’ tarraing bathar à Jersey agus à Manainn: fìon is sìoda is branndaidh – – – – agus Iain Bacach a bha sa’ phrìosan ann an 1791.

Freagraidh an leabhar seo gasd air a’ chlainn gu h-àraid agus ann an tomhas air leughadair sam bith. Is mòr am beud nach eil barrachd dhen t-seòrsa againn ann an Gàidhlig.

Tha an dealbhachadh, le Nick Hesketh, glè shnasail cuideachd.

Iain MacAonghais
