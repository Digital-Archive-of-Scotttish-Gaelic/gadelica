[TD 205]

A’ GHAIDHLIG AGUS FOGHLAM AIR A’ GHAIDHEALTACHD ’S A’ GHALLDACHD AN ALBA
le Niall Grannd

1. An suidheachadh eadar-nàiseanta

Mus toir sinn sùil air ceistean co-cheangailte ri foghlam an Alba (Gàidhealtachd is Galldachd), bu chòir dhuinn beachdachadh air an dealbh eadar-nàiseanta, oir chan eil na Gàidheil ’nan aonar anns an t-suidheachadh anns a bheil iad; agus ann a bhith a’ toirt sùil air na bhios a’ tachart ann an dùthchannan eile, tha sinn a’ toirt sgrùdadh air an t-suidheachadh againn fhèin.

Ma bheir sinn sùil air dealbh-dùthcha na Roinn-Eòrpa, chì sinn gu bheil, faisg air anns a h-ùile àite, beag-shluaigh aig a bheil dealachadh cànain. Anns an Spàinn, tha Catalanaich, Bascaich, Gailisianaich; anns an Fhraing tha Breatanaich, Catalanaich, Ocsaitianaich agus Corsacanaich; bhàrr air sin, tha feadhainn anns an Fhraing aig a bheil Gearmailtis, agus Duitseach mar chànan. Tha eadhon Lochlann cuideachd nas ioma-ghnèithich na tha mòran a’ tuigsinn: tha Laplannaich ann an t-Suain, an Nirribhidh ’s an Suòmi, agus luchd-bruidhinn Suaineis ann an Suòmi; tha luchd-bruidhinn Suòmais anns an t-Suain cuideachd. Anns an Eilbhis, tha luchd-bruidhinn Gearmailtis, Fraingeis, Eadailteis cuideachd. Eadhon nas lìonmhoire tha an caochladh chànanan anns an Roinn-Eòrpa an Ear. Tha beag-shluaghan mar na Sorbaich anns a’ Ghearmailt-an-Ear, agus tha sluaghan nas motha, mar na h-Ungaraich ann an Romàinia. Ann an Iugoslàibhia chan eil dad idir ach beag-shluaghan: a bharrachd air sia seòrsachan de Shlàbhaich, tha Albàinianaich, Ungaraich, Romàinianaich Turcaich agus mòran eile. Thall ’s a-bhos, tha a’ mhòrchuid de dhùthchannan na Roinn-Eòrpa ioma-chainnteach ’s ioma-chulturach. Tha sin mar sin, eadar ’s gu bheil an Riaghaltas aig aideachadh an suidheachadh, no nach eil.

O dhùthaich gu dùthaich, tha na poileasaidhean eadar-dhealaichte cuideachd. Mar as trice, bha a’ mhòrchuid a’ sparradh air a’ bheagchuid an cànan fhèin, troimh na sgoiltean agus troimh acainn na rìoghachd.

[TD 206]

Ach chan ann mar sin idir a tha iad a-nise. Anns an Spàinn, far nach robh an riaghaltas Fàisisteach a’ ceadachadh teagasg ach Caistilianais, bho chaochail Franco tha sgoiltean ann, anns a bheil teagasg ann am Bascais agus Catalanais. Eadhon nuair a tha beagchuidean fo ionnsaigh, mar na h-Ungaraich ann an Romàinia, tha foghlam ’nan cànan fhèin coitcheanna. Gu o choinn ghoirid, cha robh poileasaidh aon-ghnèitheach ri fhaicinn an àite ach anns an Fhraing; ach tha cùisean eadhon as a’ Fhraing ag atharrachadh.

O thàinig Iomradh Arfe a-mach, tha aon rud air tachairt anns a’ mhòrchuid de na dùthchannan Eòrpach agus anns a’ Cho-chomann Eòrpach a-nise; ’se sin, poileasaidh soilleir cunbhalach a thaobh beagchuidean cànanach, ann am foghlam agus am beatha follaiseach. Anns na dùthchannan seo, tha poileasaidhean aca a tha toirt mòran taice do chànanan nam beagshluaghan — sgoiltean, tidsearan agus airgead.


2. An suidheachadh Albanach

Ach tha sinn ann an Albainn gun an taic seo, gun phoileasaidh nàiseanta cuideachd. Tha obair mhath ga dèanamh an cuid de dh’àiteachan gun teagamh, ach tha an dealbh nàiseanta caochlaideach. Mar sin, tha sinn den bheachd nach robh poileasaidh ann an Albainn uile a thaobh na Gàidhlig idir. Tha Roinn Albannach an Fhoghlaim a’ ràdh nach eil iad a’ gabhail taobh seach taobh, a thaobh Gàidhlig (mas fhìor), agus chan eil an taic a tha iad a’ toirt don obair ionadail ach suarach.

Tha an taic ris na beagchuidean eile eadhon anns na h-Eileanan Breatannach nas fheàrr. Shìolaich luchd na Cuimrigh sgoiltean anns a bheil teagasg ann an Cuimris, bho ìre cròileagain gu àrd-fhoghlam, agus tha barrachd air leth-cheud bun-sgoil agus dhà-dheug de dh’àrd-sgoiltean dà-chànanach air feadh na Cuimrigh. Fhuair iad an clais telebhisean fhèin, agus taic airgid ’s taic poiliticeach (eadhon bhon Riaghaltas a tha againn an-diugh), ’s tha sin mòran nas coibhneile na tha e air bhith ris na Gàidheil. (Gheibh a’ Chuimris airgead riaghaltais airson gach fear-bruidhinn ceithir tursan nas motha na gheibh a’ Ghàidhlig). Gu nàdurach, feumaidh sinn gàirdeachas a dhèanamh ri tapachd nan Cuimreach; ach am feum sinne bhith leth-cheud bliadhna air chùl chàich le ar n-adhartas?

Chaidh an suidheachadh rudeigin am feabhas o choinn ghoirid. Tha deasbadan mun Ionnsaigh Dà-Chànanach aig Comhairle nan Eilean agus mu theagasg dà-chànanach anns an Eilean Sgiathanach, ach tha iad gidheadh air thoiseach air an t-suidheachadh a bha ann deich bliadhna air ais. Chunnaic sinn o chionn ghoirid gintinn nan cròileagan Gàidhlig, agus buaidh nam prògraman Can Seo. Chunnaic sinn cuideachd beachd nas co-fhulangaich agus nas taiciche a-measg sluagh Alba. Ach chan eil na

[TD 207]

comharraidhean seo gu leòr. Feumar strì airson gach buaidh beag agus seach gu bheil sin fìor tha cunnart ann gun caill sinn sealladh air a’ chogadh mhòr a tha fhathast romhainn.

An toiseach, tha ceist ann cia mheud duine aig a bheil a’ Ghàidhlig. Faodar an seo, gèill do dh’argamaidean mu Chùnntasan-sluaigh 1971 agus 1981. Sheall 1981 gu robh sinn air 8000 luchd-Gàidhlig a chall ann an deich bliadhna; sheall 1971 gu robh sinn air an àireamh sin a bhuannachd. ’S mathaid nach robh call nan 8000 ’na chreach, ’s nach robh ann an 1971 ach “bliadhna chleasach”. Dh’fhaodadh sinn a ràdh gu bheil an àireamh ann an 1981 coimeasach ri àireamh 1961. Tha e comasach dhuinn seo a ràdh; ach tha rudan cudromach eile ann air am feum sinn sealladh a thoirt mas fhaigh sinn sealladh fìor.

Cha robh ceistean na Cùnntais ma dheireadh glè phongail: bha iad a’ sireadh am b’urrainn dhuinn a’ Ghàidhlig a bhruidhinn, a leughadh ’s a sgrìobhadh, no nach b’urrainn a’ cheist dheireannach a fhreagairt oir chan eil Gàidhlig choimhlionta aca fhathast; tha mòran ann a tha comasach air a’ Ghàidhlig a bhruidhinn, a leughadh no a sgrìobhadh, ged a tha iad lapach uaireannan. Chan eil fhios cia-mheud; ach tha e soilleir nam biodh na h-àireamhan aca againn gum biodh sinn air ar misneachadh.

Cuideachd, tha roinn na h-aois a’ sealltainn gu bheil sluagh nan Gaidheal sean. Tha cùnntas luchd-bruidhinn measg dhaoine a’ sealltainn gu bheil an àireamh an sin gu mì-nàdarach crìon. Cia-mheud pàisde a th’ann a’ bruidhinn Gàidhlig ann an Ile, no ann am pàirtean den Eilean Sgiathanach co-dhiù? Glè bheag. Tha fios againn carson gu math: tha cultur-na-h-òige ann am Beurla air bruthadh a-steach gu meadhan nan eileanan sin. (Ann an Lochlann, tha sin a’ tachairt cuideachd: rinn Abba roghainn seinn ann am Beurla; tha ainmeannan Beurla aig toiteanan Danmharcach; agus tha e gu math doirbh bùth a lorg ann an Copanagain no Stocolm far am feum duine Danmharcais no Suaineis a bhruidhinn). Agus tha mòran phàrantan cinnteach gur e droch rud don chloinn aca a th’ann fios bhith aca air a’ Ghàidhlig, gu bheil a’ Ghàidhlig a’ dochann dhaibh an comas ann am Beurla, agus ann an dùil cuideachd ’nan caithe beatha. Tha iad mar gum biodh iad den bheachd gu bheil an inntinn mar bhocsa, comasach air gun bhith ann ach aona chànan! ’Se sin creideamh cumanta gun taic rannsachaidh. Bhrosnaich na sgoiltean agus an riaghaltas an creideamh seo, le dì-luachadh cultur nan Gàidheal uile. Air cùl am meanma tha an smaoin sin gu math droch-mhisneachail. Airson adhbhar sam bith, tha e soilleir gun tig bàs air cànan mura h-eil a’ chlann ga bruidhinn.


3. An suidheachadh air a’ Ghalldachd

Rè mòran bhliadhnachan bha gluasad mòr às a’ Ghàidhealtachd gu Galldachd, mar abhainn air chall ann am fàsach. Bha na Gàidheil air a

[TD 208]

bhith a’ gluasad do na bailtean air Galldachd airson obair (nuair a bha obair ann) no airson àrd-fhoghlam, oir cha robh àrd-fhoghlam air a’ Ghàidhealtachd idir. Chaill mòran — no an cuid chloinne — an cànan, ach tha mòran luchd-bruidhne air a’ Ghalldachd fhathast. Ceart, tha a’ Ghàidhlig aig a’ mhòrchuid de mhuinntir nan Eileanan Siar, agus ann an àite no dhà eile cuideachd, agus chan eil i ach aig glè bheag de shluagh na Galldachd; ach tha luchd-Gàidhlig ann, sluagh cudromach — barrachd air 9000 ann an Glaschu, mu 3500 ann an Dun-Eideann. An-diugh, tha a’ mhòrchuid de luchd-bruidhinn na Gàidhlig air a’ Ghalldachd. (Faic Clàr 1).

Gus nach teid a call nas fhaide, feumaidh a’ Ghàidhlig cùl-taic fhaotainn bho luchd-bruidhinn air feadh Alba, agus feumaidh i poileasaidh soilleir, làidir a bhi aice, agus dòigh air taic fhaotainn a thaobh foghlam. Air a’ Ghalldachd, tha mòran a’ cumail an cànan anns an dara ginealach (no eadhon anns an treas ginealach), ach mar as trice tha iad ga call — chan eil taic anns na sgoiltean idir, no anns na coimhneartachan dhi. Gu dearbh, tha mòran a’ gluasad air ais don Ghàidhealtachd, agus bithidh nas motha a’ dèanamh sin mar a bhitheas an comas aca air obair ann; feumaidh sinn a chuimhneachadh nach ann a-mhàin ri ceist foghlam agus cultur a tha suidheachadh na Gàidhlig an urra; tha a taic air ceist phoiliticich agus economaicich cuideachd.

Ach ged tha e glè chudromach gum bi a’ Ghàidhealtachd slàn gu culturach agus gu h-economaiceach, agus gum bi buaidh air na sgoiltean dà-chànanach, feumaidh sinn bhith mothachail air gluasad eadar a’ Ghàidhealtachd ’s a’ Ghalldachd. Chan ann a-mhàin ri Comhairle nan Eilean agus Roinn na Gàidhealtachd a tha seo an urra. ’Nan aonar cha bhi leigheas na Gàidhlig ’nan comas. Bhon a tha a’ Ghàidhlig ’na pàirt de chultur nàiseanta na h-Albainn, agus bhon a tha na Gàidheil ’nan sluagh Albannach, ’se taic nàiseanta a tha dhìth oirrn. Agus ’sann air an adhbhar sin a tha suidheachadh na Gàidhlig ann am foghlam cho cudromach air a’ Ghalldachd.

Dè dh’fheumas sinn a dhèanamh? An toiseach, feumar comas fhaighinn air oideachadh dà-chànanach ann am badan air a’ Ghalldachd. Tha na h-ionnsaighean dà-chànanach a-nise air a’ Ghàidhealtachd, ach tha a’ mhòrchuid de luchd-bruidhinn Gàidhlig gun chomas no ionnsachadh ann an cànan. (Faic Clàr 2). Eadhon ma thig obair nan ionnsaighean gu buil, bi a’ mhòrchuid de na Gàidheil gun sgoiltean ’s gun ionnsachaidh ’nan cànan fhèin. Bhitheadh cùisean na b’fheàrr nam biodh cothromaig na pàrantan air an clann a chur do sgoiltean anns am biodh teagasg anns a’ Ghàidhlig agus ann am Beurla cuideachd — ann an Glaschu, ann an Dun-Eideann agus ann an àiteachan eile. Tha sgoiltean dà-chànanach air bhith aig na Cuimrich, ’s aig na h-Eireannaich mòran bhliadhnachan air ais. Chan eil eadhon aon sgoil mar sin againne, ach air a’ Ghàidhealtachd fhèin.

[TD 209]

[Clàr]

An toiseach, tha e glè chudromach gum bi taic gu leòr airson na cròileagain Ghàidhlig air a’ Ghalldachd agus air a’ Ghàidhealtachd cuideachd. Tha cròileagan no dhà a-nise ann an Glaschu, anns an Oban, ann an Dun-Eideann agus ann an àiteachan eile, agus tha sinn an dòchas gum bi tuilleadh a bharrachd air sin ann fhathast, oir tha e cinnteach nuair a tha clann a’ cluich ann an cànan, Gàidhlig no Beurla, bithidh an cànan sin beò ’nan inntinn. Gu dearbh, feumaidh taic airgid bhith againn, ach cha bhi airgead gu leòr — feumaidh taic-gnìomh nam pàrantan bhith ann cuideachd.

Ach feumaidh a’ Ghàidhlig sealladh stòlda bhith oirre ann am foghlam cuideachd, oir chan urrainn do chànan bhith beò ma tha e air a chuingealachadh gu bhith ann an aon roinn beatha — cluich no obair. Bu chòir cànan a bhith air a chleachdadh anns an

[TD 210]

[Clàr]

fharsainneachd. Nam biodh sgoiltean dà-chànanach air a’ Ghalldachd agus air a’ Ghàidhealtachd, bun-sgoiltean agus àrd-sgoiltean, le teagasg anns a’ Ghàidhlig mu cheòl, mu bhàrdachd, mu sgeulachdan agus mu shaidheans agus mu mhatamataic cuideachd, gheibheadh a’ Ghàidhlig suidheachadh stòlda còmhla ris a’ Bheurla ann am foghlam agus ann am beatha na h-Albann. Feumaidh sinn sìostam sgoiltean, leis a’ Ghàidhlig a’ co-obrachadh mar chànan anns gach uile cheàrn den ionnsachadh. Agus ma tha neach a’ smaointinn nach bi sin comasach dhuinn, cuimhnichibh gu bheil sìostam mar seo anns a’ Chuimrigh a-nise, agus ann an àiteachan ann am Poblachd na h-Eirinn — eadhon ann am Bèal Feirste tha aona sgoil Ghàidhlig, gun taic an riaghaltais idir.

Chan eil e ’nar comas sìostaman a dhèanamh ann am fad aon oidhche co-dhiù. Ann an Albainn, tha toiseach-tòisich anns na h-Eileanan Siar agus anns an Eilean Sgiathanach. Nise, air a’ Ghalldachd, ’s urrainn dhuinn tòiseachadh le aona bhun-sgoil dà-chànanach ann an Glaschu. Tha sinn an dòchas gu leudaich am piseach sin gu àiteachan eile cuideachd. ’Nam
bharail, ma bhios aon sgoil mhath againn theid tuilleadh a stèidheachadh cuideachd. Agus ma bhios buaidh air na bun-sgoiltean sin, bithidh tagradh airson àrd-sgoiltean bho na pàrantan. Seo mar a thachair anns a’ Chuimrigh co-dhiù.

A bheil e ’nar cumhachd, an t-adhartas sin a dhèanamh? Seallaidh ar rannsachadh 2 gum bi clann, pàrantan agus tidsearan gu leòr ann airson sgoiltean dà-chànanach a shàsachadh, agus tha taighean-sgoile gu leòr ann an Glaschu a-nise. Feumaidh sinn an cur còmhla, agus a dhèanamh ceart

[TD 211]

gus am faigh an obair deagh chliù. Ach chan eil sin a’ ciallachadh gun toir an luchd riaghaltais dhuinn na nithean seo gun spàirn agus gun strì. Chan ann mar sin a tha muinntir-phoilitics ag obair idir. Tha dà cheist ann a dh’fheumas mion-sgrùdadh a dhèanamh orra: Am faigh a’ Ghàidhlig a h-àite fhèin ann am foghlam na h-Albann? A bheil dòchas ann idir don Gàidhlig anns na linntean ri teachd? Tha an dà cheist sin còmhla, gun sgaradh eatorra. Cha tig freagairt dhaibh bhon riaghaltas. Aig deireadh an latha, ’sann againn fhìn a bhios freagairt dhaibh.

1. Faic: <eng>European Parliament Working Documents 1980-1981: Document 1-965/80. Report . . . on a Community charter of regional languages and cultures and a charter of rights of ethnic minorities. Rapporteur: M. G. Arfe. 16 March 1981.<gai>

2. Faic: James Grant, <eng>An Investigation into the Feasibility of Establishing Gaelic/English Bilingual Primary Schools on the Mainland of Scotland (M. Phil. Thesis, University of Glasgow, 1983).

N. Grant for<gai> Urras Brosnachaidh na Gàidhlig, <eng>A case for Gaelic-English Bilingual Primary Schools in Strathclyde Region (Circd.) 1984.

N. Grant et al., Gaelic School Study: Report to the Gaelic Language Promotion Trust of the Feasibility Study conducted by the Research Team of the Department of Education,
University of Glasgow, July-September 1980.<gai>

(Tha Niall Grannd ’na Ard-ollamh ann an Roinn an Fhoghlaim, an Oilthigh Ghlaschu)

[Sanas]

[TD 213]

MURT MARAT
le Iain MacLeòid

Bha sinn nar suidhe anns an taigh-chlub, Uilleam, Uilleam, Teàrlach ’s mi-fhìn, mar as trice tha sinn a h-uile feasgar Disathurna an deaghaidh a dhol timcheall a’ chùrsa. Chan eil fhiosam carson a thòisich sinn air a’ chleachdadh seo an toiseach, ach tha sinn ris o chionn còrr is fichead bliadhna a-nis agus dh’fheumadh am bàs, no crith-thalmhainn, no rudeigin mar sin a bhith ann airson ar cumail air falbh.

Is e ar cleachdadh aig na h-amannan sin a bhith crac ’s a’ còmhradh mu rud sam bith fon ghrèin a ghlacas ar h-aire, co-dhiù bithidh an dithis eile còmhradh ’s bithidh mise, mar as trice, ag èisdeachd. Is e duine sàmhach a tha annamsa agus thàinig mi bho dhaoine sàmhach, ach chan e sin dhan dithis eile e. Dòcha gu bheil buaidh aig na dreuchdan againn air a’ ghnothach cuideachd. Is e fear-cuideachaidh ann an leabharlann mòr a tha annamsa, ach is e fear-lagha tha ann an Uilleam agus is e maighstir-sgoile a tha ann an Teàrlach.

Mar as trice tha an crac a’ dol rèidh gu leòr fhad’s a thèid againn air Teàrlach a stiùireadh air falbh bhon chuspair as fheàrr leis uile. Is e sin cho beag tuigse agus ciall a gheibhear anns na boireannaich. Tha e nas miosa buileach ma tha Seonag, a bhean, an deaghaidh sgrantaichean a thoirt air. Is gann a chreideadh duine aig na h-amannan sin gu bheil iad, a’ chuid as motha den tìde, cho còirde ri càraid sam bith as aithne dhomh.

An latha bha seo bha sinn air tòiseachadh air bruidhinn (chan eil cuimhne agam carson) air a’ ghrèim a dh’fhaodas beachd, no iarratas sònraichte fhaighinn air inntinn duine, “<eng>obsession<gai>”, mar a chanas iad anns a’ chànain eile. Bha an còmhradh a’ dol air ais ’s air adhart eadar Uilleam is Teàrlach an uair a chunnaic mi an lasadh ud a’ tighinn ann an sùilean Theàrlaich agus dh’aithnich mi dè ’n tac a bha e dol a ghabhail.

“Is ann an uair a gheibh beachdan mar sin grèim air inntinn boireannaich as miosa buileach iad,” ars esan.

Sheall mi-fhìn air Uilleam, ach mus d’fhuair a h-aon againn facal a ràdh thàinig guth às an oisinn,

“Tha eagal orm gu bheil na fir a cheart cho buailteach do ghrèim inntinn mar sin ’s a tha na boireannaich”.

Sheall sinn uile air an fhear-labhairt, duine le falt breac-liath agus e air

[TD 214]

èideadh gu sgiobalta ann an deise dhuinn, a bha ’na shuidhe leis fhèin anns an oisinn.

“B’aithne dhomh fhìn dithis fhear aig an robh inntinn a bha fo smachd buaidh shònraichte; anns an dàrna fear a chum maith, anns an fhear eile a chum uilc.

“Is e plumbair a bha anns a’ chiad fhear, Eadaidh Gibson, agus bha e fìor mhath air a chiùird. Mu dheireadh bha e ag obair air a shon fhèin agus dithis luchd-ionnsachaidh còmhla ris. Bha e math cuideachd air a bhith sùgradh ris na boireannaich. Chan e ’n fhìrinn a bha ann an tòrr a bha daoine ag ràdh mu dheidhinn, ach bha cuid mhath dhen fhìrinn ann. Bha dòigh shùnndach tharraingeach aige a thug air boireannaich earbsa chur ann, ged is ann a-mach air a shon fhèin a bha e mar bu trice.

“Ceart gu leòr, bha an obair aige toirt cothroman gu leòr dha leis na fir a-mach air ceann an cuid obrach. Co-dhiù fhuair e deagh chliù airson a bhith mion ’na obair, oir b’àbhaist dha bhith tilleadh gu cuid a thaighean na h-uiread a thursan a dhèanamh cinnteach gun robh an obair ceart!

Chrath Teàrlach a cheann. “Boireannaich!” ars esan.

“Uill,” chum am fear-labhairt air, “bha gnothaichean a’ còrdadh ris gu math gus an deach e airson pìoban ùra chur ann an taigh nam Moireasdanach.

“Mar as àbhaist fhuair e air adhart glè mhath le bean an taighe. Dh’innis i dha gur e manaidsear banca bha anns an duine aice agus an deaghaidh uair a thìde no dhà tharraing Eadaidh aiste gun robh i searbh dhen t-seòrsa beatha a bha aice còmhla ris. Is e bha cur oirre nas motha na rud sam bith eile na riaghailtean teann a thaobh amannan is uairean leis an robh a fear ag òrdachadh a bheatha. Dh’fheumadh a bhreacaist a bhith air a’ bhòrd aig seachd uairean a h-uile madainn. Dh’fhàgadh e an taigh airson a’ bhanca aig cairteal gu naodh. Bha e gabhail a bhiadh meadhan-latha aig leth-uair an deaghaidh dà-uair-dheug, a dhìnnear aig seachad uairean agus a’ coimhead air an telibhisean bho ochd gu deich, mar a bitheadh e gabhail bath agus cha charaicheadh e aon diog bho ghin de na h-uairean sin. Bha e eadhon a’ gabhail bath aig na h-aon amannan a h-uile seachdain, Dimàirt, Diardaoin agus Disathurna aig ochd uairean. Bha e cumail ri uairean teann mar sin anns a h-uile càil a bha e dèanamh. Tuigidh sibh gur esan an dàrna duine air a bheil sinn a’ bruidhinn.

“Feumaidh gun tug an naidheachd seo togail mhòr do dh’Eadaidh. Bha gnothaichean a’ coimhead gu math gealltanach dha agus ’se boireannach mòr, foghainteach a bha ann am Beitidh. Thòisich e air suiridhe rithe, ach fhuair e mach gu math tràth gur e sin cho fad ’s a gheibheadh e.

“Huh!” arsa Teàrlach mar nach robh e ga chreidsinn.

“Chan eil fhiosam carson.” ars am fear-labhairt. “Dòcha gur e bu choireach gun robh i duilich airson a fir. Dh’innis i do dh’Eadaidh gun robh a chridhe gu math dona. Dh’fhaodadh gur e an dòigh air an deach

[TD 215]

a togail, ach sin agaibh mar a bha. Bha i deònach gu leòr a bhith suiridhe ri Eadaidh, ach b’ e sin uile.

“Dòcha gur e seo a bu choireach gun d’ fhuair Eadaidh e fhèin a’ smaoineachadh air Beitidh cha mhòr a h-uile mionaid den latha. Dh’fheuch e uair is uair, ach cha b’urrainn dha stad a smaoineachadh oirre. Mu dheireadh bha e ’na èiginn, oir bha fhios aige nach maireadh an obair mòran na b’fhaide. Feumaidh gun do thòisich e air gràin uabhasach a ghabhail air Seòras Moireasdan mun àm seo airson an làmh-an-uachdar a bha aige air a mhnaoi. Feumaidh gur ann mun àm seo cuideachd a thàinig e staigh air airson a’ chiad uair gum marbhadh e Seòras agus gun robh e gabhail bath a h-uile oidhche Mhàirt aig ochd uairean. Dh’innis i dha a bharrachd air sin gun robh ise a’ dol a choimhead air a piuthar a h-uile oidhche Mhàirt. Bha am plana aig Eadaidh gu math sìmplidh.”

Stad am fear-labhairt. “Tha mi ’n dòchas nach eil mi gur cumail air ais,” ars esan.

“Chan eil. Chan eil,” arsa sinne le aona ghuth. “Cùm ort.”

“Uill, mar a thuirt mi, bha am plana aig Eadaidh gu math sìmplidh. Chuireadh e a leithid a chlisgeadh air Seòras anns an tuba ’s gum marbhadh e e. Mura dèanadh sin a’ chùis bhàthadh e e anns an tuba agus choimheadadh e mar gun do ghabh e grèim cridhe anns a’ bhath. Bha Eadaidh aig an ìre a-nis far am bitheadh e deònach a mharbhadh le sgithin arain an dòchas gum bitheadh a’ smaoineachadh gun do chuir e às dha fhèin.

“An toiseach tha mi cinnteach nach robh e am beachd am plana a chur gu buil, ach mar as motha a smaoinich e air is ann as motha a rinn e grèim air inntinn. Agus an uair a bhitheadh Seòras marbh bhitheadh Beitidh aige dha fhèin.

“Is ann air an Disathurna mu dheireadh a bha e ag obair anns an taigh a chuir e roimhe gu deimhinne gum marbhadh e Seòras. Bha fhios aige gum faodadh an obair a bhith deiseil Diluain (Cha bhitheadh e ann Latha na Sàbaid) ach b’urrainn dha an obair a chumail a’ dol gu madainn Dimàirt.

“Mus do dh’fhàg e an taigh Di-haoine chaidh e staigh dhan rùm-nighe agus choimhead e air na scriuthaichean a bha cumail na cèis anns an robh an crann a bhitheadh a’ cumail an dorais glaiste a’ ruith. Ghabh e iongnadh cho mòr ’s a bha an crann, ach bha fhios aige gum faigheadh e scriuthaichean dhen aon mheudachd agus gum b’urrainn dha an gearradh sìos airson gun cumadh iad a’ chèis mura toireadh duine putadh math do chùl an dorais. Chuimhnich e cuideachd gum feumadh e an sneac a thoirt far na h-uinneig ann an rùm-cadail nach robh muinntir an taighe a’ cur gu feum, airson gum faigheadh e staigh an rathad sin.

“Madainn Dimàirt dh’fhàisg e làmh Beitidh gu teann ’na làimh fhèin agus rinn i fiamh-ghàire ris anns an dòigh ud a bha toirt air a chridhe

[TD 216]

leum ’na bhroilleach.”

“Cuiridh tu staigh a’ bhileag-chùnntais airson na h-obrach,” ars ise.

“Chrath e ghuaillean ann an dòigh aithghearr. ‘Ach, coma leat dhe sin,” ars esan.

“O, feumadh tu!” ars ise.

“Ann an tiotan phaisg e gu bhroilleach i agus thòisich e air a pògadh gu dian. Leig i leis airson tiotan, ach an uair sin bhrùth i air falbh e.”

“Is fheàrr dhut falbh a-nis,” ars ise.

A’ coiseachd sìos chun a’ gheata bha e fhathast a’ faireachdainn blàths a cuirp air a bhroilleach. Bha aon rud eile aige ri dhèanamh. Chaidh e staigh gu meadhan a’ bhaile agus cheannaich e aghaidh choimheach, mac-samhail aghaidh choimhich Afracanaich. Bha coltas oirre gun cuireadh i oillt is eagal ann an cridhe duine sam bith, smaoinich e.

Am feasgar sin aig cairteal an deaghaidh ochd agus a chridhe a’ bualadh cho trom ’s gun robh eagal air gun cluinneadh duine sam bith a dh’fhaodadh a bhith dol seachad e, bha Eadaidh ’na chrùban ri taobh nam preasan taobh a-muigh taigh nam Moireasdanach. Bha e dìreach an deaghaidh càr nam Moireasdanach fhaicinn le Beitidh aig a’ chuibhle tighinn a-mach às a’ gharaids agus a’ srannraich air falbh troimhn dorchadas.

Cha chuala e fuaim sam bith on uair sin taobh a-muigh an taighe. Bha fhios aige nach robh mòran cunnairt ann gun cluinneadh duine e oir bha an taigh an ath dhorais falamh agus ga reic agus bha pìos math fearainn air cùlaibh ’s air beulaibh taigh nam Moireasdanach. Chunnaic e solus a’ dol air anns an rùm-nighe agus chuala e an t-uisge ga thionndadh air. Dh’fhuirich e greis airson leigeil le Seòras faighinn a-staigh dhan tuba.

An uair sin dh’èalaidh e suas dhan uinneig a dh’fhàg e far na sneic a’ dèanamh cho beag fuaim ’s a b’urrainn dha. Bha aodach dubh air agus brògan rubair air a chasan. Bha an sneac dheth fhathast. Dh’fhosgail e an uinneag air a shocair agus shlèag e staigh. Aon uair ’s gun robh e staigh chuir e air an aghaidh choimheach agus sheas e ag èisdeachd. Chluinneadh e Seòras a’ plubadaich anns an tuba.

Rinn e rathad sìos an trannsa gun fuaim sam bith a dhèanamh gus an tàinig e gu doras an rùm-nighe. Sheas e tiotan mu choinneamh an dorais agus an uair sin le sgriach oillteil thug e aon leum an aghaidh an dorais, bhris e staigh e agus bhruchd e staigh dhan rùm-nighe.

An uair sin bhàsaich an èigh air a bhilean.

Bha Seòras ’na shuidhe anns an tuba, bha aodann geal agus bha bhilean air chrith leis an eagal agus bha gunna aige ’na làimh.

Mura b’ e an crith a bha ann an làimh Sheòrais, b’ e an smaoin mu dheireadh a bha air a bhith aig Eadaidh ’na bheatha, ‘Ciamar a fhuair e mach mu mo dheidhinn?’ Eadhon aig sin bhris aon pheilear cnàimh a shliasaid dheis, bhris fear eile cnàimh caol a dhùirn anns an làimh cheàrr agus chaidh dhà eile troimh ’n doras.

[TD 217]

“Gu sìorraidh!” arsa Teàrlach. “Ciamar a fhuair e mach?”

“Cha d’fhuair e mach idir,” ars am fear-labhairt. Fhios agaibh chunnaic Seòras dealbh uaireigin nach deach às inntinn fad a bheatha, dealbh leis a’ pheantair Fhrangach David ‘Murt Marat’, a’ sealltainn fear dhe na ceannardan anns an Atharrachadh Riaghlaidh Frangach marbh anns an tuba an deaghaidh do Charlotte Corday a mharbhadh le sgithin. Bha eagal a bheatha air Seòras riamh an deaghaidh sin gu toireadh cuideigin ionnsaigh air anns an tuba (rud a thachair) ged nach do dh’innis e seo do dhuine. Dh’innis e do na polasmain gun robh e riamh às deaghaidh sin ’na chleachdadh aige gunna luchdaichte a bhith ri thaobh air furm an uair a bhitheadh e anns an tuba.

“Fhuair Beitidh anns an rùm-nighe iad an uair a thill i tràth. Feumaidh gun do thuig i dè bha fa-near do dh’Eadaidh, ach cha tuirt i guth mu dheidhinn ris na polasmain. Bha Seòras ann an laigse, ach fhuair e seachad air.

“Dè dh’èirich do dh’Eadaidh?” dh’fhoighnichd Uilleam.

Fhuair e bliadhna anns a’ phrìosan airson oidhirp a dheanamh air meàirle agus an uair a fhuair e mach chaidh null thairis. Cha do dh’fhairich mi gun robh e ann an trioblaid tuilleadh.

“Agus Beitidh?” arsa mise.

“Dh’fhàg i Seòras,” ars am fear-labhairt. “Thuirt i gun robh i an deaghaidh bhith fuireach còmhla ri fear nach b’aithne dhi fad nam bliadhnaichean a bha i pòsda, rud caran neònach an uair a smaoinicheas tu gun robh i gearain cho neo-inntinneach ’s a bha a beatha còmhla ris. An ceann dà bhliadhna phòs i manaidsear banca eile.”

Cha tuirt Teàrlach guth.

“Ach, feumaidh sibh mo leisgeil a ghabhail,” ars am fear labhairt, ’s e ag èirigh. “Feumaidh mi falbh.”

An uair a bha e coiseachd a-mach às an rùm thug sinn an aire gun robh e crùbach anns a’ chois dheis.

Chaidh Uilleam a-null gu bòrd far an robh bodach beag a’ bruidhinn ri fear eile.

“An urrainn dhuibh ainm an fhir ud a tha coiseachd a-mach innse dhomh?” ars esan.

“Is urrainn. Calum Gibson a tha ann.”

“Bheil sibh a’ ciallachadh Eadaidh Gibson?”

“Chan eil.” Sin agad a bhràthair Calum. Tha esan crùbach cuideachd.

[Sanas]

[TD 223]

[Dealbh]

A’ CHAS-CHROM
le Calum MacLeòid (Ratharsaigh)

A thuilleadh air treabhadh agus àiteach an cuid fearainn le eich, daimh agus asail, bha trì uidheaman eile aig na Gàidheil, gu h-àraidh ann an ionadan iomallach agus creagach. B’iad sin an spaid, an grampa (no an gràp) agus a’ chas-chrom.

Is e uidheam air a dhealbh glè innleachdach a tha anns a’ chois-chruim. Tha i air a dèanamh suas de làmh mhaide, bonn, caibe, sgonnan, tarrag-tàthaidh cheithir òirlich, tarrag-tàthaidh thrì òirlich, bann tana iarainn — le toll anns gach ceann agus toll ’na mheadhan — agus trì tarragan beaga.

Mar bu trice, bha an làmh-mhaide de dh’fhiodh beithe. Ged a bha cuid a’ cleachdadh feàrna, bha am fiodh sin furasda a bhriseadh, co-dhiù nam biodh e dhà no tri bhliadhnaichean a dh’aois. Bha an làmh mhaide crom, is mu ochd òirlich de shàil dhìreach oirre, air a snaidheadh gu grinn le tàl. Bha am bonn de dh’fhiodh caorainn (thaobh gu robh e cruaidh agus sleamhainn), sia òirlich thar fhichead de dh’fhaid, a leud ceithir òirlich agus a thighead dà òirleach.

Air aon cheann den bhonn bha sàil na làimh mhaide air a cur, agus air

[TD 224]

a teumadh ris le tarrag-tàthaidh cheithir òirlich air a cur a-steach tro thaobh ìosal a’ bhuinn, agus tarrag-tàthaidh thrì òirlich air a cur a-steach don bhonn tro thaobh uachdar na sàlach. Bha an sin bann iarainn air a chur air uachdar na sàlach, tarrag bheag air a cur tro mheadhan don t-sàil, a dhà cheann air an lùbadh gu gach taobh den bhonn agus tarragan beaga air an cur annta, mar seo a’ dèanamh a’ bhuinn tèarainte ris an làimh mhaide. Bha toll an sgonnain air a dhèanamh bho thaobh gu taobh den t-sàil le tora (òirleach) — eadar an dà tharrag tàthaidh — agus sgonnan dheich òirlich air faid air a chur a-steach ann.

An sin bha ceann eile a’ bhuinn air a shnaidheadh sia òirlich — air an taobh ìosal — gu cumadh geinn airson a bhith freagarrach gu dol a-steach don chaibe.

Tha caibe air a dhèanamh le gobha de mhìr iarainn tana — mu dheich òirlich air leud agus mu throigh air faid. Tha air gach taobh sia òirlich den oir air a tionndadh gu aon taobh, mar sgiathan beaga. Eatarra seo tha bàrr a’ bhuinn (air cumadh geinn) a’ dol a-steach. An dèidh an caibe a bhualadh gu teann, tha toll beag air a dhèanamh anns a’ cheann a-staigh dheth agus tarrag ghoirid air a cur troimhe don fhiodh. Mar seo, tha an caibe air a ghlasadh air a’ bhonn, agus tha a’ chas-chrom ullamh.

Feumar talamh glas a thathar a’ ruamhar a “bhreacadh” le spaid ’na shreathan bho bhràighe gu ìochdar — mu throigh eatarra agus iad air an geàrradh tarsainn ’nan sreathan mu shlat bho chèile. Mar seo, tha gach

[Dealbh]

1. An sgonnan.
2. Bann iaruinn le trì tarragan.
3. An caibe.

[TD 225]

[Dealbh]

ceap (no ploc) slat air faid agus troigh air leud. Tionndaidhidh a’ chas-chrom mu mhìle dhiubh gach latha, tuaiream na còigeimh earrainn deug de dh’acair.

Chan eil feum air talamh connlaich (anns an robh coirce) a bhreacadh, oir tha e furasda a’ chas-chrom a chur troimhe agus a thionndadh. Airson an dubh-thalaimh (anns an robh buntàta), tha e cho furasda agus gun tionndaidh an grampa e.

Bho chionn ghoirid leugh mi ann an leabhar Beurla “gu robh a’ chas-chrom a’ dol sìos don talamh air fiaradh (<eng>diagonally<gai>).” Chan eil sin ceart.

An toiseach, tha an caibe a’ dol sìos ionnas a bhith dìreach — mar seo a’ togail ceann a’ phluic (no a’ chip). Thaobh cumaidh, tha am bonn an sin a’ dol sìos fon phloc còmhnard. Tha seo a’ fàgail na claise rèidh. Nam biodh a’ chas-chrom a’ dol sìos air a fiaradh, bhiodh cnap talmhainn air cùl gach cip, agus sluic anns a’ chlais far am biodh surragan uisge-tàimh. Nuair a tha ceap air a thionndadh is còir an caibe a chur troimhe ann an dà àite. Tha seo a’ dèanamh cha mòr trì mìrean deth, agus tha mar sin an talamh air a phronnadh ceart, agus e.furasda a chliathadh no a ràcadh.

Anns a’ bhliadhna 1950 ghabh mi crait agus bha mi ga h-àiteachadh le aon chrann. Cha robh an talamh a’ toirt pòr ach badach ann an coimeas ris an toradh a chunnaic mi le cois-chruim ’nam òige. Bha gach bràighe agus gach ìochdar far an robh an carbad-treabhaidh a’ tionndadh gun

[TD 226]

[Dealbh]

[TD 227]

mòran feum, agus a dh’aindeoin cho math ’s a rachadh a chliathadh, cha robh an talamh air a phronnadh ceart. Thugadh an sin carbad-treabhaidh mòr don àite. Neo-ar-thaing nach robh esan luath a’ treabhadh agus a’ cliathadh; ach ged a bha an leasachadh a’ sìor fhàs na bu mhotha agus na bu mhotha na h-uile bliadhna, nuair a thigeadh àm foghair, ann an làraichean nan cuibhlichean air feadh na talmhainn cha robh an coirce ach mu shia òirlich a dh’àirde, agus an àitean eile ceithir troighean. Bha gach bràighe agus gach ìochdar a-rèir sin, agus gach bliadhna a’ chosgais a’ sìor dhol an àirde. Cho-dhùin mi gun tionndaidhinn ris a’ chois-chruim; agus ged nach eil mi a’ tionndadh ach mun treas cuid de na b’àbhaist dhomh, tha an talamh air obrachadh ceart, le pòr math co-ionann agus cothrom air gach bràighe agus ìochdar, mar a chì sibh san dealbh. Tha an talamh còmhnard, rèidh agus fosgailte, eadar-dhealaichte bho mar a bha e le carbad-treabhaidh — ’na shlocan agus ’na chnocan, air a stàmpadh mar rathad mòr.

Tha cuimhn’ agam a bhith san Eilean Sgiathanach mun àm a thàinig na ciad charbadan-treabhaidh don eilean, agus fhad ’s a bha mi aon latha a’ geur-bheachdachadh air aon diubh, cò a thàinig far an robh mi ach MacGhilleTreasdair — an gobha mu dheireadh a bha ann am Port-rìgh. Dh’fheòraich mi dheth gu dè a bharail air an uidheam annasach seo? “Sin,” ars esan, “uidheam as calldaiche a thàinig riamh chun an Eilein Sgiathanaich. Cuiridh e às dha na th’ann de dh’eich. Cha treabh agus cha bhi toradh ’na dhèidh idir idir coltach ri treabhadh nan each. Chan eil e dèanamh ach obair sgiobalta air a tilgeadh seachad; agus an talamh nachtreabh e, bidh e gun àiteach idir, agus ri ùine bidh a chosgais agus a chumail suas a’ treabhadh tro phòcaidean gach neach aig am bi e. Bhàrr air sin, tha e ro throm airson a bhith dol thairis agus a’ stàmpadh talamh àitich mar sin, a’ milleadh a thoradh. Dh’fhasdaidh mi aon diubh airson m’fhearann ann an Uige a threabhadh agus a chliathadh. Nuair a chunnaicmi obair, bha i coltach ri fairgeachan le gaoith tuath. Bha bràighe agus ìochdar na talmhainn coltach ri poll dàir fichead fiadh, agus cha b’e treabhadh a bh’ann ach reubadh, agus chì thusa nach bi toradh gu bràth ’na dhèidh coltach ri obair each.”

Aig an am bha teagamh agam mu na thubhairt an gobha, ach an-diugh tha mi cinnteach gun bheil gach facal a thubhairt e ceart. 

[Sanas]

[TD 228]

AN SAOGHAL CEILTEACH AN-DIUGH
le Aonghas MacNeacail

Is e stèidheachadh-foghlam-inbhich ainmeil a tha anns an City Literary Institute (ris an abrar daonnan an ‘City Lit’) an Lunnainn, agus is e aonan a-measg beagan de àitichean an Sasainn far an teagaisgear cànainean Ceilteach. Tha clasaichean aig gach ìre ann an Gàidhlig, Cuimreach, Còrnaich, agus Breatannach ann.

An 7mh latha den Ghiblean 1984 bha còmhdhail aig an City Lit, fon ainm An Saoghal Ceilteach an-diugh. Bha luchd-labhairt a’ riochdachadh Gàidhlige, Cuimrich Còrnaich agus Breatannaich, agus sanasan mu dhèidhinn Manaich agus Eireannaich. Bha taisbeanadh agus reic leabhraichean anns na sia cànainean cuideachd.

Bha dà chùis gu h-àraidh a bha cumanta ris na ceithir òraidean. Anns a’ chiad àite, rinn an luchd-labhairt iomradh air nàimhdeas (no mar as fheàrr, neo-shùim) a dh’ionnsaigh nan cànainean a tha aig na riaghaltais nàiseanta agus ionadail, Breatannach agus Frangach. B’e an dara cùis, gum bheil feum mòr air tuilleadh foghlaim airson cloinne aig a h-uile aois, ’nan cànain fhèin agus troimh an cànain fhèin.

A’ labhairt airson Breatannaich bha Bmgr. Janig Stevens, agus i fhèin ’na ban-Bhreatannach. Thubhairt i nach aidicheadh an Riaghaltas Frangach gum bheil cànain agus cultur Breatannach ann a tha dealaichte bhon chànain agus bhon chultur Fhrangach. Ach an dèidh spàirn chruaidh tha Breatannais a-nis ’na cuspair dealaichte airson a’ Bhacalaureat (ach chan eil fhathast airson ceum oilthigh). Agus tha sia bun-sgoiltean ann a-nis, ris an abrar na sgoiltean Diwan, anns an dèanar a h-uile rud anns a’ chànain Bhreatannaich, le 240 sgoilearan eadar 2 agus 6 bliadhna de dh’aois.

Labhair an t-Ollamh Coinneach MacFhionghuin airson Gàidhlige. Dhealbhaich e le àireamh gun d’ràinig lùghdaireachd Gàidhlige a bhun, agus gum bheil adhbhar airson dùil gun tòisicheadh a’ chànain a’ fàs a-nis. Bha ath-bheothachadh follaiseach ann an ceàrn no dhà. Ach is e an rud as cudthromaiche fòghlam na cloinne. Bha Comann nan Sgoiltean Araich air cur air chois sgoiltean-altruim agus buidhnean-cluiche. Bha e an dòchas gum b’urrainn do Chomann Foghlam na Gàidhlige (aig a bheil meur an Lunnainn a-nis) cuideachadh le foghlam Gàidhlig agus foghlam troimh

[TD 229]

Ghàidhlig a chur air adhart.

’Se Rùnaire Foghlaim na Cànaine Còrnais a tha anns an Ollamh Kenneth George. Thubhairt e gu bheil ath-bheathachadh a’ dol air taobh Còrnais, agus tha gluasad air chois airson ath-sgrùdadh an litreachaidh. Tha àireamh luchd a tha a’ gàbhail ùidh anns a’ chànain, agus a tha ga h-ionnsachadh, a’ fàs.

Air dheireadh, labhair Ceann Aonachd na Cànaine Nàiseanta on Chuimrigh, William Raybould. Dh’innis e dhuinn gum bheil am dràsda iomadh bun-sgoil a’ cur oileanach gu 16 àrd-sgoiltean anns a bheil a h-uile cuspair air a teagaisg anns a’ Chuimris, ged a tha ìnn-imrichean aig nach eil Cuimris idir a’ toirt air bun-sgoil no dhà an teagasg Cuimreach a chall. Tha na leabhraichean agus filmean airson foghlaim a’ fàs nas fheàrr.

Chluinneadh còmhradh ann an còig de na sia cànainean — cha chuala mise Manach, co-dhiù. Ach bu bhochd leam aon rud: tha iomadh ceud Gàidheal a’ fuireach an Lunnainn agus teann air Lunnainn, ach cha robh ach triùir no ceithrear a-measg nan 90 daoine ann. Bha a’ chuid bu mhotha ’nan oileanaich Gàidhlig. Dè tha ceàrr leis na Gaidheil an Lunnainn? An do chaill iad ùidh anns a’ chànain bhòidheach aca fhèin?

[Sanasan]

[TD 233]

A-MEASG NAN CNOCAN DUBHA
le Barbara NicAlasdair

Air an t-samhradh mu dheireadh, chuir mi seachad gràinnean sheachdainean anns na Cnocan Dubha, taobh Loch Tuilich agus dlùth air Druim Liaghairt far an d’rugadh am bàrd ainmeil Donnchadh Bàn Mac an t-Saoir. Choisich caraid ’s mi fhèin, far nach eil a-nis ach totachan a thaigh-còmhnaidh agus a bhà-thaigh. A-rèir coltais bha baile beag an siud aig aon àm, oir tha barrachd is aon tota ann, ’s nach bu shona do na daoine a bha air an togail an siud a-measg na sìthealachd a bha mun cuairt. Soirbh fhaicinn mar a bha Donnchadh air a bheothachadh airson nan òran a dh’fhàg e againn agus bhon a chithear Beinn Dòrain bhon àite seo, thig facail an òrain ‘Cead Deireannach nam Beann’ gu clis air ais ri neach:

B’e siud an sealladh èibhinn
Bhith ’g iomachd air na slèibhtean
Nuair bhiodh a’ ghrian ag èirigh
’S nuair bhiodh na fèidh a’ langanaich.

Tha e doirbh a thuigsinn carson nach eil tuillidh fiosrachadh air a thoirt seachad mu dhèibhinn an àite far an d’ rugadh an duine comasach seo. Tha e glè shoirbh a ruigheachd, mu dheich mionaidean bho thaigh-òsda Inbhir Orain, air an taobh chlì, tha fhathast rathad gu math socarach a’ dol suas chun an droma; gabhaidh càr toirt ann (ma tha e laidir!). Saoilidh mi gur e seo càrn-cuimhne mòran as freagarraiche air a’ bhàrd, neo an togalach oillteil a chithear aig Dail Mhàillidh.

Chitheamaid fhèin na fèidh gu math tric a-nuas dlùth oirnn. ’S doirbh, gu dearbh, a thuigsinn carson a bhios iad air an sealg, beothaichean le rìoghalachd is grinneachd os cionn chàich, ach feumaidh a leithid tachairt airson an cùnntas a chumail sìos, ’s mar an teid a marbhadh, bàsaichidh mòran dhiubh co-dhiù, nuair thig fuachd is gailleann a’ gheamhraidh.

Mar tha fhios againn, bha an samhradh a chaidh seachad, sònraichte, le teas grèine nach tric a thig an rathad againn an Albainn agus anns an àite seo, a tha faotainn barrachd uisge na grian mar as tric, bha e toil-inntinneach gun teagamh a bhith ag amharc air na beanntan, Beinn Achaladair, Beinn Odhar, Beinn Dòrain agus Beinn an Dothaidh, agus a’ faicinn an t-sean Choille Albanach (<eng>Caledonian Forest<gai>) dà uair, oir bha

[TD 234]

an loch cho soilleir ’s gun robh gach nì sònraichte a bh’ann air a sgàthanachadh air ais.

Thug e taitneas dhomh nuair a chunnaic mi ann am pàirc dlùth air Drochaid Urchaidh gum bheil oidhirp mhòr ga dèanamh airson an t-seann choille a shoirsinn, le craobhan òg a’ cinntinn, a chaidh a thogail bho na cònaichean aig na prìomh chraobhan.

Ged bha am fraoch air deireadh, ’s nuair a thàinig e mach, cha robh e idir cho brèagh ’s a chunnaic mi, rinn na flùran àlainn suas air a shon a’ deàrrsadh mar sheudan beag anns a’ ghrèin.

Tric chithinn coisichean a’ dol air an “<eng>West Highland Way<gai>” chun a’ Ghearasdan, oir bha pìos dhe seo a’ dol troimhn oighreachd san robh mi a’ fuireach, le am brògan trom agus màileidean, math-dh’fhaoidte na bu truime air an dromanan, anns an teas a bh’ann. Bhiodh iad gu math sgìth mun ruigeadh iad. Aon latha bha boireannach òg ann agus leanabh beag aice ga ghiùlain air a druim.

Tha air innseadh gun robh taobh-sgoiltean feumalach anns na gleanntan seo, aig aon àm. Tha fhathasd aon ann an Gleann Eite le dìreach dà sgoileir, caileag agus gille. Tha iad anabarrach snog. Tha an gille dol do sgoil a’ Ghearasdain am bliadhna. Bha aon de na sgoiltean seo aig Clais nan Gobhair (<eng>Clash Gower<gai>). Tha i ’na seasadh an siud gus an latha ’n diugh. Chan eil innte ach togalach glè bheag, le mullach iaruinn coltach ri “<eng>shed<gai>” beag ach cho dlùth ris na “<eng>twenties<gai>” bha aon deug de chloinn agus fear-teagaisg a’ dèanadh feum innte. A chois ri Taigh-òsda Inbhir Orain tha taigh beag eile a bha ’na thaobh-sgoil aig aon àm. Bha air innseadh dhomh gum b’e maighstir-sgoile Dhrochaid Urchaidh a bha ’na cheannard air na feadhainn bheag seo, a bha cho goireasach airson muinntir nan àiteachan uaigneach, mun do thòisich carbadan sgoile ’s a leithid.

Bha aon latha sònraichte agam le m’theaghlach; thàinig iad à Glaschu gam fhaicinn, choinnich sinn aig an loch is ghabh sinn “<eng>picnic<gai>”. An dèidh sin, chaidh sinn do Ghleann Eite. Chòrd seo gu mòr ris na gillean beag, oir bha teas na grèine cho làidir ’s gum b’fheudar dhoibh an aodach uile thoirt dhiubh, ’s chluich iad fhèin agus sinne gu toilichte ann an Allt a’ Chaorainn.

A-rithis bha ar n-inntinnean air am brosnachadh ’s a’ dol air ais chun Deirdre chòir air an cluinn sinn iomradh aig Marsali Nic Ualraig Fhriseil anns an òran “Beannachd Dheirdre do dh’Alba”. Ach mo chreach, chuir na meanbh-chuileagan mosach crìoch air an spòrs a bh’againn ’s b’fheudar teicheadh. Bha an t-uisge tuiteam glè chudthromach air Buachaill Eite, nuair a rinn sinn air Taigh-òsda an Rìgh airson cupan tea.

Bha na seachdainean a chuir mi seachad anns an àite shìtheil shàmhach seo mar acfhuinn leighis do dh’anam, ann an saoghal a tha dol air aghaidh mothas cabhagach.

[TD 235]

ATH-SGRUDADH (7): DOMHNALL MACEACHARN
le Dòmhnall E. Meek

Am bliadhna chuala an saoghal mòr mu dheidhinn Sheòrais Orwell, agus mun cheangal a bh’aige ri Barnhill ann an Eilean Dhiùraigh, far an do sgrìobh e (sa’ bhliadhna 1948) an leabhar ainmeil 1984. Ach chuirinn geall gur h-e glè bheag a dhaoine a chuimhnich gur h-ann ann an Diùraigh a rugadh aon de na sgrìobhadairean Gàidhlig as comasaiche a thàinig gus an latha an-diugh — Dòmhnall MacEacharn. ’Sann an Gleann Gàrrasdail air cladach a’ Choire Bhreacain a fhuair Dòmhnall a chiad shealladh den t-saoghal air an 25mh den Dùbhlachd 1836. O àm gu àm, bidh e fhèin a’ toirt iomradh ’na aistidhean air cladaichean Dhiùraigh, agus chan eil fhios nach tug goil nan uisgeachan cunnartach a bha fa chomhair iomadh smuaint air. (Bidh cuimhne agaibh gun do theab Orwell a bhith air bhàthadh anns a’ Choire, cleas iomadh duine eile a dh’fheuch an t-aiseag).

Ged a thogadh Dòmhnall MacEacharn ann an Diùraigh, ’sann ann an Dùn Eideann a chuir e seachad a’ mhòr-chuid d’a bheatha, ’s e ’na fhear-gnothaich sa’ bhaile. Roimhe sin, bha e ùine ghoirid ann an Glaschu, far an d’fheuch e ri fhoghlam a chur am meud. Tha a h-uile coltas gur h-e sgoilear geur, tapaidh a bh’ann, ’s gun robh e a’ sìor-rannsachadh ’s a’ sìor-bheachdachadh fad a bheatha. Cha d’fhuair e cothrom air oileanachadh ‘àrd’ ann an oilthigh, ach ann an Dùn Eideann, bha e fhèin ’s an t-Ollamh Dòmhnall MacFhionghuin glè mhòr aig a chèile. A bharrachd air a bhith ’na Ollamh anns a’ Ghàidhlig — a’ chiad Ollamh d’a sheòrsa ann an Albainn — bha MacFhionghuin ’na fheallsanach (chì sibh sin anns na sgrìobh e mu na seanfhacail ann an dualchas nan Gàidheal), agus tha mi a’ creidsinn gun do dh’ionnsaich MacEacharn mòran bho charaid. Mar a leughas tu na sgrìobhaidhean aig MacEacharn, chì thu gun robh inntinn an fheallsanaich aige fhèin, ged a tha mi den bheachd gun robh eadar-dhealachadh mòr eadar inntinn MhicFhionghuin agus inntinn MhicEacharn. Chan e idir an aon seòrsa breithneachaidh air cor is crannchur an duine a th’aca. Mar eisimpleir, far am biodh MacFhionghuin a’ cur an cèill cliù is urram nan seanfhacal Gàidhlig, bhiodh MacEacharn air uairean a’ magadh orra, ’s air na daoine a bhiodh gan cleachdadh gun smuaint anns a h-uile suidheachadh!

’Se àite gu math beòthail a bh’ann an Dùn Eideann nuair a bha

[TD 236]

MacEacharn a’ còmhnaidh ann, agus bha a’ bheòthaileachd seo a’ nochdadh gu follaiseach a-measg nan Gàidheal a bh’anns a’ bhaile. Bha cuid dhiubh a bha cliùiteach ’nan latha fhèin, agus tha an cliù air mairsinn gus an latha an-diugh — daoine mar Alasdair Mac ’Ille Mhìcheil a thòisich air Carmina Gadelica a chlò-bhualadh ann an 1900, agus an t-Ollamh Blackie a bha dealasach às leth còirichean nan croitearan, agus a bha mar mheadhan air a’ Chathair Cheilteach a chur air chois ann an 1882 (a’ Chathair anns an robh Dòmhnall MacFhionghuin ’na Ollamh). Bha MacEacharn eòlach air Mac ’Ille Mhìcheil agus air a’ chòrr, agus bhiodh am buidheann sùnndach seo a’ coinneachadh aig cèilidhean is eile gu math tric. Bhiodh MacEacharn a’ cumail cuimhne air na cèilidhean sin ’s air na bha a’ tachairt aca:

“Bha mise ’n raoir air chèilidh,
’S gum b’èibhinn a’ chuideachd sinn;
Bha maithean à Dùn Eideann,
A’ Chlèir ’s am Bàrd Luideagach;
Bha rannan againn ’s sèisdean
Le sgeulachdan ’s luinneagan,
’S bha mise cur an cèill dhaibh
Na dh’èirich dhomh thubaistean . . .”

Tha MacEacharn ag ràdh nach robh beachd ro mhath aig a’ chuideachd air na naidheachdan aige, gu h-àraid a chionns gum biodh e a’ tarraing às a’ chlèir! Ged as ann ri fealla-dhà a tha MacEacharn san dàn seo, chan eil fhios nach eil tomhas den fhìrinn aige. Cha robh na smuaintean aige ach faoin an coimeas ri cuid MhicFhionghuin:

“MacFhionghuin, ceann na cèille,
A’ rèiteach a h-uile ni,
A’ toirt fainear na clèire
Is gèiread an guidheachan;
Mu dheireadh, thug e sgeul dhuinn
Air euchdan Chuchullainne,
Is chuir e fèin gu gleusda
An Fhèinn air a h-uilinn duinn . . .”

Nuair a dhealaich a’ chuideachd, ’sann a’ gluasad air am màgan a bha na seòid! Abair dealbh aotrom, aighearach air sgoilearan mòra, stòlda Dhùn Eideann! Tha an stoighle ghrinn seo a’ nochdadh uair is uair ann an sgrìobhaidhean MhicEacharn, gu h-àraid sna h-aistidhean aige, agus tha i gu math tric ’na meadhan air breithneachadh geur, smaointeachail a churfa’r comhair mu nàdur an duine.

Tha suim na h-obrach aig MacEacharn air a tasgadh ann an leabhar fon ainm Am Fear-Ciùil, a chaidh a chlò-bhualadh trì uairean (1904, 1910 le leudachadh, agus 1940). Tha ainm an leabhair car annasach, oir tha e a’ toirt a chreidsinn oirnn gur h-e bàrd a bu mhotha a bh’anns an sgrìobhadair. Rinn e gu dearbh an deagh chuid òran, agus tha feadhainn

[TD 237]

dhiubh (mar “Na Seann Orain”, “Bean a’ Chòtain Ruaidh”, agus “Am Bothan Beag”) air ainm a chumail air mhaireann gus an latha seo. Rinn e cuideachd eadar-theangachadh de dhàin, ’s gu h-àraid de rannan bhon Rubaiyat aig Omar Khayyam. Tha a’ bhàrdachd aig MacEacharn a’ gabhail na treasamh cuid den leabhar, ach ged a tha i mar sin tomadach, saoilidh mi nach eil a chòir cho làidir, taiceil ris na h-aistidhean. Anns a’ mhòr-chuid den bhàrdachd aige, gheibhear dòigh-bheachdachaidh chumanta nam bàrd Gàidhlig a bha den ghnè romantach — cianalas, gràdh-dùthcha brònach, moladh air Impireachd Bhreatainn ’s mar sin. Ach an dràsda ’s a-rithist, chì sinn lasair neo-eisimeil a’ deàrrsadh, agus MacEacharn a’ toirt sgailc do na magaidean sin eadar an dà shùil. ’Se seo tha e a’ dèanamh anns a’ pharodaidh a rinn e air òran Gàidhlig a bha cho cumanta ’na latha-san ’s a tha e an diugh, “Mo Rùn Geal Dìleas”. Seo an dà rann mu dheireadh anns a’ pharodaidh aige:

“Cha bhi mi ciùran a-measg nam flùran,
Mur dèan iad lùbadh gur beag am beud;
Gaoth ad ghiùran ma thug thu cùl rium,
Bidh mise stiùradh mo chùrsa fhèin.”

“’S coma leam ged a shèid a’ ghailleann,
’S ged reub i ’n t-adhar ’na leathrach-iall;
’S miosa chùis nach eil grèim am spliùcan,
Is toll am chùlaig gam chur o m’chiall.”

Mar a chì sibh, tha MacEacharn a’ taghadh fhacal a tha uile-gu-lèir an aghaidh cleachdadh nam bàrd romantach, ’s a’ feuchainn ri shealltainn cho beag seagh ’s a dh’fhaodas a bhith ann an òran cumanta, ’s ann an smuaint a’ bhàird. Ann an òran eile, “An t-Suiridh Thubaisteach”, tha e a-mach air a’ ghaol a-rithist, ’s tha e a’ magadh gu làidir air fhèin air sgàth a dhroch fhortain nuair a tha a’ chaileag a’ taomadh uisge air a cheann ’s a’ stuigeadh a’ choin ann:

“Mi fodha gu m’shùilean an eabar an dùnain,
Mo bhriogais mu m’ghlùinean ’s an cù oirr’ an geall;
Bu mhiosa na ’n còrr leam bhith faicinn na h-òinsich
Aig uinneag a seòmair ri spòrs air mo chall.”

Tha dualchas gu math fada aig an t-seòrsa òrain seo anns a’ Ghàidhlig, ach theirinn nach e sin an dealbh air suirghe e gheibhear mar as trice aig na bàird anns an naoidheamh linn deug. Tha na caileagan aca-san gu math nas banaile! Anns an òran seo cuideachd, chìthear <eng>burlesque<gai> a’ tighinn am follais aig MacEacharn, ’s anns na h-aistidhean aige, tha e gu math bitheanta a’ magadh air fhèin san aon dòigh.

Saoilidh mi gun robh MacEacharn mothachail gun robh bàrdachd Ghàidhlig na naoidheamh linn deug ann an clais — agus, gu dearbh, tha e a’ toirt a bheachdan air laigse bàrdachd Ghàidhlig anns an fharsaingeachd anns an aistidh a sgrìobh e air Omar Khayyam (mar a chì sinn). Ach ged

[TD 238]

a dh’fhaodas duine a bhith mothachail air clais, ’se rud eile a th’ann faighinn aiste — agus cha do rinn MacEacharn fhèin sin ’na chuid rannan. Sna h-aistidhean aige, ged tha, gheibh sinn sealladh eile air an duine, agus tha mi den bheachd gun do leum a thairis air a’ chlais anns an robh rosg Gàidhlig anns an àm san robh e beò. Gheàrr e leum a tha snasail da-rìribh, agus ’s olc an airidh nach do lean barrachd de sgrìobhadairean e.

Ma sheallas sinn airson mionaid air nàdur na claise anns an robh rosg Gàidhlig anns an naoidheamh linn deug, tuigidh sinn nas fheàrr luach na h-obrach aig MacEacharn. Bha rosg Gàidhlig na naoidheamh linn deug gu ìre mhòir stèidhichte air teagasg spioradail troimh mheadhan an t-searmoin ’s troimh mhìneachadh den t-seòrsa sin. Bha Caraid nan Gàidheal, a chuir uiread ri càrn ar litreachais, a’ tuigsinn seo nuair a thòisich e fhèin air sgrìobhadh; bha na h-eadar-theangachaidhean Piuritanach a rinneadh roimh dheireadh na h-ochdamh linn deug gu math trom, agus bha iad coimheach don t-sluagh a bha a’ feuchainn rin leughadh. Mar sin, bha Caraid nan Gàidheal a’ feuchainn ri litreachas a bha na b’fhaisge air gnè na Gàidhlig a chur an tairgse nan daoine. Rinn Caraid nan Gàidheal adhartas mòr anns na bha fa-near dha, agus ged a dh’fhaodadh e sgrìobhadh ann an caochladh stoighlichean, cuid dhiubh car aotrom, ’sann a’ teagasg a bha e, agus bha cudthrom sòlumaichte ’na ghuth. Dh’fheumadh duine èisdeachd nuair a bha Caraid nan Gàidheal a’ bruidhinn. Bha ùghdarras aige a bha smaointeachail; chan e a-mhàin gun robh e air deagh oileanachadh fhaighinn seach an duine cumanta, ach bha e ’na sheasamh air bunaitean na h-Eaglaise Stèidhichte. A dh’aindeoin sin, ged tha, ’sann a’ sìor-leudachadh air stoighlichean na Gàidhlig, ’s air na cuspairean a ghabhadh làimhseachadh innte, a bha Caraid nan Gàidheal. ’S ged a bha e cho aotrom ’s a b’urrainn dha air uairean, ’se an stoighle oifigeil, fhoirmeil aige a thug buaidh mar dhealbh air fhèin ’s mar cheann-uidhe do sgrìobhadairean eile. Bha mòran den bheachd san àm sin gun robh luach sgrìobhaidh a-rèir cudthrom na stoighle, ge bith dè a bha an sgrìobhadair ag ràdh.

Nuair a sheallas sinn air saothair MhicEacharn, ’se aotromas na stoighle a’ chiad rud a bhuaileas oirnn. Tha a’ Ghàidhlig aige gu math nas fhaisge air cainnt an t-sluaigh, ’s tha i air a sgeadachadh leis na gnàthsan-cainnte dealbhach a bha uaireigin cho pailt a-measg deagh luchd-labhairt na cànain. Ged a bha MacEacharn eòlach gu leòr air a’ Bhìoball Ghàidhlig agus air modhannan searmonachaidh, cha tug iad uiread sin a bhuaidh air, ged a tha iad a’ fàgail làrach an siud ’s an seo. Cha bhiodh na stoighlichean sin idir freagarrach air na bha fainear do MhacEacharn, oir cha b’ann a’ teagasg dhaoine a bha e nuair a bha e a’ sgrìobhadh — no, co-dhiù, cha robh e a’ feuchainn rin teagasg anns an dòigh fhoirmeil a gheibheadh tu ann an searmon. Bha e airson dealbh a dhèanamh air inntinn fhèin, ’s air na rudan pearsanta a bha ga ghluasad gu gul ’s gu gàire. Chì sinn an stoighle ’s an ceann-uidhe air an cur còmhla aig toiseach na ciad aistidh

[TD 239]

san leabhar, “An Cat”:

“Theirinn ri caraid no bana-charaid sam bith a thig trasd air an duilleig seo gun mhòr-shuim a ghabhail dhi, nach eil dad innte ’s fhiach a leughadh. Chan eil mi, mar gum b’eadh, ach gam thoileachadh fhèin, ’s an uair a tha duine ga thoileachadh fèin faodaidh e bhi cinnteach nach eil e toileachadh muinntir eile. Chan e gu bheil e soirbh muinntir eile a thoileachadh, eadhoin nuair a dh’fheuchas duine ri sin a dhèanamh. Tha’n cat ’s mi-fhèin an dèidh cur a-mach air a chèile, dìreach mu’n cheart phuinc seo. Dh’fheuch mi r’a thoileachadh, ach an àit e bhith toilichte ’sann tha diomb na dunach air.”

Chìthear anns an eisimpleir seo cuideachd mar a tha MacEacharn a’ tomhas gach facal agus gach lideadh, gus cothromachd (<eng>balance<gai>) fhaighinn anns an sgrìobhadh. Tha seo follaiseach anns an dàrna seantans sa’ phìos, far a bheil e a’ cothromachadh “a thoileachadh fhèin” an aghaidh “toileachadh muinntir eile”. Bhon bhunait sin, a tha air a leagail ann an dòigh cho sgileil, tha e a’ leudachadh air a’ chuspair ceum air cheum. Tha ealantachd an seo, ach chan eil MacEacharn ga chur fhèin air adhart mar ùghdarras air nì sam bith — stoighle no eile. Mar sin, chan eil feum air cudthrom. An dràsda ’s a-rithist, bidh MacEacharn a’ dèanamh gàire air na daoine a tha ’nam beachd fhèin no a-rèir an dreuchd a’ riochdachadh ùghdarras is cudthrom. Aig toiseach na h-aistidh “An Daol”, tha e ag radh:

“Tha am Maighstir-sgoil againn ’na dhuine cho foghlaimte ’s nach eil e soirbh dhòmhsa seanachas a dhèanamh ris. Tha mi glè thoigheach air bhith deasbaireachd ris mu ghnothaichean air a bheil mi car eòlach, ach nuair a thig e gu làimhseachadh nithe cudthromach an lagha, feumaidh mi a bhith fìor fhaicilleach ann am chainnt. Ma thuiteas dhomh facal tuaisdeach a ràdh, bha e cheart cho maith dhomh a bhith ’n cuideachd an leòmhainn bheucaich.”

Mothaich gu bheil MacEacharn fhèin a’ dèanamh soilleir an seo gu bheil ceangal eadar cainnt is cudthrom, ’s eadar foghlam is cudthrom. Chan urrainnurrainn nach tug sgrìobhaidhean MhicEacharn clisgeadh no dhà air luchd-leughaidh nam pàipearan ’s nan irisean dam biodh e a’ sgrìobhadh! Chan e a-mhain gun robh e cho aotrom gòrach, ach bha e a’ magadh air a’ mhaighstir-sgoile! Chan ioghnadh idir ged a bhiodh sgoilearan mòra Dhùn Eideann air am mì-dhòigh leis an eucorach seo!

A-nise, a chionns gu bheil MacEacharn a’ sgrìobhadh ann an stoighle cho eadar-dhealaichte bho stoighle nan sgrìobhadairean mòra a chaidh roimhe,’s a thàinig ’na dhèidh, tha e ’nar comas “Gun mhòr-shuim a ghabhail dha.” Gu dearbh, theirinn gu bheil MacEacharn air a mheas an-diugh, ma tha e air a mheas idir, mar sgrìobhadair aotrom anns nach robh mòran brìogh no susbaint. ’Nam bheachd fhìn, ’se droch mhearachd a tha seo, agus tha i ag èirigh chan ann a-mhàin bhon stoighle a tha e a’ cleachdadh ach bho na cuspairean a tha e a’ taghadh, agus bho na barailean a tha e a’ cur air

[TD 240]

adhart. Tha e a-mach air ainmhidhean gu math tric, agus feadhainn dhiubh cho dìblidh, suarach ’s nach saoileadh tu gun cosgadh sgrìobhadair mòr a shaothair riutha — “An Cat”, “An Cù”, “An Seangan”, ’s eadhon “An Daol”. De na h-aistidhean aige a tha air mhaireann an-diugh, ’se “Am Fiadh” ’s dòcha an aistidh air an eòlaiche daoine. Faodaidh gun do mhair cliù na h-aistidh seo, ann am pàirt co-dhiù, a chionns gur h-e beothach uasal a th’anns an fhiadh, ’s gun d’fhuair e prìomh àite ann am bàrdachd Ghàidhlig. Chan e sin don chòrr, na truaghain. Ach abair gu bheil co-chomann eadar iad agus MacEacharn. Tha iad ’nan goistidhean aige, ag èisdeachd ri ghearainean (mar a tha an cù <eng>Yarrow<gai> cho tric), agus mar a tha e a’ dol thar a chèile le bhean, tha e a’ tarraing nas dlùithe air na creutairean sin (’s gu h-àraid air a’ chù a-rithist). Uair is uair, tha MacEacharn a-mach air an dòigh anns a bheil na beothaichean a’ riochdachadh a phearsantachd fhèin; tha na tratan ’s na cleasan, am mealladh ’s am fèin-spèis a th’anns a’ chat aige ’nan dealbh air a nàdur fhèin. Nuair a tha an cat aige, Tòmas, a’ dèanamh deiseil gus leum air eun beag, tha a mhaighstir a’ dèanamh casad, ’s tha an cat an sin a’ feuchainn ri dhearbhadh . . .

“nach do thuinich droch smuain riamh ’na choimhearsnachd. ’S a dhearbhadh dhomh gur ann mar sin a bha, thòisich e air cur char dheth san fheur, ’s air mire r’a earball. O, an t-uan neo-choireach! Cò a chuireadh olc às a leth? Esan a’ dol a thoirt droch ionnsaigh air an eun bhochd! Ud! Ud! Cha do smaointich e riamh air a leithid. Cha robh e ach a’ dol a chur clisgeadh air; dìreach a dh’fhaicinn mar a leumadh e. Tha mi ’g ràdh ribh gun robh an gnothach uile gu lèir cho coltach ri rud a dhèanainn fhèin ’s gun do chuir e eagal orm.”

’S ma tha e an comas a’ chait a bhith cho meallta ’na dhòigh ris an duine, tha e an comas an daoil an daorach a ghabhail, mar a ghabh dà dhaol a thòisich air òl à boinneachan de dh’uisge-beatha a thuit à gloine MhicEacharn. Seo an co-dhùnadh aig MacEacharn:

“gu dearbh cha robh fhios agam gu rachadh aig creutair cho ìseal ris an daol air i fèin a ghiùlan cho nàdurra; seadh, cho daonnail.”

Anns an fharsaingeachd, tha MacEacharn ag agairt gu bheil:

“co-chòrdadh nach beag eadar giùlan an duine gu nàdurra agus giùlan nan ainmhidhean as dlùithe dha an inbhe.”

A thaobh dòigh-bheachdachaidh nan Gàidheal air ainmhidhean ’s air creutairean de gach seòrsa — agus cha bheag a rinn iad de bheachdachadh orra — saoilidh mi gu bheil rud no dhà ann am beachdan MhicEacharn a tha ùr agus annasach. Gu dearbh, theirinn gu bheil lorg againn an seo air feallsanachd a bha ’na h-adhbhar aimhreit is càinidh anns an an àm san robh MacEacharn aig àird a chomais — ’se sin mean-fhàs (no <eng>evolution<gai>). B’ann ann an 1859 a chuir Teàrlach Darwin an clò an leabhar ainmeil agus mì-chliùiteach aige, <eng>On the Origin of Species by Natural Selection<gai>, ’s e ag agairt gun robh ceangal eadar tighinn-gu-bith an duine agus a’ bheothaich.

[TD 241]

Chan eil MacEacharn, gun teagamh, a’ toirt àite mòr sam bith don fheallsanachd seo ’na chuid sgrìobhaidhean, ach tha e a’ sìor-chur cudthrom air an eadar-dhealachadh a tha eatorra. Gu dearbh tha e a’ dol cho fada ’s gu bheil e ag ràdh “nach eil eadar-dhealachadh sam bith eatorra an gnè, ach a-mhàin anns an tomhas sa bheil an tuigse . . . air a buileachadh.”

Bha iomadach dòigh anns an robh beachdan Dharwin a’ toirt dùbhlan do dhòigh-smaointeachaidh àbhaisteach an latha sin. Bha iad gu h-àraid a’ bualadh air creideamh, agus air an earbsa a ghabhadh cur às a’ chiad chaibideil de leabhar Ghenesis. Mas ann troimh mhean-fhàs a thàinig an duine gu bith, dè an t-àite a bh’aig a’ Chruthaidhear anns a’ ghnothach? An robh àite idir aige? Gu dearbh, an robh E idir ann? ’S mura robh e ann aig toiseach tòiseachaidh, am biodh e ann aig deireadh an latha? Bha an deasbad a’ dol gu làidir (agus cha do chrìochnaich i fhathast). A thaobh creideamh pearsanta, bha cuid a dhaoine a chaill an creideamh gu tur, ’s a chaidh ’nam fir-àichidh; ghabh feadhainn eile orra beachd na mì-chinnt; agus lean cuid eile ri ùghdarras a’ Bhìobaill, ’s iad air uairean a’ feuchainn ri rèite a dhèanamh eadar mean-fhàs is cruthachadh. Don fheadhainn nach do lean ris a’ Bhìoball, bha bunaitean na beatha seo air an crathadh gu làidir.

Ann an litreachas na Gàidhlig, ’se glè bheag a dh’àite a fhuair an deasbad seo riamh, ma dh’fhaodte a chionns gun robh an eaglais shoisgeulach cho buadhmhor air a’ Ghàidhealtachd. Ann an aistidhean MhicEacharn, ged tha, chìthear beachd na mì-chinnt a’ nochdadh uair is uair, is deasbad a’ dol air adhart ’na inntinn fhèin air adhbhar na beatha seo. A-rèir choltais, chaill e earbsa ann an ùghdarras a’ Bhìobaill, ach cha robh a thaing sin aig Darwin, ach aig a’ chreideamh chruaidh, laghail, do-lùbte a chunnaic e ga chur gu buil ann an Eilean Dhiùraigh. Ann an aistidh air leth inntinneach, “Spiorad nan Timeannan a th’ann”, tha MacEacharn ag innse dhuinn mar a thachair seo. Bha cuilean anns an taigh air an robh fìor mheas aige, ’s leis am biodh e a’ cluich gu sùnndach. Ach latha de na làithean, ’sann a thuit leabhar far a’ bhùird, agus thug an cuilean làn chraois de dhuilleagan às. Dè an leabhar a bha seo ach am Bìoball! Air sàillibh peacadh a’ choin bhig, chaidh binn a thoirt air gum feumte a bhàthadh, agus gum feumadh am balach an gnìomh a dhèanamh:

“Thug e aon sgal às nuair a thilg mi e; cha d’èisd mi tuillidh; ghlaodh is chaoin mi, ’s theich mi cho luath ’s a bheireadh mo chasan mi . . . B’e buil a’ ghnothaich mhì-shealbhaich seo ormsa, gun do ghabh mi anntlachd don Bhìoball nach robh idir a-rèir na h-àithne; ’s bha mi mothachail air spiorad eas-ùmhlachd a bhith nis air mo ghiùlan nach robh ann roimhe sin.”

Ann an sgal a’ chuilein, saoilidh mi gun cluinn sinn sgal iomadh duine a dh’fhiosraich an dorchadas seo a’ tighinn air fhèin.

Nuair a gheibh sinn MacEacharn a’ meòrachadh air adhbhar na beatha,

[TD 242]

matà, ’s beag an t-ioghnadh gu bheil na beachdan aige eadar-dhealaichte bhon fheadhainn a gheibhear mar as trice ann an sgrìobhaidhean Gàidhlig na naoidheamh linn deug. Aon turas, tha e fhèin agus <eng>Yarrow<gai> ’nan suidhe aig “tolman beag uaine as prìseala leamsa na ’n còrr den chruinne”. ’S dòcha gur h-e uaigh a nighin a tha seo, agus tha an cù, mar as àbhaist, a’ tairgsinn fearas-chuideachd agus comhfhurtachd dha. Chan e a-mhàin sin, ach tha e fhèin ’s an cù den aon inntinn nuair a thig e gu dìomhaireachd na beatha seo agus na tha a’ tachairt ’na dèidh:

“Tha thu tur aineolach air na nithe sin,” [tha e ag ràdh ris a’ chù], “chan fhios duit cia às a thàinig thu, no càite bheil thu dol, no ciod is crìoch àraid do dhuine no do bheathach. Ach na cuireadh seo mòr-chùram ort, oir nam bithinn-sa cho fìrinneach ’s cho onarach riutsa, dh’aidichinn duit gu bheil mi fhèin anns a’ cheart suidheachadh, ’s tha amharas agam gu bheil mi fhèin ’s a’ mhòr-chuid de m’choimhearsnaich air ar tearradh leis an aona pheallan.”

An lùib a’ mheòrachaidh seo air nàdur na beatha, tha MacEacharn glè thric a’ togail cheistean mòra eile. Dè th’ann am bòidhchead? An e rud a th’ann a tha a’ mairsinn, no rud a tha a-rèir faireachdainn an duine aig an àm (gu h-àraid nuair a tha e ann an deagh shùnnd)? Dè th’ann am fìrinn? An gabh i lorg ann an àite sam bith? Seo an co-dhùnadh aig MacEacharn air a’ cheist mu dheireadh sin:

“Ma tha a leithid de nì air thalamh is fìrinn neo-thruaillte, no mar a their sinn, smior na fìrinn, cha d’fhuair an duine fhathast eòlas air.”

Saoilidh mi gum bi e follaiseach a-nise nach e idir sgrìobhadair aotrom, aighearach a th’ann am MacEacharn an còmhnaidh. ’Na stoighle ghrinn, gheàrrte tha e ag amas air iomadh cuspair anns a bheil doimhneachd is adhbhar smuaint. Theirinn a bharrachd gu bheil a shòluimteachd fhèin aige, ach gu bheil i a’ co-sheasamh ann an dòigh-smaointeachaidh a tha eadar-dhealaichte bhon tè as àbhaist dhuinn a bhith a’ meas sòlumaichte. Agus air cho aighearach ’s gu bheil dreach nan aistidhean aige air uairean, tha iad air an stèidheachadh air bunait chruaidh.

Tha a’ phuing mu dheireadh ri faicinn gu soilleir ann an dithis de na h-aistidhean as èibhinne aige — “Ath-leasachadh” agus “An Seangan”. Anns a’ chiad aistidh, tha e air a bhith a’ leughadh leabhar a tha ga lìonadh le eud gu bhith a’ ceartachadh nam beusan aig daoine eile. Tha e fhèin ’s an teaghlach a’ toirt orra gu taobh na mara, far a bheil càraid aimhreiteach a’ fuireach anns an ath taigh. Nuair a tha an aimhreit aig a h-àird, tha MacEacharn a’ dol anns an eadraiginn, ’s a’ feuchainn ri rian a chur air an duine:

“Ghrad leum mi staigh far an robh e, dìreach mar a bha esan air pailleart a thoirt seachad a chuir an creutair truagh mnatha sin cho cruinn ri ceairsle ann an cùil-na-mòna.”

Tha fear-an-taighe a’ tionndadh air agus tha iad a’ sabaid, ’s eadhon bean

[TD 243]

an duine fhiadhaich a’ feuchainn cas na sguabaich air! Chan eil dad aige airson a shaothrach ach “ath-leasachadh” a chuirp fhèin — gu cumadh a tha gu math goirt! ’Se brìogh an sgrìobhaidh gu bheil amannan ann as fheàrr do dhuine an aire a thoirt air a chuid fhèin, ’s gun a bhith a’ feuchainn ri daoine eile ath-leasachadh. An àite a bhith a’ cur rian air cùisean, ’sann nas mì-rianaile buileach a tha cùisean a’ fàs. Anns “An t-Seangan”, tha mì-rian follaiseach cuideachd, oir tha MacEacharn a’ faighinn a dhroch bheumadh le seangain air na <eng>Salisbury Crags<gai>. Tha am beumadh cho dona ’s gu bheil e a’ toirt dheth na briogais, ’s leis cho luath ’s a tha cùisean a’ tachairt, tha <eng>Yarrow<gai> a’ smaointeachadh gu bheil a mhaighstir air dol às a bheachd. Tha “bean-uasal stràiceil” a’ tighinn an rathad, ’s tha i a’ gabhail an eagail le coltas a’ choin, agus tha i a’ tòiseachadh air a chlachadh! Abair dealbh air mì-rian! Agus sin uile a chionns gun deachaidh MacEacharn “chun an t-seangain”, mar a bha an Fhìrinn ag earalachadh air daoine leisg! Tha MacEacharn a’ crìochnachadh mar seo:

“’S coma leam fèin sean-fhacail, gu sònraichte an fheadhainn sin a dh’iarras orm dol a dh’fhoghlam gliocas o chreutairean puinnseanta mar a tha na seangain.”

Thuirt mi aig toiseach gnothaich gun do rinn MacEacharn eadar-theangachadh air rannan bho obair a’ bhàird Phersianaich, Omar Khayyam. Chan e a-mhàin sin, ach sgrìobh e aistidh air saothair an duine seo. Tha an aistidh seo a’ leigeil fhaicinn dhuinn gun robh ùidh aig MacEacharn ann a bhith a’ toirt breith air litreachas, cho mhath ri bhith ga sgrìobhadh. ’Sann ann an 1859 a thàinig Omar Khayyam gu aire dhaoine ann am Breatainn, nuair a dh’fhoillsich Edward Fitzgerald eadar-theangachadh Beurla da shaothair. Bha buaidh mhòr aig Omar Khayyam air inntinnean dhaoine an dèidh seo, agus chaidh iomadh eadar-theangachadh eile a dhèanamh gu deifir chànainean bhon Bheurla aig Fitzgerald, agus ’sann bhon Bheurla a bha MacEacharn ag obair. Tha na rannan air an tionndadh gu Gàidhlig ann an dòigh a tha snasail, eirmseach, ach ’se an rud as inntinniche am moladh a th’aig MacEacharn air beusan is dòigh-smaointeachaidh Omar Khayyam. Seo mar a tha e ga chur:

“Chuir Omar . . . cùl ri teagasg Eaglais a dhùthcha fèin, a chionn nach b’urrainn da mhòr-chuid den teagasg sin a chreidsinn. Chaidh inntinn dhomhainn, gheur a bhuileachadh air gu nàdurra, ’s bha ’n inntinn sin air a neartachadh ’s air a h-uidheamachadh gu fialaidh leis a’ ghnè oilein a fhuair e. Cha robh e comasach d’a leithid sin de dh’inntinn a bhith sàsaichte le faoin sgeul, no baoth mhìneachadh air nì sam bith leis am bu mhaith leatha eòlas cinnteach fhaotainn . . . Bha e, gu sònraichte, neo-thoilichte le cho beag soilleireachaidh ’s a fhuair an duine air ciall a thurais fèin troimhn t-saoghal seo; a chor truagh rè a thurais, agus cho neo-dhaingnichte ’s a tha bunait a dhòchais airson saoghal

[TD 244]

as feàrr. Faodaidh sibh a bhith cinnteach nach robh e taitneach don Chlèir an leithide seo de cheistean cruaidh a bhith air an cur cho fosgailte le a leithid seo de dhuine.”

B’e an dòigh-smaointeachaidh seo a bha a’ toirt neart don bhàrdachd aig Khayyam ann am beachd MhicEacharn, agus b’e prìomh laigse bàrdachd na Gàidhlig nach robh i a’ ceasnachadh Nàduir, mar a bha a’ bhàrdachd aig Khayyam a’ dèanamh.

Ann a bhith a’ toirt breith air sgrìobhadair eile, tha am fear-breith buailteach an deagh chuid da inntinn fhèin a leigeil ris anns an sgrùdadh. Saoilidh mi gu bheil na tha MacEacharn ag ràdh mu Omar Khayyam a’ freagairt air fhèin ann an iomadh dòigh. Theireadh tu gur h-ann air obair fhèin a bha e a-mach anns a’ phìos a thagh mi às an aistidh. Bha co-chomann eadar am Persianach agus an Gàidheal seo, agus iad le chèile a’ rannsachadh nàdur na beatha.

Chaochail MacEacharn ann an Dùn Eideann air 18mh den Chèitein 1908. Bha am ficheadamh linn air ùr thòiseachadh, ’s mar a chaidh i air adhart, thàinig feallsanaich mar Kafka agus Sartre gu bhith a’ beachdachadh na bu doimhne air falamhachd agus neonitheachd na beatha. Bha freumhan na feallsanachd seo gu math sean, ge tà, agus bha i a’ tighinn am follais gu làidir ann an cuid a sgrìobhaidhean Beurla san naoidheamh linn deug. Ged a tha sinn an-diugh deònach a bhith a’ sealltainn air ais air an linn a dh’fhalbh mar àm socrach, suidhichte, chan ann mar sin a bha cùisean idir ann an inntinnean mòran dhaoine. Bha Coire Bhreacain na feallsanachd air ghoil dhaibh-san aig an robh sùil dhi. Agus b’e Dòmhnall MacEacharn aon dhiubh.

[Sanas]

[TD 283]

AN SGEILP LEABHRAICHEAN

Orain Ghaidhealach mu Bhliadhna Theàrlaich/<eng>Highland Songs of the Forty-Five<gai>, deas. le Iain Latharna Caimbeul. Comann Litreachas Gàidhlig na h-Alba. 1984. xxxvi + 347 dd. £9.75.

Is math gu bheil Comann Litreachas Gàidhlig na h-Alba (no <eng>The Scottish Gaelic Texts Society<gai>) an dèidh an leabhar iomraiteach seo a chur an clò às ùr. Thàinig e mach an toiseach nuair a bha an Comann sin gus a bhreith, o chionn leth-cheud bliadhna a-nis, agus anns na bliadhnachan sin tha an Comann Litreachais air obair mhòr a dhèanamh, a’ cur nar tairgse iomadh deasachadh grinn is coileanta air ar litreachas, agus tha rud math ri thighinn a dh’aithghearr cuideachd.

Agus faodar an aon rud a ràdh mu fhear-deasachaidh an leabhair a th’againn an seo. Bha drip is dealas is cur-leis ann an obair a’ Chaimbeulaich anns an leth-cheud bliadhna sin. ’Sann ag ionnsachadh na Gàidhlig a bha e aig an àm sin, is rinn e dha fhèin i, ’s e a’ sìor chur ris a’ chàrn de leabhraichean ’s de sgrìobhaidhean nas giorra. Chì duine sin glè shoilleir anns an Taisbeanadh a th’aig Leabharlann Nàiseanta na h-Alba an dràsda an Dun Eideann, de obair a’ Chaimbeulaich, cuide ri obair na

[TD 284]

[Sanasan]

[TD 285]

mnà aige, Mairead Fay Shaw, agus obair Fhrannsaidh Collinson.

’Sann fo stiùireadh an Ollaimh Iain Friseal ann an Oxford a ghabh an Caimbeulach os làimh an leabhar seo, agus tha e gu fialaidh a’ cur an cèill nam fiachan aige don Fhrisealach, nach do chuir mòran den eòlas mhòr a bh’aige fhèin ann an leabhraichean. Chuir an Caimbeulach roimhe cruinneachadh a dhèanamh de na dàin ’s na h-òrain Ghàidhlig a bhuineadh do bhliadhna Theàrlaich, ged nach eil iad air fad ann idir. Tha còig-deug ann de na dàin aig Alasdair Mac Mhaighstir Alasdair, trì le Iain Ruadh Stiùbhart is le Donnchadh Bàn, dhà le Rob Donn ’s le Uilleam Ros, agus aon an urra le Iain MacLachlainn, Aonghas MacDhòmhnaill, Nighean Aonghais Oig, Iain MacCodrum, Alasdair Camshron, Dùbhghall Ruadh Camshron, agus Iain Camshron. Tha na h-òrain air an deasachadh gu cùramach, ’s air an eadar-theangachadh, le iomradh air na fuinn agus air focail-iasaid, agus Foclair (no Faclair mar a theireamaid an-diugh).

Anns an deasachadh ùr seo, tha Roimh-ràdh às ùr, le beagan iomraidh air leabhraichean prìseil eachdraidh a thàinig a-mach bho bha a’ chiad deasachadh ann, agus ‘Ceartachdh agus Leasachadh (1984)’, fichead duilleag de seo, anns a bheil iomadh oriomag fheumail, air cainnt, air eadar-theangachadh nan òran, air gnothaichean eachdraidheil, agus air fuinn pàirt de na h-òrain. Ma tha ùidh agad anns na dàin seo, na bi às aonais an leabhair ùir seo.

Ruaraidh MacThòmais


<eng>Scottish Gaelic Studies<gai>, deas. le Dòmhnall MacAmhlaigh agus Colm O Baoill. Leabhar xiv, Pàirt 1 (Geamhradh 1983). 142 dd. Oilthigh Obair Dheadhain. £7.00.

Is math lethbhreac ùr fhaicinn den leabhar seo, a bhios a’ tighinn a-mach o àm gu àm, mar a theid a’ mhàileid a lìonadh. ’Se obair sgoileireachd a th’ann, ’s mar sin cha tig e a-rèir a h-uile càil. Ach nach math gu bheil a leithid againn, gu h-àraid anns na làithean caola a thàinig air na h-Oilthighean fo bhinn Riaghaltas Thatcher.

O chionn grùnn bhliadhnachan a-nis, tha teagamh ga chur ann an dòighean-deasachaidh an t-seann laoich sin Alasdair MacIlleMhìcheil (no Cara Mhìcheil mar a bhiodh aig na seann daoine air, a-rèir ’s mar a chuala mi bho Iain Mac a’ Ghobhainn ’s e a’ cuimhneachadh air mar a bhiodh daoine ann an Uibhist-a-Tuath a’ bruidhinn air). ’Se an tulg bu tràithe ’s bu mhotha a chaidh ann, na sgrìobh Seumas Robasdan anns an dearbh iris seo ann an 1976, mar thoradh air an obair a bha e a’ dèanamh ann an Oilthigh Ghlaschu roimhn àm sin: b’e sin ‘<eng>Studies in Carmichael’s Carmina Gadelica<gai>’, SGS xii, 220-65. A-nis tha Alan Bruford a’ tilleadh chun a’ chuspair seo (ged nach eil e a’ toirt guth idir air Seumas Robasdan, gu h-iongantach). ’Se th’aige an seo’ ‘Deirdire’ <eng>and Alexander Carmichael’s

[TD 286]

[Sanasan]

[TD 287]

treatment of oral sources<gai>’, anns a bheil e a’ coimeas na sgeulachd, mar a chuireadh an clò i, ris an làmh-sgrìobhainn a rinneadh ann an 1872, ged nach e seo na notaichean a rinn MacIlleMhìcheil nuair a dh’èisd e ris an sgeulachd ann am Barraigh grùnn bhliadhnachan roimhn àm sin. Gu mì-fhortanach chan eil sgeul air na prìomh-notaichean sin, agus tha seo fìor a thaobh na mòr-chuid de na chruinnich MacIlleMhìcheil. Feumaidh teagamh a bhith nar n-inntinnean gun do sgriosadh iad, as bith carson no co leis. Tha Bruford a’ dèanamh gu math soilleir, co-dhiù, gun do ‘dheasaich’ am fear-cruinneachaidh an sgeulachd, agus uaireannan gun do chuir e pìosan rithe, ag atharrachadh blas agus dòigh-innsidh, ’s gan ‘àrdachadh’, a-rèir ’s mar a bha e a’ tuigsinn sin. Duilich ’s ga bheil an obair-millidh seo, feumar leantainn oirre.

Tha Colm O Baoill a’ dèanamh streath fheumail de na LSS Gàidhlig a bha ceangailte ri Cailean Caimbeul (1644–1726), ministear Ard Chatain, agus ri a shliochd. Tha Uilleam MacGillIosa a’ leantainn air le deasachadh nan dàn leis an Ridire Donnchadh Caimbeul (a fhuair bàs aig Flodden, 1513). Tha mòran de dhrabasdachd anns an fheadhainn a th’aige an turas seo. Bidh ar sùil ris an ath àireamh, anns am bi mìneachadh air na dòighean-deasachaidh aige, ’s a leithid sin. Agus bho Adam Watson tha cruinneachadh inntinneach de òrain Ghàidhlig bho Shiorrachd Obair Dheadhain, ann an Gàidhlig an àite sin, Tha cuideachd anns an àireamh seo iomraidhean air Gàidhlig taobh sear Siorrachd Rois agus Gàidhlig Chataibh, le Seòsamh Watson agus Nancy C. Dorian, agus sgrùdadh air leth-dusan leabhar.

R. McT.


<eng>Companion to Gaelic Scotland<gai>

Tha sinn glè dhuilich gun do dh’fhàgadh às, le tubaist clò, ainm an fhir-sgrùdaidh air an leabhar seo ann an Aireamh 126 de Ghairm. B’e am fear-sgrùdaidh an seann eòlach sin, Fionnlagh Iain MacDhòmhnaill. Gabhaidh e ar leisgeul: ’s ioma buatham a thug sinn le chèile.

Fear-deasachaidh.
