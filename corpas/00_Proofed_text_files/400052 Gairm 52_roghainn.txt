[TD 297]

Air an Spiris

CHAN fhada nis gus am bi na Còmhlanan Dràma a’ tòiseachadh ás ùr air dealbhan-cluiche uidheamachadh, agus bithidh dùil againn ri feasgar no dhà a chur seachad gu dòigheil gam faicinn ’s gan éisdeachd. Bithidh dùil againn. Co aige? Aig luchd-Gàidhlig Ghlaschu, agus is dòcha aig luchd-Gàidhlig Obair-Dheadhain agus Steòrnabhaigh agus Phort-righeadh agus corra àite eile. Bu mhór am beud nach tugte cothrom do luchd-Gàidhlig air feadh na Gaidhealtachd na dealbhan-cluiche ùra fhaicinn, ged nach eil e furasda dòigh fhaighinn air so a dhèanamh.

Chan eil an teagamh as lugha ann nach tug Féis Dràma Ghlaschu togail mhór do ’n dràma Ghàidhlig anns na naoi bliadhna a chaidh seachad. Thàinig a’ chluiche air adhart gu mór, maille ri dòighean foillseachaidh, agus leigeadh iomadh dealbh-chluich ùr ma sgaoil a bhiodh fhathast fo rùm mura bitheadh an cothrom a thug Féis Ghlaschu dhaibh. Tha e nise furasda talla a lìonadh an Glaschu air oidhcheannan na dràma. Bu mhath gu leanadh so, ach bu mhath cuideachd gu sgaoileadh an cothrom.

Tha telebhisean a nis a’ ruighinn móran de ’n Ghaidhealtachd, agus bhiodh e iomchuidh gum faicte dealbhan-cluiche Gàidhlig air telebhisean, ged nach biodh ann ach dha no trì sa’ bhliadhna. Bu mhath leinn ‘A’ Chuirt’, le Iain Mac a’ Ghobhainn, agus ‘Shoni’, le Fionnlagh MacLeòid, fhaicinn air an telebhisean am bliadhna fhéin.

Tha Riaghaltas Bhreatainn a’ toirt cuideachaidh do bhailtean agus do chòmhlanan a tha a’ strì ri oideachadh agus cur-seachad a chur an tairgse an t-sluaigh, agus tha an Riaghaltas air nochdadh cheana gu bheil deagh-rùn aca do ’n Ghaidhealtachd. Tha thìde ann a nis ar cinn a chur ri chéile, agus an rud a tha dhìth oirnn iarraidh gu duineil. Ma chuireas sinn ar comhairle ri Rùnaire na Stàit (Alba), is dòcha gun teid aige air dòigh a lorg air còmhlan dràma Ghàidhlig a chur air chois.


[TD 299]

BANAIS AN INNSE GALL, 1900
Le TORMOD MACLEOID, de shliochd IAIN UALLAICH

(Air a bhunachadh air sgrìobhadh am Beurla a rinn Seoni Chaluim Dhonnachaidh nach maireann, a chaidh gu ruig Montana, S.A.A., agus a chaith a bheatha ann an sin.)

SNA bailtean beaga riabhach taobh siar Eilean Leódhais bha mnathan maiseach agus fir chalma airidh air gràdh mnà. Bha réiteach ann agus pòsadh agus banais.

Bu mhithich leis na Leódhasaich banais a dhèanamh air am biodh biadh is deoch, farum is ceòl, cuireadh do na h-uile, eadar luchd dàimh is càirdean beag is mór, sean agus òg, le iomadh “Meal an Naidheachd” agus “Meal do Shlàinte.” Bhiodh duine bho gach taobh a’ ruith nan càirdean a’ toirt fios thun na bainnse.

Am faca tu riamh baile beag riabhach taobh siar Eilean Leódhais? Am baile tha ’m amharc tha a dhruim ris a’ Chuan a Siar. Sgrìobh Martainn mu dheidhinn ’na leabhar <eng>Description of the Western Isles<gai>, “Dun na trì stòir agus Teampul Eòin” agus Cill Sgàire.

Gu Deas a-mach am monadh tha corran bheannaibh am bun sgòth, a rinn a tumadh dh’ an fhairge. Tha a’ mhòinteach gu bun na beinne, fraoch is féith, allt is creagan, ’s mar a thubhairt am bàrd;

“Tha uisgeachan mìn a’ cìreadh fuiltean nan gleann
Bho bhilibh an fhraoich tha gaoir is farum nan allt.”

Eadar am baile is am muir tha an talamh àitich bho an tig bàrr le saothair; a’ slaodadh ’s a’ sgaoileadh feamainn cladaich agus todhar a’ chruidh, a’ ruamhar le spaid agus a’ tarraing le cliabh.

Tha rathad ùr an rìgh dol seachad air a’ bhaile ach tha a rathad fhéin aig a’ bhaile: rathad caol cruaidh clachach agus staran gu gach tigh: fosglan, tigh agus sabhal fo thughadh is fo shìoman mar a bha iad bho


[TD 300]

na ciadan a bhliadhnachan, far na thogadh òighean sgiamhach agus òigearan gaisgeil, a tha fhathast a’ leantainn modh agus gnàth a sinnsir. Bha an teine am meadhon an làir gun dol ás; bha a bhlàths air feadh an tighe.

’Sann a-mach tre an gheamhradh a bhiodh a’ réiteach agus am pòsadh. ’S anns an earrach a bhiodh obair an àitich. Tre an t-samhradh bha na fir agus na mnathan òga aig iasgach an sgadain. Anns an Fhoghar bha a’ bhuain agus togail a’ bhuntàta. B’ e an Geamhradh àm nam bainnsean.

Bha an duine an urra ris a’ phòsadh, an urra ris an teaghlach. San latha a bh’ ann cha robh cul-taic aig duine ’na shean aois ach a theaghlach fhéin. Bha earbs na h-aois ’nan gineal agus bha an gineal dìleas mar bu dual.

’Sann an uaigneas a bha an t-suirghe, air feadh na h-oidhche, agus b’ ann an uaigneas oidhche dhorch (a chum nach fhaict iad le gillean a bhiodh a-muigh a’ ruith na h-oidhche, na faict iad bha a sgial air feadh a’ bhaile, olc no math ’s gum biodh an oidhirp) a thigeadh an suirghiche leis a’ ghille-comhailteachd a dh’ iarraidh làmh a leannain le cead a h-athar agus a màthar.

Sud an dithis a-steach. Bha aithne aig na bha stigh air fàth an turais. Bha an gille comhailteachd a ghnàth faisg an dàimh do ’n t-suirghiche agus ’sann ris-san a bha an conaltradh an urra. Bha e deas-bhriathrach, agus modhail, seòlta.

Air dhaibh suidhe suas mu choinneamh an teine ages iad féin a shocrachadh gu stòlda thòisich an gille-comhailteachd gu ciùin urramach air innse aobhar an turais “Tha fios agaibhse fhir an tighe carson a thàinig sinne a-nochd. Tha an gille tha so ag iarraidh Màiri i do nighean gu pòsadh, agus is math tha fios agad nach eil a leithid a’ ghille so sa’ bhaile no san ath-bhaile. Chan eil aobhar dhòmhsa an còrr a ràdh.”

Bha am bodach deònach aonta a thabhairt ach bha tacan maille iomchaidh. An déidh greis thubhairt e gu sìtheil socrach. “Chan eil dad againn an aghaidh a’ ghille.” Thionndaidh e sin ri a nighean “Am beil thu féin deònach a Mhàiri?” Tha Màiri a’ fighe agus chrom i a ceann ag aontachadh.

Le solus lasaireach an teine chìte deàrrsadh a gruaidh agus loinneireachd nam bior-fighe luaineach. Bha i air a cur ris, car tiota, oir b’ e so an uair anns an tàinig an nì bha os ìosal am follais, na bha eatara féin agus a leannan. Teò-chridheach ’s gam bitheadh an gràdh, cha robh fios aig càch air gu so, ged a bhitheadh beachd làidir aig a


[TD 301]

màthair ann an cuid cha robh cinnt aig duine. Ach a nis an déidh dhi a h-aont a thabhairt, air là ar na mhàrach bha gach teanga sa’ bhaile air ghlag le naidheachd réitich Mhàiri Ruaidh agus Chaluim Fhionnlaigh.

Rèiteach

Dh’ fhaodadh an Rèiteach a bhith beag no mór: cho beag ’s nach bitheadh oirre ach an dà theaghlach no iadsan agus na dlùth-chàirdean, no cho mór ri banais fhéin; na càirdean gu léir, na h-eòlaich, biadh agus deoch, ceòl agus danns.

Deas-ghnàth neònach a bha san Rèiteach: seanna chleachdannan fhathast air an cumail air chois. Bha i fhéin agus a cinneadh air dara taobh a’ bhùird, agus esan le chinneadh air an taobh eile. Bha seann daoine mun a’ bhòrd a bha ’nan òige iad féin a’ dèanamh an uisge-bheath gus an tàinig na géidsearan thairis am monadh a’ bristeadh nam poitean-dubha, creachadh nan tighean-stalla agus dhan cur ’na smùid. Bha daoine òg ann ’nam péitean mór agus neapaigin sìoda mu ’n amhaich, agus clann-nighean sgiobalta, an dosan an àrda agus ciudha chruinn an cùl a’ chinn, na sùilean blàth beòthail agus an teanga deas.

Tha an gille-comhailteachd a’ labhairt: “Am beil neach air bith an làthair a tha cur an aghaidh na Rèitich?” Cha robh neach, ach b’ fheàirrd a’ chuideachd fealla-dhà. “Tha mise,” arsa fear “a’ cur an aghaidh na Rèitich, ’s fhada bho gheall i dhòmhsa, mhionnaich i ’s bhòidich i . . . .” “Thusa,” thubhairt an gille-comhailteachd. “Cha shuidheadh i an aon taobh tighe riut, cha shealladh i riut thar a guaille. Eadar thu féin!”

An Tochradh

Bha an sin gach taobh dh’ an a’ bhòrd a-mach air cho gnìomhach foghainnteach ’s bha iad fhéin. Theireadh fear de chàirdean Chaluim “’Se latha mór a th’ ann dhuibhse an diugh.” Ach bha cuideachd Mháiri a cheart cho dian air treubhantas an daoine fhéin a mholadh.

Thigeadh a’ chùis an sin gu bhith cnuasachd agus a’ conaltradh air an Tochradh, measg gnothachan cudthromach eile a bha an gnàth an cois na Rèitich.

B’ e dleasdanas a’ ghille-chomhailteachd a’ cheist a chur. B’ e dleasdanas athair Mhàiri an Tochradh ainmeachadh. Mar eisimpleir: Cóig chaoraich a bha cheana air ainmeachas Mhàiri, agus a’ bhó dhonn. Bhitheadh tuilleadh ann nach ligte leas ainmeachadh.


[TD 302]

[Sanas]


[TD 303]

An Car-Làimh

Dhèante a nis an gnìomh a bha crùnadh na Rèitich: an Car-Làimh. Sheasadh Calum agus Màiri mu choinneamh a chéile. Tha Calum a’ tairgse do Mhàiri glainne uisge-beath, làn gu bil. Gabhaidh Màiri a’ ghlainne agus cuiridh i air slàinte Chaluim, gu banail beusach agus bheir i a’ ghlainne dhà air ais. Olaidh Calum deoch-shlàinte Mhàiri agus gabhaidh iad a chéile air làimh, ise màlda ciùin agus esan seasmhach duineil agus ann an sin ann am fianuis na cuideachd geallaidh iad a bhith dìleas da chéile . . . .

A’ Bhanais

Ce-la-deug, fichead latha, no mìos an déidh na rèitich ’sann a bhios a’ Bhanais. Cha bhi duine anns a’ bhaile ach beag nach fhaigheadh fios chun na bainnse; dàimhean agus càirdean agus luchd eòlais á bailtean eile, bha an cuireadh thucasan cuideachd.

Bha ullachadh mór ri dhèanamh eadar biadh agus deoch dha na bha tighinn a dhaoine: ach bha làmhan luchd cuideachaidh lìomnhor. Mharbht mult no dhà agus thigeadh na cearcan, beò agus marbh ’na ficheadan. Spìont na cearcan ann an tigh nàbaidh, bhruicheadh cuid an sin agus cuid anns na praisean móra a bha mu ’n teine an tigh na bainnse; grìosach dhearg a’ cumail teas ri prais-dhath no dhà no trì làn brot agus feòil.

Ceòl

Cha do dh’ fhàg an eaglais ach glé bheag dhe na h-iomadh fearas chuideachd faoin agus dibhearsan a bha measg an t-sluaigh. Tha seann eachdraidh an eilein a’ toirt fianuis air déidh an t-sluaigh air ceòl agus danns. Tha teaghlaichean fhathast ann ris an abarar “Na Fìdhleirean” agus teaghlaichean ris an abarar, “Na Pìobairean,” ach chan eile duine beò aig a bheil cuimhne air fidheall no pìob-chiùil a-measg nan teaghlaichean air am beil an t-ainm.

A-measg nan teaghlaichean air am beil an t-ainm bhristeadh gach pìob, loisgeadh gach fidheall mar innealan leis an t-Sàtan . . . . ach tha a’ “Chomhailteachd” no an “Triall-Bainnse” air a cheadachadh fhathast (1900).

A’ Chomhailteachd

Air toiseach na comhailteachd theid an gille-comhailteachd le bean na bainnse. An sin fear na bainnse agus a’ bhean-chomhailteachd agus


[TD 304]

ga leantainn triall de ghillean agus de chlann-nighean a tha an dùil la-eigin iad fhéin a bhith air toiseach comhailteachd.

B’ e sud a’ chuideachd aighearach, gach neach ’na ùr-éideadh toirt ceum sunndach air druim an rothaid mhóir. Bratach bhàn de neipigean air slat ri tobhta nan tighean, seann saighdear a’ bragadaich le seanna ghunna, a’ chlann bheag ag éigheach ’s na coin a’ comhartaich. Cóig mìle chun na h-eaglais. Cha bu bheag an astar sin, ach bha cas na h-òige siùbhlach ’s an aimsir fonnar. San dol seachad air na bailtean a bha cois an rothaid, chìte grunnan fhear a’ cumail taic ri cruach mhònach ’s na balaich òga stigeadh chon an earball na comhailteachd.

Am Pòsadh

B’e deas-ghnàth dùrachdach, cudthromach, neulach bha sa’ phòsadh, ma bha am ministear cogaiseach, diadhaidh, le eagal Dé, le eagal Latha Bhreitheanais agus fad, buan, bithbhuantachd na Sìorruidheachd ’na shealladh. Theireadh am bàrd “’s uallach aotrom gaol is òige.” Cha robh guth aig a’ mhinistear air gaol is òige no ceòl no danns. Cha tigeadh ás da a’ chàraid a phòsadh gun sgrìob earalaich a chur a-mach: “Fiach thusa a Chaluim nach tig thu dhachaidh bho ’n iasgach gun sgillinn ruadh air do shiubhal. Thoir an aire nach caith thu do chuid airgid san tigh-osd agus do bhean lom luirmeachd aig tigh gun bhiadh gun aodach.” “Agus thusa a Mhàiri, nuair a thig Calum dhachaidh fliuch acrach bho ’n a’ mhòintich, fiach nach bi a’ chagailt fuar, agus a bhean air chéilidh.”

Bha a nis am pòsadh ceangailt o ’n chléir agus b’ iad am fear agus a’ bhean a bh’ air toiseach na comhailteachd. Bha am baile air ghorra-biod a’ feitheamh gu faicte a’ chomhailteachd a’ tighinn air fàire. Chaidh an éigh an àrda, “Sud iad air a’ mhullach.” ’Sann a nis a bha ghleadhraich ann: iolach na comhailteachd a’ freagairt iolach na bha a’ feitheamh. Dh’ éigh na bodaich àrd an clagainn ’s bha a’ chlann bheag ag éigheach. Cha robh guth ach “fàilte,” “slàinte,” “furan agus furmailt” bho gach tigh san dol seachad, bha a’ ghlaodh chàirdeil ’nan coinneamh agus cha bu lugha càirdeas éigh bhàidheil na comhailteachd.

Tigh na Bainnse

Tre ’n fheasgar fhads a tha na càirdean a’ tionaladh gu tigh na bainnse bheir sinne sùil air an tigh, air a chumadh ’s air a thogail.


[TD 305]

Iosal, fada, fo thughadh de bhunan an eòrna ’s fo shìoman fraoich le acraichean leaca. Bha an balla dùbailte seasmhach sia troighean a thiughad de chlachan nach fhaca òrd no teine ach mar a chaidh an dùsgadh.

Air dol a-steach tre ’n fhosglan dh’ an tigh còmhnaidh, bha an tallan bhàrr na starsaich agus an sin na daoine mu ’n teine, teine mór mònach le lasair geal suas mu phrais trì-chasach croicht air slabhraidh. Bha séis ri balla, ri balla eile stùil agus drasair agus cist no dhà. Bha calbh fiodha eadar thu agus uachdar an tighe.

Rè dorchadas na h-oidhche b’e fàd beò ás an teine air seanna chorran an lòchran. ’S iomadh sloc fhliuch air an deacha seachad le solus an fhòid. Muigh mu ’n dorus bha gràisg a bhalaich bheaga a’ bhaile ach b’ ann a-stigh a bha am bruthadh agus am mùthach.

Nam b’ e neach inbheach a thigeadh: am maighstir-sgoile no nighean a’ mhinisteir dheigheadh an treòrachadh suas a dh’ uachdair an tighe, gu bòrd urramach ullaichte nan uaisle seachad air na bha de phraisean brot mu’n teine; praisean cho mór re prais-dhath. Bha, uair, bean nam praisean ann, ghabh i fhéin an daorach, agus bha i cur nan cearcan gun spìonadh dh’ an a’ phrais bhrot.

Mur bu tu ach fear san t-sreath, sìos leat dh’ an t-sabhal far an robh suidheachanan fiodha ris gach balla, bòrd sa’ mheadhon sgeadaichte le aodach geal air an robh aran, brot agus feòil: gu leòr agus ri sheachnadh. Cha robh duine a’ suidhe aig bòrd nach spàrrte glainne ’na dhorn—fear an déidh fear—chuireadh e air slàinte na cuideachd; “bho bhalla gu balla,” agus “air slàinte na càraid òig.” Bhiodh bòrd na clainne bige an toiseach na h-oidhche.

Bha “Bòrd a’ Bhréid” air dol á cleachdadh. B ’e “Bòrd a’ Bhréid” bòrd aig an suidheadh bean na bainnse le a céile a’ cur urram air a’ chuideachd. B’ e am “bréid” de lìon, de shròl no de shìoda, éide-cinn bean na bainnse. B’ e am bréid suaicheantas a’ phòsaidh, gus an do chuir an currag geal air a dheagh iarnaigeadh am bréid á fasan.

Aig “bòrd a’ bhréid”
le d’ chéile pòsda
Meal a’ naidheachd.
Aig “bòrd a’ bhréid”
a b’ éibhinn còmhlan
Meal a’ naidheachd.

Nuair a bhiodh a’ mhórchuid air an riarachadh le biadh is deoch, steach leotha dh’ an t-sabhal dhannsa—sabhal nàbaidh ’s math’id.


[TD 306]

Cha b’e lùchairt an ùrlair chòmhnaird a bh’ ann. Dh’ fhàg buailtean na sùist sloc a sud ’s a so, ach dé dh’ an a sin, nach robh na casan òg eutrom gu leum thairis.

Ma bha melódian ann bu mhath sin. Mur a bitheadh, ghobhadh sreath chaileagan port; dhannsadh iad co-dhiù:

“A Mhàiri Iain ’ic Dhol’ ic’ an
’s Chailein Mhurchaidh Fìdhleir (trì uairean)
“A Mhàiri Iain ’ic Dhol ’ic ’an
nach téid thu tre ’n an ruìdhle.”

Agus th’ abair thusa danns le nighean donn an t-sùgraidh. Bhiodh fallas orr’ ’s cha sguireadh iad.

Bha pìobairean ann bho chionn fhada an t-saoghail agus fìdhleirean a thigeadh air chuairt ann an dùbhlachd reòte a’ gheamhraidh, nuair a shéideadh gaoth tuath nam fuar fhrasan ’s a chìte siaban na mara ’na smùid air sgiathan na gaoith. Thogadh na fir-ciùil port flathail freagarrach an co-sheirm ri onfhadh na fairge air na garbh chreagan àrd ’s ri sùghadh nan tonn air an lom chladach mìn.

Banais

Bha pìobairean ann bho chionn fhada agus fìdhleirean, fir-ciùil a thogadh inntinn an t-sluaigh le ’n ceòl gu subhachas is sùgradh ach thàinig latha sam b’ fheudar aghaidh bhrònach fhada chur air nithean sìorruidh agus faoineas an t-saoghail a chur air cùl, a dheòin no dh’ aindeoin.

Ach inneal ciùil ann no ás fhads a bha a’ bhanais ann b’e banais i: ith agus òl agus danns fad na h-oidhche.

Aig uair freagarrach, mu dheireadh oidhche, bha e ’na chleachdadh bean na bainnse a “chur air leabaidh”. B’ e so obair nam ban-òg. Shuidheadh bean na bainnse air bòrd-slios na leapa. Rùisgeadh a’ bhean-comhailteachd bean na bainnse. Bha gach trusgan ga thilgeadh thar a guaille, agus ma b’ fhìor an te air an tuiteadh am blàth-fhleasg no a’ chiad bile aodaich, b’ ise an ath-thè a phòsadh. Theicheadh na mnathan òga a’ fàgail bean na bainnse ’na h-aonar.

Thigeadh na fir an sin le fear na bainnse agus rùisgeadh esan mar an ceudna agus thilgeadh a chuid aodaich air feadh an tighe. Dh’ fhàgadh an sin a’ chàraid òg le a chéile, air an leabaidh phòsd.

Banais Tighe

Air là ar na mhàrach no air latha eile freagarrach chruinnicheadh na seann daoine agus eòlaich aig nach robh cothrom tighinn roimhe


[TD 307]

agus bhiodh latha mór eile ann le biadh agus deoch agus “air do shlàinte; “air do dheagh shlàinte” agus “air slàinte na càraid òig.”

Circigeadh

Air an t-Sàbaint an déidh na bainnse b’ àbhaist do ’n chàraid phòsd, an gille-comhailteachd agus a’ bhean-chomhailteachd dol ’nam buidheann dh’ an eaglais. B’ e so “AN CIRCIGEADH.” Bha an gille-comhailteachd air toiseach agus an sin fear na bainnse, sin a’ bhean agus air deireadh, a’ bhean-chomhailteachd.

Sheasadh an gille aig ceann an t-suidheachain. Leigeadh e steach dh’ an t-suidheachan an toiseach am fear, sin a’ bhean, sin a’ bhean-chomhailteachd, agus an sin shuidheadh e féin a-steach. San dol a-mach ás an t-suidheachan agus ás an eaglais, bha an gille-comhailteachd air toiseach, sin a’ bhean-chomhailteachd, sin a’ bhean agus mu dheireadh am fear.

Air a’ Chircigeadh cha robh cothrom aig neach labhairt ris a’ chàraid gun cead iarraidh ro-làimh air a’ ghille-comhailteachd.

Bha a’ chàraid òg a’ cur seachad mìos nam pòg mar a b’ fheàrr a dh’ fhaodadh iad, agus a’ caitheamh bliadhna no dhà ann an taobh tigh dhuine eile, mun togte tigh ùr dhaibh.


FIATH

Le DOMHNALL R. MOIREASDAN
(Scalpaigh na Hearadh)

Bhàsaidh a’ ghaoth,
thuit i air an raoin marbh,
tha clos an diugh sgaoilt
tha fois air tighinn air craos na fairg’,
an Samhradh fo bhraon,
tha coisir nan craobh gun mheirg,
tosdachd ro-naomh ’na laigh air
fraoch an leirg,
suaimhneas ro-chaomh ann
an uaigneas an aog-shàimh bhailbh,
blàthan is fraoch tairis gun ghaoid fo sheilbh,
maitheasan faoil, taitneach air saoghal coirbht?


[TD 313]

NA LAPPAICH
Le TORMOD BURNS

THA cànan nan Lappach glé eadar-dhealaichte bho chànain eile air bith san Eòrpa. Tha i an dàimh ri cànan nam Finneach agus ri cànan nan Ungarach, ach chan eil na Lappaich fhéin an dàimh ris na Finnich no ris na h-Ungaraich, oir tha iad air tighinn bho thaobh tuath Asia bho chionn móran linntean.

Ged a tha àireamh nan Lappach an diugh mu 31.000 a-mhàin, tha an àireamh dhiubh aig a bheil a’ chànan Lappach nas lugha na sin, agus tha i dol an lughad bho bhliadhna gu bliadhna, oir tha na Lappaich a’ gabhail cainnt an coimhearsnach, mar a tha Gaidheil na h-Alba gabhail cainnt nan Sasunnach. Ach, mar anns a’ Ghaidhealtachd cuideachd, tha na Lappaich a’ faicinn a nis gu bheil e cudthromach an cànan a chumail beò, oir tha oighreachd an t-sluaigh ri faighinn innte.

Ach tha doirbheachdan móra aig na Lappaich, a chionn ’s nach eil an cànan aonaichte—tha trì dòighean-labhairt aca—agus cha bhiodh Lappach bho ’n taobh-tuath a’ tuigsinn na bha Lappach bho ’n taobh-deas ag ràdh ris ach a-mhàin le cruadal mór.

A thuilleadh air sin, chan eil na Lappaich ag àiteachadh ann an aon stàit. Tha iad ri faighinn air feadh taobh tuath Lochlainn. Tha 19.000 dhiubh ag àiteachadh ann an Norbhaigh, agus tha 2.500 dhiubh ann an Suómi, 7.500 anns an t-Suain, agus 2.000 air Ceann-tìre Kola ann an Dùthaich nan Soibheat Aonaichte.

Chì sibh bho na tha mi air sgrìobhadh cheana, nach eil e furasda cultùr nan Lappach a dhìonadh agus a ghleidheadh. Anns a’ chiad àite, chan eil móran diubh ann, agus tha an tìr far an àitich iad cho farsaing, agus a thuilleadh air sin, tha crìochan-stàite gan dealachadh


[TD 314]

bho chéile. Agus tha doirbheachd eile ann cuideachd, agus theagamh gu bheil i nas cudthromaiche: tha a’ chuid as mò de na Lappaich ’nam falbhanaich, agus mar sin tha oilean na cloinne glé dhuilich.

Is urrainn sinn na Lappaich a dhealachadh an trì roinnean a réir an ceàirde: Lappaich na mara, Lappaich nan aibhnichean, agus Lappaich nam beann.

Tha Lappaich na mara ag àiteachadh ann an Norbhaigh ri taobh na mara, far am bheil iad ag obair mar thuathanaich agus mar iasgairean; tha fearann, bó agus beagan chearcan aig gach teaghlach. Tha

[Mapa]


[TD 315]

na Lappaich so air an coimeasgadh le an coimhearsnaich Norbhaghach, agus tha an cànan agus am beul-aithris cheana air chall.

Tha Lappaich nan aibhnichean ag àiteachadh anns an t-Suain agus ann an Norbhaigh anns na gleanntan ri taobh nan aibhnichean móra, far am bheil iad ag obair mar thuathanaich. Ach chan eil iad cho soirbheasach ri ’m bràithrean tha còmhnaidh ri taobh na mara, a chionn ’s nach eil an tìr cho torrach, agus tha na Lappaich so ag iasgach anns na h-aibhnichean agus a’ snaidheadh chraobhan anns na frìthean, a chum agus gun coisinn iad an aran. Ach tha cuid na roinne so de na Lappaich a’ cumail an cànain agus am beul-aithris beò, oir cha tachair an coimhearsnaich Norbhaghach no Suaineach gu tric orra.

Gu nàdurra, is e Lappaich nam beann a chumas an cànan beò, oir tha iad ag àiteachadh air monaidhean taobh tuath Lochlainn, fada bho bhailtean nan Norbhaghach, nan Suaineach agus nam Finneach. Tha iad ’nam falbhanaich; tha greigh dhamh <eng>(reindeer)<gai> aig gach teaghlach. Chan eil an tìr torrach, agus is còir do gach teaghlach mu dà cheud damh a bhith aige, oir cho math ri am biadh, thig éideadh nan Lappach bho sheicheannan nan damh. Leanaidh na Lappaich an daimh, agus tha iad ag àiteachadh ann am pubullan aig taobh an greighe. Anns an t-samhradh ionaltraidh na daimh anns na h-àirighean air taobh nam beann, ach ré àm a’ gheamhraidh thig iad sìos bho na beanntan.

Ach tha caochladh mór a’ tighinn air beatha nan Lappach. Mar eiseimpleir, coisnidh iad móran airgid an diugh bho luchd-turais le bhith dèanamh <eng>‘souvenirs’<gai> bho adhaircean agus bho sheicheannan an daimh. Agus ged a tha pubullan aca fhathast, tha iad air tighean a thogail anns na gleanntan agus air taobh nam beann, agus mar sin tha gach baile beag aca falamh ré lethbhliadhna. Agus théid an sgoil còmhla ris na greighean, agus gheibh clann nan Lappach an teagasg an diugh ’nan cànain mhàtharail. Tha aoigheachd nan Lappach ainmeil air feadh na h-Eòrpa, mar a tha aoigheachd nan Gaidheal cuideachd, agus tha mi cinnteach gum fàn i beò, ged a chaochlas dòigh-beatha nan Lappach bho bheatha nan àirighean gu beatha nam bailtean.

Tha dòigh-beatha nan Lappach a tha ri faighinn air Ceann-tìre Kola ann an Dùthaich na Soibheat Aonaichte glé eadar-dhealaichte bho dhòigh-beatha nan Lappach eile, a chionn ’s gu bheil iad uile ag àiteachadh agus ag obair anns na ‘kolkhozy’ <eng>(collective firms)<gai>—ach tha sgoiltean anns na ‘kolkhozy’ a’ teagasg na cloinne ’nan cànain fhéin, agus tha Lappaich na Kola glé àrdanach gur Lappaich iad, agus cumaidh iad an oighreachd beò.


[TD 316]

DIOGHLUM BHO ACHAIDHEAN NA BARDACHD (2)
Le Tormod Domhnallach

Bu mhór am beud gun chailleadh a h-uile duanag a rinn Mairi Nighean Alasdair Ruaidh, bana-bhàrd Thròndarnais. Faodaidh gun do chuireadh a dàin ann an neo-shuim a chionn ’s nach robh iad ga meas cho buadhmhor ri obair bean a h-ainme ann an Dun-Bheagan. Biodh sin mar a bhiodh e, chan urrainn sinn gun a bhith gan ionndrain.

Ta cuid de òrain ann air am bheil dà dhèanamh, sin ri ràdh, ghabh bàrd eile an aon chuspair, an aon fhonn, ’s an aon chaoin, is rinn e deilbh ùr dha féin air. Sud mar a thachair do ’n òran thaitneach—“Ta mo bhreacan-sa fo ’n dìle.” Is e am Maor Beag a bha ann an Cille Mo-Luag, a rinn an t-òran mar a ta e air a sheinn an diugh anns an Eilein Sgitheanach. ’Se saighdear a mhuinntir Gleann Lòchaidh a chuir a’ chiad fhear ri chéile.

Nach math a chaidh Armchul Dòmhnallach ri Oran Ghleann Uige. Saoilidh mi nach do dhùisg ionndrain no gaol dùthcha a riamh ealaidh as grinne. Ta móran cheithreamhan innte bho am bheil mi a’ taghadh cóig:

Sud an gleann as bòidhche sealladh
Ann am maduinn cheòthar,
Bidh caoraich dhubha, bhàna, ghlasa
’S cuid dhiubh tarraing brògach;
Gach làir le searrach, ’m bonn gach bealaich,
Mach ri srath na lòintean,
’S a dh’ aindeoin gaillionn no fuachd earraich,
Chan iarr mart ann cròthadh.

’S iomadh caileag bhòidheach, chuimir
Bhios ’na suidhe aig cuidhle,
Snìomh nan rolag, seinn nan luinneag,


[TD 317]

Bidh gach tuireadh binn dhi;
Bidh snàithn’ as bòidhche ruith tre meòirean
Cothrom còmhnard sìnidh,
’S bidh falt ’na chuaich os cionn a cluais
Ga thogail suas sna cìrean.

Nuair thig an geamhradh ’s àm nam bainnsean
Gheibh sinn dràm na Tòisigheachd,
Bidh nollag chridheil aig clann nighean
’S aig na gillean òga;
Bidh mnathan féin a’ ruith ’s a’ leum,
Is cuid dhiubh ’g éigheach òrain,
Bidh stòp aig bodaich anns an fhodar,
’S sogan orra a’ stòiridh.

Bidh iomadh sgeul mu ’n là a bhà
Aig bodaich làidir, cheanna-ghlas,
B’ e sud na seòid nuair bha iad òg
Ag iomairt bhó feadh gharbhlach;
Gum biodh iad tric san Eaglais Bhric
Ag iomain chraoidh is mheanbh spréidh,
Cha rachadh bròg a chur mu spòig
Gun ruigte an ceò bho ’n dh’ fhalbh iad.

Fhir a shiùbhlas null do ’n dùthaich
’Sann bho Uige dh’ fhalbh mi;
Bheir mo shoraidh-sa g’ an ionnsaigh
Chosgas crùn de dh’ airgead,
Innis do Sheoc anns an Dùradh
Co-dhùnadh mo sheanachais,
Gu bheil mi ’n dùil gu faic mi thu
Mus téid an ùir air Armchul.

A rèir coltais, bu mharaiche am bàrd. Ann an aon eile de na roinn bhòidich e n’ar a thilleadh esan dhachaidh ás a’ Ghréig gun rachadh na féidh fhògradh ás Bràighe Uige.

Gu bhith tighinn nas faisge air ar là féin, bu mhiann leam tarraing a thoirt air duanag a rinn Màiri Mhór nan Oran, nach deach a riamh ann an clò, ’se sin “Ho ró ro mar dh’ fhàg mi.”


[TD 318]

Chuir Uilleam MacCoinnich, maigh’stear-sgoile Bhaltois, fios-dealain, no mar a thuirt i féin, “fios na h-inid,” thuice g’a cuireadh gu oidhche-chiùil ann am Bhaltos, Bràighe an Taobh Sear. Bha Màiri a’ fuireach faisg air Sgèabost, aig an àm, ’na dachaidh féin, bothan beag Ceann na Coille, agus do bhrìgh ’s nach robh rathad Sgorabreac air fhosgladh gus teann air deich-bliadhna-fichead an déidh sud, is ann timcheall Uige, taobh an iar a’ mhonaidh a ghabh i, oir is e sin an aon rathad-mór air am faigheadh neach Staphan a ruigheachd le uidheam ghiùlain.

’Se oidhche fhiadhaich a bha ann mu Inid (toiseach an earraich) dlùth air trì-fichead bliadhna ’s a deich air ais. Is beag a chuireadh gaillionn air Màiri agus a deagh chàirdean roimpe nuair a bhrist i an t-slighe aiteal goirid, an toiseach ann an Uige, agus a rithist an tigh-òsda Steinnseil.

Mu dheireadh thall ràinig a’ bhana-bhàrd sgoil Bhaltois far an robh an cruinneachadh aighearach ga feitheamh.

Bha an tigh air a lasadh suas le soluis bhoillsgeant’. Sheas Màiri tacan taobh a-muigh an doruis, far an do ghabh i duan Challuinn. Cha bu luaithe bha i deis na dh’ fhosgladh an dorus agus abair gun d’ fhuair ise fàilte bho gach sean is òg an làthair. An ceann trì latha, rinn Màiri Mhór ceithreamhan mu a turas, a sheinn i mun do dh’ fhàg i an Taobh Sear:

Ho ró ro mar dh’ fhàg mi
A choimhead air mo chàirdean,
Taobh an ear na dùthcha,
’S air thùr do ’n Loneàrna.

Thàinig fios na h-Inid
Agus cha robh mionaid dàil ann,
Thog mi orm do Uige
’S na siùil ri mo bhàta
Ho ró ro mar dh’ fhàg mi.

Nuair ràinig mi Uige
Bu shunndach a bhà sinn;
Dh’ òl sinn làn na cuaich
Chuir fuachd ás ar cnàmhan.
Ho ró ro mar dh’ fhàg mi.


[TD 319]

Nuair ràinig mi Steinnseal
Bu choibhneil a bhà iad;
Mun d’ fhuair sinn air dòigh
Gun robh ’n tròdag air Màiri!
Ho ró ro mar dh’ fhàg mi.

Nuair ràinig mi Bhaltos
’S an sud bha ’n caisteal àlainn,
Gun d’ rinn mo chridhe sòlas
Ri Seònaid ’s ri cuid phàisdean.
Ho ró ro mar dh’ fhàg mi.

Thàinig sannt duilisg orm
Nuair chunnaic mi muir-tràigh ann;
Gus mo mhiann a chasg
’Sann chaidh am posta ’n tràigh dhomh.
Ho ró ro mar dh’ fhàg mi.

Is e fìor sheann chleachdadh Gaidhealach a bha ann duan a ghabhail air taobh a-muigh an doruis, nuair a bhiodh neach a’ tighinn a thadhal air caraid no air coigreach. Ta an cleachdadh fathast aca an corra àite de Eirinn.

Cha b’ ann gun aobhar a dh’ éirich gnàths’ coitcheann sam bith. Ta breithneachadh domhain aig an fhear so, a bhuineas do shaobh-chràbhadh mhìltean bliadhna roimh an diugh, ach air dhomh a mhìneachadh an àite eile chan abair mi an còrr mu dhéidh an dràsda.

Is iomadh neach air an do bhuilicheadh làn chomasan bàrdachd, nach robh idir math air seinn, gidheadh dheanadh Màiri an dà chuid gu sàr mhath. Cha robh guth aig boireannach eile de a leithid a lìonadh talla aibheiseach an Naoimh Anndra, an Glaschu, n’ ar a bha a’ bhana-bhàrd aig feabhas a neirt. Bha a guth an dà chuid làidir, ceòlmhor agus thubhairt daoine grunndail, eòlach, rium nach cual iad riamh a samhail air ùrlar-àrd na lùchairt ud.

Dh’ fhàs Màiri tinn is i ann an tigh mo bhana-charaid a’ bhean-phòsda Mairrearad NicIllebhràth, shìos fo bhruthach na lamraig, am Port Righeadh, air an t-seachdamh là de chiad mhìos a’ gheamhraidh, 1898. Beagan mhionaidean mun tug i suas an deò, sheinn i dà òran bhriagha Ghàidhlig. Ta i an tiodhlacadh maille ri a céile Isaac Mac a’ Phearsain, am baile Inbhirnis, chan ann an Tom na h-Iùbhraich, ach anns an t-seann chladh aig Sràid Academy.


[TD 320]

Cabhag ann no ás, chan urrainn mi dol seachad air an àit’ adhlaic uair sam bith gun seasamh a chuimhneachadh air Màiri a ta an siod air cnàmh fo ’n fhòd.

Bha a’ bhan-bhàrd measail aig ìslean agus aig uaislean. Cha robh dorus anns an Eilean Sgitheanach nach robh fosgailte dhi no dachaidh anns nach robh an fhàilte roimpe blàth, geanail, agus mheasadh an fheadhainn a b’ àirde inbhe e ’na urram a bhith ’na comunn.

Air aon de chruinnichean bliadhnail Eilein a’ Cheò, thachair do Mhàiri a bhith ’na suidhe gu h-ìseal a-measg a’ mhór shluaigh ann an talla a Naoimh Anndra. Cho luath ’s a mhothaich an fheadhainn a bh’ air an ùrlar-àrd gun robh i an làthair, cha robh neach nach robh air bhioran airson òran no dhà fhaotainn bhuaipe. Air ball theàrnaich fear-na-cathrach, aon de àrd mhorairean na h-Alba, ràinig e suidheachan Màiri, chuir e a làmh ’na h-achlais agus threòraich e suas i far an do rinn e àite dhi ri a thaobh féin.

Air an làimh eile, gheibheadh Màiri Mhór a cheart uiread de thoil-inntinn, mur am faigheadh barrachd, ann a bhith suidhe sìos an cois an teine ann am bothan a’ chroiteir, a’ gabhail diathad de bhuntàta agus sgadan, maille ri a càirdean, ach chan fhulaingeadh i do bhean an tighe an sgadan aice-se a chur air trinnsear. Dheanadh a’ bhan-bhàrd air cùil-na-mòna, bheireadh i ás an sin fàd tioram air an robh i a’ cur an sgadain, mar anns an t-seann aimsir. Ann an sealladh Màiri, cha robh anns na trinnsearan ach fasan gallda. Chreidinn gum bheil blas an sgadain cus nas feàrr air an fhàd mòna!

Air dhi a bhith an làthair uair aig cuirm ann am measg uaislean, bhuinig a’ bhan-bhàrd a’ chiad duais ann an aon de na cleasan a chuireadh air bhonn airson ceòl-gàire.

Chaidh uighean a ghoil agus chuireadh ugh, gun spàin gun sgian, an làimh gach aoin, maille ri caob de aran corca. An neach bu luaithe a dh’ itheadh an ugh, b’ esan, no ise, a dhleasadh an duais, rud nach robh soirbh a dhèanamh ás aonais nì a bhristeadh am plaosg.

Rug Màiri air a ugh féin, phrann i an ceann aige ri sròn a bròige, chreim i am plaosg bharr a’ chinn sin le a h-ìnean, rinn i feum spàin le oisean bhioraich de ’n aran chorca is chaidh an ugh á sealladh mun d’ fhuair aon de chàch seòl air an cuid féin a bhlasad.

Cha b’ e aon òran a rinn Màiri Mhór ré a cuairt air an Taobh Sear. Air an rathad dhachaidh, thadhail i ann an Sarstal, baile a bhuineadh anns an àm ud do Mhaigh’stear Stiùbhart, uachdaran aig an robh


[TD 321]

móran fearainn anns an Eilein Sgitheanach, an Eileanan na Hearadh, agus anns an Eilein Dhubh.

B’ i Lecsa NicRath, no Lecsa Rig, mar a theirte rithe, té a bhuineadh do Chinntàile, a bu shùil-dhìleas <eng>(housekeeper)<gai> do ’n Stiùbhartach, an toiseach ann an Sarstal, agus an déidh sin an Rig; boireannach còir, tlachdmhor, do ’n tug muinntir an Taobh Sear spéis nach bu bheag. Fhuair a’ bhan-bhàrd gabhail rithe gu coibhneil, suilbhir, nì a rinn i fhoillseachadh anns na h-earrannan a leanas air am bheil caoin air leith briagha:

Fonn
Ho ri ’s mór mo luaidh ort,
Nighean donn na buaile.
Ho ri ’s mór mo luaidh ort.

Lecsa, an nighean ann an Sarstal,
Chan eil gart no gruaim oirre.
Ho ri ’s mór mo luaidh ort,
Nighean donn na buaile.
Ho ri ’s mór mo luaidh ort.

Dh’ fhaighneachd mi dhi h-ainm sa’ Ghàidhlig,
’S ciùin an fhàilt’ a fhuair mi.
Ho ri ’s mi mór mo luaidh ort,
Nighean donn na buaile.
Ho ri ’s mi mór mo luaidh ort.

Ta mi Chlann MhicRath Chinntàile,
Sìol nan sàr dhaoin’ uaisle,
Ho ri ’s mór mo luaidh ort,
Nighean donn na buaile.
Ho ri ’s mór mo luaidh ort.

Cha deach an duanag cheudna a chlò-bhualadh gu so.

Ta gu leòr de ’n bheachd gur e na dh’ fhuiling Màiri Mhór de àmhghar an co-cheangal ris an dìteadh eucorach a rinneadh oirre a dhùisg air tùs spiorad na bàrdachd innte n’ ar a bha i air an leth-cheud bliadhna a chur seachad. B’ aithne dhòmhsa aon ris an tubhairt a’ bhan-bhàrd féin, gur e luinneagan tàlaidh a bhiodh i mar bhean-eiridinn, a’ cur ri chéile do naoidheanan air a glùn, a bu chiad tòiseach-


[TD 322]

adh do a saothair, is bho’n do thuig i gun deach a leithid de bhuaidh ri comasan bàrdachd a bhuileachadh oirre. Chan eil teagamh nach do rinn “na dh’ fhuiling mi de thàmailt,” cuideachadh leatha mar a ta i ag aideachadh anns a’ cheithreamh mu dheireadh de “Eilean a’ Cheò.”

Ach luath no mall gun do dhùisgeadh i, chan eil àicheadh air gur ceòlraidh fhìor i.

Is ro thoigh leam an òran éibhinn a rinn Dòmhnall MacNèill, a bhuineadh do Eàrlais (faisg air Uige), do ’n a’ chiad charbad-ola a chaidh seachad troimh Thròndarnais, goirid an déidh na bliadhna 1900. Rinn MacNèill na ceud sé ceithreamhan. agus b’ e Mac-an-Aba, maighstear-sgoile Chille Mhoire, a chuir na dhà mu dheireadh ris. Ta brod na bàrdachd an so:

Fonn.
Faire, faire, feadh a’ bhaile aig na mnathan aosda,
Cha chreid iad nach e breitheanas tha’n déidh tighinn an taobh so,
Coitsichean gun ghearrain air an talamh tarraing dhaoine,
Saoil sibh nach e’n t-Aonadh thug saorsa dh’ an nàmhaid!

Gur mise ghabh an t-eagal ’s cha bu bheag na ghabh mi dh’ uabhas,
Nuair chunnaic mi chuis-eagail rinn e fead aig Guala Shuarbi,
Chan fhanadh e ri bheannachadh dol seachad aig tigh Ruairidh,
’S chan fhaca mi cho luath ris dol suas a’ Chlach Ard.

Ta fear dhiubh ann a Sgèabost ’s gur aighearach iad féin leis,
Na faiceadh sibh na h-innealan nis an déidh an gleusadh,
Là thug iad Lachlainn leotha choimhead air tigh Ghésto
Cha tilleadh esan dhachaidh ann ged gheibheadh e dha féin e.

Sin nuair thubhairt Lachlainn ris mo thruaighe mar a dh’ éireas,
A Choinnich ni thu marbhadh chan fhalbhainn chon na féill leat,
Innealan gun tùr gur e ùilleadh ta gan gleusadh,
B’ fheàrr leam na brùidean bhiodh ùr bharr an t-sléibhe.

’Sann bhios gach cailleach fhearaideach gu h-ealamh dhiom a’ foighneachd
Co ris a ta e coltach, na ’m bi e muigh san oidhche?
Nach iongantach na Sasunnaich gach fear a theid ’na bhroinn dhiubh,
’Sann chualas a raoir gur ann san Fhraing rinneadh àd.


[TD 323]

Chan urrainn mise a choltas chur idir ann an clò dhuibh,
Ta e air ceithir chuibhlichean grinn agus ròb orra;
Strìochagan de pheanta tarsuinn air an t-sròin aige,
Cha b’ urrainn mi ga aithneachadh chan fhanadh e rium dòigheil.

’S c’ ainm ta air an uidheam sin ta siubhal leo gu h-éibhinn?
Thig i mar an dealanach á Sasunn do Dhun Eideann;
Theid i do na h-uile àit, nam b’ urrainn i san fhéithe,
Gur e motor-càr a their càch ris sa’ Bheurla.

Sios Cille Mhoire thainig Cron a-mach á saibhear,
Dh’ éigh e Mhic an Donais, air do shocair ris an driver!
Air dhà-san bhi ’na Shasunnach cha tuigeadh e a’ chainnt so,
’S mharbh e gamhainn Gallda teann air Cnoc Holl!

Suas bruthach Mibhaig cha ruitheadh e ach mall dhaibh
Mach a nochd am Breabadair ’s dileag anns a’ cheann aig’
E ’n dùil gur e beairt-fhighe bh’ ann an déidh tighinn bho ’n bhànrigh,
Ghabh e stigh a rithist ’s rinn e sliobhagan de ’n t-seann te!

(R’a leantainn)

[Sanas]


[TD 324]

FAIRE UR A’NOCHDADH

(Earrann air a bheil dreach na h-oige — fo iuil Cairistìona Dick)

An ràithe so:—
(1) Mìr, Ceapaire, Pìos neo ‘Sandwich,’ le Ceiteirein NicMhathain
(2) Na Bana-chlàrsairean, le C.C.D.
(3) Latha Féille, le Màiri is Donna M. NicAmhlaidh
(4) Fasanan Ura, le Ethne NicNeacail
(5) Maise Gnùis, le Ealasaid Nic a’ Rothaich
(6) An t-Astràilianach agus am Porcupine, le Iain MacLeòid

Mir, Ceapaire, Pios neo ‘Sandwich’
Le CEITEIREIN NICMHATHAIN

“A MHAMAIDH, tha mi ’g iarraidh mìr”; mar a thubhairt am bàrd o shean, “sud am fonn a chuala mi nuair a bha mi òg”. “Pìos is sili”,—biadh cho blasda ’s a dh’ iarradh caileag no balach ri mo linn-sa. Ach, saoil sibh an sàsaich sin ar n-òigridh an diugh? ’Sann a tha iadsan ag iarraidh ‘sandwiches’. ’S chan e a-mhàin ar n-òigridh a tha gan iarraidh, ach ar luchd-obrach aig meadhon latha ’s a luchd-turais a tha dol air cuirm-cnuic, neo a dh’ iasgach neo a streap—gach seòrsa sluagh anns gach suidheachadh beatha. Faodaidh sinne na ceapairean a tha so a dheanamh gu math saor le biadh a th’ air fhàgail bho ’n an diathad neo ’n t-suipear, measgaichte le measan neo lusan blasda. Tha mi fhìn dhe ’n bheachd gu bheil ar mac-meanma is ar dealbh-inntinn anns an dùthaich so air fad fada air deireadh air an Roinn Eòrpa is dùthchannan chéin nuair a thig e gu ceapairean blasda, sàsaichte a dhèanamh. Chan eil sinne a’ cur leth gu leòr mar a theireadh mo sheanmhathair de “moxy” a-measg an fheòil, càise, neo uighean. Chan eil sinn a’ cur deifir


[TD 325]

blasan gu leòr còmhla. Tha sinn gan dèanamh ro shoirbh ’s chan eil iad leth cho blasda, bòidheach ’s a dh’ fhaodadh iad a bhith. An diugh tha “sandwiches fosgailte” a’ fàs glé chumanta is taitneach do ’n t-sluagh, gu h-àraidh ma tha iad air an dèanamh dealbhach le bhith cur deifir dathan is blasan còmhla air aran donn, aran geal no ‘toast’.

Maisich no dèan sgiamhach le:—
1. Caran tomàtoean, liomaid, biotais, cularan.
2. Dealan-dé tomatoes, liomaid, biotais, cularan.
3. Cearcall uinnein.
4. Ròsan curran-dearg (radish).
5. Copan tomàtoean neo uighean air an gearradh le sgian a-steach gu meadhon le beumanan ’s air an toirt o chéile, agus cuideachd air an lìonadh le biadh blasda sam bith.

Airson na caran no dealan-dé a dhèanamh:—
1. Geàrr cearcall.
2. Dèan dà leth air.
3. Geàrr cha mhór ann an cairteal is fosgail neo cuir car.

Ceapairean Milis.
1. Feòil fhuar measgaichte le sliseagan orangairean, pineapple, peachichean, plumbais tioram.
2. Càise le siristean, sili.
3. Bananas le deutan, sili, sùgh liomaid.
4. Cnò le chocolate, cnò peasair le deutan.
5. Ubhlan le deutan, lus na smàileag, curran.
6. Orangairean le plumbais tioram, coconut.

Ceapairean Neo-mhilis.
1. Feòil fhuar sam bith measgaichte le tomàto, cularain, uighean, meanbh-cholg-luibhean, uinnean, biolair, leatas, balg-buachair.

2. Grùthan measgaichte le geanm-chnò, uinnean, meas a’ chroinn ola.

3. Càise measgaichte le ùbhlan is sùgh liomaid, ainseabhaidhean is uinneanan, geanm-chnò (air a phronnadh), curran-dearg, curran, carabhaidh.

4. Uighean measgaichte le cloitheagan, bradan, tomàtoean, meanbh-cholg-luibhean, biolair.


[TD 326]

Na Bana-chlarsairean
Le C.C.D.

[Dealbh]
A’ Bhean-uasal NicDhòmhnaill a’ sealltainn do Mhairead mar a chuireas i na corragan.
(Na dealbhannan le Dorchester Studios)

B’ i Sgoil Woodside té dhe ’n dà sgoil a thòisich an toiseach air teagasg Gàidhlig ann an Glaschu, agus tha na sgoilearan aice a nis a’ faighinn cothrom air cleachdadh Gaidhealach eile ionnsachadh—’se sin a bhith a’ cluichd na Clàrsaich.

Bha Bhean-Uasal Nic Dhòmhnuill, a tha gan stiùradh anns an obair so, ag innse dhomh gun deach na h-igheanan gu math ris an inneal-ciùil so agus nach robh iad fada sam bith ga h-ionnsachadh nuair a chaidh aca ri fonn a chluichd agus òran Gàidhlig a sheinn fhads a bha iad a’ cluichd. Airson leigeil fhaicinn cho sgiobalta is a bha iad—thòisich iad ri ionnsachadh na Clàrsaich beagan sheachdainean roimh ’n Nollaig an uiridh agus bha té dhe na h-igheanan a’ cluichd aig an t-Seirbheis Nollaig. Tha iad uile air a bhith a’ cluichd aig céilidh no dhà o ’n uair sin agus bha co-fharpais aig Mòd Ghlaschu am bliadhna dìreach airson am brosnachadh agus tha iad an dùil feuchainn aig a’ Mhòd Nàiseanta cuideachd.

Tha an triùir nighean anns a’ bhuidheann-chlàrsach ag ionnsachadh Gàidhlig anns an sgoil. Tha Coinneach Camshron agus Iain Caimbeul—luchd-teagaisg na Gàidhlig—a’ cumail nan òran Gàidhlig riutha—agus tha Miss Davidson, bean-teagaisg a’ chiùil, a’ toirt na fuinn dhaibh.


[TD 327]

[Dealbh]
Mór a’ seinn gu toilichte agus a’ cumail ceòl rithe fhéin.

[Dealbh]
Na Bana-Chlàrsairean agus an luchd-teagaisg. O’n làimh chlì Mgr. Iain Caimbeul, Mgr. Gillespie, a’ Bhean-uasal NicDhòmhnaill agus Miss Davidson.


[TD 328]

[Dealbh]
Sandra a’ cluichd na Clàrsaich fhads a tha Catrìona a’ seinn.

Mar sin tha Ghàidhlig, ’s an ceòl, teagasg, ionnsachadh agus subhachas a-measg a chéile agus tha Mr. Gillespie, ceannard na sgoile, a’ cumail sùil chàirdeil orra uile.

Anns a’ bhuidhean-chlàrsach tha Sandra NicSuain á Glaschu, Mór NicFhionnlaigh ás an Eilean Sgitheanach agus Mairead NicAoidh á Scalpaidh na Hearadh. A bharrachd air gun dean an triùir aca fhéin seinn bha iad a’ cumail ceòl-clàrsaich ri deagh sheinneadair eile an latha chunna mise iad. B’ e so Catrìona Nic ’ill’ Eathain, a choisinn am bonn airgid aig a’ Mhòd Nàiseanta an uiridh.


Latha Feille

(1) Beagan mu Eachdraidh an <eng>“Highland Show”<gai>

Le MAIRI NICAMHLAIDH

Ma theid thu air turas air an A8, an rathad còmhnard eadar Dun-Eideann agus Glaschu, chì thu air do làimh dheis, deich mìle a-mach á Dun-Eideann bòrd mór leis na facail—<eng>The Royal Highland Show<gai>. Ma ghabhas tu seachad gu luath (nì nach bi farasda dhut le meud nan càraichean—agus bhitheadh do-dhèanta dhut mura biodh na poilis—chan fhaic thu móran tuilleadh ach corra cheann togalaich a’ nochdadh air taobh thall balla mór cloiche.

Ach is math as fhiach dhut stad agus a dhol a-steach ged nach e tuathanach a th’ annad—ged nach aithnicheadh tu ceann caorach bho cheann cropaig. Sin mar a tha sinne agus cha do chaill sinn bliadhna o thàinig sinne an taobh so gun tadhal. Tha cur-seachad latha math ann ged tha latha math tric a dhìth orra.


[TD 329]

Ach gu eachdraidh co ás a tha an t-ainm co-dhiù? Ge be dé cho Rìoghail is a tha an Sealladh so chan eil e Gaidhealach. Ach tha e coltach gur e aobhar a chur air bonn an toiseach a bhith a’ leasachadh cor na Gaidhealtachd le bhith cur air follais a h-obraichean-iasgachd, fighe, clòitean agus eile. Ach an ceann-ùine an uair a ghabh an Riaghaltas os làimh na nithean ud (le beag na mór de bhuaidh) dh’ aom iad gu tuathanachas agus àiteach—agus is ann mar sin a tha iad an diugh. Thòisich iad an Dun Eideann an 1822 agus tha iad dol gach bliadhna o’n uair sin, ach a-mhàin aig àm cogaidh. ’Sann o chionn seachd bliadhna a cheannaich am bòrd achadh Ingliston—roimhe sin bha iad air chuairt air bailtean móra mar Obair Dheadhain is Peairt.

Tha a nis aca an àite tentaichean, togalaichean móra dìonach seasmhach nach bi air am pasgadh air falbh an ceann na seachdain. Am bliadhna tha <eng>Pavilion<gai> mór aca a chosg £80,000, am <eng>MacRobert Pavilion<gai> a thogadh le dìleab a dh’ fhàgadh aca.

B’ e an dragh bu mhotha nach robh an Sealladh mór a bha so a’ pàidheadh leis na bha de chosg ceangailte ris. A nis tha iad air an cuideachadh le rathad mór ùr tearradh, air am bi gach deireadh seachdain càraichean a’ ruith a chéile is cairtean beaga <eng>(go-karts)<gai> a’ feuchainn có as fheàrr. Tha airgead o ’n so (£10,000 sa’ bhliadhna) a’ cuideachadh gu mór agus am bliadhna cuideachd bha móran a bharrachd de luchd turais a’ tadhal agus tha dòchas gu bheil cùisean nas fallain a thaobh teachd-a-stigh. ’Se àite goireasach a th’ann a thaobh rathaidean, is bailtean—is tha Turnhouse leth-mhìle shìos.

Cha toir mi iomradh air có an reithe a choisinn duais neo eadhon có an tarbh nach leig a leas a bhith fo eagal roimh an A.I.—sibhse aig a bheil tlachd anns na nithean so is fhada bho leugh sibh e an cùlaibh an <eng>Scotsman<gai> neo an <eng>Record<gai>. Feuchaidh sinn ri beachd a thoirt air an latha troimh shùilean òga—na sùilean troimh a bheil sinn a’ faicinn gach nì aig an àm.


(2) Latha aig a <eng>“Highland Show”<gai>

Le DONNA MUIRGHEAL NICAMHLAIDH

Feumaidh sibh mo leisgeul a ghabhail ma tha mo Ghàidhlig car cearbach—chan eil fada bho thòisich mi ga cleachdadh. Tha romham innse dhuibh mar a thug mi na daoine móra a tha san tigh agam a-mach á Dun Eideann air chuairt agus mar a chaidh leam leotha. Chaidh sinn seachad air na ceudan de chàraichean am pàirc mus do ràinig


[TD 330]

sinn an t-àite—mar as trice feadhainn mhóra mar Jaguaran. (Agus nach math gu bheil iad sin aig na tuathanaich bhochda chum an cridhe a chumail riutha an uair a tha an Riaghaltas cho dona dhaibh). Bha sinn rèidh gu leòr fhada a bha m’athair a’ pàidheadh air ar son—fhuair mise steach air tasdan agus is math a b’ fhiach e sin.

Co-dhiù steach gun do ghabh sinn agus chan fhaca mise a riamh leithid na bha romhainn. Tighean móra geala de chanbhas air gach taobh—le facail mhóra nach tuiginn-sa co-dhiù. Bha aon rud ann a thuig mi—botul mór bainne mas fhìor—cho mór ri tigh le trì staidhrichean. Botul le bàrr sìos gu leth—eu-coltach ri bainne a chunnaic mise fhathasd. Ach ’se a bha iad sin a’ sealltainn cho math is a bha an gloinne—agus cha b’e an seòrsa a bha m’athair a’ lorg an déidh a thuras air an rathad. So far na thòisich an còmhstri—bha mo mhàthair ag iarraidh “Cùil nam Mnathan” a lorg far am faiceadh i fighe agus fuaigheal, is deasachadh arain is teileanan-mil. Bha Hermien, a nighean Olaindeach a tha fuireach againn, toirt sùil a-null air na h-eich a bha leum anns an arena mhór mheadhonach. Bha m’ athair a’ gearain air pathadh ach cha dubhairt e gu dé bha esan ag iarraidh. Chunnaic mi fhéin mucag bheag bha mi airson facal fhaighinn oirre. Shaoil mi gu feumadh sinn dà latha co-dhiù gus a h-uile nì fhaicinn.

Co-dhiù thòisich sinn dìreach far an robh sinn is chuir sinn cuairt air móran ged a dh’ fhàg sinn barrachd. Chaidh sinn a-steach a dh’ fhaicinn cearcan a bha an tent ri ar taobh. Bha feadhainn gheal is dhonn ann leotha fhéin a’ coimhead ceart gu leòr ged bha iad am bucais chumhaing ach bha ceathrar còmhla an dà bhucas agus an druim air an spiulladh de itean. (Thubhairt mo mhàthair gu feumadh i faighneachd de chailleach nan cearc gu dé a b’ aobhar dha so—gu dé bhur beachd?) Na truaghagan—is bochd an turas a thug iadsan do ’n bhaile mhór.

An déidh sin choisich sinn seachad air dà thent a bha loma làn is a’ cur thairis le daoine—gach aon san dorus le gloinne leann—is cinnteach gu robh iad air a bhith trang ag obair! Thàinig sinne an sin gu na h-eich a bha fuireach an iodhlann ri an turas gu leum san arena mhór. Bha aca ri leum tarsainn air ballaichean fiodh agus cloiche agus a-null air lochan beag gun aon uair fàilneachadh neo bualadh air mullach balla. Rinn móran dhiubh so gu fìor-mhath. Chunnaic sinn am balach mór Eireannach le each mór brèagha donn. Bha na h-eich gu léir grinn is b’ e sealladh bòidheach iad le ’n luchd


[TD 331]

marcachd an aodach dubh is dearg. Lean sinn a’ coimhead dithis neo triùir aca a’ leum—ach bha tuilleadh r’ a fhaicinn is b’ fheudar falbh.

Fhuair mi a nise a-null gu na mucan. Bha aon mhór an sin le deichnear ga deoghal agus aon ’na seasamh a’ fuireach ri bruidhinn riumsa. Gheibheadh ise chun an dàrna suidhe tha mi creidsinn. Bha iadsan a bha sealltainn so a’ deanamh soilleir cho math is a bha a’ mhuc mhór a chionn gun do dh’ith i a leithid so de bhiadh—ach gu dearbh is i a thug an obair dhi fhéin.

Choisich sinn a-null fhathasd gus an àite anns an robh an crodh a choisinn duaisean. (Cha robh sinne stigh air a’ chiad latha an uair a bha iad fo dheuchainn agus a’ coiseachd troimh ’n arena air beulaibh nam britheamh agus mar sin chan fhaca sinn iad ach san stàbhag.) Bha gach seòrsa ann, Gaidhealach, Friesanach, Sasunnach—agus cha robh a bheag a mhoit orra ged bha ticeid dearg air gach aon. Có a b’ fheàrr leamsa son mo dhealbh a thogail leatha na a’ bhó Ghaidhealach neo mar a their balaich Leódhuis “bó an toffee bó”, le a h-adhaircean fada agus gruag mar a th’ air na seinneadairean annasach ud—cha chuimhnich mi air an ainm ach fhuair iadsan ticeid air choreigin o chionn ghoirid cuideachd.

Thug sinn sùil gun aithne cuideachd air na caoraich—bha iad sin cus nas gloine na iadsan a th’ air Suidheachan Artair—ach orrasan bha coltas an cianalais son na raointean a b’ aithne dhaibh. Is chunnaic sinn gobhar is tonnag is giadh neo dhà.

An sin shlaod mo mhàthair sinn gu na “rudan àlainn” nach dean i fhéin—son ith is òl is cur umad, ach cha robh dragh aig a’ chòrr de ’n sin agus cha tug sinn dhi fois son coimhead. Fhuair sinn criomag càise is ìm air falbh leinn ás—agus mil cuideachd.

Bha mo mhàthair duilich nach fhaca i na fasanan a bha iad air a bhith sealltainn na bu tràithe—air an dèanamh de chlòimh.

Bha àite nan sìtheanan brèagha—ach chan fhaodainn an trusadh agus dé a math a bha an sin?

Bha e na b’fheàrr an uair a dh’ iarr Hermien gun deigheadh sinn a-null far an robh na pìobairean—comhlan O.T.C. agus poilis Dhun Eidinn, agus na réiseamaidean Gaidhealach. Ged a tha Hermien ás an Olaind is deagh chaomh leatha fuaim na pìoba agus bha i son dealbh fhaotainn fhad ’s a bha iad a’ cluich. Bha iad a’ seasamh a’ cluiche “Mo Dhachaidh” agus null a ghabh i air am beulaibh air an fheur son sealladh na b’ fheàrr fhaighinn. An tiota chuala sinn


[TD 332]

“BOUM!” agus thòisich iad air cois-imeachd chuice le ceòl ás ùr. Thug i na buinn air a h-ais. Saoilidh mi nach eil i a nis cho buileach déidheil air a’ phìob.

Bha sinne a nis a’ lorg àite beag eile air cùl an arena—agus so e air ar beulaibh. Garaids beag le “Ceud Mìle Fàilte” os a chionn. B’ e so àite meur Dhun-Eidinn de ’n Chomunn Ghaidhealach, far a bheil iad gach bliadhna son innse do na dh’ fhaighnicheas mu obair a’ Chomuinn is mu ’n Ghàidhlig. Bha an dà bhean-uasal NicLeòid agus NicFhionghuin ga fhrithealadh an latha ud. Thug iad dhomh pìos céic a bha glé mhath air an acras an déidh na bha sin de choiseachd. Dh’ iarr iad air Hermien sgrìobhadh a h-ainm san leabhar-choigreach aca. Abair gu robh coigrich air tadhal orra anns na ceithir làithean—á Hong-Kong, Seapan, Ameireaga, Astràilia—agus còrr. Bha iad aca mar bhreacan Màiri Uisdean—de gach dath—ag iarraidh fios fhaotainn mu sheann chànain Albainn. Thog m’ athair mo dhealbh maille ris an dithis chóir a bha so agus leig sinn beannachd leotha.

Bha thìde ann a nise a dhol dhachaidh. Chunnaic sinn beagan de na bha r’ a fhaicinn. Thug sinn ùine mhór ri dol dhachaidh leis na bha de chàraichean a’ falbh agus bha facal neo dhà aig m’ athair nach do thuig mi mus do rinn sinn Dun-Eideann dheth. Ach bha latha mór againn gu léir—is chan eil fhios nach ceannaich mo Mhamaidh mucag bheag dhomh fhathasd.

[Sanas]


[TD 333]

Fasan Ura
Le ETHNE NICNEACAIL

THAINIG fios an latha roimhe gu bheil an <eng>‘Scotch Wool Shop’<gai> a’ toirt sùil air na h-eileanan an Iar agus tha e ’nan rùn an goireasan-reic a mheudachadh anns na h-àitean sin. Tha iad a’ cur a-mach <eng>catalogue<gai>, coltach ris an fheadhainn a th’ ann mar thà, a chùm ’s gun cuir daoine litir uca ag iarraidh mar a thaghas iad fhéin agus bithidh e air a chur uca <eng>C.O.D.<gai> Tha e coltach gum bheil e tòiseachadh le beagan, ach ma bhios cùisean a’ dol leotha bithidh an <eng>catalogue<gai> air a mheudachadh.

Tha ’n <eng>‘Scotch Wool Shop’<gai> a’ reic gu sònraichte snàth agus geansaidhean, ach tha stocainnean, sciortaichean agus aodach-bhoireannach eile aca cuideachd. Tha bùth anns a h-uile baile mór anns an dùthaich, bho Inbhirnis gu Dumfries, ach ’s anns an Oban no ’n Inbhirnis a tha ’m meur as goireasaiche airson nan Eilean—agus is mór an dùil gun dean daoine deagh fheum de ’n chothrom tha so.

[Dealbh]
So agaibh eisimpleir de na bheil iad a’ tabhann: Tha ’n càrdigan tiugh so le coilear àrd ri fhaotainn ann an gorm, dubh-ghorm, òr-bhuidh, beige agus uaine. Tha tomhas 36/38 a’ cosg 49/11 agus tomhas 40/42 a’ cosg 55/-.


[TD 334]

[Dealbh]
’Se geansaidh Sealtainn a tha so le amhaich fosgailte agus coilear beag, ann an dorcha-liath, òr-bhuidh agus nàdurra. Tomhas 36" agus 38": a’ phrìs 45/11.


[TD 335]

[Dealbh]
Tha’n gùn-oidhche so agus an negligée a’ tighinn ann am pinc, gorm, apricot agus aqua. Tha iad air an reic air leth, an gùn-oidhch’ aig 35/11 agus an negligée aig 49/11.


[TD 337]

[Dealbh]

Maise Gnuis
Le EALASAID NIC A’ ROTHAICH

Làmhan agus Casan

BITHIDH sinn a’ gabhail saothair mhór ri ’r n-aodann is ri ’r falt ach glé thric tha sinn a di-chuimhneachadh ar làmhan is ar casan agus is olc a bu chòir dhuinn sin.

Innsidh mi dhuibh ann a so dé an aire a dh’ fheumas iad agus tha mi an dòchas nuair a chì sibh am piseach a thig orra gun lean sibh air saothair a ghabhail riutha.

Làmhan

Tha sinn ag ùisneachadh ar làmhan ris a h-uile rud a tha sinn ris cha mhór agus mar sin feumaidh iad aire airson an cumail mìn agus bog. Deanaibh so a h-uile seachdain.

1. Glan na làmhan gu math le bruis-ìghnean bhog—na boisean agus cùl nan làmhan.

2. Bog na làmhan airson trì na ceithir a mhionaidean ann a seipleis bhlàth.

3. Tiormaich gu math iad agus cuir pailteas de chungaidh-làmhan orra, ga shuathadh gu math a-stigh anns a’ chraiceann. Ma chleachdas tu cungaidh math theid e stigh dha ’n chraiceann ann am mionaid agus cha bhi e stiocach.


[TD 338]

4. Geàrr le siosar beag freagarrach an craiceann a tha chòrr aig bonn nan ìghnean—bithidh so air a bhogachadh le na làmhan a bhith anns an uisge bhlàth.

5. Snaidh na h-ìghnean ach na cleachd snaidheadair cruaidh idir oir bithidh so a’ milleadh nan ìghnean agus gam bristeadh. ’Se <eng>emery-board<gai> as fheàrr.

6. Bog na h-ìghnean ann an uisge blàth agus tiormaich gu math iad.

7. Ma tha thu cleachdadh lìomhadh-ìghnean cuir còta-stéidh orra an toiseach no lìomhadh-ìghnean anns a bheil còta-stéidh math sam bith. Cuir dà chòta dath orra airson gum mair e agus cuideachd b’ fheàirrd iad stuth-glasaidh.

8. Nuair a bhios tu toirt dhìot an dath gabh stuth anns a bheil ola agus seachainn fear anns a bheil <eng>acetone<gai> oir bithidh e tiormachadh nan ìghnean agus gam bristeadh.

9. Ma tha gàgan air do làmhan cuir cungaidh-làmhan gu leòr orra nuair a bhios tu dol a chadal agus cur meatagan cotain orra airson a chumail far an aodach leapadh. As a’ mhadainn nigh do làmhan gu math agus cuir tuilleadh cungaidh orra. Ma dh’ fheumas iad a bhith ann an uisge cleachd meatagan rubair.

Casan

Chan eil an seòrsa bhrògan a tha anns an fhasan an diugh uabhasach math dha na casan idir agus feumaidh tu aire a thoirt air neo bithidh do chasan goirt agus sgìth.

1. Cùm na h-ìghnean goirid oir ma leigeas tu leotha fàs fada tòisichidh iad ri tionndadh a-stigh agus bithidh iad gu math cràidhte.

2. Tiormaich do chasan gu faicealach an déidh an nighe agus cuir crathadh phùdar orra anns a bheil stuth-fallais.

3. Nigh do stocainnean a h-uile h-oidhche.

4. Ma thig craicionn-cruaidh air do shàilean is bonn do chasan faodaidh tu stuth a cheannach a chuireas air falbh e.

Tha mi an dòchas gun lean sibh so gu cunbhalach. ’Se na casan ’s na làmhan as cruaidhe tha deanamh a dh’ obair dhe ’n cholainn air fad agus is math is fhiach iad saothair a ghabhail riutha.


[TD 339]

An t-Astrailianach agus am Porcupine
Le IAIN MACLEOID

AN uair a chunnaic e Tòmas Beag a’ coiseachd a-nall g’ a ionnsaigh ghabh Murchadh Mór an cothrom air anail a leigeil. Dhìrich e e fhéin agus chuir e an speal an taic ris a’ ghàrradh.

Dh’ aithnich e air aodann Thòmais gun robh e air bhiorgadaich airson naidheachd air choreiginn innse ach bha fhios aige nach deanadh e feum sam bith dha faighneachd dé bha ann gus an togradh Tòmas e fhéin innse.

Mu dheireadh, “An cuala tu mu dheidhinn brathair athar bean Eardsaidh Néill?” arsa Tòmas, an deaghaidh a thìde a ghabhail a’ lasadh a phìob.

“Cha chuala,” arsa Murchadh. “Chan fhaca mi Eardsaidh idir o chionn ghoirid, ach bha Seònaid ag ràdh gum fac’ i e anns a’ bhùthainn an latha roimhe agus gun robh e a’ coimhead gu math neònach.”

“Chan eil iongnadh ann,” arsa Tòmas, “Chan eil beatha coin aige on phòs e banntrach an t-Saighdeir agus i ga chàineadh ’s ga chur ceart gun sguir. Uill, bithidh a’ chùis nas miosa buileach a nis. Tha e coltach gu bheil duine beartach a bhuineas dhi—brathair a h-athar—a’ tighinn á Astràilia a dh’ fhuireach cuide rithe. Cha bhi fois idir aig Eardsaidh leis mar a bhios ise leis an fhearas mhór.”

“Bheil thu ag innse sin dhomh a nis,” arsa Murchadh. “An duine bochd . . . .”.

Chaidh a ghearradh dheth an uair a rug Tòmas gu teann air a ghàirdean.

“Seall thusa!” arsa Tòmas.

Chunnaic Murchadh duine a’ tighinn am follais nach do dh’ aithnich e idir an toiseach, ach an uair a thàinig e na b’ fhaisge dh’ aithnich e Eardsaidh. ’Se duine caran cruinn ’na phearsa a bha ann an Eardsaidh


[TD 340]

ach ’se dh’ fhàg nach do dh’ aithnich Murchadh e gun robh deise dhorcha air is ad ùr dhubh.

Bha a bhean, boireannach dìreach, àrd a’ coiseachd air an dara taobh dhe agus ise cuideachd ann an aodach math. Chaidh Eardsaidh seachad orra gun bhruidhinn idir ach thug e aon sùil orra a ràinig na cridheachan aca.

“An duine bochd,” arsa Murchadh. Tha i an deaghaidh a spiorad a bhriseadh uile gu léir.”

Am feasgar ud bha barrachd na b’ àbhaist an coinneamh na stiomair oir chuala a h-uile duine mu dheidhinn brathair athar bean Eardsaidh. An uair a bha i a’ teannadh a-stigh thainig càr Eachainn Ghillios a-nuas do ’n chidhe agus có thàinig ás ach Eardsaidh ’s a bhean agus ise le baga mór dubh.

“Uill, Uill,” arsa Murchadh, “dìreach mar na h-uaislean.”

“Is ann air a ‘Bhlack Maria’ a smaointich mise,” fhreagair Tòmas beag.

An uair a tharrainn an Loch Norbosd a-stigh agus a leig iad sìos an ganguaidh, dh’ fhàs a h-uile duine sàmhach. Cha robh móran oirre agus dh’ aithnich iad an t-Astràilianach anns a spot, duine mór reamhar le deise shoilleir air is ad mhór gheal. Bha coltas air cuideachd gun robh e glé mhór ás fhéin.

Rug e air làimh air bean Eardsaidh is Eardsaidh, choimhead e timcheall air na daoine mar gum b’ ann a’ deanamh urraim dha a bha iad agus an uair sin chaidh iad uile a-stigh anns a’ chàr is dh’ fhalbh iad.

“Eardsaidh bochd”, arsa Murchadh a’ crathadh a chinn.

“Seadh,” arsa Tòmas a’ toirt a phìob ás a bheul agus a’ sadadh smugaid. “Tha i an deaghaidh a bheatadh.”

Leis an Astràilianach a bhith fuireach anns an tigh aice fhuair bean Eardsaidh cothrom nach robh aice riamh roimhe airson leigeil fhaicinn do na nàbaidhean gun robh ise nas fheàrr na iadsan anns a h-uile dòigh.

Ged a bha bean Eardsaidh a’ saoilsinn tòrr de ’n Astràilianach cha b’ urrainn dhi tighinn suas ris a’ bharail a bha aige air fhéin. Is ann air fhéin a bhitheadh e a’ bruidhinn gun sguir agus mur bitheadh duine eile ann a dh’ éisdeadh ris bha Eardsaidh ann.

A latha ’s a dh’ oidhche bha aige ri éisdeachd ris na mìorbhailean ’s na h-euchdan a rinn an t-Astràilianach an uair a bha e ann an Astràilia agus gu h-àraidh mar a mharbh e an cù a bha air chuthach. Ma chuala Eardsaidh an sgeul so aon uair chual’ e ceud uair i. Tha e coltach


[TD 341]

gun robh an t-Astràilianach a’ coiseachd troimh bhaile beag an uair a chual’ e othail is éigheach a bha garbh. An uair a thionndaidh e oisean na sràid chunnaic e daoine a’ ruith air a h-uile rathad, feadhainn eile ’nan laighe ann an laigse agus cù mór dubh an tòir air an fheadhainn a bha a’ ruith. An uair a chunnaic an cù an t-Astràilianach rinn e dìreach air, a chraos fosgailte agus borbhanaich air a bha eagalach.

“Dh’ aithnich mi anns an spot,” chanadh an t-Astràilianach, “gun robh an cuthach air. Cha robh eadhon maide agam ach thug mi mach neapaicinn agus chùm mi air mo bheulaibh e eadar mo dhà làimh. Dh’ fheuch a’ bhrùid ris an neapaicinn a leagail le dhà spòig airson gum faigheadh e a dh’ ionnsaigh m’ amhaich agus an uair a bha e a’ dèanamh sin thug mi aon bhreab uabhasach dha fo ’n smeagaid a leag marbh anns an spot e.

“Agus gur mise fhuair mo mholadh! Bha mo dhealbh anns a’ phàipear naidheachd agus sgeul fada ag innse mar a mharbh mi a’ bhrùid.”

An uair a bha na seachdainean a’ dol seachad agus gun choltas sam bith gun robh an t-Astràilianach a’ dol a dh’ fhàgail, thòisich Eardsaidh air aislingean fhaicinn anns an robh an t-Astràilianach ann an riochd uilebheist mhóir dhuibh ga ruith anns a’ mhonadh is ga bhreabadh fo ’n smeagaid.

Aon oidhche bha cuid de na gillean air chéilidh an tigh Mhurchaidh Mhóir an uair a dh’ fhosgail an dorus agus thàinig Eardsaidh a-stigh. Dh’ fhàs a h-uile duine sàmhach agus shuidh iad ga choimhead gus an d’ rinn e suidhe is e a’ crathadh a chinn.

“Tha a h-uile latha an t-aon rud,” ars esan, a’ gabhail cupa tea bho nighinn Mhurchaidh, “ag éisdeachd risan a’ bruidhinn mu dheidhinn fhéin. B’ fheàrr leam gun robh e fhéin is a chuid airgid anns an droch àite.”

Thug e sùil air a’ chloc is leum e suas mar gun d’ rachadh a bhualadh le peilear. “Feumaidh mi falbh,” ars esan. “Cha do rinn mi ach tighinn do ’n Phost Oifis,” is leum e a-mach ás an tigh.

Chrath Murchadh a cheann, “Dìreach mar bheathach a tha daoine a’ sealg,” ars esan, “dìreach mar bheathach.”

Cha dubhairt Tòmas beag guth ach shad e smugaid anns an teine.

Dh’ fhosgail an dorus a rithist agus thàinig Calum Aonghuis a-stigh leis an abhaig bhig aige ri a shàil. Rug e oirre airson a cur a-mach ach thuirt Murchadh, “Leig leatha. Tha am porcupine anns an rùm eile.”


[TD 342]

’Se b’ aobhar dha so gun robh corp porcupine aig Murchadh ann an céis ghloinne, rud a thug a sheanair dhachaidh ás na h-Innsean, agus b’ àbhaist do ’n chéis a bhith air an sgeilp os cionn taobh an teine.

A h-uile uair a chitheadh an abhag aig Calum am porcupine bhitheadh i mar pheilear a beatha ag iarraidh g’ a ionnsaigh agus othail oirre a bhitheadh garbh. Cha d’ rinn e feum sam bith gun robh am porcupine anns an rùm eile. Dh’ fheuch an abhag ri faighinn sìos, thòisich an ùpraid agus b’ fheudar dhaibh a cur a-mach.

“Nach eil e iongantach,” arsa Murchadh. “Feumaidh gum bheil e a’ faireachadh an t-saimh aige.” Thòisich càch air bruidhinn ach shuidh Tòmas a’ coimhead an teine agus cha duirt e guth. Bha latha nan Geamachan, na <eng>‘Highland Games’<gai>, gu bhith ann an ceann dà mhìos agus thòisich an aimhreit mu na Geamachan. Bha iad an deaghaidh a bhith caran mì-rianail o chionn bliadhna na dhà agus bha feadhainn ag iarraidh stad a chur orra uile gu léir. Bha feadhainn eile ann, a chuid as motha de luchd an àite, a bha ag aideachadh gun robh na Geamachan air a bhith caran mì-rianail ach bha iad a’ smaointeachadh gum b’ urrainnear rudeiginn a dhèanamh mu dheidhinn sin gun stad a chur air na Geamachan uile gu léir.

Co-dhiù, bha an fheadhainn a bha ag iarraidh stad a chur air na Geamachan a’ dol a chumail coinneimh oidhche h-Aoine bha so agus chuir iad postair mu dheidhinn na coinneimh ann an uinneag bùthainn Alasdair Buidhe. Cha do chuir e iongnadh sam bith air daoine an uair a chunnaic iad gur e an t-Astràilianach am prìomh fhear bruidhne a bha gu bhith anns a’ choinneimh.

An uair a chunnaic Tòmas Beag am postair thàinig fiamh-ghàire air aodann agus las a shùilean. Rug e air gàirdean Mhurchaidh.

“Chì sinne dé thachras anns a’ choinneimh,” ars esan.

“Dé tha a’ dol a thachairt?” dh’ fhaighnich Murchadh.

“Innsidh mise sin dhut,” arsa Tòmas Beag.

Thàinig oidhche na coinneimh agus thionndaidh àireamh mhór dhaoine a-mach gu talla ùr a’ bhaile a dh’ éisdeachd ris an luchd bruidhne. Air an àrd-ùrlar bha Niall Dòmhnallach, an t-Astràilianach agus Alasdair. ’Se esan bu cheann air an fheadhainn a bha an aghaidh nan Geamachan agus bha e fhéin agus an t-Astràilianach glé mhór aig a chéile. ’Se tuathanach a bh’ ann an Niall Dòmhnallach, mac brathair athar do dh’ Alasdair Buidhe, duine gruamach a bha sìos air a h-uile rud ach dèanamh airgid. Bha bòrd air am beulaibh còmhdaichte le brat uaine.


[TD 343]

Dh’ éirich Niall an toiseach. Dh’ innis e dhaibh a rithist carson a bha coinneamh air a cumail agus dh’ iarr e orra aontachadh le stad a chur air na Geamachan. Thòisich othail is éigheach is feadaireachd a-measg an luchd éisdeachd a bha an aghaidh so, agus feadhainn eile nach robh a-mach ach airson spòrs. Sguir so an uair a dh’ éirich Alasdair Buidhe airson cuireadh a thoirt do ’n Astràilianach bruidhinn riutha. Dh’ innis e dhaibh cho gasda agus a bha e air a h-uile dòigh agus cho fortanach agus a bha iad a leithid a dhuine thighinn a bhruidhinn riutha.

Bha Eardsaidh ’na shuidhe ri taobh na mnatha aige anns a’ chiad sreath, a dheise dhorcha air agus ad dhubh air a ghlùn. Cha robh móran càil aige airson na coinneimh oir bha an t-Astràilianach air a bhith na bu mhiosa buileach bhon chaidh iarraidh air bruidhinn anns a’ choinneimh. Ach bha rudeiginn ann nach b’ urrainn dha a thuigsinn.

An uair a bha e a’ dol a-stigh do ’n talla a-measg an t-sluaigh dh’ fhairich e làmh air a ghualainn agus dh’ aithnich e guth Thòmais Bhig a’ sanais ’na chluais,

“Tha latha saorsa am fagus!”.

Thàinig Alasdair Buidhe gu crìoch na h-òraid agus dh’ éirich an t-Astràilianach air a chasan a-measg bualadh làmhan, éigheach is feadaireachd. Bha gréim aig air <eng>lapels<gai> a sheacaid mar a bha e a’ smaointeachadh a bhitheadh luchd-òraid a’ dèanamh ann an Tigh na Pàrlamaid agus thòisich e mar a b’ àbhaist,

“An uair a bha mise ann an Astràilia . . . .”

An deaghaidh dha a bhith greis a’ bruidhinn bha e soilleir do ’n luchd-éisdeachd gur ann mu dheidhinn fhéin a bha a’ chuid mhór de ’n òraid gus a bhith.

An uair a bha e an teas na h-òraid thug fear no dhà de ’n luchd-éisdeachd an aire gun do dh’ fhosgail dorus air cùl an àrd-ùrlair. An ath rud bha abhag Chaluim Aonghuis ’na seasamh an sud agus borbhanaich oirre a bha garbh. Thug a h-uile duine an aire gun robh cop timcheall air a’ bheul aice.

Thainig guth bho chùl an talla,

“Tha an cù air chuthach!”

Thionndaidh an t-Astràilianach agus rinn an cù dìreach air. Sheas e mionaid agus e a’ fàs geal anns an aodann agus an uair sin thug e aon leum bho ’n àrd-ùrlar a’ leagail a’ bhùird agus cailleach no dhà, a bha eadar e agus an dorus, agus a-mach a ghabh e.


[TD 344]

Theich Niall Dòmhnallach agus Alasdair Buidhe a-mach air an dorus eile aig cùl an àrd-ùrlair. Thachair so uile am priobadh na sùla agus an uair a thuit am bòrd bho ’n àrd-ùrlar dé bha fodha ach am porcupine aig Murchadh Mór anns a’ chéis ghloinne aige agus an abhag a’ deanamh a dìchill airson faighinn g’ a ionnsaigh. An uair a thuig a h-uile duine dé thachair thòisich iad air gàireachdaich mar nach b’ urrainn dhaibh sguir.

“Uill, uill,” ars aon chailleach, “bha mi fhéin air eagal a ghabhail mur robh Tòmas Beag air innse dhuinn gun robh rudeiginn neònach a’ dol a thachairt. Am faca sibhse mar a leum e?”

An ath latha chuala iad gun robh an t-Astràilianach an deaghaidh an t-àite fhàgail. Ach cha b’ e sin uile. Chuala Murchadh Mór an uair a bha e anns a’ bhaile mhór gun robh fear a’ bhanca ag ràdh gun robh iad ás deaghaidh an Astràilianaich airson fiachan nach do phàidh e agus airson a bhith a’ feuchainn ri airgead fhaighinn le foill.

An uair a chuala Tòmas Beag so cha do ghabh e iongnadh sam bith.

“Bha fhios agamsa air sin o ’n dé” ars esan.

“Carson nach duirt thu guth ma tha?” dh’ fhaighnich Murchadh Mór.

“Airson,” arsa Tòmas “gun robh mi ag iarraidh cùisean a réiteachadh ’nam dhòigh fhéin.”

Rinn Murchadh gàire,

“’Se dòigh glé ait a ghabh thu”, ars esan, “abhag is porcupine is <eng>whitewash<gai>!”

“Rinn e an gnothach,” arsa Tòmas Beag.

[Sanas]


[TD 347]

BAN-LEODHUSACH AIR SAFARI (2)
Le MAIREAD NICASGAILL

AN ath thrì bliadhna a chuir mise seachad ann an Canada, b’ ann an roinn-dùthcha Alberta agus Mhanitóba a chaith mi iad—ann an <eng>Red Deer<gai>, Lakedell agus Winnipeg.

Bu bhaile beag àluinn mu mheud Inbhir-Nis <eng>Red Deer<gai>, anns a’ phàirt sin ris an abrar na pàircean, air oir nam préidhridhean—àite còrr air trì fichead mìle tuath air Calgary, nach robh cho lom ris na préidhridhean, anns an robh craobhan a’ fàs, agus far an robh an talamh a’ sìor dhol suas is sìos gu socair. Air taobh a-muigh a’ bhaile bha tacannan, cuid diubh air an d’ fhuaireadh gas agus ola, agus b’ ann chun an àite so a thàinig anns a’ bhliadhna 1828 An Sagart MacDonnell agus na h-Uibhistich a thàinig a dh’ àiteachadh talmhainn ann, ged nach eil móran diubh an diugh air fuireach anns a’ cheàrnaidh so. Bha Albannaich agus móran Olaindich a’ fuireach anns an sgìre so agus bha cuideachd móran de na Hungaraich a ruith ás an dùthaich aca fhéin an déidh an àir a bha aca anns a’ bhliadhna 1956 air a thighinn a-steach. Bha e ’na àite air leth tlachdmhor agus an uair a bhitheas diogaladh orm gu tilleadh b’ ann ann bu chaomh leam a dhol.

Ann an Lakedell bha neach a-muigh am fìor mheadhon na dùthcha; bha a’ choille dlùth is tuath is deas ’s i gun bhriseadh ach gearradh sgoilteach nan rathad a bha ga sgoltadh bho ’n ear gu ’n iar ’s bho thuath gu deas a h-uile dà mhìle. Bha na daoine san àite so na bu choltaiche ris an t-seann dealbh de Chanadaich; cha robh na tighean cho brèagha, cha robh na bha sin de ghoireasan aca ach càr gu an toirt a dh’ àite, agus preas-dheigh gu am biadh a chumail, seach gun robh iad fada bho bhùithtean. Bha talamh furasda is saor a cheannachd a-muigh sna badan ud, oir cha robh teàrr air na rathaidean, bha an àite cus an iar ’son ionmhas an ola agus a’ ghas, agus bha a’ choille cho dlùth agus gum feumta saothair mhór mus deigheadh a spìonadh ás an talamh gus an talamh a dheanamh deiseil ’son curachd.

Bha móran lochan san tìr agus bha bothain aig sluagh a’ bhaile mhóir air an togail gu tìde theth an t-samhraidh a chaitheamh annta.


[TD 348]

Cha robh féill air an dùthaich so ach aig iasgairean agus sealgairean, agus bho Chéitean gu Sultuin aig luchd-turais a bhitheadh gam blianadh fhéin aig oir nan lochan.

B’ann bho thuathanas is ghearradh fhiodha bha móran diubh a’ faighinn am bith-beò, agus gu leòr dhiubh, ged a shaoileadh sinne gum b’ ann aca a bha an talamh, cha robh ach beagan dith air àiteachadh, oir bha iad ga spìonadh uidh air ’n uidh bho ’n choille gu tuilleadh dith a thionndadh. Bha a’ chlann so, móran diubh, na bu choltaiche ris an seòrsa cloinne mu ’n leugh sinn ann an sgeulachdan mu ’n chiad chloinn a thathaich anns an dùthaich ud. Cha robh aca mu dheidhinn rudan a’ thigeadh le ionnsachadh leabhair—’se bha iadsan ag iarraidh ach gnìomh is sealg. “Dé am feum a ni e dhomh leughadh mu Uilleam Shakespeare a’ bruidhinn mu bhalach brèagha no mu chaileig bhrèagha?” ’Se bha ga chall fhéin mas ann mu bhalach a sgrìobh e na dàin sin agus clann nighean gu leòr ann.”

B’ i a’ bhliadhna mu dheireadh a chaith mi anns an àite so, àite mu ’n do sgrìobh mi air an latha mu dheireadh a thug mi ann, “So Diardaoin deireach na dunaidh ann an dùmhlachd na coille.”

’Sann a bha dùil agam a’ bhliadhna a chaitheamh ann an California, agus bha còrr air dara leth làithean saora an t-samhraidh air dhol seachad mus robh e faicsinneach nach robh mi a’ dol a dheanamh a’ chùis air iarrtasan luchd-cuspainn Ameireagaidh; bha mi an uair sin gun obair a lorg agus bhitheadh, shaoil mi, gach àite ceart air a lìonadh. Co-dhiù, chuir mi m’ inntinn gu Ontario agus air ais gu Alberta ’s mi an dòchas gur ann an Ontario a thogainn ceann, ach thàinig fios bho Alberta an toiseach, agus, a’ smuaineachainn gum b’ fheàrr am partan tuathal na bhith gun fhear tighe, ghabh mi an obair so, ged nach robh i ri mo chàil idir, agus seach gum bitheadh ann mar a thubhairt an sanas “tigh le làn eàrnais” do am faodainn a dhol. Bha mi air an samhradh a chaitheamh a’ siubhal bho Cheap Breatainn gu Bhancùbhair gu California, agus thill mi ás California gu math dubhach chun na h-oibreach a bha so agus gun ach leth-bheachd agam air rathad a bha a’ dol chun an àite, agus gun bheachd idir air an àite fhéin. Seach gun robh mi air an obair a ghabhail dh’ fheumainn fuireach bliadhna, oir, aon uair ’s gum bris thu gealladh na bliadhna an aon àite, tha Bòrd nan Sgoiltean a’ mùidhn gun dean iad gu math searbh dhut an ath obair fhaotainn. Ach cha robh mi dubhach idir gus am faca mi pàipearan-naidheachd Chanada . . . . . bhatar ag iarraidh luchd-teagaisg anns a h-uile roinn-dùthcha de


[TD 349]

Chanada agus cha robh gin aca nach robh na bu fhreagarraiche dhòmhsa na an àite do ’n robh mi air mo ghealladh a thoirt.

Ràinig mi am baile beag far an robh oifig fear-riaghlaidh nan sgoiltean, agus bha mi air bòid a thoirt gun robh mi dol gam shaoradh fhéin bho’n ghealladh oibreach anns an robh mi air mo cheangal fhéin. Ach ciamar?

Steach leam, agus, mar a b’ àbhaist, thubhairt an duine nach robh dùil aige ri creutair cho beag no cho òg a’ coimhead . . . . ’se tha mi a’ smuaineachainn a bhitheadh iad a’ ciallachadh ach feagalach ged is e òg a bhitheadh iad a’ cleachdadh. Bha an t-àite gus an robh agamsa ri dhol deich mìle fichead air falbh chun an iar, agus bha agam ri dà sgoil a fhrithealadh, tè sa’ mhadainn ’s tè feasgar, a’ teagaisg Fraingeis agus Beurla do chloinn 15, 16, 17 a dh’ aois; seach nach b’ urrainn domh draibhigeadh thigeadh càr air mo thòir. Ach cha robh so gam fhaighinn ás, agus dh’ fhoighnich mi dé an eàrnais a bha anns an tigh, ’s thubhairt e nach robh fhios aige, ach gum bitheadh leabaidh ’s bòrd, séirichean ’s mar sin ann. “A bheil preas-dheigh ann?” dh’ fhoighnich mi, agus thubhairt e nach robh e mar chleachdadh aig a’ Bhòrd a bhith cur preas-dheigh anns na tighean a bhitheadh iad a’ leigeil air mhàl do ’n luchd-teagaisg. “Mur eil,” arsa mise, “chan eil mi dol ann. Chan eil càr agam, tha a’ bhùth as fhaisge trì mìle air falbh, agus ciamar a chumas mi biadh san tìde so? Tigh sam bith mu ’n leughar gum bheil e ‘làn eàrnais’ anns na pàipearan tha fhios gum bitheadh preas-dheigh ann.” Bha mise nis an dòchas gun canadh

[Dealbh]
’Se an tigh air do làimh dheis a bh’ agam-sa


[TD 350]

e. “Gabh do choids a-mach á so” agus gum bithinn-sa an uair sin saor gu obair eile a shireadh, ach ’se a thachair gun do ghairm e air rùnaire a’ Bhùird; dh’ innis e dha mar a thachair agus nach robh mise deònach a dhol chun na h-oibreach gun preas-dheigh. Bha mise ’g ùrnaigh gu dian gun diùltadh e ’s gum faodainn falbh le cogais ghlais, ged nach bitheadh i buileach glan, ach ’se a thachair gun do dh’ aontaich iad gun cuireadh iad an gnothach fa chomhair a’ Bhùird agus gun rachainn chun na h-oibreach an dràsda. Bha mo ribe fhéin a’ dùnadh orm, agus leis a’ bhuille mu dheireadh, thubhairt mi nach bu ghealltanas sin dhòmhsa, oir nan rachadh am Bòrd an aghaidh a’ ghnothaich, rud nach bitheadh idir mì-choltach, gum bithinn-sa san tigh agus san obair ach nach bitheadh am preas-dheigh, agus nach b’ urrainn domh an uair sin fàgail. Le gàire, thubhairt am fear-riaghlaidh gum bitheadh e ann; cha robh breab tuilleadh air fhàgail agam agus le guidheachain dhubh ’na mo chridhe cha robh air ach géilleadh do ’n nì a thug mi orm fhéin.

Dha no trì làithean an déidh sin chuir am fear-riaghlaidh a-mach mi deich mìle fichead air falbh do na coilltean . . . . mi fhéin ’s mo mhàileidean agus bucas bidhe a shàsaicheadh seachdnar. “Tha,” arsa esan, “am preas-dheigh san tigh a nis.” Cha robh de phàileid orm a b’ urrainn coimhead ris an t-Suaineach shèimh ud. Bha a’ chuid mu dheireadh de ’n rathad gun a thearradh agus bha dusta tioram an t-samhraidh ag éirigh ’na shadan an ion ’s do thachdadh. Ràinig sinn an sgoil a b’ fhaide air falbh, air a togail ann am meadhon nan tacannan gus nach bitheadh ach an t-aon astar roimh na busaichean a bhitheadh a’ tighinn leis a’ chloinn. Ri taobh na sgoile bha cóig tighean—tighean ’son ceathrar luchd-teagaisg agus ’son fear glanaidh na sgoile. Bha an tigh a bha air a chur air leth dhomhsa snog da-rìribh—nam b’ ann an àite eile bhitheadh e . . . . le trì seòmraichean-cadail, seòmar-suidhe, seòmar-nighe, cidsin, agus, bho bhonn an tighe bha ballaichean an tighe a’ toirt fad an tighe de rùm; b’ ann an so a bha an stòbha gas a bha a’ teasachadh an tighe le àile teth ga shéideadh troimh phìoban is thuill anns an làr gu na rumannan. Bha am baile beag a b’ fhaisge trì mìle air falbh agus a’ bhùth, far an robh cuideachd oifig a’ phuist, an t-aon astar. Chan fheumta guth a bhith air rudan faileasach glan innte, ged a bha ìm is feòil is gnothaichean mar sin air dheighean. Bha bòtunnan is brògan móra nan coilltean is ròpannan is aodach is tairgnean is sgeileidean is pacaidean a’ toirealaich a-measg a chéile. Bha ola ga dhoirteadh air fiodha an làir gus an dust a smodadh ’s bha an t-aon fhàileadh sin innte daonnan.


[TD 351]

[Dealbh]
Bha deich mìle eadar an sgoil ’s an tigh agam. Tha eallach leabhraichean agam ri’n ceartachadh. ’Se am farainm a thug iad orm anns an sgoil so <eng>‘Little Scotch Dynamo’<gai>

B’ e Suainich, Gearmailtich, agus Ukrainianich a bha ann am móran de na daoine sna badan ud, ged a bha dha no trì theaghlaichean Breatainneach ann; seach gun robh uiread ann còmhla ás na h-aon cheàrnaidhean sin, b’ aithne dhaibh an cànan aca fhéin, agus a’ Bheurla a dh’ ionnsaich iad bho thàinig iad gu Canada a bhruidhinn. Bha cuid de ’n chloinn san sgoil mhóir ag ionnsachadh Gearmailt le leasanan a gheibheadh iad air a’ phost ás Edmonton seach nach robh a’ Ghearmailt air a tabhach san sgoil dhaibh. Cha d’ fhuair cànan nan Ukrainianich a riamh àite nan cànan eile anns na sgoiltean, ach a nis, thathas a’ gluasad ag iarraidh i a bhith air a teagaisg anns na sgoiltean gu h-àraidh seach gum bheil i cho coltach ri cànan na Ruis.

Bha móran Phentecostals a-measg an t-sluaigh Shuainich a bha so, agus abair gun robh iad dùrachdach daoine eile a shlaodadh chun na h-eaglaise aca, ach cha tàinig an éigheach ris a’ ghuitar agus am bualadh bhasan glé mhath air teagaisg fhuar chruaidh Knox a chaidh a sgeilbeadh annamsa.

Bha Innseanaich cuideachd a’ fuireach a-muigh anns na badan so. Air an fhearann aca, na b’ fhaisge air meadhon na dùthcha, chaidh ola


[TD 352]

[Sanas]


[TD 353]

fhaotainn agus gas, agus cha robh an riaghladh a’ toirt dhaibh ach na h-uiread sa’ mhìos de ’n airgead a thaobh ’s nach eil conn aca agus gun caith iad ceart còmhla e agus nach bi càil aca an ath latha. (’S dòch’ nach ann bho na Cruithnich a thainig am falt dorch agamsa a dh’ aindeoin cùis!) A-mach ás an airgead a bha so bha an riaghladh a’ togail thighean dhaibh nam bitheadh iad air an son, agus bha dha no trì aca air an togail aig oir coille ri taobh an locha far an robh talamh eile a bhuineadh a-mhàin do na h-Innseanaich, agus ma bheireas tu gu t’ inntinn sealladh tighe ùire fiodha ann am meadhon mì-rian baile nan ceàrd, bidh beachd agad co ris a bha iad coltach. Bha dithis no thriùir aca san sgoil, seach gur ann an sud a bha iad a’ fuireach, agus bha iad mar chàch, math is dona. Bha sgoil a dh’ aon ghnothaich do dh’ Innseanaich deich mìle fichead air falbh, air a cur air chois fo ùghdarras Riaghladh nan Gnothach Innseanach: dh’ aithnichinn dithis de na bha ag obair innte, agus b’ e am beachd-san gum feumadh duine a bhith cho cruaidh agus deamhnaidh riutha fhéin, gu h-àraidh san toiseach, oir nam beachdaicheadh iad gun robh duine tlàth, bog, nach deanadh iad ach an rud a thogradh iad, gun robh iad mar chloinn eile, ach a-mhàin gun cuireadh iad balla rag suas aig amannan aig nach robh iad airson co-chomunn sam bith a bhith aca ri duine eile—ach nach ann mar sin a bhitheas clann eile nach eil air an teagaisg anns a’ chànan a tha aca aig an dachaidh.

Bithtear ag ràdh mu Chanadaich nach urrainn iad gearain a dhèanamh mu chleachdaidhean dhùthchannan eile agus an droch dhéiligeadh a tha na h-Innseanaich aca fhéin a’ faighinn, gu h-àraidh sa’ Cheann a tuath. Mar dhaoine sam bith a chaidh a chur fo bhuaidh ’nan dùthaich fhéin, tha móran de na h-Innseanaich slaodach, tha iad lag ’nan subhailcean, tha gamhlas is fuath aca ris na daoine a thug fo chìs iad . . . . . . ach, ged a bhitheadh iad slaodach, seall an t-slighe a bha aca ri tighinn am bliadhnaichean cho geàrr, bho bheatha gun iarunn gu beatha le itealan; tha iad lag ach ’sann troimh ar beachdannan air cleachdaidhean nach robh aca; agus an gamhlas agus am fuath, có a chuireadh umhail orra? Their na daoine geala gum bheil iad leisg; gum bheil talamh aca agus nach oibrich iad e; their iadsan nach fhiach an talamh, nach do dh’ fhàg na daoine geala aca ach am fuidheall nach b’ fhiach leotha fhéin; their na daoine geala gum bheil am beatha ro shoirbh ’s nach leig iad a leas obair ’s dùil aca ri an airgead, an <eng>Treaty Money<gai> gach seachdain. ’Se iadsan a dh’ fhuiricheas air an talamh a tha air a chur air leth ’son nan Innseanach a gheibh an


[TD 354]

[Dealbh]
Nàbaidhean le tacar éisg—tha mi ’n dùil gur h-e geadas a th’ann.

t-airgead sin . . . . ma dh’ fhàgas iad am fearann sin gu obair a lorg am baile no an àite eile, caillidh iad e. Tha ainm math aig an treubh Stoney a tha ag àiteachadh fearainn air taobh a-muigh Chalgary, agus tha cuid mhath dhiubh sin a’ creidsinn ann am <eng>Moral Rearmament<gai>.

Tha cuimhne agam latha agus mi shuas ann an ceann a tuath Cholumbia Bhreatannaich, agus móran Innseanaich air tighinn air a’ bhus. Bha mi an toiseach a’ bhus agus air a bhith air a’ bhus cho fada ’s gun robh fhios aig an draibhear co ás a bha mi, agus arsa esan. “So na h-Innseanaich. Tha airgead ùr na seachdaine so ’nan làimh agus ged nach bitheadh aca na cheannaicheadh biadh no na bheireadh air ais iad, feumaidh iad greiseag fhaighinn air a’ bhus.”

Anns na sgoiltean sin far a bheil a’ chlann Innseanach a’ fuireach, agus anns na sgoiltean sin a tha air leth airson Innseanaich, thàtar a’ deanamh deagh oibreach, agus chaidh a chantainn rium gum bi iad an dòchas gum pòs càraid mus fhàg iad an sgoil gu dhol air ais gu am bailtean, a chionn, an uair sin gum bi iad nas cinntiche nach téid an teagaisg buileach air chall. Tha cuid eile a’ cumail a-mach nach bi an t-Innseanach a chaoidh air a ghabhail a-steach a-measg an t-sluaigh fhad ’s a théid a chumail air leth an sgoiltean dha fhéin. Chan e gnothach furasda a tha ’n so, agus an uair a chluinneas mi daoine a’ gearain mu dheidhinn nan Innseanach ’s nan Africanach ’s am fàiligean . . . . gu tric fàiligean a tha a’ tighinn beò troimh dhroch chleachdaidhean dhaoine geala . . . . chan urrainn domh gun smuaineachainn air Gaidheil is Eileanaich na seachdamh, na h-ochdamh, ’s na naoidheamh linn deug, an uair a bha beachd nan Sasunnach ’s nan Gall mu ’n deidhinn gu math dubh. Air dhòigh, faodaidh iad sin a bhith taingeil gur ann oirnne a thòisicheadh an toiseach; an diugh tha barrachd


[TD 355]

spéis aig luchd-riaghlaidh, anns a’ bhitheantas, do chleachdaidhean agus do chànan eadar-dhealaichte.

Tha aon chuimhne éibhinn agam air a’ bheachd a bha aca an so air Innseanaich. Mar a thubhairt mi, bha mi a’ toirt na maidne ann an sgoil deich mìle air falbh agus am feasgar anns an sgoil a bha ri taobh an tighe. A’ mhadainn a bha so, goirid an déidh dhomh tòiseachadh, ruith mi gu bùth faisg air an sgoil sin a dh’ iarraidh botull brìgh faoineig (no <eng>vanilla<gai>) ’s mi a’ dol a dheasachadh. A’ mhadainn sin cuideachd bhitheadh clann-nighean agus balaich mhóra na sgoile eile a’ tighinn chun na sgoile so a dh’ ionnsachadh obair-saorsainneachd agus obair-tighe. Deireadh na seachdaine sin bha a’ chiad choinneamh de Chomunn nam Pàrantan ’s an Luchd-teagaisg <eng>(P.T.A.)<gai> air a gairm san sgoil anns am bithinn feasgar, agus thubhairt am pàrant a bha ’na cheann-suidhe gun robh e air a thighinn gu a chluasan gun tubhairt a’ bhùth a bha so gun robh tè de chloinn-nighean na sgoile eile air ceannachd botull brìgh faoineig do ’n bhalach Innseanach a bha a’ suirghe oirre. B’ ann air a’ mhodh sin a dh’ fhoghluim mise nach fhaodadh Innseanach brìgh faoineig no rud sam bith anns an robh alcohol a cheannach, seach gum faodadh iad òl an àite deoch làidir, rud air nach robh cìs gun mhuthadh aca a bharrachd. An déidh sin an uair a dh’ aithnicheadh muinntir na bùtha mi, dh’ fheumainn a bhith air m’ fhaicill gun cus brìgh faoineig a cheannachd, mus saoileadh iad gur ann air an dòigh sin a bha mi a’ marbhadh an aonaranais san tigh agam.

A thaobh a’ phris-dheigh a bha so, bha mo chliù air dhol romham oir bha e coltach gun tubhairt am fear riaghlaidh riutha ged a bha mi beag nach robh mi gun a bhith biorach, agus chan e eadhon gun deach preas-dheigh a chur do ’n tigh, ach chaidh a pheantadh agus chaidh eàrnais ùr chomhfhurtail a chur ann. Cha robh so cho math ann an coimeas ris na tighean eile oir bha iadsan gun phreas-deigh agus le seann eàrnais, agus ’s iongantach mun do mhollaich Bòrd na Sgoile cho duilich ’s a bha e dhaibh duine fhaotainn gu Fraingeis a theagaisg, ’s gum b’fheudar dhaibh mise a ghabhail, oir chaidh an tè a bha an ath dhorus a ghearain mu ’n eàrnais aice-se, agus a ràdh gun robh i ag iarraidh preas-dheigh,

[Dealbh]
Fear de na seann thighean.


[TD 356]

agus ’se a thachair gun do pheant iad an tigh dhi, gun d’ fhuair i sòfa ùr agus gun d’ fhuair a h-uile h-aon de ’n luchd-teagaisg nach robh pòsda preas-dheigh anns na tighean a bha aca air mhàl bho ’n Bhòrd. Iadsan a bha pòsda, bhitheadh iad a’ fuireach na b’ fhaide ann an aon àite agus bhitheadh an eàrnais aca fhéin.

Bha eagal an dorchadais ormsa riamh bho m’ òige agus nam bitheadh duine air cantainn rium gum fuirichinn ann an tigh leam fhéin ri taobh choilltean, far an cluinnteadh glaodh tiamhaidh na comhachaig agus gaoir nam madadh fiadhaich, bhithinn an déidh mo cheann a chur fo’n chluasaig, gus nach bitheadh agam ri éisdeachd ri fàistneachd cho uabhasach. Seach nach do thachair càil a’ chiad oidhche a thug mi anns an àite, ’nam aonar, oir cha robh luchd nan tighean eile air tighinn, dh’ fhàs mi na bu chruadalaich agus an uair a dh’ fhoighnicheadh duine dhomh an robh eagal orm, b’ urrainn domh freagairt le fìrinn nach robh. Gun chàr, cha robh móran cothrom aig duine gluasad a-mach ás an àite so ach fad Di-Sathuirne, oir bha bus a’ falbh sa’ mhadainn ’s a’ tilleadh air an oidhche, agus air là na Sàbaid, ach bha mo nàbaidhean uabhasach coibhneil rium ged a bha iad móran na bu shine na mi. Dh’ fhàg sin gun robh mi gu math tric leam fhéin agus mar as trice a tha duine leis fhéin, ’sann as motha a tha e ag iarraidh bhith leis fhéin. B’ e ceartachadh obair-sgoile, leabhar, clàir-ciùil is radio tu tric mo chompanaich ach anns a’ gheamhradh gum bithinn a’ dol a churlaigeadh . . . . a shadail nan clachan troma air an deigh ’s a’ sguabadh na slighe na bu lìomhta romhpa gus an ruigeadh iad an ceann uidhe, ceann eile an deigh . . . . gìom a thug a chasan ás Albainn agus anns an robh làn dùil aig a h-uile duine gum bithinn-sa ealanta. Ach ’se a fhuair an gonadh ach an truaghan air na thàrr mi anns an sgioba!

Oidhche aig deireadh a’ gheamhraidh agus maighstir-sgoile na sgoil eile, a bhean agus dithis eile a’ céilidh orm, ’sann a thainig gnogadh mór chun an doruis cùil . . . . rud nach tachradh uair air bith oir bha glag air an dorus. Tha e ri ràdh gum bheil an leanabh a bh’ ann anns an duine daonnan agus a dh’ aindeoin cruadalachd nam mìosan a bha mi air a chaitheamh leam fhéin agus na ceathrar aoighean a bha an làthair, leum mise a chrùbadh air cùl séir móir agus ged lean an gnogadh cha charaichinn, agus b’ e am maighstir-sgoile a b’ fheudar a dhol chun an doruis. Có a bha aig an dorus ach duine ás sgìre na sgoile eile, fear a dh’ aithnicheadh am maighstir-sgoile so agus a’ chlann a bhithinn a’ teagaisg an sin, agus e ag iarraidh mo choinneachadh ’s


[TD 357]

mo thoirt gu dannsa a bha air a chumail trì mìle air falbh an oidhche sin. Mu ’n àm so bha mi a-mach cho chùl an t-séir, ’s mi taingeil gun robh am maighstir-sgoile air a bhith ann, ged a bha am maighstir-sgoile a’ lùigeachainn gum b’ esan a bh’ air cùl an t-séir agus a bha air fuireach ann. Thubhairt mise nach b’ urrainn domh a dhol ann, thug an truaghan a chasan leis an ceann greise agus abair fealla-dhà. Ach ’sann a bha am fealla-dhà anns an sgoil an ath sheachdain an uair a thainig a’ chlann-nighean agus na balaich a dh’ innseadh do ’n mhaighstir-sgoile mar a thachair do ’n leithid so nuair a chaidh e gu mo thigh-sa agus an uair a thainig iad chugam-sa ceann sreath ag ràdh gum bu cheart a rinn mi a dhiùltadh, gun robh beachd ro mhór aige air fhéin co-dhiù, ged a b’ iadsan màthair-aobhair na cùise.

(R’a leantainn)


[TD 363]

OIDHCHE NA STOIRM
Le Conchubhar O Ruairc
(air eadar-theangachadh le GORDON DONALD.)

AN uair a bha mise ’nam phailteach cha robh eadar dà cheann A’ Chumair ach tighean tugha. Ged a bha na tighean ceudna dorcha, ìseal, aosda agus mu bhith aig ceann an réis is iad a bha gu seasgair, comhfhurtachail sa’ gheamhradh agus fionnar brèagha nuair a thigeadh brothluinn an t-samhraidh oirnn. Ach, beag air bheag, bha ciùird na tughadaireachd a’ dol bàs, agus rud eile, gheibheadh neach air bith a chuireadh a thigh-còmhnaidh am feabhas no a thogadh tigh ùr ’na àite cobhair mhath fhialaidh bho ’n Riaghaltas. Bhatar a’ togail tighean ùra anns na bailtean mun cuairt, tighean brèagha àrda, agus na seann tighean tugha ’nan saibhlean aig na daoine. Mar sin, eadar an riatanas, an deagh-eisimpleir agus an taic airgid cha b’ fhada mun do theann muinntir A’ Chumair air na tighean aca fhéin a chur am feabhas bho ’n stéidh a-nìos agus an taobh a-stigh de dha no trì bhliadhnachan bha na sgliatan an ionad na tugha air gach tigh anns a’ ghleann ach air tigh Dhòmhnaill Ui Rinn a-mhàin.

B’ ann aig Dòmhnall a bha an tigh bu mhotha farsainneachd dhiubh, Gu dearbh, cha robh dad aig na tighean ùra air a thaobh meud, ’s cha robh sin ’na iongnadh idir, mar is tric a chuala mi gum b’ e dà thigh fo ’n aon dìon a bha ann tràth, agus dà theaghlach a’ gabhail còmhnaidh ann. Ge b’ e leagail a rinn Dòmhnall air ballachan chaidh aige air aon chidsin a dhàanamh ás an dà chidsin. Té bhrèagha leathann fharsainn le àite-teine a bha leth ceann na stuaighe am meud. Nuair bhiodh teine math mhòna ann oidhche gheamhraidh, agus làn tigh de luchd-céilidh cruinn, cha robh tigh ri fhaotainn a bheireadh buannachd air ann an comhfhurt agus seasgaireachd. Bha e air a shuidheachadh air a’ chuid a b’fhasgaiche dhe’n fhearann, timcheall ceud slat a-stigh o ’n rathad mór, bha mothar dlùth ghiuthais air trì taobhannan dheth agus cnocan dìreach m’ a choinnimh. Bu choma ciod e an neart a bhitheadh aig gaillionn a’ gheamhraidh cha chluinnteadh deò gaoithe ann an tigh Dhòmhnaill agus ged bu tric daoine eile a-mach le cipein agus ròpannan a’ fiachainn ri dìon a dhaingneachadh an aghaidh na gaoithe cha


[TD 364]

deachaidh sop a thoirt bhàrr tigh no bhàrr bàthaich Dhòmhnaill ri cuimhne dhaoine.

B’ e suidheachadh fasgach an tighe agus an gràdh a thug Dòmhnall do ’n t-seann aitreabh a thug air leantainn ris an t-seann tigh nuair bha na coimhearsnaich uile cur na tighean air dòigh. Chan e gun robh nì ga bhacadh gun chobhair an Riaghaltais fhaighinn, agus gu dearbh fhéin bu mhath a dh’ fhaodadh e tigh ùr nodha a thogail gun chobhair sam bith oir b’ ann aige a bha am fearann a b’ fheàrr anns A’ Chumair agus bha clann mhath dhìcheallach aige agus ainm an airgid air. Bha bean Dhòmhnaill agus a clann cho math rithe, sàsta gu leòr leis an tigh gus an do theann na coimhearsnaich air an obair. Ach a réir ’s mar bha na tighean ùra a’ dol suas, thòisich iadsan air an ladar a chur san sgeul:

“Ach ciod an lochd th’ air an tigh so agaibh air aon chor?” ars esan ris a’ mhnaoi.

“Mhoire, a Dhòmhnaill, nach fhaic thu fhéin gum bheil tigh eireachdail gasda aig a h-uile duine riamh sa’ Chumair ach againn fhìn a-mhàin,” ars a bhean. “Shaoileadh duine air am bothan tighe a tha againn gum b’ ann air dhéirc a bha sinn.” “Bothan! an duirt thu! Gum maitheadh Dia dhuit e, a bhean. Tha comhfhurt agus seasgaireachd againn ann an so, fèath agus fasgadh, rudan nach eil idir aig ar coimhearsnaich. Thréig iad-san am fasgadh agus ciod a rinn iad ach dol a-mach air na cnuic lom far am beireadh gaoth Mhàrt an t-sròn bhàrr duine.”

“Ach! A nis a Dhòmhnaill nach eil thu tuigsinn gu math gum bheil e nas fhallaine agus nas fheàrr do ’n t-slàinte gu mór an tigh a bhith ’na shuidhe air cnoc na bhith a-stigh ann an lagan mar tha sinne, ’s gun deò gaoithe againn san t-samhradh. Tha adhar glan agus solus na gréine air am moladh aig dotairean an domhain, agus feuch sinne ann an so a’ toirt ar cùlaibh riutha.” “Dotairean, a bhean! Dotairean agus adhar glan agus solus na gréine,” arsa Dòmhnall gu geur. “Bha thu nad òinnsich riamh! Tha thu fhéin air bhith a’ còmhnaidh anns an tigh so fad còrr is cóig bliadhna fichead agus cia mheud latha anns an ùineach sin a thug thu anns an leabaidh leis a’ chnatan no le sac no fliù? Cha tug uiread is aon latha, buidheachas do Dhia. Seall Sean Mór agus Donnchadh Pheadair, dithis a bha slàint asal cheàird aca fhad’s a bha iad anns na seann tighean. Cha chuimhne leam aon tinneas no gearan air fear de ’n phaidhir latha riamh gus an deach iad do na tighean brèagha ùra sin. Tha Sean a’ cumail na leapa bho chionn mìos a nis, agus tha Donnchadh ’na chrùban ’s a cheann gu talamh


[TD 365]

aige leis an lòinidh. Na tighean ùra gu dearbh, iad fhéin ’s na h-uinneagan móra sin, ghabhadh asal a mharcachd troimh gach lòsan dhiubh. Is ann anns an tigh so a rugadh agus a thogadh mi agus ’sann ann a gheibh mi am bàs le toil Dhé.”

B’ éiginn dhi éirigh ás an obair mu dheireadh. Cha ruigeadh i fhéin no a clann leas a bhith a’ tathainn no ag obair air Dòmhnall. Bha aca ri bhith toilichte leis an tigh tugha agus cha robh an còrr ri bhith uime.

Dh’ fhalbh na bliadhnachan agus phòs clann Dhòmhnaill, aon ás déidh a h-aon: cailin dhiubh thall sa’ Chuasan an àite san robh fearann deich mairt aice, cailin thall sna Lisinich, mac a chaidh ’na chliamhainn a-steach air fearann a’ Chuim. Cha robh air fhàgail aig baile aig a’ cheann thall ach e fhéin, a bhean agus an aon mhac. B’ ann air a’ mhac sin a thuiteadh am fearann agus a h-uile nì bha leis agus cha bu mhisde sin le Dòmhnall dad. Bha e fhéin a’ fàs sean, a’ sreup ris an deich bliadhna thar trì fichead, ’s gun nì ’na cheann ach am peinnsean fhaighinn. Ach chan fhaodadh e am peinnsean fhaighinn gus am bitheadh a mhac pòsda, agus cha robh aon choltas air sud gu robh fonn pòsaidh air. Chagainn Dòmhnall a’ cheist le bhean gu tric, ach b’ e an aon fhreagairt a gheibheadh e bhuaipe daonnan; “B’ fheàrr dhuit fhéin a’ cheist a chur air. Is e na fir as fheàrr a thuigeas a chéile. Ach tha mo bheachd fhéin agam carson nach eil e brath phòsadh.”

“Agus ciod e sin, ma tha?”

“Tha mi ag ràdh riut cuir ceist,” theireadh a bhean, “agus bithidh iomlan an sgeòil agad an uair sin.”

Bu léir do Dhòmhnall gun robh gnothaichean a’ gabhail ro fhada, agus mu dheireadh chuir e a’ cheist os comhair a mhic. Thainig am freagairt gu tapaidh. Cha phòsadh e, thuirt e, bho chionn ’s nach b’ urrainn dha iarraidh air chailin sam bith thighinn a-stigh anns a’ bhothan tighe a bha aca an sin, agus mur toireadh athair cead dha tigh ùr a thogail, bitheadh sin air a cheann fhéin. Bha obair agus cosnadh ri fhaighinn thall ann an Sasunn, agus dh’ fhaodadh athair a rogha dhèanamh leis an fhearann, aon latha bu mhiann leis.

Bhuail Dòmhnall buille d’ a bhata air an talamh, thug e tarraing air eas-umhlaidheachd agus air mì-bhuidheachas, agus bhagair e h-uile seòrs air a mhac. B’ ann aige fhéin a bha fhios, ged tha, gun robh e ann an ribe, agus ann an ribe ceart cuideachd. Nan tréigeadh am mac sin am fearann, cha ghabhadh aon duine eile dha ’n chloinn ris, agus mar sin dh’ fhalbhadh e á sealbh nan Rinneach, á sealbh an dream aig an robh e bho chionn còrr agus dà cheud bliadhna. Bu chràiteach leis


[TD 366]

[Sanasan]


[TD 367]

an latha a cheadaich e d’ a mhac tigh ùr a thogail, ach rinn e cùmhnant nach rachadh an seann tigh a leagail no bàthach no stàball a dhèanamh dheth fhad ’s bu mhaireann e fhéin. “Is ann ann a rugadh agus a thogadh mi,” ars esan, “agus is ann ann a gheibh mi am bàs, le toil Dhé.”

Cha robh annas riamh ann gus do sgaoil an sgeul gu robh mac Dhòmhnaill dol a’ thogail tigh ùr, agus b’ annasaiche air fad e le muinntir A’ Chumair càite an robhar ga thogail. Is ann air mullach a’ chnocain air aghaidh an t-seann tigh a bha e, àite sam bitheadh grian an t-samhraidh agus gaoth a’ gheamhraidh, gun fasgadh coille no mothair, cnoc no cnocain aige. Cha ghabhadh rùn a ghleidheadh ’na rùn aon latha riamh sa’ Chumair, agus cian mun do leagadh clach-stéidh an tighe ùir, bha fios aig sean is òg dé chuir gum b’ éiginn do ’n bhodach dhiorrasach géilleadh d’ a mhac. Is iomadh bearradh agus gearradh chaidh thoirt air, ’s air ùrlar fhéin cuideachd, ach ’s esan nach bitheadh air deireadh le fhreagairt uair sam bith.

“Bheir thu mach ceud bliadhna, nuair bhitheas adhar fallain an tighe ùir agad, a Dhòmhnaill,” theireadh fear ris.

“Mi fhìn ’s an riabhach! Cha chuala mi riamh na ceàird a bhith faighinn saoghal fada agus dé a th’ aca eadar am breith ’s am bàs ach adhar ùr. Is ann san tigh so a rugadh mi agus a thogadh mi agus ’sann ann a gheibh mi am bàs, le toil Dhé.” “Tha e cho math dhuit gum bheil sibh a’ togail tigh eile,” arsa fear eile. “Is fhada is cian a nis agus mi teachd a-stigh a chuirinn geall gun robh lùbadh ann am maide droma an tighe so. Air éiginn a sheasadh e geamhradh eile.”

“Seasaidh agus fichead bliadhna eile, ge be có an duine a chì,” a freagairt a thug Dòmhnall dha. “Fan gus an tig onfhadh na Samhna agus stoirmean an Earraich agus chì sinn sgliatan an tighe ùir a’ falbh leis a’ ghaoith. Ach bitheadh aige. Fhad’s a bhitheas an tigh so agamsa bitheadh an rogha àrois aig an fheadhainn thig ás mo dheaghaidh.” Chaidh crìoch air an tigh ùr roimh dheireadh an Fhoghair, agus nuair bha gach nì air dòigh thug na Rinnich cuireadh do na coimhearsnaich, eadar sean is òg, thighinn chuca air an oidhche Dhòmhnaich àraidh so air meadhon mìos an t-Samhuinn a chumail oidhche chiùil is dannsaidh air an ùrlar ùr. Ged nach robh mi fhìn aig baile san àm, fhuair mi cuireadh ceart cho math ri duine agus ghlac mi ris thaobh an t-seann aithne a bhith agam air an teaghlach.

Bha e mu naoi uairean feasgar nuair ràinig mi an t-àite, ach bha a’ chidsin làn dhaoine a cheana ’s iad a’ dannsadh gu siùbhlach. Bu


[TD 368]

chidsin bhrèagha i, gun teagamh, thuirt mise rium fhìn, agus ma bha a’ chuid eile de ’n tigh cho fiùghantach rithe cha b’ iongantach ged bhitheadh am fear a thog e mór ás a chuid chiùird. Ach bu mhaisiche na cidsin no tigh sam bith an sluagh meadhrach aotrom a bha cruinn, le ceòl agus dannsadh, òrain is seanchas air sàilean a chéile. B’ ann an Dòmhnall O Rinn fhéin bu mhotha bha mo shuim, ge ta, seach an dannsa no an ceòl, oir b’ aithne dhomh gu math e agus bu mhath a bha fios agam cho dìcheallach ’s a sheas an seann dìon. Bha e ’na shuidhe shuas cois teine, an dàrna cas thairis air an té eile, ’s chan fhaca mi riamh gus an uair sin, no bhuaithe, uiread cràdh is mì-rùn air aodann chrìosduidh agus a bha air gnùis Dhòmhnaill an oidhche ud. Cha d’ fhuair an fheadhainn a labhair ris ach an gearradh goirid, bha a bhean agus a mhac gu laghach fàilteach ris a h-uile duine a thàinig a-steach ach cha tug esan beannachd ri duine beò. Cha bu mhotha thog e cheann, tha mi ’m barail, a shealltainn na dannsairean no bhrosnachadh seinneadair. Thuig càch nach robh e idir air a dhòigh, sheachainn iad e agus dh’ fhàgadh e ’na aonar air iomall a’ chòmhlain.

“Tha e soilleir nach ann ro-thoilichte d’ a staid anns an tigh ùr a tha mo shean laochan,” thuirt cuideigin air mo chùl.

“Matà, fàsaidh e cleachdte ris gun dàil sam bith,” arsa fear eile, ga fhreagairt.

“Bha gean mór aige do ’n t-seann tigh agus tha e caran ait leam e thighinn a-steach ann a so idir; is tric a dh’ aidich e gur ann san t-seann tigh a gheibheadh e am bàs.”

Theann iad air dannsadh a rithisd agus lean iad orra mar sin gu ruige meadhoin-oidhche. Mu ’n àm sin bha am bòrd sgaoilte deas shuas san t-seòmar agus chaidh a’ chiad dream ghlaodhach sìos chun an suipeir. Lùghdaich sin an sluagh a bha sa’ chidsin beagan, agus co-dhiù an e na seinneadairean agus na dannsairean a bu mhotha a bh’ air gluasad sìos no gun robh an sgìos air laighe air an fheadhainn a bha air fhàgail thàinig nàdur de shàmhchair anns a’ chidsin air ball. A

[Sanas]


[TD 369]

dh’ innseadh na fìrinn leis a’ ghleadhar a bh’ air bhith ann thuige sin, b’ e faochadh an t-sàmhchair bu lugha a thigeadh. Ach ma bha an t-sàmhchair a-stigh bha atharrachadh sgeul a-muigh, oir cha b’ fhada mun tug mi fainear gun robh a’ ghaoth ag éirigh agus a’ dol ann an treise. Dh’ fhosgail cuideigin an dorus cùil agus ann an tiota shéid raoic gaoithe a-steach oirnn agus ás an sud chaidh i feadaireachd air feadh an tighe. Lean na h-oiteagan móra té ás déidh a chéile agus shéid raoic ás déidh raoic de ’n stoirm, agus mar lean thug mi an aire a dh’ aona ruith gun robh saod na b’ fheàrr a’ tighinn air Dòmhnall shuas aig an teine. Bha a’ mhì-thoileachas agus an t-searbhachd a bh’ air fad na h-oidhche a’ falbh dheth beag air bheag, agus a réir ’s mar bhuaileadh oiteag gaoithe air aghaidh an tighe shuidheadh esan suas ’na chathair agus thogadh e na cluasan ag éisdeachd. An ceann leth-uair an uaireadair bha i garbh air fad a-muigh. Sguab a’ ghailleann a-nuas throimh ’n ghleann a’ sgiamhail agus a’ nuallanaich, a’ togail spionnaidh agus a’ gabhail roimhpe air an aon bhealach ’s a ghabh na stoirmean bho linn na dìlinn. Ach bha cnap-starraidh ’na rathad an oidhche ud, oir far am b’ àbhaist dhi bhith sguabadh gun chasg gun bhac thar druim a’ chnocain, sin bha an tigh ùr a nis ’na sheasamh san rathad oirre.

Bha e leamsa an oidhche ud mar gum b’ e creutair bheò a bha sa’ cheart ghaoith sin, gun deachaidh a goirteachadh agus a mosgladh gu fearg nuair a bhuail i air an tigh agus an sin gun do chuir i fios air ais sìos an gleann a’ glaodhadh air cùl-taic a thighinn thoirt cobhair dhi an àm a feuma los a’ namhaid ùr so caitheadh a-mach ás a rathad. Agus thàinig na cùil-taic. Mionaid ás a dhéidh sin thàinig rannt de ghaoith anns an robh neart agus treòir bhom. Bhuail i le h-uile neart air aghaidh an tighe. Bheirinn mo mhionnan gun tàinig crith anns na ballachan bho bhun gu bàrr agus chualas an fhead caoineadh aice shuas mu ’n stuagh. Gheàrr duine no dhà fìor na croise orra fhéin. Chuala mi “Gun teàrnadh Dia sinn!” air mo chùlaibh. An sin dh’ éirich Dòmhnall O Rinn ás a chathair. Rug e air a bhata agus thug e aghaidh air an dorus.

“C’ a do thriall? an ainm an Aigh!” ars a bhean ris.

“C’ a ’l mo thriall an e?” ars esan, gun aon oidhirp aige air a fhreagairt a chleith air càch. “Cha ruig thu leas bhith smaointinn gum fanainn-sa ann an so a leigeil leis a’ chaisteal dhiabhlaidh so tuiteam orm. Theid mi sìos gu ruige ’n tigh grinn comhfhurtachail a bh’ agam fad mo rè, agus nam bitheadh ciall idir agad-sa rachadh


[TD 370]

tu fhéin sìos còmhla rium,” agus mar sin ghabh e a-mach gun sùil thoirt air duine.

“Thoir dhuinn port,” thuirt cuideigin ri fear a’ mhealóidean: agus eadar an ceòl ’s an dannsa cha do chuir sinn sùim tuilleadh anns a’ ghaillionn.

Is fhada bhitheas cuimhne air an oidhche sin a bh’ againn an tigh ùr nan Rinneach. Ach chan ann air a’ cheòl no air a’ mheadhair as motha theid tarrainn ge tà ach air a’ sgeimh agus air an uabhas a bhuail gach duine a bh’ ann nuair a ruith òganach a-stigh ’s a chridhe ’na bheul, mu thrì uairean sa’ mhadainn, a dh’ innseadh gun robh mullach an t-seann tigh tughaidh air tuiteam gu talamh. Math dh’ fhaoidte gun robh réis an t-seann tigh seachad ach tha daoine anns a’ Chumair a tha creidsinn nach do thuit e riamh mur bitheadh an tigh ùr. Bu choltach leo nuair a chaidh a’ ghaoth a chasgadh ’na cùrsa gun d’ rug iomaghaoth air an t-seann tigh. Ach ge be rud a theirear na nach abrar, ’se Dòmhnall O Rinn a bha ceart aig a’ cheann mu dheireadh. Anns an t-seann tigh a rugadh agus a thogadh e agus ’sann ann a fhuair e am bàs. Nuair a thòisich sinn air rùraich fo ’n dìon a bh’ air tuiteam fhuair sinn e, a phaidirean eadar na meòirean aige, a’ mhaide-droma air a mhuin, ’s e air an rathad gu ’n t-sìorraidheachd.

[Sanas]


[TD 375]

An Sgeilp Leabhraichean

<eng>Hugh MacDiarmid and the Scottish Renaissance<gai>, le Duncan Glen (W. & R. Chambers, 1964. 37/6.)

Tha mi creidsinn nach robh duine ann an Albainn anns an linn so a thog uiread de chonnspaid ri Uisdean MacDhiarmaid. Ged a tha e nise ’na leth-sheann duine, seachad air an tri fichead ’s a deich, is toigh leis còmhstri fhathast, mar a chunnaic sinn aig an Taghadh Pàrlamaid mu dheireadh, nuair a sheas e an aghaidh an Ridire Douglas Home. Ach thog e a’ chonnspaid, agus rinn e an obair, a sgrìobh ainm air duilleagan na h-eachdraidh, eadar an dà chogadh, nuair a bha e a’ strì ri beatha ùr a chur ann an litreachas agus ann an caitheamh-beatha Albainn.

’Sann anns an deichead 1920-30 a leag e stéidh na h-obrach sin. Bha e an uair sin ’na sgrìobhadair do na pàipearean-naidheachd, agus bha a bheachdan a’ tighinn am follais ann am pàipearan beaga is móra air fad ’s air leud na dùthcha, ’s e a-mach air litreachas, air polataics, air ceòl, air cor an t-sluaigh, air gnothaichean an t-saoghail, agus e fad an t-siubhail a’ strì ri cothrom a thoirt do dhaoine an làn chumhachd fhéin a shealbhachadh is a mhealadh. Bha e de ’n bheachd nach robh an sgoil ’s an oideachadh a bha daoine a’ faighinn a’ fosgladh an sùilean do an comasan fhéin agus do chomasan a’ chinne-daonna, agus bhiodh e duilich cur ’na aghaidh anns a’ phuinc sin. Agus bha e de ’n bheachd gu robh na h-Albannaich gu h-àraidh air am mealladh, agus air an saobhadh bho thuigse choimhlionta, agus gum feumte na seann diathan a sgiùrsadh ás na h-ionadan adhraidh. Bha iomadach


[TD 376]

[Sanasan]


[TD 377]

seòrsa dia ann: Burns, is Airgead, is Subhailcean na Bùirdeasachd, is Moladh air Dòighean Sasannach, gun ach beagan diubh àireamh. Duine sam bith a thogas a ghuth an aghaidh nan diathan sin, lorgaidh e nàimhdean, is rinn MacDhiarmaid sin. Ach cha bhi duine de ’n t-seòrsa so beò gun nàimhdean, agus mar sin cha leig sinn a leas truas a bhith againn ris.

Chan eil teagamh nach do rinn e feum leis an obair so. Bhrosnaich e daoine gu uaill ás ùr a ghabhail ’nan dùthaich fhéin—uaill, ’s cha b’ e pròis fhaoin—uaill ’nan eachdraidh, ’nan cànain, ’nan litreachas fhéin. Bha e an sàs ann an iomadach seòrsa obrach, cuid dhiubh, mar a tha nàdurrach, nach deach leis gu h-iomlan, mar an obair a rinn e air sgàth <eng>Social Credit<gai> agus air sgàth Pàirtidh Nàiseanta na h-Albann. Chuir e ràitheachain is pàipearan-naidheachd air bhonn, bha e a’ clo-bhualadh ’s a’ reic leabhraichean. Agus fad na h-ùine bha e a’ sgrìobhadh bàrdachd, an toiseach ann am Beurla, an sin an Albais, agus a rithist am Beurla, agus ged nach eil sinn a’ buntainn rithe an so, b’ i so a phrìomh obair. Thog cuspair na cànain móran còmhstri cuideachd, ach gun teagamh sam bith b’ e a’ bhuil gun do sgrìobhadh móran ann an Albais anns na bliadhnachan 1925-55, agus tha pàirt de ’n sgrìobhadh sin luachmhor.

Ao-coltach ri iomadach Gall, bha ùidh mhór aig MacDhiarmaid ann an Gàidhlig cuideachd. Cha chreid mi gun do dh’ ionnsaich e riamh i, agus bha beachdan neònach aige air a’ cheangal a tha eadar i ’s Albais, ach bha e ag iarraidh gum biodh àite inbheil aice ann an Albainn. Ann an 1938 bha dhìth air gum faigheamaid <eng>“freedom and facilitation for our Scots Gaelic and Scots Vernacular languages”<gai>, agus le cuideachadh bho Ghaidheil rinn e eadar-theangachadh air bàrdachd Ghàidhlig, mar a tha ‘Birlinn Chlann Raghnaill’. Chuir e a leithid so an clò anns an leabhar aige <eng>The Golden Treasury of Scottish Poetry<gai>, agus mura bitheadh e cha bhiodh e an diugh ’na fhasan aig cruinnichidhean de bhàrdachd, agus aig ràitheachain, an Albainn, Gàidhlig a chlo-bhualadh cho math ri Albais is Beurla.

Tha an leabhar so aig Duncan Glen feumail ann a bhith a’ toirt dealbh dhuinn air eachdraidh beatha MhicDhiarmaid agus cuid de na daoine a bha ag obair còmhla ris agus ’na aghaidh. Tha e rudeigin diùid uaireannan nuair a tha e a’ buntainn ri polataics MhicDhiarmaid, mar gum biodh eagal air conas a chur air; chan eil e ro fhiosrach air gnothaichean Gàidhlig; is dòcha nach fhaigh duine móran togail ás a’ bhreithneachadh a tha e a’ toirt air bàrdachd MhicDhiarmaid.


[TD 378]

[Sanas]


[TD 379]

Ach rinn e sgrùdadh farsaing air obair, agus tha móran de dh’ fhiosrachadh aige air a chruinneachadh. Bithidh féill air an leabhar anns na bliadhnachan ri teachd.

R. McT.


Leabhraichean Bliadhnail nan Sgoiltean Gaidhealach

Gach bliadhna tha pasgan de leabhraichean snasail a’ tighinn thugainn bho na sgoiltean Gaidhealach, gu h-àraidh Sgoil an Obain, Sgoil MhicNeacail an Steòrnabhagh, agus Sgoil Lìonail. Thàinig thugainn o chionn ghoirid Leabhar Sgoile an Obain (an deicheamh àireamh), agus tha e soilleir bhuaithe gu bheil smior neo-àbhaisteach anns an sgoil so. Tha Taintean Lìonail air aois nan seachd bliadhna a ruighinn, agus chan aithne dhuinn sgoil eile de a seòrsa a tha a’ cur an clò leabhar cho grinn ’s cho làn dibhearsain ris. Troimh na sùilean òga sin chì sinn gu soilleir dreach an àite. Is deagh thoigh leinn mar a tha a’ Ghàidhlig air feadh an leabhrain gu léir, an àite bhith air a cròthadh anns an aon roinn.

Am bliadhna thàinig leabhran annasach eile, bho Sgoil Bhaltois, an Sgìre Uig an Leódhus. Bha Dòmhnall MacGillEathain air ceann na sgoile so gus an do chaochail e o chionn ghoirid, agus bha ùidh mhór aige ann am beul-aithris ’s an eachdraidh an àite, agus bha an ùidh so ga compàirteachadh ris na sgoileirean a bha fo a chùram. Bha e air móran beul-aithris is eachdraidh a chruinneachadh mu thimcheall Dhòmhnaill Chaim MhicDhùghaill, an ceatharnach mór sin de Chlann Amhlaidh a bha beò anns an t-seachdamh linn deug. A nis tha an eachdraidh so air a cur a-mach leis an Sgoil, an dà chuid an Gàidhlig ’s am Beurla, fo ’n ainm Domhnull Cam MacDhùghaill, agus is math is fhiach i a leughadh.


GAELTACHT, 1965

(Follus, 11 Sráid Cawnpore, Belfast, 13. Prìs, 2/6)

’Se leabhar bliadhnail ùr tha so, anns a bheil fiosrachadh mu nithean a bhuineas do Ghaidhealtachd na h-Albann is do Ghaeltacht na h-Eireann air a thoirt seachad: àireamh luchd na Gàidhlig an Cataibh ’s an Glaschu, an Ceap Breatainn ’s an Antigonish, an Iar-Lár Thír Chonaill s an Corca Dhuibhne; ainm is seòladh gach iris is mìosachain Gàidhlig is Gaeilge; ainmean nam buidheannan ciùil ’s nan comunnan; seòladh nan Colaistean Gaeilge an Eirinn, is iomadach fiosrachadh annasach eile. Leabhar beag feumail. Cuiribh g’a iarraidh.
