[TD 203]

Air An Spiris

THA Cathair Ceilteach a nise stéidhichte ann an Oilthigh Ghlaschu. Is e rud mór a tha an sin, agus tha sinn a’ cur meal an naidheachd air Aonghas MacMhathain a roghnaicheadh mar a’ chiad Ard-ollamh; tha e an urra ris-san a nise loinn a chur air a’ Chathair ùr agus an tuilleadh cliù a chur air teagasg na Gàidhlige ann an Oilthigh Ghlaschu.

Mar is motha a bhagras rocaidean agus cunnartan eile air adhbhar na Gàidhlige, is ann mar sin as motha am feum air teagasg. Air an adhbhar sin, tha e ’na chùis-thoileachaidh dhuinn uile gu bheil urrachan an fhoghluim a’ toirt am barrachd spéis do’n Ghàidhlig mar a tha na bliadhnachan a’ dol seachad. Is e an call gun deachaidh uimhir de bhliadhnachan seachad mun do bhlàthaich an spéis.

Ach ma ruigeas each mall muilinn, is còir gum faic sinn leasachadh air staid na Gàidhlige uair no uaireigin, oir, anns an aon ràithe san tainig naidheachd air a’ Chathair Cheilteach, thainig fios cuideachd gu bheil dà bhaile eile air deagh eiseamplair Ghlaschu a leantainn a thaobh teagasg na Gàidhlige anns na sgoiltean. Tha Sgoil Norton ann an Dun-éideann gu bhith a’ tairgse Gàidhlige do sgoilearan a nise, agus tha sinn a’ guidhe gach soirbheachadh do Mhurdag NicCoinnich a thaghadh mar a’ chiad bhan-sgoilear. Tha cuideachd Ard-sgoil Ghrianaig an déidh clasaichean Gàidhlige a stéidheachadh airson na ciad uair riamh, agus tha e coltach gu bheil còrr agus trì fichead sgoilear a’ feitheamh tòiseachadh.

Tha a h-uile coltas gu bheil obair nan rocaidean a’ dol air adhart a dh’aindeoin có theireas, agus chan eil teagamh sam bith againne gur i sin a’ bhuille as goirte a fhuair a’ chànain riamh. Chan eil teagamh againn nach bi a’ Ghàidhlig an ìre mhath marbh anns na h-Uibhistean ann an dà ghinealaich eile.

Mar is motha a sheargas a’ Ghàidhlig anns na ceàrnan sin, is ann as motha am feum air teagasg ann an àiteachan eile, agus tha sinn an dòchas gun lean tuilleadh bhailtean Albannach Glaschu agus Dun-éideann agus Grianaig, agus nach fhada gus am bi cothrom aig cloinn anns gach baile an Alba air Gàidhlig ionnsachadh, mar a tha cothrom aca mar thà cànainean coimheach ionnsachadh. Agus, anns gach sgoil anns an tòisich Gàidhlig, bu chòir do luchd teagaisg a chuimhneachadh nach e gràmair an aon rud as urrainn dhoibh a chur an ceann na cloinne—ach cuideachd ùidh agus dealasachd a thaobh rud cho prìseil ’s a tha fighte ann an dualchas na h-Albann.

[TD 205]

Arcaibh O Shean
Le ANNA FHRISEAL

[Dealbh]
Baile Stromnis (I. Peterson)

BHA Seumas MacThómais ag innse dhuinn an Gairm greis air ais ciamar a tha cor Arcaibh an diugh, agus chan eil dad bu mhiann leamsa a chur ris an iomradh ghasda ud. Ach ma dh’fhaodte gum faighte taitneach leòsan nach robh riamh ann, beagan a chluinntinn mu na cuimhneachain a th’ann air na làithean a dh’fhalbh o chionn mìltean bliadhna. Is fhada bho chuala mi mar a tha Arcaibh ’na fhìor thigh-stòrais do a leithid sin, agus air dhomh dol ann ach am faicinn dhomhfhéin, fhuair mi amach nach robh na chualas ach a’ cumail na còrach ris na mìorbhuilean a bha a’ feitheamh riùm—ionnas gu robh mi gu dripeil ri’n rannsachadh fad nan deich làithean a chuir mi seachad shuas an sin. Agus sin air a’ mhór-thìr a mhàin.

Tha na cuimhneachain eadar bheag ’s mhór, agus Oifig Oibrichean an urra ris na h-uile as airidh an cumail suas. Agus de na fir mhóra, ’s e Fàinne Bhrógair <eng>(The Ring of Brogar)<gai> as fhasa a ghabhas ’fhaicinn, is e ’na sheasamh air talamh àrd ri taobh an rathaid mhóir. ’S e “clachan an cearcall” a th’ann. Goirid uaithe, na ceithir monolithean aimmeil, Clachan Stenness, agus faisg orra-san, an aon chlach aonranach, ochd troidhean deug gu leth air àirde, air a bheil “A’ Chlach-fhaire.” A bharrachd air sin, tha dà bhroch as fhiach am faicinn

[TD 206]

[Dealbh]
Clachan Stenness (I. Peterson)

(cho math ri boighean de fhicheadan eile)—togalaichean dìomhair ris an cante “tùir Chruithneach” le cuid.

Tha na cùirn ’s na tighean-ùrach <eng>(earth-houses)<gai> móran nas lugha, ach eadhon nas taitniche, ar leam. Mar na cearcallan agus an còrr a dh’ainmich mi cheana, tha na cùirn uile air uachdar, ach a chionn iad a bhith làn chòmhdaichte le feur (co-dhiùbh leis na fir-togail a dh’aon obair, no mean air mhean an iomlaid nan linntean, cha chinnte, tha iad a’ coimhead cho coltach ri tom feurach sam bith eile agus nach cuireadh duine mu’n coinneamh dad neo-chumanta. Faodar a bhith cinnteach gu robh iadsan a chaidh an tiodhlachadh anns na cùirn so ’nan ciad fhir-àiteachaidh an Arcaibh. Agus le an cuid uaigh a bhith cho lìonmhor, thàtar a’ meas gu robh uimhir de dhaoine anns na h-eileanan an sin, cha mhór, agus a gheibhear ann an diugh. Is beag ar cuid eòlais air an t-seann mhuinntir ud, ach is dòcha gun tàinig iad á dùthchannan air cladaichean an ear na Mara-meadhonaiche—math—dh’fhaodte còrr agus ceithir mìle bliadhna air ais.

Ged nach ionnan càrn is càrn, tha aon dòigh àraidh air a bheil na h-uile coltach ri chéile—agus sin ann a bhith dealaichte an earrannan beaga mu thimcheall seòmair mheadhonaich—a bheir an t-ainm “cùirn-seòmraichte” dhaibh. ’S e am fear d’an ainm Maeshowe as àirde cliù, agus chan eil teagamh nach fiach e sin. Feumaidh gu robh a’ mhórchuid de na clachairean de’n Linn-cloiche ud ’nam fir-oibre

[TD 207]

air leth, agus acfhuinn cho mì-ghoireasach aca, ach is ann aig Maeshowe a chithear brod an oibre. Agus rud eile dheth—nuair a dh’fhosgladh an tom ann an 1861, fhuaradh gu robh spuinneadairean ann uaireigin roimhe sin. Ach a chionn gur h-e Lochlannaich de’n dara linn a bha annta, agus gun dh’fhàg iad air na ballachan sreath an déidh sreatha de <eng>“runes”,<gai> an cruinneachadh as mò air an t-saoghal de na sgrìobhaidhean sin, is math as fheàirrde sinn cleachdadh nach math ach corr-ainneamh!

Tha an innteart cumhang, ìosal anns na cùirn uile gu léir, agus eadhon aig Maeshowe chan eil i thar ceithir troidhean air àirde. Agus aig an fhear ris an cante Cuween, chì Oifig Oibrichean iomchuidh rabhadh a thoirt ’nan leabhran dhaibhsan “a h-aon chuid sean na culach” gun fheuchainn asteach, leis nach eil an trannsa, 18′ air fad, ach mu dhà throidh gu leth air àirde, agus caol dh’a réir. Tha mi fìor-thoilichte ’aithris gun d’fhuair mise asteach cuimseach furasda—oir mun tug mi ’n ionnsaigh àraidh sin, fhuair mi amach gum b’fheàrr liùgadh agus siubhal air adhart air na sàiltean, mar an dannsair Ruiseanaich, na snàgail air mhàgan, agus b’e am bun a bh’ann gun rachainn an ceann gun chus spàirne—ged bha rudeigin aig m’fhéithean r’a ràdh mun d’fhàs iad cleachdte ris a’ ghiùlan neo-ghnàthaichte ud. Ach ged a tha Cuween duilich do fheadhainn, cha choimeasar e idir ris a’ chàrn d’an ainm Beul-àth-leathann <eng>(Wideford)<gai>—17½′ air fad, chan eil e dad nas àirde na 2′, agus nas cuinge eadhon na sin. Chan eil e furasda ’fhaicinn ciamar a rachadh aig a’ bheò air am mairbh a thoirt asteach troimhe: feumaidh gun snàgadh iad air am broinnean, le fear a’ slaodadh agus fear eile a’ putadh a’ chuirp, ar leam. Ach feumar ’aideachadh gun d’fhuair mise asteach air sheòl rud beag na b’fhasa, oir tha fosgladh cuimir anns a’ mhullach nise, agus fàradh tiugh a’ teàrnadh gu làr a’ chùirn uaithe. Anns an dol seachad, ’s e so an t-aon chàrn a tharraingeadh aire neach nach robh ’ga shireadh a dh’aon obair, oir tha e uabhasach coltach ri bonnach-bainnse trì-sreathach agus, air chùl sin, ’na laighe air sliabh fosgailte goirid o’n rathad mhór.

[Dealbh]
Càrn Beul-àth-leathann

Chuireadh air trannsaichean cho ioma dhùinte so gur obh daoine nan seann làithean ud ’nan troichean d’an réir. Ach chan ann mar sin a bhà; tha na cnàmhan aca a dh’fhàg iad ’nan déidh a’ togail fianuis gu robh iad meadhonach àrd. Feumaidh gu robh aobhar eile aca—gus creachadairean de chaochladh ghnè a chumail amach.

Sud beagan a thaobh chàrn. A thighinn gu tighean-ùrach, cha ghabh eadhon uiread ris a sin a ràdh le fìor chinnt mu’n deighinn, air aobhar nach d’fhuaradh ann an aon dhiubh na dh’fhaodadh leigeil

[TD 208]

ris dìreach cuin a thogadh iad, no carson. Ach is dòcha gu bheil iad cho sean, gu inbhe bhig, ris na cùirn, sin r’a ràdh, a’ teannadh ri aois cheithir mìle bliadhna, co-dhiùbh. Eu-coltach na na cùirn, tha iad uile fo’n talamh. Dh’fhoillsicheadh thar fichead mar thà, cuid aca nach eil ach ’nan sluic bheaga, a’ sealltainn mar nach robhtar ’gan cleachdadh ach mar ionaid-tasgaidh do bhiadh agus rudan de’n t-seòrsa ud. Ach nuair a thig sinn gus an dà thigh, Rennibister agus Gràin, chan ann mar sin a tha e idir.

Rennibister—is pailt am <eng>“bister”<gai> so an Arcaibh, agus feumaidh gur ionann esan agus am <eng>“bost”<gai> a gheibhear an Innse-Gall, Lochlannach le chéile. Fad nan linntean, anuas gu ruig 1926, bha an “tigh” so ’na laighe gu sìochainteach fo iodhlann tuathanais de’n aon ainm faisg air Kirkwall, agus ma dh’fhaodte nach b’aithnichte e an diugh mur bitheadh gun deachaidh inneal-bualaidh fodha, cha mhór, an toll. Fhuaras lorg an sin air togalach fìor shnasail, thar aon troidh deug air fad, an dà chuid leathann agus àrd, ceithir cuilbh theann a’ cumail taice ris a’ mhullach, sia-shlisneach agus le àireamh chùiltean geàrrte as an talamh aig na h-oisnean dèante leis a’ chumadh so. Snasail, sin r’a ràdh, mach air na cnàmhan agus claignean dhaonna leis an robh cuid de’n làr còmhdaichte. Uile gu léir, fhuaradh na dh’fhàgadh de shianar inbheach agus de dhusan òigridh, co-dhiùbh, bho chóig gu seachd bliadhna deug a dh’aois; ach carson a bha iad ann, agus có leis an d’réiticheadh ceithir de na claignean gu sgiobalta ri fear de na cuilbh, chan eil dad a dh’fhios aig neach sam bith.

Feumar aideachadh nach gabhadh taobh astigh an àite-tàimh so a ruigsinn ro fhurasda anns na seann làithean. Thigeadh na bhitheadh ’ga chleachdadh sìos bho’n uachdar troimh tholl cumhang, gu trannsa chaol, chlaon, agus bhitheadh aca ri dol le bruthach gu làr an tighe fhéin, dà throidh gu leth na b’ìsle. Nuair a chaidh an tigh ’fhoillseachadh, bha an trannsa so tachdte le ùir dhuibh, agus uabhas shligean maorach ’na ceann. An diugh, tha fosgladh, o’m bheil fàradh a’ teàrnadh do’n taobh astigh, am mullach an tighe fhéin. Cha b’urrainn dhomh gun an turus troimh an trannsa a dhèanamh ach am faicinn ciamar a bha e. Air an turus suas, cha bu spàirn sin orm, ach leis nach robh rùm agam tionndadh thàinig orm a thighinn anuas an comhair mo chùil, agus eadar gach nì a bha ann cha mholainn-sa an oidhirp do chàch.

Tha’n tigh-ùrach eile, Gràin, dìreach taobh astigh crìochan Kirkwall fhéin, agus air a chuartachadh nise le tighean-comhairle—an diugh ’s an dé an ceann a chéile, gu deimhinn. Tha e coltach ri pònair mhóir ’na chumadh (na buill dhubha, chan eil annta ach cuilbh leis a bheilear a’ cumail taice ris a’mhullach), agus ceangailte le trannsa gu math farsaing ri stàidhreachan a dh’éireas do’n uachdar. Leis a sin, feumaidh gum faigheadh muinntir an àite amach ’s asteach móran na b’fhasa na iad-san Rennibister. Agus leis gun do

[Dealbh]
Tigh-ùrach Gràin

[TD 209]

[Dealbh]
An làrach ainmeil ris an canar Skara Brae

theirig mo dhòrn-leus buileach glan fad ’s a bha mi an taobh astigh, b’fheàirrde mi-fhéin sin nuair a bh’agam ri faighinn amach ann an dorchadas mar a’ bhìth!

Agus a nis an làrach ainmeil sin—Skara Brae, am baile-beag roimh-eachdraidheil a chladhaicheadh o chionn mu thrichead bliadhna, an déidh dhà laighe falaichte le gainneamh agus fuidhleach bho chian nan cian. B’e gluasad a’ bhrait so leis a’ ghaoith a dh’fhoillsich na bha fodha, agus sin cho slàn agus nach robhas a’ meas an toiseach gun gabhadh e a bhith dad na bu shìne na dà mhìle bliadhna gu leth a dh’aois, air a’ chuid bu mhò. Ach cha b’fhada gus an robh an t-Ollamh Childe, air an robh cùram na h-oibreach, am barail gum buineadh am baile do’n Linn-cloiche (coltach ris na cùirn agus na tighean-ùrach), oir a dh’aindeoin an iarraidh bu mhionaidiche, cha do lorg e meatailt sam bith ann.

A’ chiad uair a thadhail mi am baile, bha móran sluaigh ann, air chor agus nach robh agam air ach dol mun cuairt còmhla riù. Ach an dara uair bha mi na bu ghlice. Ràinig mi moch sa’ mhadainn, agus gun ann ach mi-fhéin ’nam aonar leigeadh leam dol mun cuairt agus rannsachadh gu toil mo chridhe.

Tha ochd no naoi bothain ann, cho math ri bùth-oibre agus àite-margaidh, agus tha trannsaichean ìseal, a bhitheadh còmhdaichte gu clùthmhor le fuidhleach o’n t-sitig, a’ ceangal cuid de na bothain ri chéile. Tha grunn de rudan a tha ro-phrìseil air an gleidheadh gu h-eudmhor fo ghloine, anns a’ mhargaidh—sreath no dhà de sgrìobhadh, an cànain buileach neo-aithnichte, a dh’fhairtlich air na h-uile a dh’fheuch ri ciall a thoirt asda.

Mar a thuirt mi cheana, tha am baile deagh-ghléidhte air fad, ach air aobhar air choreigin tha aon de na bothain an cor air leth slàn,

[TD 210]

agus uidheamaichte fhathast mar a bhà—aig gach taobh, leaba iom-dhruidte le leacan dìreach; teallach mór aig an dara ceann, agus dreasair rùmail, dà-sgeilpeach, dealaichte an ceithir roinnean mar amhraidhean gun dorsan, aig a’ cheann eile; agus àireamh chisteachan beaga anns am biteadh a’ cumail mhaorach agus gràin. Agus an ath-dhorus do’n dreasair, an dorus ìosal troimh am faigheadh an luchd-fuirich amach ’s asteach. Dé an tubaist a thachair, chan urrainnear a ràdh, ach ge be dé a bh’ann, thàinig an t-àm nuair a b’eudar dhaibh ’ghrad-theicheadh air eagal am beatha—agus ’nan cabhaig a’ faighinn troimh an dorus, bhris bean a paid, agus feuch, grìogagan ’nan spaidreach, a’ feitheamh ri’m faotainn mìltean bliadhna—fianuisean balbha air an droch thuiteamas ud o shean. Ach sheas na ballachan gu daingeann, a dh’aindeoin nach gabh e thuigsinn le clachair, àrd-chlachair no neach teòma sam bith eile ciamar a thogadh iad, no carson nach do thaobh-thromaich iad fada roimh so. Oir an àite a bhith dìreach, is ann a tha iad a’ claonadh chun an taobh astigh, gun dad a’ cumail taice riù, agus gun ghuth air aol no rud sam bith a cheangladh na clachan ri chéile. Chan eil mullach air a’ bhothan fhathast, ach is dòcha gum b’e seiche no fiodh a bha ann uair, le fàrlas troimh am faigheadh toit amach agus solus asteach.

* * *

Leugh mi uair, an àiteigin: “Thig gach nì gu crìch, agus mar as fheàrr e is ann as luaithe a thig.” Sin mar a bha e an Arcaibh dhòmh-sa, agus mun gann a ràinig mi b’eudar dhomh dealachadh ris, a réir coltais. Ach tha romham tilleadh.

[Dealbh]
An <eng>“Dwarfie Stane”<gai>—àite adhlacaidh eile air Eilean Hoy

[TD 213]

Inneal A’ Mhi-Sheilbh
Le IAIN PEATARSON

CHA robh mi dà uair riamh ’na leithid a chàs ’s a bha mi an oidhche ud an tigh Fhearchair Bhàin ’ic Shomhairle Bhuidhe. Tha an tigh aig Fearchar an Glaic na h-Airde air taobh an earrdheas Eilean Thorculaidh. Eilean beag brèagha air iomall an Taibh, agus abair fhéin farraireach. ’S ann dìreach fèir a’ bhliadhna an Fhoghair-sa chaidh a bha mi ann ’s mi a’ cruinneachadh seann bheul-aithris. Cha robh duine astigh ach sinn fhéin le chéile, agus mar a robh mise ’nam éiginn dha-rìribh. Dh’fhàg na chuala mi aig Fearchar gun smid mi agus cha b’urrainn dhomh greimeachadh air aon fhacal a chanainn.

Ar leam leis an daoirsne spioraid a bha orm gu robh an cidsin cho sàmhach ris an uaigh agus gu robh bithbhuantachd eadar a chuile diog aig a’ ghleoc.

Bha an gleoc thall m’am choinneimh air an dreasair. Cha robh e ach a’ coimhead duanaidh gu leòir ann an solus biorach na tilidh a measg gach ball-àirneis lainnireach eile bha anns a’ chidsin: agus am fón—am fón, thoir an aire—ann a sud air an ceann. Bha na craobhan air leòsan a’ ghleoc cho seargte ri na litrichean buidhe air cùl a’ Bhìobuill anns a’ phreasa ghlaineadh os cionn ceann na seingseadh, ach cha do chùm sud o obair e. Thòisich durrghail ’na bhroinn mar gum biodh e feachaireachd air an fhón a bha làmh ris anns an uinneig bhig air cùl a’ chidsin. An déidh móran ùinich bhuail e deich uairean ann an gliongarsaich chritheanaich.

Ach fiach thusa an tug sud faothachadh dhòmhsa as m’éiginn. Cha mhotha na sin a thug e feac a Fearchar. Bha Fearchar fhéin air a dhol ’na chruthchaill anns an t-seathar ’s a cheann crom. Cha robh aire air cruthaidheachd a bha timcheall air agus e a’ sìor fhàsgadh ceann na pìoba a bha ’na dhòrn. Chithinn na h-uilt geal troimh an chraicionn agus na cuislean amach ’nam baltan mar na gàdan.

Mu dheireadh thall gharbh reubadh an t-sàmhchar. Chaidh gaoir troimh m’ fheòil leis a’ chaismeachd a thug an cidsin agus gach cùil is cial dhorcha fhalamh asta do ràn oillteil an fhón.

Thuit a’ phìob air Fearchar chon an làir is chaidh an luath is an tumbaca ’nan spruilleach mar sud is mar so. Thug e smuaisleachadh air fhéin mar fhear a’ dùsgadh á dùsal cadail, agus bha aon uair eile ma mo choinneimh an duine altmhor ealanta.

Bha mise a neisde air tighinn thugam fhéin agus cha do leig mi leis an fhón straighlich eile a dheanamh a chionn ’s gu robh mi a’ tuigsinn mar a bhà. Dh’éirich mi gun ghuth gun ghabadh anull seachad air Fearchar agus thog mi an adhairc lainnireach is thuirt mi ann an guth socair rèidh: Torculaidh <eng>one-three.<gai>

Bithidh e a’ cur iongnaidh oirbhse dé thug ormsa a bha ’na mo choigreach anns an tigh ud gu o chionn na bu lugha na leth uair an uaireadair, gabhail orm fhéin a dhol a fhreagairt an fhón. Ma tha innsidh mi sin dhuibh. So mar a bhà.

An dearbh fheasgar ud fhéin bha mi air a dhol air tìr ann an Torculaidh, agus mar a rinn an t-Agh fhuair mi fàthachd còmhla ri

[TD 214]

seann chaillich chòir a bha fuireach ’na h-uain is ’na h-ònrachd ann an tigh beag cuimir faisg air an laimrig. A dh’aindeoin a bliadhnaichean bha i fhathast gu math fùiseil ’na bodhaig ’s ’na slàinte, ach a mhàin gu robh i, o chionn bliadhna no dhà, air a claisneachd a chall gu dona. Leis a so cha robh e furasda móran còmhraidh a dheanamh rithe. Ach co-dhiùbh fhuair mi mach uaipe ma bha seann seanachasan a dhìth orm gum bu chòir dhomh a dhol a choimhead air Fearchar Bàn mac Shomhairle Bhuidhe a bha fuireach air taobh eile an rubha.

So dìreach mar a rinn mi. Bha ciaradh an fheasgair air tighinn gu math mus do ràinig mi tigh Fhearchair. Nuair a nochd mi asteach bha Fearchar ’na sheasamh aig ceann a’ bhùird bhig a bha thall fo ’n uinneig is e a’ lasadh na tilidh.

Anns a’ chearcall soluis a bha an coinean a bha e a’ cur rithe a’ dèanamh, chithinn gur e duine mór dèanta a bha ann. Fìor smior a’ Ghàidheil le aghaidh leathainn dhreachmhoir agus dos math de fhalt buidhe bàn. Ach cha b’e a dhreach na a chruthachd bu mhotha dha ’n tug mi an aire ach cho altmhor cinnteach ’s a bha a chuile gluasad aige. Anns an tiotan mus do labhair a h-aon seach aon againn thuirt mi rium fhéin, ‘’S duine gneachdail tonaisgeil a tha so agam. Duine nach teid ’na idrisg ann an gàbhadh agus nach bi gu h-ealamh air a mhealladh le faoineis’. Shuidh mi an taobh shuas dha na h-anartan a bha ’nan tòrr air ceann na seingseadh agus ghabh mi beachd air cho altmhor ’s a bha e: mar a chuir e an lampa air shiubhal agus mar a bha i ann an tiotan anns an drolla aige. Leis an aon sgiobaltachd bha gach soitheach parafain is eile air am pasgadh seachad agus air an cur ’nan àite fhéin.

Bha gu ruigeas a’ phìob ’s a spliùcan ’nan àite fhéin air sgeilp an luidheir. Thug e làmh orra is lìon e a phìob. Cha robh e dìreach ach a’ pasgadh seachad an spliùcain nuair a’ thòisich a’fón air gliongarsaich.

Shaoil leam, agus chuir e iongnadh orm aig an àm, gun tainig rudeigin de sgèan anns na sùilean aige agus gun tainig fiamh eagail air an uair a chuala e a’ fón. Ach cha do ghluais na charaich e as an àite sa robh e. Mu dheireadh thubhairt e: “Siuthad fhéin, ’ille, freagair inneal a’ mhì-sheilbh sin, ’s tu as ealanta aige is tu air tighinn far Ghalltachd.”

Cha robh mise ro thitheach air so a dhèanamh ach cha do rinn e fhéin oidhirp sam bith air a dhol chon a’ fón agus air a’ cheann mu dheireadh bhuannaich e orm gum freagrainn e.

Dé bha sin ach brath gu Fearchar o Fhlòraidh a bhean, gum biodh i anmoch gun tighinn dhachaidh is i a’ dol a dh’fhantainn an Tigh a’ Ghlinne far a robh bean-an-tighe air laighe air leabaidh chloinne.

Ghabh mi annas mór cho rag ’s a bha Fearchar mu dhol a fhreagairt an fhón agus dh’fhaighneachd mi dha dé fhad ’s o fhuair iad e.

“Fhuair sinn e”, ars esan, “a bhliadhna a gheamhraidh-sa chaidh agus bu cheart cho math leam ged nach bitheamaid air fhaighinn riamh. Chan e nach eil mi a’ deanamh feuma gu leòir dheth. Cha mhór là nach eil mi a’ cur air falbh fios a bhadeigin leis. Ach inneal na mollachd, cha do fhreagair mi e ach dà uair riamh anns an ùine sin. Seadh, tha mise cinnteach gun do fhreagair mi dà uair e, ach tha Flòraidh pailt cho deimhinne nach do fhreagair mi ach aon uair e.”

[TD 215]

“Ciamar so?” dh’fhaighneachd mi fhéin, agus e doirbh leam a thuigsinn nach biodh fhios aig duine cho pongail ri Fearchar air rud cho suarach so.

“Ma tha, ’ille ghasda”, thòisich Fearchar, “on tha coltas duine pongail ort is gur e coigreach a tha annad ’s nach bi thu bruidhinn air a measg nan nàbaidhean, innsidh mise sin dhut. Ach thoir an aire, cha do dh’fhosgail mi fhéin na Flòraidh ar beul riamh mu dheighinn ri anail bheò.”

“’S ann an dearbh sheachdain a fhuair sinn an ionnstramaid a fhreagair mi a’ chiad uair e, agus mura do mhol ’s mur d’ bheannaich mise an là ud e. Bha mo chliamhainn a’ fónaigeadh á Glaschu le moit mhóir air gu robh mi a neisde ’na mo sheanair. Bha gille aig Màiri a’ mhadainn sin fhéin agus bha iad a’ dol a thoirt ainm a sheanar air. Cha robh againne ach dithis chloinne, Màiri agus Somhairle. Bha Somhairle aig an tigh aig an àm, agus bha mi a’ ràitinn ris, agus sinn ag òl làn air slàinte an ogha, nach robh sinn leith taingeil airson nan innleachdan ionmholta a bha a’ tighinn òirnn o bhliadhna gu bliadhna. Ach tha eagal orm gu bheil car eile air a dhol ann an adhairc an daimh o’n uair sin. Seadh ma tha, chan eil mi cho cinnteach gu bheil na h-innleachdan cho ionmholta idir.”

Thainig rudeigin de mhonais air Fearchar agus stad e agus e a’ dùr amharc air an teine a bha air a dhol sìos gu aon chraos.

An ceann treiseig thubhairt mi fhéin: “An e droch naidheachd a fhuair sibh an dara turus?”

“Ma thà a laochain, cha b’urrainn dhomh a ràdh aig an àm gur e droch naidheachd a bh’ann, ged a chuir i iongnadh gu leòir orm. ’S ann dìreach air oidhche Di-ciadaoin a bh’ ann; leithid eile na h-oidhche nochd. Bha mi astigh mar so ’nam ònrachd is Flòraidh amuigh a’ bleoghan na bà. O nach robh sùil againn ri duine a thighinn air chéilidh, is mi fhéin sgìth le obair an Fhoghair, cha deachaidh mi aig dragh an tilidh a lasadh. Bha mi air mo phìob a lìonadh is mi a’ leigeadh m’ analach ’na mo shìneadh air an seingsidh nuair a leig a fón gliongarsaich as. Chaidh mi anull gun bhruaillean sam bith is fhreagair mi e. Có bha so ach Somhairle.”

Dh’éirich Fearchar agus shìn e dhomh far sgeilp an luidheir dealbh a bha ann an céis ann a sin ri taobh bocsa na tea.

“Sin agad an dealbh aige.”

Cha robh ann ach dealbh beag ach a dh’aindeoin sin chunnaic mi anns a’ mhionaid gur e cnuaic de bhalach mór tapaidh le cruthachd athar agus falt dualach dubh a mhàthar a bha ann an Somhairle. Bha an dealbh air a thogail air bòrd bàta agus bha Somhairle ’na aodach obrach: briogais ghorm le crios leathair agus léine liath le muilichinnean goirid, is i fosgailte sìos air a’ bhrollach.

“Dh’fhaodadh sibh moit a bhith oirbh a leithid sin a bhalach sgoinneil a bhith agaibh”, thubhairt mi fhéin.

Cha d’ fhosgail Fearchar a bheul ach chuir e air ais an dealbh ’na àite. “Chan e naidheachd gu robh e dol a phòsadh a bh’ aig Somhairle dhuibh?” thuirt mi fhéin as mo ghuth thàmh.

“Chan è, chan è, ach rud gu math na bu mhì-choltaiche na sin. Mar a bha mi ràitinn riut nuair a thog mi an adhairc chuala mi guth

[TD 216]

Shomhairle. Bha e mar gum biodh cabhag air. ’S e a thubhairt e, ‘Cha leig sibh a leas an t-eathar a chur amach as a’ bhara fhathast air mo shonsa, ach thigibh ’na mo choinneimh leatha, a mhìos gus am màireach, a dh’Eilean nan Sgarbh, is bithibh cinnteach gun toir sibh leibh an gunna.’”

“Mun do thàrr mi facal a ràdha chaidh ar gearradh dheth agus bha mi ’na mo sheasamh leis an adhairc marbh ri mo chluais.

“Co-dhiùbh thainig Flòraidh asteach aig a’ cheart àm agus dh’innis mi dhi am fios a fhuair mi.

“A neisde bha sùil againn ri Somhairle ann an ceann a dha na trì lathaichean is am bàta beag bathair air a robh e a’ tighinn anuas dha na h-eileanan le uidheam airson obair an dealain. Chan e an dàil a bha anns a’ chùis a chuir iongnadh oirnn idir, oir is minig a b’ fheudar dha turus a dheanamh dha ’n Fhraing no dha ’n Olaind aig an dearbh àm a bu chòir dha a bhith bhos an taobhsa. ’S e a dh’fhàg am fios cho diamhair gur ann a dh’Eilean nan Sgarbh a dh’iarr Somhairle a dhol ’na choinneimh: àite dha nach cualas a bhith dol a dh’aiseag duine riamh.

“Chan eil ann an Eilean nan Sgarbh ach cnap a dh’ eilean àrd creagach air an taobh an iar far nach biodh creutair, ach an sgarbh fhéin, beò. Cha chreideadh Flòraidh dùrd dha na thubhairt mi agus bhùrd i as mi, ag ràdh nach do rinn mi ach tuiteam ’na mo chadal air an t-seingsidh agus gur e aisling a chunnaic mi.

“Airson a dhearbhadh gu robh i ceart dh’fhónaig i an oifis agus dh’fhaighneachd i an tainig fios chon an tighe againne o chionn ghoirid. B’e an fhreagairt a fhuair i nach robh fios air tighinn air ar son-ne o mheadhon-latha. Cha do leig Flòraidh dad oirre ri nighean na h-oifis, ach an déidh an adhairc a chur sìos thubhairt i riumsa: ‘Nach do dh’innis mi dhut?’

“Ged nach do shaoil Flòraidh an còrr dheth cha b’e sin dhòmhsa e, agus gu seachd àraid an ceann ceithir na cóig a lathaichean is gun ghuth a’ tighinn o Shomhairle. Cha robh mi fiù is a’ faighinn fois na h-oidhche. Dhùisginn as mo chadal an dràsda is a rithist is mi an dùil gu robh a fón a’ dol agus gur e Somhairle a bh’ ann ag iarraidh a choinneachadh is e a’ tighinn dhachaidh air fòrladh.

“’S e thainig as a so gun do chùm mi amuigh air a’ mhòraids an t-eathar beag agus thòisich mi air a dhol amach a dh’iasgach is a shealg tràth a chuile madainn, fiach an togadh so m’ inntinn. Chaidh an ùine seachad mar so gus an tainig lathaichean anabarrach ceòthach, agus ’nan déidh sin droch-shìde o’n earrdheas nach fhaca duine tha beò riamh a leithid mu ’n tac ud a bhliadhna. Mhair an gèile o’n earrdheas fad an latha Di-luain gun aon iall-shìtheadh beag, agus an oidhche sin fhéin bhac i suas ris an tuath agus a là-rna-mhàireach bha i ’na creich o’n iar.

“Bho Diar-daoin bha an t-sìde air a dhol na b’fheàrr agus bha muir an Taibh air seitligeadh gu math. Faodaidh tu bhith cinnteach gu robh ceusadh ormsa o Dhi-luain gu Di-ciadaoin. A chionn gu robh ùine meòrachaidh agam chuimhnich mi gu robh mìos o fhuair mi am fios o Shomhairle.

“Mar sin cha bu bheag an t-aotromachadh a thug e dha m’ inntinn a bhith falbh amach a shealg madainn Diar-daoin. Bha mi an dùil

[TD 217]

an déidh an rosgail a bha i air a dheanamh gum biodh sgairbh gu leòir air na caolais astigh. Co-dhiùbh, an déidh dhomh cuairt a chur air na caolais cha d’fhuair mi sian agus bha e bochd leam tilleadh dhachaidh falamh. Cha robh air ach an t-eathar beag a leigeil amach gu Eilean nan Sgarbh. Bha na sgairbh bheaga ’nan cleithdean ann a sin, agus cha robh mi falp a’ toirt as na chumadh ruinn fhéin is ri na nàbaidhean airson seachdain.

“Rinn mi airson tilleadh dhachaidh, ach an uair a bha mi a’ tionndadh amach aig Rubha Mhairbh shaoil leam gu faca mi murrag air choreigin air taobh eile an rubha. Cha robh ach leig mi timcheall an rubha i, agus dé bha sin ach geòla soithich air a’ chladach.

“Nuair a fhuair mi na b’ fhaisge oirre chunnaic mi gu robh rudeigin ’na deireadh. Ann an tiotan dh’aithnich mi gur e corp a bha ann. Leig mi asteach an t-eathar beag gus an d’fhuair mi a bhroinn na t’éile. Bha an corp ann a sud suainte ann an tarpalan is e ’na shuidhe air an sguit, a’ falmadair, a bha air falbh far na stiùireach, ’na dhòrn, agus a cheann sìos eadar a dhà chois.

“Cha b’ urrainn dhomh sian a dheanamh ach suidhe air an tobhtaidh mheadhoin is mi lag le tioma is struth o ’m shùilean a’ gul airson a’ bhalaich bhochd a bha sud, ge bè air bith có bu leis e. Co-dhiùbh nuair a fhuair mi seachad a’ chiad smaointinn a chuir an sealladh brònach ud orm chaidh mi sìos air mo shocair dha ’n deireadh agus gu faiceallach, mar nach bithinn airson gun goirtichinn e thog mi an ceann fliuch fuar leis an fhalt dhualach dhubh.”

Stad Fearchar ann a so agus cha robh e air thuar an còrr a ràdha.

An ceann treiseig thuirt mi fhéin air mo shocair: “Seadh?”

Cha dubhairt Fearchar gabadh ach le glug a’ chaoinidh ’na ghuth: “Somhairle mo mhac.”

An iongnadh leibhse a neisde ged a dh’éirich luchd dhìomsa an uair ghlaodh a’ fón. A dh’aindeoin cho uabhasach ’s a bha an t-straighlich aige anns a’ bhailbhe ud is ann a rinn mi rudeigin a ghàirdeachas ris is e a’ toirt cothrom dhomh air bruidhinn air rud air choreigin eile. ’S e fios a bha ann Fearchar a dhol a dh’ aiseag an dotair a bha a’ tighinn gu bean a’ ghlinne.

Gun ghuth gun ghabadh dh’éirich Fearchar is chuir e uime na bòtunnan le làmhan cho altmhor ’s a bha iad riamh.

“Tha mi duilich gu feum thu falbh mar so,” ars esan, “gun fiù boinne tea a ghabhail.”

Leis a so chuir e sìos an tilidh agus le pleb na dhà chaidh i as. Shaoil leam anns an dorchadas gun do chabhagaich an gleoc a cheum mar gum biodh e a’ griosad nam mionaid gus am biodh anam eile air a thoirt dha ’n t-saoghal—na saoil an ann a’ cunntais nam mionaid a bha e gus am biodh seòldair bochd eile air a ghlacadh aig a nàmhaid, an cuan.

Chaidh sinn amach á dorchadas an tighe agus bha fìor oidhche rògach Fhoghair ann. Cùl beag gealaich os cionn nan cnoc, sgòthan móra dubha gu h-àrd agus guileag na guilbnich shìos ann an rubha a’ cur an céill gu robh a’ chruinne mhór a’ dol air adhart mar a bha i riamh, manaidhean is innleachdan ann no as.

[TD 219]

Lochlainneach an Liurbost

(Geàrr-iomradh air an leabhar aig <eng>Magne Oftedal, The Gaelic of Leurbost, Isle of Lewis. H. Aschehoug & Co., Oslo.)<gai>

Le RUARAIDH MACTHOMAIS

CHAN EIL annas againn de sgoilearan á dùthchannan eile a bhith a’ gabhail ùidh anns a’ Ghàidhlig, agus tha so uaireannan ’na bhrosnachadh do na Gaidheil, a tha ro bhuailteach air a bhith a’ cur an cànain fhéin ann an suarachas. Tha a’ chànain againn cho airidh air rannsachadh ri iomadach cànain eile, agus cho airidh air a cumail beò. ’S ann, air dòigh, a chionn ’s gu bheil eagal orra gum bàsaich i a tha na sgoilearan Lochlainneach a’ gabhail uiread de dh’ùidh anns a’ Ghàidhlig, oir tha fhios aca gu bheil móran nithean taisgte suas innte a shoilleiricheas eachdraidh an cànain fhéin, is eachdraidh an dùthcha. Nach mór a thuilleadh air a sin a tha taisgte innte de fhriamhachd is de dh’eachdraidh ar beatha fhéin?

Chan eil fada bho thug sinn iomradh air leabhran beag a sgrìobh Magne Oftedal mu dheighinn ainmean nam bailtean an Leódhus. Cha robh an sin ach eàrlas: so prìomh thoradh a shaothrach. Cha do chuir e seachad ach mu naoi mìosan an Liùrbost (geamhradh 1950 is samhradh 1951 no mar sin), ach rinn e feum iongantach de’n ùine ghoirid sin. Gun teagamh bha an obair aig Carl Borgstrom, leithid <eng>The Dialects of the Outer Hebrides,<gai> ’na chuideachadh mór dha, agus tha e ag aideachadh so. Ged a tha eadar-dhealaichidhean beaga eatorra anns an dòigh anns a sgrìobh iad a’ Ghàidhlig a rèir a foghraidheachd <eng>(phonetically),<gai> faodar a ràdh gur h-e an t-aon rian a th’ aca.

Tha Oftedal a’ gabhail Gàidhlig Liùrboist mar a thà i, agus ’ga mìneachadh dhuinn. Chan eil e a’ fiachainn ri a cur ann an cruth anns nach eil i an diugh, no a’ gabhail a leisgeil airson nach eil i coltach ri Gàidhlig Earraghaidheil, no Gàidhlig nan leabhraichean. Tha gu leòir de luchd-Gàidhlig a tha ro dheiseil gu so a dhèanamh, ach tha fhios aig Oftedal gu bheil cainnt sluaigh daonnan ag atharrachadh, agus an tomhais mhóir gur h-e an nì a tha air a chleachdadh a tha “ceart.” Mar sin, ’s e mìneachadh <eng>synchronic<gai> a tha e a’ toirt dhuinn, mìneachadh nach eil, an coitcheannas, an urra ris mar a bha a’ Ghàidhlig air a bruidhinn ’s air a sgrìobhadh roimhe so. Ach air a shon sin tha e gu tric a’ sloinneadh facail Liùrboist air ais gu ruig nan seann chànainean—Gàidhlig, Norse agus Beurla.

Tha mion-chunntas ’ga thoirt air fuaimneachadh nan eileamaidean anns a’ chainnt. Air aon dòigh, tha Oftedal ag ràdh, chan urrainn dhuinn a ràdh gu bheil facail air leth anns a’ chainnt so (no an Gàidhlig Albainn air fad) leis mar a tha cumadh agus fuaim nan roinn cho tric an crochadh ris na tha mu’n timcheall (t.d. 20). Ach ’s e facal feumail a tha ann am “facal,” agus mar sin chan eil e a’ diùltadh feum a dheanamh dheth! Air an làimh eile tha e a’ beachdachadh air roinnean nas motha na facail, agus a’ toirt dhuinn dealbh de <eng>sentence<gai> (no “abairt” mar a their na h-Eireannaich), a’ leigeil fhaicinn dhuinn anns an dealbh so mar a tha abairt an Gàidhlig Liùrboist (agus an Gàidhlig Leódhuis air fad) a’ gluasad sìos is suas mar gum biodh

[TD 220]

pongan ciùil air an cur rithe, agus mar is tric an guth ’ga ìsleachadh aig an deireadh. Is tric a chuala sinn luchd-Gàidhlig eile, aig nach robh an ceòl-sa ’nan guthan, a’ magadh air Gàidhlig Leódhuis! ’S ann tha Oftedal a’ fiachainn ri a mhìneachadh.

’S e seòrsa ùr de ghràmair a tha so, ach ’s e gràmair a tha ann gun teagamh, agus seòrsa a tha fàs cumanta gu leòir ann an cànainean eile. Chan eil teagamh nach biodh a’ chànain nas fhasa a togail air an dòigh so na leis na gràmairean cumanta. Cha chuireadh an tuiseal tabhairteach (no an <eng>dative case<gai> mar a their Gaidheil na h-Albann) móran dragh air duine an so, is chan eil sgeul idir air an <eng>accusative,<gai> oir chaidh e sin á cleachdadh o chionn fhada, agus a rèir coltais tha a’ Ghàidhlig, cleas na Beurla, a’ call nan tuiseal beag air bheag.

Tha móran de nithean eile ann a so nach eil gu tric air am mìneachadh anns na gràmairean coitcheanna, mar a tha gach atharrachadh a tha a’ tighinn air fuaimear <eng>(vowel)<gai> ann am facal, leithid cat, cait; each, eich; breac, bric; crodh, cruidh is mar sin air adhart—dà fhichead is a dhà dhiubh air an ainmeachadh ann an Gàidhlig Liùrboist. Is dòcha nach biodh so cho furasda do’n luchd-ionnsachaidh ’s a bha sinn an dùil. Tha cluas bhiorach aig Oftedal a dh’aithnicheas gu bheil dà dhòigh air tigh-seinnse fhuaimneachadh—cha b’ann am broinn fear dhiubh a bha e a’ cur seachad a chairtealan!

Tha rudan beaga an sud ’s an so nach eil buileach ceart, is faodaidh sinn sùil a thoirt air feadhainn dhiubh sud. T.d. 51 suasrainn <eng>(acquainted):<gai> ’s e suas ruinn tha so; t.d. 56 a thuilleadh air fàd (.i. mòine) tha mi a’ creidsinn gu bheil am facal fòd ann an Gàidhlig Liùrboist, a’ ciallachadh “ceap”—tha fhios gu bheil fòid innte; t.d. 85 is cinnteach nach eil gnothaich aig an fhacal eagalach ri <eng>“ugly”<gai> na Beurla?; t.d. 86 an àite cha chaoil thu a leugh cha chaoil leat a; t.d. 106 ann am facail mar tàbh, (fuaim an) taibh 7c. <eng>(Norse háf, haf)<gai> an ann bho’n airteagal <eng>(definite article)<gai> a tha t- a’ tighinn?; t.d. 118 am facal a tha air a litreachadh mì-shealbh, ’s e bu chòir a bhith ann mì-thalamh; t.d. 121 chan eil miaranaich a’ ciallachadh <eng>“to spin yarns”,<gai> ach <eng>“yawning”<gai> (c.f. méanfadhach sa’ Ghàidhlig Eireannaich); t.d. 143 cuirm <eng>“to celebrate” (?);<gai> t.d. 146 mórchuis, leugh <eng>“haughtiness”<gai> an àite <eng>“haughty”;<gai> t.d. 186 “clann <eng>has no plural”—<gai>ach dé mu a chlannu?; t.d. 191 chan urrainnear bàrdachdan, aoigheachdan, saighdearachdan a ràdh: chan eil ach an aon chruth air na facail bàrdachd 7c.; t.d. 224 tha air, a’ ciallachadh “an déidh” 7c., air a chleachdadh tric gu leòir e.g. bha mi air a dhol a laighe; t.d. 248 gheibhear eadh cuideachd anns an fhacal gidheadh; t.d. 252 shaoilinn gum biodh abair air a chleachdadh fhathast leis na seann daoine; t.d. 275 an àite carachadh bhàrr nam fàdan leugh car a chur dhe na fàdan (?)—is cinnteach gu bheil am foghraidheachd air t.d. 274 ceàrr? Ann an grunn àiteachan cha do thachair gun cuala Magne Oftedal facal ris am biodh dùil aige, is tha sin a’ fagail beàrn an sud ’s an so nach biodh duilich a lìonadh. Ach chan e sin bu chòir iongnadh a chur oirnn, ach na beàrnan a lìon e, agus sin ann an dòigh cho comasach. Ged nach e so a’ chiad leabhar de’n t-seòrsa mu dheighinn Gàidhlig na h-Albann, saoilidh mi gur h-è an leabhar as fheàrr a fhuair sinn fhathast.

[TD 221]

Tha faclairean aig deireadh an leabhair, araon faclair àbhaisteach is cruinneachadh de na facail san t-seann Ghàidhlig Eireannaich, an Norse is am Beurla air a bheil e a’ toirt iomraidh. Tha earrann ann cuideachd de naidheachdan is de dh’òrain a chuala e, is ged nach eil uiread ann ’s bu mhath leinn, is math na th’ann. Naidheachdan beaga de’n t-seòrsa so:

“Bho chionn deich bliadhna bha dùsgadh anns na h-eaglaisean ann seo air an robh ‘an tuiteam’ aca. Bha tòrr dhaoine a’ tuiteam agus ag éigheachd air a thòisicheadh am ministear a’ searmonachadh. Bha sluagh mór a’ cruinneachadh as a h-uile h-àite de’n eilean a dh’fhaicinn an rud a bha a’ tachairt. An oidhche so bha mi fhìn agus R. shìos ach am faiceadh sinn am faigheadh sinn càil de na bha a’ dol. Agus mu mheadhon an t-searmoin ’s ann a chunnaic mi droch dhath a’ tighinn air R., agus e ag iarraidh orm a chollair fhosgladh, agus gun e faireachdainn gu math. “O,” orsa mise, “tha <eng>dose<gai> agadsa de’n rud a tha dol.” “O,” ors’ esan, “feumaidh tu falbh dhachaidh leam, chan eil mi a’ faireachdainn gu math.“ Ach ’air a fhuair e mach as an eaglais, cha chumainn coiseachd ris air an t-slighe dhachaidh. Chaidh sgeul timchioll a’ bhaile gun robh R. air a iompachadh. An ath-oidhche a rithisd chruinnich na h-eilltearan do’n taigh aige a chumail coinneamh, ach ’ s ann a thubhairt e riutha: “Falbhaibh dhachaidh, a dhaoine, tha mise mar a bha mi roimhe.”

Agus òrain leithid:

Dhèanainn sùgradh ris an nighean duibh,
O éirigh anns a’ mhaduinn,
Dhèanainn sùgradh ris an nighean duibh.

Dhèanainn sùgradh riut air àiridh
Nam beann ard ’us càch ’n an cadal.

Dhèanainn sùgradh riut air buaile
Sìos ’us suas mu bhruaich do leapa.

So an seòrsa sgeulachdan is òrain a tha a’ dol, anns a’ chumantas, ach le rannsachadh na b’fhaide gheibhte seòrsachan eile. Tha dhìth oirnn a nis duine an sud ’s an so a dheanadh mion-sgrùdadh air cainnt, air beul-aithris is air dòigh-smuain is caitheamh-beatha a sgìre fhéin, no sgìre anns am b’urrainn dha fuireachd fad dhà no trì bhliadhnachan Nam faighte duine anns an t-suidheachadh sin, le sgoilearachd Oftedal, abraibh gun deanadh e leabhar air am biodh blàth an fhiosrachaidh agus na daonnachd.

[Sanasan]


[TD 232]

Rob Macleoid agus a Chomhlan Ciuil

[Dealbh]

AIR an dùthaich cha toir iad smugaid air Bill Haley, ’s cha mhotha orra Elvis Pressley na tarbh a’ Bhùird. Agus airson Lonnie Donnegan . . . .

Thig is falbhaidh dùsgannan ann an saoghal a’ chiùil bhogadaich, ach, air feadh na mór-chuid de Alba fóghnaidh Rob MacLeòid is Jimmy Shand.

Seachdain an déidh seachdaine, tha ultaichean litrichean a’ ruigheachd Thobar-mhoire ag ràdha gur e Rob as fheàrr na Seumas: post an déidh puist, tha màileidean a’ ruigheachd Dhun-dé ag ràdha gur e Seumas as fheàrr na Rob. Tha saoghal a’ chiùil Ghaidhealaich gu ìre mhóir roinnte eadar an dithis.

An uair a thachras duine ri Rob MacLeòid, tha e duilich a chreidsinn gur e so am fear a bhios a’ cur dioglaidh ann am buinn nan gillean ’s ann an òrdagan nan cailleachan. Tha e cho modhail ri ministear ’s cho diùid ri dèacon.


[TD 233]

Ged is ann air Tobar-mhoire a dh’ainmichear Rob, is ann do thaobh siar Rois a bhuineadh athair nach maireann, agus a mhàthair. Cha deachaidh iad do Thobar-mhoire gus an do ghabh iad seilbh á Tigh-òsda Mhisnis bho chionn beagan is deich bliadhna fichead air ais—goirid mun do rugadh Rob.

Ma bha dùil aig a phàrantan gum biodh e ainmeil mar fhear ciùil, b’i a’ phìob mhór a bhiodh ’nam beachd, oir cha robh e ach cóig an uair a thòisich e oirre. Fhuair e a dheagh theagasg cuideach, bho’n phìobaire ainmeil Uilleam Mac’Illeathain, agus anns an sgoil shamhraidh aig Uilleam Ros ann an Ceann Loch Iùbh. Tha buaidh na pìoba soilleir ’na chuid ciùil fhathast, oir tha e a’ tarraing air na puirt phìoba cus nas motha na tha gin de na còmhlain dannsa eile.

An uair a dh’fhàg Bobaidh an sgoil, thug e dà bhliadhna ’na ghille puist ann an Tobar-mhoire, agus b’ann an uair sin a thòisich e air fàsgannan a thoirt air a’ bhocsa. Mun deachaidh e do’n R.A.F. ann an 1943, bha iarraidh air aig dannsachan a’ bhaile, agus eadhon an uair sin bhiodh e a’ toirt drumair leis gus snag a chur anns a’ cheòl danns. An uair a bha an cogadh seachad, thòisich e fhéin agus Uilleam Low, a bhiodh a’ cluiche a’ phiàno, air a dhol chun nan dannsachan còmhla, agus b’ann mar sin, a thòisich an còmhlan ris an canar an diugh <eng>“Bobby Macleod and his Band”.<gai>

[Dealbh]
Rob fhéin. Dàibhidh Whitehead (Gouraig) a tha air a bhith còmhla ri Rob bho chionn seachd bliadhna . Bert Shorthouse (Ceann Rois) Dick McGill (An t-Oban) Seumas Ritchie (Gleann Sìth) Seumas Bell (Glaschu).


[TD 234]

Ach cha robh an sin ach spòrs. Cha robh guth gum biodh an còmhlan gu bràth iomraiteach air feadh an t-saoghail. Gu dearbha, b’e rud mór a bh’ann an uair a fhuair iad cuireadh cluiche turus aig dannsa anns an Oban! Agus rud mór uabhasach an uair a fhuair iad fiathachadh gu cruinneachadh bliadhnail Chomuinn Mhuile agus Idhe ann an Glaschu ann an 1948.

B’i a’ bhliadhna 1948 a sheulaich an cliù. Rinn iad a’ chiad chraobh-sgaoileadh mar chòmhlan anns a’ bhliadhna sin, agus tha iad air 75 a dheanamh bho’n uair sin.

Bho chionn thrì bliadhna, rinn Phillips (muinntir nan clàr) cùmhnant riutha, agus tha iad air da fhichead clàr a dheanamh mar thà.

Am bliadhna, fhuair iad cuireadh cluiche trì seachdainean anns an <eng>“Empire”<gai> ann an Glaschu—cuireadh nach d’fhuair còmhlan dannsa Albannach eile riamh.

Dé barail Rob air an t-seòrsa beatha a tha fainear dha a nise?

Chan eil e uile gu léir cinnteach. Tha, mar a their e fhéin, bean agus triùir chloinne, eathar agus cù, aige ann an Tobar-mhoire, agus tha uaireannan seachdainean a’ dol seachad anns nach fhaic e iad. Tha Sìne, a bhean, agus a mhàthair a’ coimhead as déidh an tighe-òsda. Is e Rob a’ chiad fhear a dh’aidicheas gur ann orra-san a tha ceann trom a’ mhaide. Ach ged a tha sìth agus blàths teaghlaich ann an Tobar-mhoire, tha tarraing mhór ann am bualadh nam bas agus ann an deagh-ghean nan tallachan dannsa.

[Dealbh]
Grunnan ghillean a’ cur cheisdean air Rob. So an carbad anns an do shiubhail an còmhlan 40,000 mìle bho chionn bliadhna.

[TD 243]

[Dealbh]

Gnothaich Bhoireannach
Le MURDAG NICCOINNICH

IS farumach gu dearbh an còineal a chluinnear mu gach teanntachd agus cruadal a tha romhainn; agus is dòruinneach a chaoidhear na h-aimsirean sona a dh’aom, ach fhad ’s a tha ’bhliadhna fhathast ’na pàisde thoireamaid sùil eile air 1957. Saoileam gur h-ann le osna thaingeil a dh’aidicheas sinn cho sealbhach ’s a tha ar crannchur le cothrom a bhith againn astar troimh bhliadhna so nam mìltean innleachd, agus nan goireas gun chunntas.

Slàinte—so focal a bha tric an iomadh beul bho chionn greis, agus focal làn brìgh do’n phobal gu h-iomlan a nis—tha lan dùil aig an dream a tha a’ cumail aire air na gnothaichean sin, gum bi am mór shluagh nas fallain am bliadhna na bha iad a riamh roimhe so. Tha dòchas beatha gach neach a’ dol nas fhaide agus feumar aideachadh gu bheil ar cuid cloinne nas tapaidh, slàn gach là tha tighinn orra. Chan eil mìos anns nach eil an luchd rannsachaidh ealanta a’ foillseachadh ìocshlaint ùr eile gu cobhair chlisg a thabhairt.

Cha deifir an e trom-inntinn no sproc, mì-mhisneachd no beag-dànadais a tha cur dragh ort, cuirear ruaig orra ann an clisgeadh. Bha call fola ’na mhór dhoilgheas do dh’iomadh neach, gu h-àraid aig tarraing nam fiaclan; ach an diugh cleachdar <eng>ADRENOXYL,<gai> ’s cha bhi càil ach blas na fola ’nar beul an ceann uair a thìde—furtachd anabarrach do’n dream a bhiodh le’m bannasan a’ sileadh car seachdain.

Bho chionn bliadhna cuideachd, thàinig <eng>HYDRO-CORTISONE—<gai>an acainn ro mhìorbhuileach sin—amach do’n mhór chuideachd. Chan eil móran bhriseadh craicinn air nach toir so buaidh mhaireannach, agus ged a tha i car daor fhathast, ’s ann nas saoire tha i dol.


[TD 244]

[Sanas]

[TD 245]

Ged a sgrìobhainn car mìos cha chuirinn an céill gu h-iomchuidh meud na cobhair ’s an fhaochaidh a fhuair mi fhéin r’a linn.

’S E sean-fhocal a tha ann am <eng>plastic<gai> a nis, ach tha seòrsa dhe a ghabhas a spùtadh air gach gearradh is lot, an àite bannan-ceangail, a tha nas comhfhurtail, nas saoire, ’s nas fhurasda thoirt dhiubh. Gun iomradh a thoirt ach air a’ bheagan sin, amach as a mhór àireamh, chì sinn brod an aobhair misneachd anns an ré sam bheil sinn beò. Ach, fhad ’s a tha mi cur amach air cor a’ chuirp, cuiridh mi geall nach tàinig smuain an cridhe móran agaibh air an ath rud a th’agam an so. ’S e cheist a tha tric romhainn ciamar a ghabhas an fhàrdach a cumail san chor as fheàrr bho là gu là—an teas an t-samhraidh no am fuachd an reothaidh. Fuirichibh oirbh, gu ta, cha ruig sibh a leas ach cùirteinean a cheannachd, agus ni an aon fheadhainn a’ chùis. Cumaidh iad an seòmar fionnar am bruthainneachd, no blàth an teis meadhon nan doireann. Chan eil mo reusan air m’fhàgail fhathast idir—tha an dearbh rud sin anns na bùitean a nis. Tha an t-aodach-sa air a dheasachadh le còmhdach de stuth a tha tilgeadh teas dheth; is tha fios math gur h-e an stuth a chuireas dheth an teas a ghleidheas e. Mar sin an uair a tha blàths astigh cumaidh iad astigh e. ’S e na mìltean de ghràinean beaga de dh’aluminium measgaichte le seòrsa de ròsaid a tha air a chur air an aodach-sa, cho tana ’s nach mór gun gabh e chreidsinn, agus theirear <eng>MILIUM<gai> ris. Cha bhi umhail sam bith r’a chur air. Gabhaidh iad an crochadh cho réidh, snog ’s a b’àbhaist; ’s chan eil paidhir chùirteinean ach mu ùnnsa nas truime.

Chan ann an aodach chùirteanan a mhàin a gheibhear so. Bithidh <eng>MILIUM<gai> air còmhdach a’ bhùird iarnaigidh a dh’ aithghearr. Nuair bhios sinn a’ cleachdadh an iarainn air an dàrna taobh, mar bho thùs, ’s ann a tha an teas ag éirigh bho’n aodach còmhdaich ’s a’ cur crìoch air an obair an leth na tìde. ’S dòcha nach faic a’ bhliadhna-sa e, ach chan fhada gum faighear còmhdach-leapa agus chathrach, is eadhon paipeir-balla le <eng>MILIUM<gai>, gus gach seòmar a chumail an staid fhreagarraich, gun a bhith ro fhuar no ro theth anns gach gnè aimsir.

CHAN eil tè sam bith aig a bheil tlachd ann an culaidh mhaisich, thaitnich nach faod a sùil a thogail gu math meanmach ris an Earrach is ris an t-Samhradh, oir chan fhacas a riamh uimhir de thrusgain àluinn. Bidh a’ Chàisg, tha iad ag ràdh, a’ cur miann rudeigin ùr an inntinn na cuid as motha, agus gu dearbha deimhinn, tha earradh is sgeadachadh nam ban gu mór nas banail, tlachdmhor an diugh na bha iad bho chionn greis mhath. Bha àm ann, anns na làithean matha a dh’aom nach b’ urrainn dhuinn gùn soilleir, maiseach a cheannachd air eagal nach gabhadh e ghleidheadh ann an coltas grinn as déidh caitheamh no dhà. Chan eil deacaireachd sam bith an cois eireachdais, is dreach àillidh, an diugh. Is ann a tha e duilich aon stuth a thaghadh a measg na tha mu’r coinneamh, ann an dathan fìnealta, furasda an cumail maiseach.

Ged is e seann chàirdean a tha ann an <eng>TERYLENE<gai> is an <eng>NYLON<gai> tha iad air an taisbeanadh am móran riochdan ùra, le cnapan ’s le pleatan. Tha <eng>TERYLENE ORGANZA<gai> airson ghùintean dannsa, a tha mar gu robh stuthaigeadh ann, nach feum ach a thogail as a’

[TD 246]

bhùrn nighe agus a chrochadh bog fliuch. Tha anart a nis le <eng>TERYLENE<gai> ’na mheasg, a tha gleidheadh riochd an anairt, agus nach eil deònach a dhol loirceach—naidheachd glé mhath, oir tlachdmhor ’s ged tha an t-anart, tha e doirbh a chumail snog car àm.

Tha <eng>ORLON<gai> a’ dol nas fheàrr ’s nas fheàrr. Gheibhear e an riochd clòimh <eng>(jersey),<gai> cho mìn ris an t-sìoda agus cho blàth ris a’ bhian. Chunnaic mi an gùn àluinn so ann an <eng>ORLON<gai> geal, làn phleatan. Gabhaidh e nighe cho tric ’s a thogras sibh. Tiormaichidh e an ùine ghoirid, cha dhearg an leòmain air, cha teid e steach san nighe is cha chaill e a shnuadh ùr gus am bi sibh seachd sgìth dheth. Tha am breacan cuideach, leth clòimh is leth <eng>ORLON<gai>, buileach feumail airson féileadh na cloinne, nach caill pleat agus nach feum iarann. Ach ’s e an naidheachd as motha bheir de iolach a measg nam ban, sean is òg, gu bheil mu dheireadh thall, MEILMHEID r’a faotainn a ghabhas nighe mar aodach sam bith eile; agus chan e sin, ach a h-iarnaigeadh cuideach. Tha còrr air fichead eadar-dhealachadh dhath anns na bùitean, air dhà dheug ar fhichead is sia sgillin an t-slat. Am faca sibh na cleòcaichean meilmheid a tha am fasan a rithist?

[Dealbh]

Aodach eile, a th’air a thighinn anall a Ameireaga—<eng>ACRILAN.<gai> Tha so glé choltach ri <eng>ORLON,<gai> ach tha e beagan nas daoire fhathast.

Biodh Earrach ann no as, ’s e an tè ghlic a bheir brod na sùil anns an sgàthan mun téid i amach a cheannachd a culaidh ùir, ge be air bith na th’ aice ’na sporan. Eadar gu bheil am meadhon aig na h-achlaisean no aig an t-sliasaid air caileagan <eng>DIOR,<gai> is math a’ chomhairle do gach tè a cruth fhéin a chumail an aire. Ma tha i goirid, no car leathann, ’s e gùn de ’n aon dath, gun treallaich sam bith mu mheadhon, a chuireas àirde oirre, is a bheir tainead mealltach d’a cruth. Cha deifir gur e sgiort agus <eng>blouse<gai> ris a bheil i cleachdte. Na biodh grìogag no bràiste faisg air tè a’ mhuineil gheàrr—mar as ìosail a cheanglas i a gùn, gun ball suas mu a sgòrnan, ’s ann as dlùithe i ri loinn na h-eala.

Chan urrainn do gach tè caol na coise bhith mar an earb, ach ’s math a dh’ fhaodas i an rud as fheàrr a tha ’na comas a dhèanamh. Cha robh brògan a riamh cho taitneach ’s cho comhfhurtail, anns gach gnè shnuadh, ach cuin a thuigeas móran nach eil cus de mhnathan, thar fichead, snasail ann am brògan gun chnaip? Feuchaibh oirbh brògan le cnaip cho àrd ’s a tha glic, agus chan aithnich sibh sibh

[TD 247]

fhéin anns an sgàthan. Tha na stocainnean cuideach a’ fàs nas làidir ’s nas taine; ’s tha aon nì glé fhìrinneach—chan eil leisgeul aig tè sam bith nach eil sgiobalta mu na casan am bliadhna.

Nan toirinn iomradh air na tha anns na bùitean gu ar deanamh nas òige, ’s nas bòidhche, bhithinn a sàs gu’n ath bhliadhn’, ach mur eil an cuailean deònach fuireach àillidh car greis, bogaibh ann an leann e as déidh an ath nighe; mo bhriathran gun cuir so boillsgeadh air.

[Dealbhan]

ANNS gach baile mór is beag chì sinn curragan de dh’ iomadh gnè air mullach nam fàrlas — nithean a tha ro fheumail ann an dùthaich cho gaillionnach ri so. Is ainneamh a tha an currag cho feumail ’s bu mhath leinn; is tha a’ cheò deuchainneach gu leòir. Chì sibh an so dealbh na h-innleachd a bhios aca an ceàrnaidhean ànradhach an Roinn-Eòrpa. Tharraing mi mar gum b’e dàrna leth dhuibh, gus am faiceadh sibh an taobh stigh aige leis an innleachd a tha aig a’ mhullach. Tha an rud so <eng>(deflector)<gai> a’ deanamh dà leth air gach osaig gaoithe, ’s ’ga cur sìos dà thaobh troimh an chlais a chì sibh, agus mar sin a’ cumail na deathaich bho thilleadh sìos air ais. Os bàrr sin, ma tha uisge trom ann, tionailidh e am bùrn agus stiùiridh e sìos na claisean e. Cosgaidh so beagan is ceithir punnd Sasunnach. Gheibhear anns an dùthaich-sa e bho <eng>OMNIA CONSTRUCTION Ltd.<gai>

Eadar gu bheil sibh car sgìth, no nach eil, chan fhaod sibh fiù leisgeul norrag fhad anns a’ mhadainn a ghearain, oir gheibh sibh a nis innleachd a dhùisgeas sibh, a dh’ ìnnseas gu dé an uair a tha e, a chuireas air an solus agus nì cupan tea dhuibh, gun sibh cas a chur amach as an leabaidh.

Gu dé, matà, an còrr a tha sinn ag iarraidh, gu brosnachadh agus deagh mhisneachd a thoirt dhuinn, mu’n bhliadhna tha gu mór romhainn fhathast? Bu mhath leam fhéin gun deanadh iad briogais balaich, as nach falbhadh am màs ann am mìos no dhà; ach có aig tha fios nach toir 1957 sin am follais cuideach?

[TD 248]

Tha Gaidheil Dhun-éideann air àite coinneachaidh ùr a lorg—co-dhiùbh an fheadhainn dhiùbh a tha an toir air cupa tea na coifi! Is e sin an “Laigh” mar a their iad ris, tigh coifi ùr a dh’fhosgladh an uair a bha an Fhéis Eadar-nàiseanta ann an Dun-éideann an uiridh.

Buinidh an “Laigh” do Mhoultrie Kelsall, actar aig a bheil ùidh mhór ann an seann togalaichean ’s ann an seann àirneis agus seann nòsan Albannach. Tha e air an ùidh sin a chur gu buil anns an tigh coifi aige, oir tha teine mòna an sud le cathraichean is beingeachan as gach oisinn de Alba mun cuairt air. An uair a thadhail sinn ann an latha roimhe, ’s ann a chuireadh fàilte òirnn ann an Gàidhlig, agus có a bh’air cùl a’ chuntair ach Flòraidh a’ Chodaidh á Barraidh.

[Sanasan]

[TD 249]

Catriona Air Monadh
Le ANNA NICCOINNICH

B’E là bruthainneach a bh’ann agus bha a’ mheanbh-chuileag lìonmhor. Cha robh neach anns a’ bhaile aig a robh cothrom nan cas nach robh air a’ mhòintich gu dian a’ cur gu rathad, agus sin air los speuradaireachd Mhurchaidh. Nach tric a chluinnear gu bheil a’ mhòine ag iarraidh a dòigh fhéin, agus bha e ’na mo làn rùn sin thoirt dhi, agus a fàgail seachdain eile anns an rùdhan mhór. B’e sin mun cuala mi an othail agus an ùpraid amuigh, agus mi eadar mo chadal ’s mo dhùisg, glé dhòigheil cuideachd. Có bha so ach Murchadh ’na threathal a’ lorg chléibh anns an t-sabhal, agus an dearg chaoich air a’ trod ’s a’ brunndail, as bith fo ghrian có ris a bha chorruich. Bha buill an teaghlaich fhathasd gun smuaisleachadh, agus iad an àird a’ mheadhoin oidhche gun ghuth air iris no eile, ach cha b’fhada gus a robh a h-uile mac màthar dhiùbh air a bhonnan agus fear an tighe a’ seirm ’nan cluasan gum b’e là eadar dà shian a bh’ann. Bha creideas mór againn ann an eòlas-aimsir Mhurchaidh, oir bha e ann an dlùth cho-chomunn ri obair nàduir, agus bha a shùil an còmhnaidh air na niùil. Bha ràbhairteach air a’ cheann baile a bha cumail amach gu robh a chluais na bu trice ris an radio, agus gur e speuradaireachd an t-Sasunnaich dhuibh a bha e craobh-sgaoileadh cho fileanta thall ’s a bhos. Co-dhiùbh no co-dheth thàinig a chuid fàidheadaireachd fo theach an uiridh agus bha sin fhéin gu leòir. Bhris an t-sìde agus a’ mhòine air na puill. Sheòl a’ mhòinteach, agus cha tugadh tu do chasan as an riasg. Ged a bha goirt an ceannach air a’ chaoran dhubh a’ bhliadhna ud, cha robh i leth cho sàraichte ri teanga Mhurchaidh.

A measg an fheadhainn a rinn breacan á baile bha Catrìona Chaluim agus i nis a’ streap ris a’ cheithir fichead. Ged nach robh a ceum cho abhsaidh agus a bhà e ’s i bha cumail ris. Bu bhuidhe leatha am Blàr Mór a ruighinn corra uair, agus a bhith làmhagan còmhla ri càch. Bha e ’na ùrachadh dhi a bhith measg na cuideachd, agus a sùil a leagail a rìs air raointean a h-èolais. Chan fhaicte móran d’a leithid air a là a’ dol fo’n eallach, agus théid mise an urras oirbh nach b’ann d’a deòin-se nach robh i ’na dronnaig an diugh fhéin. Ach ged a bha an inntinn mar a bha i riamh, ach robh an corp d’a réir, oir cha tig an aois ’na h-aonar. Gidheadh cha robh i ’na tàmh agus chan e mhàin gu robh i a’ tional na mònach do Pheigi a nighinn agus a’ togail nan cléibh oirre, ach ’s i bha mu na praisean cuideachd, agus ’s ann dhi fhéin a thigeadh.

Chruinnich grunnan an ceann a chéile ann an lagan feurach mu bhruaich an loch gu blas bidhe a ghabhail, agus cha bu ruith ach leum, oir bha mise mar aon té gus mo tholladh leis an acras. Thòisich Catrìona a’ tighinn air làithean bho chian, agus aotromas agus fealla-dhà na h-òige, agus b’ann oirre fhéin a bha am fonn. Anns a’ chòmhradh a bh’againn có thigeadh ach Mairi bheag, agus i air saorsa fhaighinn as an sgoil. Bha an deuchainn mhór a nise seachad, agus shad i cuid leabhraichean fad a làimh agus shocraich i i fhéin air


[TD 250]

[Sanas]

[TD 251]

sorchan ri taobh a seanmhar, ach an uair a chunnaic i gur e an runnach a bh’againn ’s ann a chuir i car ’na cuinnlean. “Seadh, seadh” ars an t-sean té, “chan fhiach càil an diugh ach biadh annasach a’ chanteen. Ginealach an là! Tha an leth bharaille sgadain a shaill mi le mo dhà làimh air a dhol a dhìth orm—sgadan beag Loch Fìn cuideachd, nach iarradh tu àicheadh. Adagan an Loch a Tuath cha mhotha oirbh agus hó-ró. Chan fhiach iasg ma bhios cnàmh ann, agus mur bì e air a leadraigeadh ann am flùr is bainne, agus ìm na bùtha ’na cheann. Feumaidh mileagan a bhith an cois gach mìr théid leth ruibh neo cha téid e sìos air na garbhain agaibh.” Cha b’ann gu gal a chaidh so do’n té eile, agus dh’aithnich mi air an t-sùil a thug a màthair oirre nach b’ainmig leotha a bhith targadaireachd mu’n dearbh chuspair so.

Bha gathan tlàtha na gréine agus fàileadh cùbhraidh an fhraoich a’ còrdadh ri Màiri ro-mhath, agus co-dhiùbh cha robh i ro-gheur air a’ chliabh. Thòisich i a dh’aon bhàghadh a’ piobrachadh a seanmhar, agus a’ tarraing aisde mu na seann nòsan.

“Am fear as fhaide saoghal is e as mò a chì” arsa Catrìona “agus nach iomadh sùileachan a th’anns an fhàsach? Seall fhéin air an togalach eireachdail anns a bheil foghlum air a liubhairt dhuibh cóig là na seachdain’. Sgoil mhór cloiche, a tha dìonach seasgair, agus craos teine romhaibh an uair a nochdas sibh anns a’ mhadainn, agus brod na dìnneir a’ feitheamh oirbh aig a’ mheadhon-là—chan eil agaibh ach suidhe rithe. Tha e glé choltach leam-sa nach e mhàin am biadh a thàtar a’ slaodadh thugaibh ach am bùrn cuideachd. Nach gabh sibh beachd a chàirdean. Tha an t-eilean tha so gu seòladh leis mar a thà, agus mise ’na mo dhà bhotuinn mhór a shamhradh ’s a gheamhradh ach beag. Ach nach innis thusa dhòmhsa dé tha ceàrr air tobair na feannaig’ againn fhéin, is i cho deiseil an sud air cùl na sgoile.” “Chan eil i <eng>hygienic<gai> a sheanmhathair” arsa Màiri. “As bith dé seòrsa gnè eucail tha sin” fhreagair a’ chailleach, “buail fo do chasan e, agus leig seachad còmhradh dhaoine gun chonn. ’S e do sheanair a dh’fhosgail an tobar ud a’ chiad uair a thàinig e dhachaidh á Ceann-Phàdraig agus fuaran Dhonnchaidh air tràghadh. Bùrn nas blasda chan fhaigh thusa ri do latha, agus ’s e chiad cheàrd a nì thu an uair a bheir thu mach an tigh, an trusgan sin a th’ ort a chur dhiot agus a dhol le do chearcall a dh’iarraidh làd do’n dearbh thobair sin air a bheil sibh a’ dèanamh tàir.

“Cha ghann gun teagamh nach do chuir an saoghal car. Nuair a bha mise ’nam phàist bha trì mìle de choiseachd againn chun na sgoile. Nach ann air cuid agaibh-se a bhiodh a’ ghurmal nam biodh eadhon leth na slighe sin agaibh ri chur as ur déidh—cha spleucadh sibh sùil idir. Cha robh guth air pìobanan teith anns an là ud—no air meallan-crìona a bharrachd—agus dh’fheumte fàd an làimh an urra a thoirt leinn. Có” arsa Catrìona ’s i dèanamh fàite gàire, “a bha dol a shlaodadh iad trì mìle fo achlais ach duine gun seagh, agus na cruachan mònach cho goireasach an sud oir ri oir an dìg an rathaid mhóir ri taobh an sgoil. Bha na dha na thrì leabhraichean a bh’ air ar siubhal an làn phailteas leinne agus an t-astar cho buan, gu h-àraidh an dùbhlachd a’ gheamhraidh. Bha a’ chùis a’ dol leinn gu rianail dòigheil, ach là de na làithean bha Dòmhnall Iain rudeigin

[TD 252]

fadalach, agus leis an rolais nach ann a tharraing e fàd as an stéideadh, agus sud leth na cruaich mu chlaigeann. Chualas éighe nan creach agus stairm a dhà bhròig thacaidich is iad a’ cùr smùid as a’ chabhsair. An uair a ràinig Dòmhnall còir an sgoil bha anail ’na uchd, ach bha fàd taisealach fo ghàirdean mar a chleachd. An là-rna-mhàireach an uair a bha sinn gu bhith aig na cruachan sin a chrean cho buileach air a’ ghealbhan againn, có bha ’na sheasamh an dorus na cruaiche ach Aonghas Mór fhéin, dùinte ’na chòta stùthach agus ’na bhonaid bileach, agus a bhata daraich cruaidh ’na dhòrn. Cha do rinn e fiù an là a bheannachadh anns an dol seachad dhuinn, agus ’s ann a chuir an t-sùil rògach a thug e òirnn dearg eagal ar beath’ òirnn. Thuig sinn le sin gu robh an ceòl air feadh na fìdhle, agus gum b’e an gliocas dhuinn teicheadh.

“Ri mo chiad chuimhne b’e sgoil bheag cheap a bh’againn le làr crèadha agus car mu leathad ann. ’Na theis-meadhon bhiodh gealbhan gasda, agus bu mhath bhith coimhead na toit a’ dol ’na cuairteagan bàna troimh tholl anns an tughadh agus na cailleachan-sùithe ’nan sléitich ris na cabair. Bha na suidheachain ceithir thimcheall a’ bhalla agus bha sinn glé shaorsainneil leis an turadh, ach is ann meadhonach a bha chùis leis na frasan. Bhiodh friog-frag aig an t-sileadh dhubh air do sgliat agus mas sealladh tu riut fhéin bhiodh na cuisdeanan agad ’nam brocalais gun lorg air an dàrna leth—’s dòcha nach bu mhisde na liutan agam-sa sin aig amannan. ’S ann ’nur cinn fhéin bu chòir an t-eòlas a bhith, agus iad a’ tighinn thugaibh as gach ceàrn le foghlum.

Cha b’e sin dhuinn e. Chan fhaiceadh sinne ach an aon fhear—bodach cabhach ruadh agus feusag dhùint’ air—a bhiodh ’gar tadhal uair sa’ bhliadhna. Thigeadh e an còmhnaidh an uair nach robh dùil ris, agus h-abair ceasnachadh. Cha chuala mi dhà leithid bho bha an Gàidheal ’na bhalach. Chan e mhàin gu bheilear a’ teagaisg dhuibh an diugh mar a dhùinear gob stocainn, mar a chuirear bréid air toll, agus mar a ròsdar an sgadan nach ithear co-dhiùbh, ach tha iad ag ionnsachadh dhuibh mar a shuidheas sibh ’s mar a dh’éireas sibh, ’s mar a chrùbas sibh cuideachd. Bha là eile aig fear na mònach. Dé feum a bh’againn air eileabanachd de’n t-seòrsa sin. An uair a ghabhadh sinn a’ bhreacag eòrna agus an adag shaillt ri oisean a’ ghàrraidh aig meadhon latha bhiodh sinn a’ ruideil ’s a’ riagail mu na cruachan mòna agus a’ deanamh falach fead a measg nan torran coirce. An uair nach biodh an acha-dubh ann, sinn a bha aighearach a’ ruagadh a chéile air an reothadh no a spéileadh air an loch. Bhiodh na gillean mar bu trice ’nan teasaich air an raon-chluiche le ball is caman, no a’ feuchainn na dòrnaig, no ri àmhailtean air choreigin.”

An uair a b’fheàrr ’s a b’fheàrr a bhà, chuir Catrìona casg air a còmhradh agus tharraing i osann. “Nach mise tha ’ga mo chall fhéin” ars ise, “a’ cur dhìom an so mar muilinn-bhualaidh, agus an là math ’s an cliabh ùr. Eiribh a chàirdean, agus feuch nach leig sibh air dìochuimhn’ fàistneachd Mhurchaidh.” Bha an t-anmoch ann mas tug Catrìona amach cala an oidhche ud, agus chan e mhàin gu robh i ’na h-aon bhroth aig a’ mheanbh-chuileig, ach cha robh smèach aice leis an tùchadh.

[TD 257]

B’Aithne Dhomh Coinneach MacLeoid

EARRANN I

Le AONGHAS MACDHONNCHAIDH

RIAMH mus faca mi Coinneach MacLeòid idir, bha mi eòlach air an ainm agus air na h-oidhirpean-litreachais a chaidh fhoillseachadh sa’ Ghàidhlig fo ’n dearbh ainm. Cha robh mi, mar sin, tur aineolach air a’ chiad uair a chaidh mi ’na chainnt. An déidh dha a bhith greis a’ seanchas rium, chuir e a làmh ’na bhonaid mar gum bithinn ’nam dhiùc no ’nam uachdaran fearainn, agus dh’fhàg e beannachd agam le na briathran “Tuilleadh eòlais!”


SUIL ROMHAINN

Cha b’fhada gus am faca mi e a rithist, agus e air tighinn gu Céilidh nan Gaidheal an Glascho airson òraid Ghàidhlig a thoirt seachad. Agus b’i sin an òraid. An uair a dh’iarr an ceann-suidhe air an òraid a leughadh dhuinn, is ann a thòisich e a’ gabhail a leisgeil fhéin, ag ràdh gun tug e droch riasladh air a chìoch-shlugain leis a’ chnatan, agus nach deanamh e feum dha a cheann a bhith crom os cionn paipeir. “Cha mhisde sinn” ars esan, “a bhith a’ coimhead aghaidhean a chéile airson aon oidhche. Co-dhiùbh, cha mhisde mise a bhith a’ coimhead oirbhse”.

Ged is fhada bho ’n oidhche ud, tha cuimhne agam fhathast air móran de na thubhairt e, agus e a’ labhairt air a’ chuspair “Sùil-Romhainn”. Chan e a mhàin gun cuala sinn òraid a bha grinn agus comasach, ach fhuair sinn aig an aon àm eòlas air iomadh nì ann an eachdraidh agus ann am beul-aithris ar daoine. A’ gearain agus ag iomchor air an luchd-riaghlaidh an Sasuinn nach robh a’ tuigsinn luach na Gàidhlige do na Gaidheil, agus nach deanadh bonn feuma, thug e tarraing air an Fhéinn, ag ràdh gum biodh iad ag òl gaisge Fhinn, neart Oscair, agus luathas Chaoilte, a bha cho luath is gum beireadh e air a’ ghaoith luath Mhàirt a bha roimhe, ’s a’ ghaoth luath Mhàirt a bha ’na dhéidh nach beireadh i air, ach gum bitheadh iad ag òl, air thùs ’s air éis, Suidheachadh Chonain air a’ Chath.

Bha Gàidhlig Choinnich ’IcLeòid cho coimhlionta ’s nach iarradh duine sgur ’ga éisdeachd. An déidh dha innseadh dhuinn mu chuideigin a thuirt ris gum maireadh a’ Ghàidhlig a leithid so do dh’ ùine, chuir e ann an dà dhòigh dhuinn e, ag ràdh gu robh am fear a bha an so a’ gealltainn saoghal do ar cànain sìos chun an t-siathamh glùin. Chuir e an uair sin air dhòigh eile e, agus ged a bha sinn de ’n bheachd gur h-ann glé spìocach a bha am fear ud, ge be có e, bha an dòigh anns an do chuir Coinneach e ’na annas do mhóran. “A’ Ghàidhlig”, arsa Coinneach “aig a’ mhac; a’ Ghàidhlig aig an ogha; a’ Ghàidhlig aig an iar-ogha; a’ Ghàidhlig aig an dubhogha; a’ Ghàidhlig aig an fhionn-ogha; agus a’ Ghàidhlig aig iar-ogha an dubh-ogha”.

An uair a chaidh taing a thoirt dha aig deireadh na coinneimh, is e a thuirt e, “Cha eil an sin ach comain (fàbhar). ’S e tha toilichte mise.”

[TD 258]

AN CLACHAN A BHA ANN

Dà bhliadhna roimhe sud, bha Leabhar a’ Chlachain aig Gaidheil Ghlascho, agus ged nach robh ann ach aon phaipear sa’ Ghàidhlig, bha sinn coma agus ainm Choinnich MhicLeòid ris a’ phaipeir sin.

Chuir Coinneach do ’n phaipear so air “An Clachan a bh’ann” móran de bheul-aithris a rinn e fhéin a chruinneachadh, cho cinnteach ri seann ghnathasan a bhiodh aca aon uair anns na h-Eileanan Siar. Is ann san leabhar so a tha e ag innseadh seachd riaghailtean na céilidh, mar so, 1. Is rìgh fear-an-tighe. 2. Chan eil claon anns a’ mhodh. 3. Is mothaid rud aithris. 4. Seanfhacal o chùil na mòna, ’s tòimhseachan o ’n t-slige-chrùisgein. 5. Mìn-innseadh na uirsgeul gu meadhon-oidhche, garbh-innseadh na uirsgeul gu gairm-coilich. 6. Sgeul air an sgeul, is òran air an òran, is deiseil air gach nì. 7. A’ chiad sgeul air fear-an-tighe, is sgeul gu latha air an aoigh.


O LEANABAS GU FEARALAS

A’ bhliadhna an déidh so, thainig an Comunn Gaidhealach gu ìre, agus e air a shuidheachadh bliadhna-thar-fhichead roimhe sin. Bha Coinneach e fhéin air fear de ’n Chomhairle, agus sgrìobh e paipear grinn air an tug e an t-ainm O Leanabas gu Fearalas airson mìosachan a’ Chomuinn.

Bha uair a bha an t-iomlan de ’n phaipear so agam air mo mheomhair, agus b’ fhiach e sin ged nach biodh ann ach an naidheachd a rinn e aig deireadh an t-seanchais air a’ mhanach a shaobh o’n chreidimh, ach a dh’iarr air ais do dh’Eilean I an déidh dha Calum Cille fhaicinn as a chadal, agus e ag ràdh, “Eirich, tiugainn dhachaidh, chan eil slat an dorus I”.

Bu bheag air Coinneach blas na Beurla a bhith air a’ Ghàidhlig agus tha e a’ caoidh gur h-ann mar sin a tha. “Gàidhlig an là-an-diugh, a’ mhór-chuid dith co-dhiùbh—chan eil mo dhùthaich no mo dhaoine innte. Cha do ghuil i le Deirdre an Gleann Eite; cha d’aslaich i le Calum an I; cha do shuidh i air Cnoc na Comhairle le Buachaille nan Eilean; cha tug i sgeul riamh á crann na luinge a sheòl gus an Eilean uaine an dé, agus a sheòlas air a h-ais am màireach.” The e car cruaidh air a’ Chomunn Ghaidhealach, agus e ag ràdh, “Tha an Comunn an déidh bliadhna air fhichead de cheòl a thoirt dhuinn. Nach toir e dhuinn a nis bliadhna air fhichead de Ghàidhlig.”

[Sanas]

[TD 259]

DUATHARACHD NA MARA.

Cha robh Coinneach MacLeòid ach ’na ghille, agus e gun chuideachadh o leabhraichean Gàidhlig, an uair a thòisich e air seann sgeulachdan a thoirt sìos; agus bha e mar sin freagarrach agus ceart gur h-e an sgeulachd Gaisgeach na Sgéithe Deirge a’ chiad nì o a làimh a chuir an Ràitheachan gasda, an <eng>Celtic Review,<gai> amach. An ceann dà bhliadhna eile, thug an dearbh ràitheachan An Cuan Siar agus Duatharachd na Mara am follais, agus tha an sgeulachd agus an oidhirp-litreachais air Duatharachd na Mara le chéile anns an leabhar Rosg Gàidhlig (1915).

Cha ghabh e dèanamh Duatharachd na Mara a mholadh mar is còir. Có ach eileanach a b’urrainn a leithid a sgrìobhadh? Tha eòlas agus tuigse ann, agus snas cainnte d’a réir; agus chan eil duine a leughas e nach aidich gu bheil an nì a tha aige mu mheadhon a’ phaipeir fìor: “Gach nì thun a’ chuain, agus tha eachdraidh nan Eilean sgrìobhte.”

Is iomadh ceàrn as an tug e naidheachd. Ann an Duatharachd na Mara chì sinn e, mar gum bitheamaid a’ far-chluais air, agus iasgair a’ deanamh naidheachd dha air an fhearra-luing. Aig an deireadh tha a’ cheisd, “Is càite an tug i oirre ’na dhéidh sin?” So am fear-turuis a’ cur ceisde air an t-seanchaidh, agus a’ faotainn freagairt a tha a’ cur na cloiche-mullaich air an sgeul: “Aig an t-Sealbh tha brath! Ach an sealladh mu dheireadh a fhuair sinn dhith, bha i amach an Caol Canach, agus an Cuan Siar fo ’sròin.”

Faodaidh mi a ràdh gu bheil sealladh air a thoirt dhuinn anns a’ chóigeamh leabhar de Charmina Gadelica air Coinneach còmhla ri Alasdair Mac ’Ille Mhìcheil san tigh-sgoile an Eilean Eige o chionn leth-cheud bliadhna, agus iad a’ ceasnachadh piuthar-athar Choinnich mu ’n òran-luathaidh, “Tha Seathan anochd ’na mharbhan”, a ghabh i dhaibh. Ri a ciad chuimhne, thubhairt i, b’e òran Sheathain roghainn nan òran-luathaidh, agus e cho fada ’s gun luaitheadh e clò leis fhéin air righinnead an aodaich. (Cha robh na clòitean-móra air tòiseachadh an uair sin). Tha an còmhradh a bha eadar an triùir aca an sud, an dubh ’s an geal, iadsan a’ cur cheisd mu Sheathan, mu chuid de na facail a bha aice, agus mu na h-àiteachan a bha i ag ainmeachadh san óran.

Bha mi fhéin là còmhla ri Coinneach ann an Eilean Ghiodha agus sean-bhean air an do thadhail e a’ deanamh naidheachd dhuinn air nighinn Leódhusaich a bha ’ga cosnadh còmhla rithe an Glascho. Bhitheadh iad a’ ceannach paipear-naidheachd an Obain a h-uile Di-h-aoine, agus ’ga phàidheadh seachdain mu seach. An t-seachdain a bha ’n so, is ise a fhuair gréim air a’ phaipear an toiseach, agus an uair a chunnaic i bàs fir á Barabhas ann, dh’fhalbh i far an robh an nighean Leódhusach, agus dh’innis i dhi gu robh a leithid so de dh’fhear air siubhal ann am Barabhas. Thog i sin a dà làimh os a cionn, agus thubhairt i, “O a Thì! An do thòisich iad air siubhal am Barabhas?” Thainig fiamh a’ ghàire air Coinneach ach cha do leig e dad air, agus cha d’innis e do ’n t’éile nach do thuig an nighean Leódhusach i agus gur h-ann a bha dùil aice gu robh fear de mhuinntir Bharabhais air falbh ’na cheannaiche-siubhail. Bha e cho cleachdte ri seanchasan de gach seòrsa, agus cha robh annas aige dhiùbh.

[TD 260]

FAR AN ROBH NAOMH.

Sgrìobh Coinneach MacLeòid aon phaipear fo ’n ainm Far an robh Naomh do Ghuth na Bliadhna, an ràitheachan aig Ruaraidh Arascain is Mhàirr, air an robh iomradh an Gairm an t-samhraidh an uiridh. Rinn Coinneach fhéin an naidheachd dhòmhsa.

Bha e uair air aoigheachd am Bonn-sgaoid, faisg air Baile Chloichridh, agus sheall iad dhà seann làrach far an robh ceall aig manach aon uair, agus seann chladh air an aon làrach. Is e coigrich a bhìdhte a’ cur do ’n t-seann chladh so; agus bha e san aithris, cuideachd, gur h-e leanabh an neach mu dheireadh a chaidh ’adhlacadh ann o chionn ceud bliadhna. “Bha mi” arsa Coinneach, “mar gum bithinn ’na àite, agus is e a rinn mi dheth gur h-e bha ann fear de na bràithrean a bha air fhuadach aig na Lochlannaich a Eilean I, agus a’ dol iomrall san oidhche air an t-slighe gu Dun-Chailleann. Bha a h-uile rud a rinn e dìreach mar dheanainn fhéin nam bithinn ’na àite, agus gu dearbh bhà mi ’na àite, ’s mi fhéin, cho cinnteach ris-san, ’nam fhògarrach as na h-Eileanan san àm.”

Leis a’ bheagan so air a’ chuigeil shnìomh Coinneach naidheachd ghrinn air manach na h-I, a’ cantail nan salm leis fhéin, agus, le caoin na mara ’na ghuth, a’ teagasg an t-sluaigh mun cuairt da, eadar bheag agus mhór. An uair nach bitheadh e cho dripeil, chromadh e chun na h-abhann—an abhainn Teimheil—agus thòisicheadh e a’ seòladh bhàtaichean seileasdair ann an glumaig air an abhainn, a’ toirt a chreidsinn air fhéin gur h-e an Cuan Siar a bha sa’ ghlumaig, agus gu robh na bàtaichean a’ togail ris na h-Eileanan air an robh fhéin cho eòlach.

Bha làn dhùil aig an fhògarrach tilleadh uaireigin, ach chan fhaod e a bhith. Chan eil dùthchas aig a sheòrsa ach dùthchas nan gaoth a shéideas far an àill, agus feumaidh e fuireach far eil feum air, agus a shaoghal a chur seachad a measg an t-sluaigh do ’n robh e ’na aoghaire agus ’na fhear-teagaisg. “Is anns na làithean a thig” tha Coinneach ag ràdh aig deireadh an sgeòil, “measar e ’na iochd do ’n chiontach is do ’n choigreach an adhlacadh ad chill—is ri do thaobh càirear leanabh beag.” Thuirt Coinneach rium gun tug e toil-inntinn mhór dha fhéin an naidheachd ud a sgrìobhadh.


LA IS BLIADHNA LEIS NA H-EOIN.

A’ bhliadhna a thòisich a’ chiad chogadh mór, bha an ràitheachan, an <eng>Celtic Review,<gai> air cùram Ella Nic ’IlleMhìcheil, a bha pòsda aig an t-sàr sgoilear Gàidhlig, Uilleam I. MacBhàtair. Bha meas mór aca le chéile air Coinneach MacLeòid, agus is ann fo a h-anail a bhruidhneadh ise air Coinneach agus air a shaothair ann an litreachas Gàidhlig.

Is ann aig toiseach na bliadhna sin, agus aig a’ Chàisg, a thug an <eng>Celtic Review<gai> am follais an dà phaipear a sgrìobh e fo ’n cheann, Là is Bliadhna leis na h-Eòin; agus so faoinsgeul cho tlachdmhor ’s a chiureadh riamh ri chéile ann an cànain sam bith, ged nach faoin a bhitheadh i ’s i aige-san.

[TD 261]

Tha an t-eòlas farsaing a bha aige air litreachas, ’s chan e a mhàin litreachas Gàidhlig, glé fhollaiseach anns an oidhirp-litreachais so, agus e a’ tòiseachadh leis a’ chaillich-oidhche, ’s i ag innseadh dha mu ’n chéilidh a bha aice fhéin agus aig Dòmhnall MacFhionnlaigh nan Dàn. Tha a’ chuthag air a maslachadh aige glé thràth san t-seanchas, ach tha tlachd mór aige do ’n dreathann—an dreathann-donn—agus e air stob, sop feòir ’na ghob, coic ’na cheann (mas ceann gogan, mar thuirt e fhéin mu ’n chlacharan) agus e a’ sìor chnuasachd air gnothaichean eun agus dhaoine.

“Nach dean thu fead, a ghràidhein” ars esan, an uair a chualas gu robh iolair na creige móire am beachd tigh-samhraidh a thogail air a’ chòmhnard. “Chan fhaca tu riamh rud cho inntinneach no cho feumail ri fead. Togaidh fead soirbheas, agus leagaidh fead soirbheas.” Tha Coinneach an uair sin ag innseadh mar thug na h-eòin bheaga a car as an iolair, agus a chaidh a fuadach cho luath ’s a thàinig i.

Có riamh a leugh e nach cuimhnich mar tha an seanchas a’ crìochnachadh. “An uair a bhuail mo dhosan anns a’ ghealaich”, ars an Dreathann—’s carson nach buaileadh ’s e air druim na h-iolaire “bhuail an smuain so gu làidir ri m’ inntinn, gum bu dubh, is gum bu dona saoghal peacach gun phuirt-a-beul. Chan aithne dhomh fhéin nì eile cho inntinneach no cho seaghail riutha. An cuala tusa, a chlacharain, no thusa, a chathag, rud riamh cho laghach no cho inntinneach a’ phort so:

Tha mi ’n dùil gum bi mi ’nochd
Ri taobh mo ghaoil, ge b’ann air sop;
Tha mi ’n dùil gum bi mi ’nochd
Air taobh a bhos na h-aibhne.”

(Ri leantainn)

[Sanasan]

[TD 262]

Iain Rothach

(I)

Le MURCHADH MOIRREACH

THA mi buidheach dhe na fir-dheasachaidh airson an cothrom so thoirt dhomh gu clach bheag a chur air càrn-cuimhne mo dheagh charaid, am bàrd Iain Rothach. Bu mhath leam sin a dhèanamh an ainm a luchd-eòlais uile, ’s mi làn chinnteach nach eil aon ann dhiubh nach rùnaicheadh cur air a chàrn a’ chlach a b’ eireachdaile is a b’ urramaiche bhiodh ’nan comas; oir bha Iain de’n chòmhlan bheag sin de’n chinne daonn’ a tha gu nàdurrach dàimheil, duineil, caomh is iriosal ’nan uile ghluasad a measg dhaoine.

Thàinig a’ bhuaidh sin a bh’air gu làidir asteach orm, ’s mi bho chionn ghoirid a’ dol troimh sheann phàipeirean, bileagan a th’agam an gleidheadh airson an toileachais-inntinn a bheir iad dhomh gach uair a leughas mi iad. ’Nam measg tha dhà no trì a litrichean agus dà earrainn bàrdachd a chaidh agam gun a chall de na chuir Iain thugam ri linn a’ chiad Chogaidh Mhóir. Gach uair a leughas mi iad, tha e a’ tighinn cho faisg dhomh ’s gu bheil gach subhailc uasal a bha ceangailte ris cha mhór cho beò fa m’ chomhair ’s ged a bhiodh e-fhéin fhathast sa’ cholla-dhaonnta ri m’ thaobh.

Ach dhuibhse do nach b’aithne e, chan eil ann an Iain Rothach dìreach ach ainm. Cha d’fhuair e là ann airson a chliù a dhol am farsainn a measg dhaoine. Le sin bu mhath leam beagan a ràdh a dh’fhaodas rudeigin de bheachd a thoirt dhuibh air a bheus, mar dhuine, mar shaighdear ’s mar bhàrd.

Thainig e bho dhaoine sgairteil dèanadach, maraichean is saighdearan, a bheireadh iad fhéin troimh ’n t-saoghal, ach an cothrom a bhith ac’, cia bith àite dheth sam faodadh iad a bhith. B’ athair dha Iain Rothach a bha uaireigin ’na sgiobair air a’ bhàta, an <eng>Water Lily.<gai> Rugadh e an Suardal, an sgìre an Rubha, an Leódhus air an 10mh là de’n Dùdlachd, 1889; thogadh e an Aiginis, ’s fhuair e a’ chiad chuid de a fhoghlum ann an Sgoil a’ Chnuic. Ged a choisinn e uair is uair an t-àite a b’àirde anns a’ cheasnachadh airson bursaraidh a bheireadh e do Sgoil MhicNeacail, an Steòrnabhagh, cha do ghabh e an cothrom. Roghnaich e an àite sin a bhith ’ na phupil-teacher, dìreach a chionn a’ bhàigh a bh’aige ri maighstear-sgoile a’ Chnuic. Saoilidh mi nach robh call sam bith aige dheth, oir leugh e móran anns na bliadhnachan sin, gu h-àraidh de bhàrdachd Shakespeare, de an tug e leis caoban taisealach air a theangaidh. Is iomadh uair a thìde a chuir e seachad le leabhraichean a’ bhàird sin, ’s e leis fhéin an lagain na mòintich no an geodhaichean a’ chladaich, agus farsainneachd nan speur is tulgadh is neart na mara a’ toirt fàis is doimhne do a mheanmna, do smuain ’s do aignidhean.

Bha a bhuil: oir ged nach robh a theanga riamh àrd air a ghualainn, bha a fhreagairt anabarrach faisg air; ’s nuair bhiodh na h-oileanaich a’ deasboid mu phuing sam bith, thigeadh Iain amach, as a ghuth thàmh, le dhà no trì a sreathan bàrdachd, cuimseach is eirmseach, a dh’fhosgladh dorsan ùra dhaibh air raointean nach robh roimhe sin a dh’aon chuid ’nan sùilean no, dh’fhaodadh, ’nan comas.

[TD 263]

[Dealbh]
Iain Rothach

[TD 264]

[Sanas]

Ged a bha ùidh mhór aige ann an leabhraichean, cha do chùm sin a riamh e gun a chuid fhéin a bhith aige a dh’aotromas na h-òige. Aig an àm a bh’ann, bha bailtean Leódhuis làn a dhaoine—inbhich is òigridh—agus, a chionn sin, làn a dh’fhearas-chuideachd, céilidhean is bainnsean, bàtaichean is iasgach, agus gach cur-seachad eile a bha mór aig òigridh. Bha am muir gu h-àraidh ’ga tharraing, ’s bu tric a gheibhte e-fhéin agus a chompanaich sgoile a’ cur seachad an fheasgair shamhraidh ag iolla san Loch a Tuath no san Chuan Sgìth.

Thàinig rian nam <eng>pupil-teachers<gai> gu crìch mus do chrìochnaiche e an cùrs, agus bha aige ri dhol a Sgoil Steòrnabhaigh airson trì bliadhna eile, nì a chùm rudeigin fadalach e ach a thug dha móran toileachais agus a dh’fhàg làrach air inntinn is air a spiorad fad làithean a bheatha. Bha e aig an àm sin, mar a bha e a riamh, ciùin, socair ’na nàdur, oir cha robh fothalan no faoin-luaisgean ’na ghnè; ach bha dealas is greasad laghach ’na inntinn, rùn-gu-gnìomh, a bha ’ga sparradh gu rudeigin duineil a dheanamh, ’s gun fhios ro-mhath dé, is gun an cothrom ann. Tha cuimhne mhath agam air an oidhche dh’fhiach e-fhéin agus Iain MacSuain nach maireann, ciad cheann Sgoil a’ Chaisteil, an Steòrnabhagh, agus fear eile, ri briseadh troimh na ceanglaichean le gabhail do’n arm. Thug Coinneach Mór, an seàrdseant, aon sùil air an fhear bu shuaraiche de’n triùir agus rot e dhachaidh iad. Thug iad oidhirp no dhà eile, ach cha deach leotha. A nis dé ghluais Iain aig a robh toiseach anns gach nì a dh’fhiachadh e ris gu oidhirp a thoirt gu an saoghal mór a thoirt fo cheann? Is ceisd i sin nach eil furasd a freagairt, ach saoilidh mi gur h-e bu phrìomh aobhar e bhith ag ionndrainn rudeigin a dh’fhiachadh gu dhùbhlan feartan inntinn is cuirp a bha e a’ mothachadh ann fhéin—a dh’aon fhacal, rùn-gu-gnìomh.

B’ann aig an àm sin a thuig a chompanaich an toiseach gum bu bhàrd e. Chuir Ard-cheann na Sgoile mar dheuchainn orra iad sgrìobhadh ealaidh am Beurla, nì a rinn Iain am <eng>blank verse.<gai> B’e an cuspair a ghabh e Eilean Leódhuis, agus a measg gach inneas a thug e air, rinn e tighinn air Ruairidh Dall mar am bàrd a b’ainmeile a rugadh san eilean. Air iomall a’ phàipeir mu choinneamh sin, mas fìor na chuala mise, sgrìobh am breitheamh, Professor Grierson, gur h-iongantach gun rugadh bàrd a riamh an Leódhus a b’fheàrr na Iain fhéin. Agus dheidheadh barrachd air aon duine leis an sin.

B’ è an dux a bh’air an Sgoil a’ bhliadhna dh’fhàg e gu dhol a dh’ Oil-thigh Obair-dheadhain. Rinn e obair mhath an sin, gu sònraichte ann am <eng>mathematics,<gai> meur de’n fhoghlum anns an robh e air na fìor bharraichean. Bha an toiseach ’na rùn dreuchd fear-teagaisg sgoile a thoirt amach, ach aig deireadh na dara bliadhna chuir e roimhe a’ mhinistrealachd a leantainn, ’s bha e dìreach a’

[TD 265]

deanamh deiseil airson a dhol do Cholaisd nan Diadhairean, an déidh dha inbhe M.A. fhaighinn, nuair a thòisich Cogadh a’ Chaesair.

Ghabh e dh’ an arm goirid an déidh sin, agus chaidh e do’n Fhraing leis na Ceathramh Sìphortaich ann an <eng>October,<gai> 1914. Lean e còmhla riutha troimh gach cruadal is doilgheas a thachair riutha, a’ tighinn troimh gach caol-theàrnadh mar gum biodh seun air, gus an tainig e a Bhreatainn ann an <eng>June,<gai> 1916, airson coimisean. Aig toiseach na bliadhna, 1917, chaidh e do’n Fhraing an rìs, ach gu <eng>Battalion<gai> eile de na Sìphortaich. An déidh dha a bhith aig an tigh air fòrlagh, sgrìobh e thugam ann am mìos na Màirt, 1918, ag innse mar a chòrd a thurus dachaidh ris, ach gu robh e toilichte a bhith air ais ann am poll nan trainnsichean agus—ged nach dubhairt e anns na briathran sin e—na h-uiread r’a dhèanamh: an còrr cha b’urrainn e innse. Seachdain no dhà an déidh sin, bhris na Gearmailtich troimh an dìon a bh’againn am Belgium, cunnart cho mór is a chaidh air an arm Bhreatannach, is air an 13mh là de <eng>April,<gai> 1918, choisinn e Crois a’ Mhìlidh aig Wytscaete airson a sgil ’s a ghaisge ann a bhith cumail nan Gearmailteach air an ais, chùm ùine is rian a thoirt do’n chuid eile de’n Bhattalion gu tàrrsainn as gun chus calla. Ged a bha a phlatoon fhéin ach beag air an cuairteachadh, le strì gu fhòghnadh fhuair e amach as an rib iad. Trì là an déidh sin, an 16mh là, thuit e fhéin, an déidh trì bliadhna gu leth ri aghaidh nàmhaid, gun fhaochadh, gun lasachadh, bho chunnart no bho chogadh, agus, gus an sin, gun an leòn bu lugha. Le a bhàs, chailleadh saighdear duineil, socair, a rinn iomadh euchd nach cualas a bheag mu’n deighinn; duine eireachdail ’na phearsa, is rèidh, ciùin, glic is, thar chàich, breithneachail is laghach ’na dhòigh; inntinn ghleusda is spiorad iorasal a bha air leth buadhach; caraid dìleas air a robh mór mheas aig uile chàirdean is eòlaich.

Ach chan e sin buileach as aobhar gu bheil mise, cha mhór da fhichead bliadhna an déidh a bhàis, a’ toirt luaidh air, ach gu bheil agam, mar a thubhairt mi cheana, ’na làimh-sgrìobhaidh fhéin, beagan bàrdachd, air a bheil mór mheas, chan e a mhàin agamsa ach aig gach duine a leugh e anns an leabhar, AN DILEAB. Tha mi dhe’n bheachd, ged nach eil dearbh-chinnt agam, nach eil againn ach earrainn bheag de a bhàrdachd. Chailleadh cuid dith anns an Fhraing, is chuireadh cuid eile gu feareigin, ’s gun fhios an diugh có è, ach ma tha e an tìr nam beò, ’s gun tig so gu chluasan bhithinn ’na chomain, agus an comain duine sam bith eile aig am faod a’ mhór no a’ bheag de a bhàrdachd a bhith, nan cuireadh e thugam deargadh no copaidh dhiubh.

(Ri leantainn)

[Sanas]

[TD 266]

Dùthaich roinnte na h-aghaidh fhéin
Le FIONNLAGH I. MACDHOMHNAILL

[Mapa]
Criochan nan siorrachdan
A’ chrioch mhór
Lochan

Airson an deanamh so-thuigsinn, tha ainmean nan àiteachan air a’ mhap so ann am Beurla. So iad anns a’ Ghàidhlig Eireannaich:

<eng>Antrim,<gai> Aontruim.
<eng>Cavan,<gai> Cabhán.
<eng>Co. Down,<gai> Co. an Dúin.
<eng>Fermanagh,<gai> Fearmonach.
<eng>Louth,<gai> Lughbhaidh.
<eng>Newry,<gai> Iubhar Chinntrágha.
<eng>Sligo,<gai> Sligeach.
<eng>Armagh,<gai> Ard Mhacha.
<eng>Derry,<gai> Doire.
<eng>Dublin,<gai> Baile Atha Cliatha.
<eng>Leitrim,<gai> Liathdruim.
<eng>Mayo,<gai> Muigheo.
<eng>Roscommon,<gai> Ros Comain.
<eng>Tyrone,<gai> Tír Eóghain.
<eng>Belfast,<gai> Béal Feirste.
<eng>Donegal,<gai> Dún nan Gall.
<eng>Dundalk,<gai> Dún Dealgan.
<eng>Lonford,<gai> Longphuirt.
<eng>Monaghan,<gai> Muineacháin.

DUSAN mìle thar a’ chuain bho Mhaol Chinntìre tha gunnachan air cruachain nam polasman. Agus chan eil an sin ach aon rud a chomharraicheas do’n fhear siubhail gu bheil an t-athrrachadh as motha air an t-saoghal eadar Ulaidh agus Alba.

Chan eil cho fada bhon a bha an dà dhùthaich ann an dlùth chàirdeas, ach, ged a tha taobh blàth fhathast aig an Eireannach ris an Albannach, chan eil an ceangal a nise a’ dol nas doimhne na sin.

Tha fios againn uile gu bheil Eirinn roinnte, gu bheil aon bhloigh fo riaghladh Bhaile Ath Cliath, agus a’ bhloigh eile—Ulaidh —fo ìmpireachd Bhreatainn, le pàrlamaid ann am Bealfeirsde. Ach chan eil sinn idir cinnteach càite a bheil Ulaidh a’ sgur no a’ tòiseachadh.

Ma bheir sibh sùil air a’ mhap so shuas, chì sibh gu bheil an t-Saor Stàit, ann am badan, nas fhaide a tuath na Ulaidh fhéin. Chì sibh

[TD 267]

cuideachd gu bheil a’ chrìoch mu’m bheil an trod, a’ sineadh ’na cama-luban bho Loch Feabhail anns a’ ghob a tuath, gu Bàgh Dùn nan Gall air an taobh siar, agus, anull as a sin, gu Loch Carlingford air an taobh sear. Cuimhnichibh cuideachd gu bheil a’ chrìoch gu tric a’ ruith troimh chlachain, agus uaireannan eadar tigh agus bàthach an aon tuathanaich, agus chì sibh cho furasda ’s a tha e do luchd aimhreit siolpadh bho dheas gu tuath agus bho thuath gu deas.

Tha sia siorrachdan, no conndaidhean mar a their na h-Eireannaich fhéin, ann an Ulaidh—Doire, Tír Eóghain, Fearmonach, Ard Mhacha, Co. an Dúin, agus Aontruim. Dh’fhuirich iadsan fo riaghladh Bhreatainn an uair a choisinn na sia siorrachdan fichead eile an saorsa ann an 1923. Cha b’e aon àireamh de Ghairm a dh’fheumamaid gus sgrùdadh a dheanamh air na polataics a shuidhich a’ chrioch far an do shuidhicheadh i, ach tha aon rud cinnteach—is ann an uair sin a rinneadh a’ churachd as a bheil sinn a’ buain na h-aimhreit an diugh. An uair a their sinn gun do roghnaich na sia siorrachdan fuireach, is e tha sinn a’ ciallachadh gun do roghnaich a’ mhor-chuid anns na siorrachdan sin.

An diugh, tha muinntir nan sia siorrachdan roinnte ’nam measg fhéin. Tha feadhainn leis am bu mhiann a dhol asteach do’n t-Saor Stàit; tha móran nach rachadh asteach airson dad a chunnaic iad riamh.

Chan eil e furasda a ràdha ciamar a tha sluagh Ulaidh air a roinn eadar an dà dhìlseachd, ach cha bhitheamaid fada ceàrr nan canamaid gu bheil a’ chuid as motha de na Caitligich titheach air a dhol fo riaghladh Bhaile Ath Cliath, agus gu bheil a h-uile Pròsdanach calg dhìreach an aghaidh sin. Tha mu dhà Phròsdanach chun a h-uile Caitligeach anns a’ Cheann-a-tuath; tha mu naoi Caitligeach chun a h-uile Pròsdanach anns an t-Saor Stàit.

An uair a bha mise thall an an Iubhar Chinn-trágha, baile nach eil ach ceithir mìle bhon a’ chrìch, bha an ceòl air feadh na fìdhle a chionn ’s gu robhar a’ cur as leth Mgr. Midgely—Ministear an Fhoghluim ann am Pàrlamaid Stormont—gu robh a’ bheag-chuid (na Caitligich) riamh nan iùdasaich do riaghaltas Ulaidh. Co-dhiùbh a thubhairt ’s gus nach dubhairt Midgely sin, bha colg air na Caitligich, oir tha iadsan a’ dleas nach eil e ach nàdurra dhoibh taobh blàth a bhith aca ri am bràithrean Eireannach anns a’ Cheann a deas, a tha de’n aon chreideamh riutha fhéin. Gu dearbha, chan eil dealachadh air an t-saoghal eadar Iubhar Chinn-trágha fhéin agus baile anns an t-Saor Stàit. Cha chuala mi Laoidh na Rìoghachd fhad ’s a bha mi ann, agus is i a’ Bhànrigh (’s chan e am Pàp) a tha air a mallachadh air ballachan nan tighean beaga. Cha b’e sin e do Phort-an-dúin—am baile anns an robh mi an uiridh, far an robh sluagh gu ìre mhóir Pròsdanach, agus dìleas thar tomhais do riaghaltas Bhreatainn.

[Sanas]

[TD 268]

Ann an Alba, far a bheil Caitligich agus Pròsdanaich sìtheil, càirdeil, tha e duilich dhuinn a thuigsinn carson a tha sgaradh cho mór eatorras iad ann an Ulaidh. Ach, mar a dh’fheuch mi ri chomharrachadh an so shuas, tha creideamh agus polataics a’ toirt buaidh air a chéile an sud—rud nach eil iad an so. Chan e gu bheil nàbaidhean de chreideamhan dealaichte an uganan a chéile. ’S iad nach eil. Theid iad a dh’obair còmhla, theid iad a dh’òl còmhla, theid iad a gholfadh còmhla; ach tha dà rud air nach aontaich iad gu bràth—am Pàp, agus a’ Chrìoch.

Gu mì-fhortanach, tha a’ Ghàidhlig air a suaineadh ann an sùgan nam polataics agus a’ chreidimh cuideachd. Tha a’ chànain gu tur marbh mar chànain ann an Ulaidh. Chan fhaodar a’ teagasg anns na sgoiltean Pròsdanach, oir tha i air a dleas mar rud a bhuineas gu sònraichte do na Caitligich, agus, mar sin, do na Nàiseantaich. Thatar a nise a’ feuchainn ri a faochnadh air na sgoiltean Caitligeach, ach ri linn ’s gur e faochnadh a tha ann, chan eil a’ chlann a’ gabhail rithe le blàths mór sam bith. Ach ged nach eil a’ Ghàidhlig beò ’nam measg, tha meas mór aig na Caitligich oirre. Ann am Port-an-dúin, an uiridh, bha mise fo amharus a chionn ’s gu robh Gàidhlig agam—air eagal ’s gur e Caitligeach a bh’annam; ann an Iubhar Chinn-trágha am bliadhna rinneadh uabhas dhìom a chionn ’s gu robh Gàidhlig agam, agus bha iomadh deagh dhrama agam fhéin agus aig Pádraig O Crìonáin, maighstir-sgoile a tha air leth dealasach air taobh na cànaine mar chànain.

Pròsdanach no Caitligeach, Breatannach no Nàiseantach, tha an t-Eireannach déidheil air spòrs. Agus chan eil spòrs ann as fheàrr na bhith a’ toirt a char as muinntir na cuspainn. Deas air a’ Chrìch tha peatroil, deoch, agus tombaca cus nas saoire na tha iad anns a’ cheann-a-tuath, agus chan eil dad as sòlasaiche na ultach math de dh’aon seach aon aca a ghoid amach gun fhios do dh’oifigeach na cuspainn. Tha feadhainn anns a’ cheann-a-tuath nach do cheannaich riamh pacaid thoiteanan no galan peatrol aig prìs mhóir Bhreatainn! Ach ’se tha sin spòrs, agus chan ionnan e ’s a chùilteireachd mhór a tha a’ dol air adhart—mìltean bheathaichean cruidh, bocsaichean de uaireadairean ’s de chamarathan, cisteachan tombaca, ’gan goid thar na crìche le feadhainn a tha a’ deanamh am beò-shlaint mar sin. Cha toil leis an Eireannach chumanta iad sin nas motha nas toil leis an fhear a bheir breac á linne ri oidhche dhorcha am fear a mharbhas ceud bradan le spreadhadh fùdair. Tha dealachadh eadar spòrs is meirle.

Ma theid thu splaoid suas cladach Aontroma cha mhór nach toir thu chreidsinn ort fhéin gur ann air Gaidhealtachd na h-Albann a tha thu. Tha “na lochan, na h-òban, na h-òsan ’s na caoil” ann an sud mar a tha iad aig an tigh.

Tha am fearann air a roinn ’na thuathanachais bheaga—chan eil am facal croit air a chleachdadh idir—agus tha mu dhusan acaire aig gach tuathanach, agus roinn de mhonadh lom. (Chan eil bile raoich ann an Eirinn.) Tha tighean nan tuathanach snog agus riatanach mór, air an gealadh le aol agus, gu tric, air an tughadh le cuilc. Ach is iad na rudan air an laigh an t-sùil daonnan, na claisean de uisge tàimh a tha mu gach tigh—na claisean anns a robh, uaireigin,

[TD 269]

[Dealbh]
Lùchairt Stormont, far am bi Parlamaid Ulaidh a’ coinneachadh

an lìon air a grodadh mar a’ chiad cheum anns an ullachadh airson an t-snìomh. An diugh, tha obair an lìn ullamh mar obair dachaidh—ullamh, cha mhór, mar obair nàiseanta cuideachd—agus an uair a chì sinn lìon-eudach Eireannach anns na bùthan, faodaidh sinn a bhith cinnteach gu bheil e air a dheanamh ann an Eirinn á lìon a cheannaicheadh anns an Roinn-Eòrpa. Gu dearbha, chan eil obair dachaidh idir ann an Ulaidh an diugh, agus ri linn ’s gu bheil na tuathanachais cho beag, tha na tuathanaich agus an teaghlaichean am feum a dhol a shireadh am beò-shlaint ann an tighean-oibreach nam bailtean. Leis na tha a’ deanamh sin dhiubh, agus leis na thainig a tuath as an t-Saor Stàit air tòir oibreach, fhad ’s bha sin ceadaichte dhoibh, tha cus a’ sireadh beagan oibreach ann an Ulaidh an diugh. Chan eil ceàrn eile de’n rìoghachd anns a bheil na h-uiread gun obair. Is e sin aon de na ceisdean a tha a’ cur fìor dhragha air riaghaltas Stormont.

Ach ged a tha cion oibreach a’ cur dragha air pàrlamaid nan sia siorrachdan, tha fios agus cinnt gu bheil a’ chùis a’ dol am feabhas. Agus, dona ’s ged a tha i an dràsda fhéin, tha i cus nas fheàrr na tha cùisean a deas, far a bheil na mìltean gun obair, agus far a bheil na mìltean a’ dol air fuadach a h-uile bliadhna. Tha Stormont mionnaichte gu bheil an rud as miosa a thachras fo riaghladh Bhreatainn nas fheàrr na ’n rud a b’fheàrr a thachradh fo riaghladh Bhaile Ath Cliath.

An uair a bhruidhneas fear a mhuinntir Ulaidh mu’n ‘riaghaltas’ is ann air riaghaltas Stormont a tha e a’ bruidhinn. Agus tha móran ann an Alba a their gum biodh Alba na b’fheàrr dheth fo phàrlamaid Albannaich, leithid Stormont—pàrlamaid a dhéiligeadh ri cùisean a bhuineas do’n dùthaich so fhéin. Dé a chanas an t-Eireannach ris a so? Canaidh gum bu ghlic dhuinn fuireach mar a thà sinn—gu bheil Stormont math gu leòir mar aisling agus mar dhùrachd-bruadair, ach gu bheil an aisling ro chosgail. Their e gu bheil Ulaidh a’ pàidh-

[TD 270]

eadh airson dà <eng>‘civil service’<gai> gun mhóran air an son. “Thig lagh ùr á Westminster,” arsa caraid “agus their sinne nach gabh sinn cuid na gnothaich ris. Ach ann am beagan mhìosan, tha sinn a’ cur a’ cheart lagha air clàr sinn fhéin.”

Anns an dùthaich so, a tha fo’n aon àrd riaghladh rinne, dé na dealachaidhean a chì duine ri linn Stormont? Corra uair tha na dealachaidhean mór. Ri linn a’ chogaidh mu dheireadh cha deachaidh saighdearan a thogail a dheòin no a dh’aindeoin mar a chaidh iad an so. Chun an là-an-diugh, tha riaghladh nan sgoiltean gu tur an urra ri pàrlamaid Bhealfeirsde. Ach, mar is trice, chan eil na dealachaidhean ach beag. Na tighean-seinnse fosgailte iad an latha; prìsean rudan dealaichte bho na prìsean againne; rudan beaga mar sin. Leana beag is beag tha na dealachaidhean a’ falbh. Airson na ciad uair, am bliadhna, chaidh smachd a chur air an astar aig am faod càraichean a dhol troimh na bailtean, agus, airson na ciad uair cuideachd, rinneadh lagh gus toirt air luchd chàraichean diachainn a ghabhail mum faigheadh iad cead car a dhraoibheadh.

Is e an dealachadh as motha, a’ chiad fhear air an tug mi iomradh—na gunnachan air na polasmain. Agus cha tug mi iomradh fhathast air na “B-men”—feadhainn caran coltach ris an, <eng>‘Home Guard’<gai> air an robh sinn eòlach fad a’ chogaidh—feadhainn a bhios a’ siubhal nan rathaidean fad na h-oidhche le làn chead duine sam bith a stad, agus peilear a chur anns an fhear nach stad. Gu mì-fhortanach, tha feum air lagh a’ ghunna, oir tha an I.R.A. a’ fàs nas croiseile a h-uile bliadhna.

Gu dé a tha anns an I.R.A.? Tha fios againn gum bi iad a’ smàladh dhrochaidean agus a’ cur thighean-oibreach agus baragan airm ’nan spruillich. Ach có dhà am buin iad?

Cha ghabh riaghladh na Saor Stàit riutha, ged, mar is trice,

[Dealbh]
Talla a’ bhaile ann an Iubhar Chinn-trágha

[TD 271]

[Sanas]

nach dean an riaghladh sin móran gus bacadh a chur orra. Cha ghabh Nàiseantaich a’ Chinn-a-tuath gnothaich fhollaiseach riutha.

Tha e air a ràdha gum buin iad do gach taobh de’n chrìch—daoine bras a tha de’n bheachd nach faighear cuidhteas a’ chrìoch gu bràth mar a deanar le làmhachas làidir e. Oidhche an déidh oidhche, far an lugha am bi dùil riutha, cromaidh iad air baile air choreigin agus cuiridh iad fùdar fo thogalaich air choreigin, agus falbhaidh iad air ais do’n dorchadas. Is ann gus casg a chur orra-san a tha na polasmain air an armachadh, agus is ann air an son-san gu sònraichte a tha na <eng>‘B-men’<gai> air na rathaidean móra. Ged nach gabh Nàiseantaich Ulaidh gnothaich riutha, cha mhotha na sin a bhrathadh iad iad ged a gheibheadh iad an cothrom. Arsa aon Nàiseantach riùmsa “Cha do mharbh an I.R.A. duine fhathast; chan ionnan sin ’s na <eng>‘B-men’<gai> a tha air peilear a chur ann an iomadh duine.”

Shaoileadh tu gum biodh cùisean mì-chomfhurtail ann an dùthaich a tha air a riasladh mar a tha Ulaidh. Ach tha ’n t-Eireannach caran somalta, coma-co-dhiùbh, dheth fhéin. Aon de na h-oidhcheannan a bha mise ann an Iubhar Chinn-trágha, chaidh tigh airm a spreadhadh mu chiad slat bho Thalla a’ Bhaile far an robh sinn. Bha dùil agamsa gu robh deireadh an t-saoghail air tighinn. Chlisg an sluagh a bha timcheall orm. Bha dùil aca gur e rudeigin a thuit air cùl a’ chlàir cluiche, ach, ann am mionaid, chaidh an cagar mun cuairt “Chan eil ann ach tigh an airm air a dhol suas a rithist!” agus shocraich iad iad fhéin gus an còrr de’n dealbh-chluich fhaicinn. An oidhche sin, bha <eng>sten-guns<gai> air gach oisinn an uair a bha sinn a’ dol dhachaidh.

Ge be dé a thachras, chan fhois ’s chan fhuaraich na Nàiseantaich gus an téid cur as do’n chrìch. Ge be dé a thachras, cumaidh na Unionaich a’ chrìoch ann an sud.

Cho fad ’s a chithinn-sa, cha bhi fuasgladh air a’ cheist gu bràth gus an leigear leis na h-àiteachan a tha, gu ìre mhaith, tur Caitligeach a dhol fo sgéith Bhaile Ath Cliath—Baile Dhoire, Tír Eóghain, Fearmonach, ceann-a-deas Co. an Dúin, agus ceann-a-deas Ard Mhacha. Ach cha bhiodh an sin ach bloigh fhuasgladh air a’ cheist.

An dràsda, tha sùilean ann an Ulaidh agus mu Dheas air Eamonn De Valera—prìomhaire ùr na Saor Stàit. Chan eil Eireannach eile beò as a bheil uiread de earbsa aig an t-sluagh; chan eil Eireannach eile beò aig a bheil an tuigse a tha aige-san air luchd a dhùthcha. Feumaidh e rudeigin a dheanamh, oir tha feum aig a dhùthaich fhéin air sìth gus na tha ceàrr innte fhéin a chur ceart.

[TD 274]

Sean Eolas-Luibh

(I) A’ Challtuinn

Le ALASDAIR MAC’ILLE MHAOIL

[Dealbh]

AMEASG nan Ceilteach o shean bha iomradh air a’ challtuinn mar Chraoibh an Eòlais. B’fhiosrach leotha naoi craobhan calltuinn a’ ghliocais air na dh’fhàs na cnothan crò-dheag a bheireadh eòlas na cruinne do neach sam bith a bhlaiseadh orra. A rèir am beachd bha tobar aig toiseach gach aibhne, agus aig gach tobar chinnich craobhan an eòlais—calltuinn crìonna. Thuit na cnothan aca sin do’n uisge, agus bha iad air an itheadh le bradain na h-aibhne. Ge bè a dh’itheadh cuid de ’n iasg so, bha e fhéin air a lìonadh le spiorad na bàrdachd is tuigse thar tomhais.

Am bitheantas cha robh cnothan na coille air am meas mar nithean sealbhach, ach bha dhà dhiubh còmhla mar chomharradh air soirbheas. B’e so a’ chnò chòmhlaich a bhitheadh na suirghichean a’ losgadh sa’ ghrìosaich air air Oidhche Shamhna, gus dearbhadh fhaighinn air blàths an gràidh d’a chéile.

Tha móran beul-aithris co-cheangailte ris a’ challtuinn, agus tha e air innseadh gur ann de ’n fhiodh so a bha sgiath-chogaidh Fhinn mhic Cumhaill air a dealbh, an Seancholl Snigheach mar a theirte rithe.

[TD 275]

An Sgeilp Leabhraichean

<eng>Studies in Irish Literature and History, <gai>le<eng> James Carney. (Dublin Institute for Advanced Studies.<gai> 42/-.)

Mar a tha rannsachadh ann an cuspairean Ceilteach a’ dol air adhart tha an rannsachadh sin an dà chuid ’ga chuingleachadh is ’ga leudachadh, agus tha e furasda a thuigsinn ciamar a bhiodh sin mar sin. Nuair a thainig sgoilearachd Cheilteach gu ìre an toiseach, anns an naodhamh linn deug, bha sìneadh fada aig na sgoilearan móra, leithid Zeuss agus Whitley Stokes, agus thog iad adhbhar sgoilearachd as na cànainean Ceilteach air fad. Ri tìde thainig còmhlan meadhonach mór gu bhith ’g obair anns an raon fharsaing so, agus leis a’ bhrosnachadh a fhuair na h-Eireannaich is na Cuimrich bho an luchd-riaghlaidh is bho an daoine fhéin, rinn sgoilearan nan dùthchannan sin, agus sgoilearan Gearmailteach is Frangach, is Albannach cuideachd adhartas iongantach anns an obair. Bha rosg agus bàrdachd nan cànainean sin uidh air n-uidh air an deasachadh, eachdraidh is iar-eachdraidh air an sgrùdadh. Bha iomair bho iomar de ’n raon mar so air àiteachadh. Gun teagamh, gheibhte treabhaiche an sud ’s an so nach deach a riamh amach air na crìochan aige fhéin, ach bha toradh a’ tighinn bho a shaothair-san cuideachd.

Tha gu leòir de sgoilearan de ’n t-seòrsa so againn fhathast, is tha feum orra, oir tha gu leòir ri dhèanamh, eadhon fhathast, an rathad deasachaidh is mion-sgrùdaidh de gach gnè. Ach gheibh sinn a nis dà sheòrsa eile de sgoilear Ceilteach, (1) fear a tha a’ taghadh earrann de ’n raon a tha nas lugha na iomair (feannag, abair), agus ’ga dhùsgadh is ’ga threinnseadh is ’ga chriathradh gus am bi gach nì soilleir nochdte fo do shùilean. ’S ann mar so a tha luchd-sgrùdaidh nan dual-chainntean uaireannan ag obair. Gheibh sinn a rithist (2) sgoilear a tha a’ trusadh is a’ co-chur brìgh gach rannsachaidh a chaidh a dhèanamh cheana, agus a’ toirt dhuinn sealladh as ùr air an raon gu h-iomlan. B’ ann do ’n bhuidhinn sin a bhuineadh Coinneach Jackson anns an leabhar a chuir e mach o chionn trì bliadhna, <eng>Language and History in Early Britain.<gai> B’ ann do ’n bhuidhinn sin a bhuineadh T. F. O’Rahilly agus an Gearmailteach Thurneysen, agus feadhainn eile.

Nuair a chuimhnicheas sinn gu robh co-dhiùbh cóig cànainean (agus barrachd) ’gam bruidhinn no ’gan sgrìobhadh am Breatainn anns na linntean an déidh 800 A.D., chì sinn gu bheil raon an fhir-rannsachaidh farsaing da-rìribh, agus ’s e fìor dhuine air leth aig am biodh tomhas de dh’ealantas anns gach cànain tha sin, agus gach cuspair a tha fuaighte ris na cànainean sin. Is fhada bho bha e aithnichte gu robh ceangal, agus uaireannan dlùth-cheangal, eadar na cànainean ud, agus eadar an cuid litreachais, agus gun an còrr

[TD 276]

ainmeachadh, rinn H.M. Chadwick agus N. K. Chadwick obair mhór ann a bhith a’ sgrùdadh nan ceanglaichean sin, a thaobh litreachais. Tha móran fhathast ri dhèanamh. Cuiridh na sgrìobhaidhean Laideann is Lochlannach na h-uiread fhathast ann an lìon an sgoileir Cheiltich, cuiridh litreachas na Cuimrigh solus air litreachas na Gàidhlig, is mar sin air adhart.

’S e so an dòigh obrach a tha aig Seumas Carney, anns an leabhar a chuir e mach an uiridh. Tha e a’ taghadh grunn de sgeulachdan Eireannach, agus a’ dearbhadh, no a’ fiachainn ri dhearbhadh, gu bheil ceangal eadar iad agus sgeulachdan agus bàrdachd a chaidh an dèanamh an Laideann, an Icelandic, am Beurla is an Cuimris. Tha e a’ taghadh sgeulachdan mar a tha Táin Bó Fraích, Táin Bó Cuailnge, Tromdámh Guaire, Diarmaid agus Gráinne, agus móran eile, agus a’ nochdadh far a bheil dlùth-cheangal eadar na sgeulachdan sin agus leithid Beatha an naoimh Kentigern <eng>(Vita Kentegerni),<gai> sgeulachd Tristan, agus an dàn Sagsunnach <eng>Beowulf.<gai>

’S e dòigh chugallach a tha so air uairean, oir chan eil e furasda a bhith cinnteach an ann bho bheul-aithris eadar-nàiseanta a tha cuspair no fo-chuspair sgeòil a’ tighinn, no an e iasad a th’ ann bho sgeulachd sgrìobhte. Bithidh gu leòir ann, is dòcha, nach creid gu h-aithghearr gu robh dlùth-cheangal eadar <eng>Beowulf<gai> agus Táin Bó Fraích, agus gu robh ùghdar <eng>Beowulf<gai> eòlach air an sgeulachd Eireannaich. A rithist tha Carney de ’n bheachd gun do chuireadh sgeulachd Tristan ri chéile an toiseach an ceann a deas na h-Albann, far a robh a’ Ghàidhlig agus a’ Chuimris ann an achlaisean a chéile uair, agus gur h-ann as a sin a dh’fhalbh an sgeulachd gu ruig na Cuimrigh, gu Devon, agus gu Breatainn na Frainge. Bha Rachel Bromwich air beachdan coltach riutha so a chur fa chomhair <eng>Cymmrodorion Society<gai> Lunnainn ann an 1953, ach is iongantach mur robh leabhar Carney a’ dol troimh ’n chlò mus fhaca e sgrìobhadh Rachel Bromwich. Tha Carney a’ dearbhadh, saoilidh sinn gu soilleir, gu robh eòlas aig an duine a chuir Tromdámh Guaire ri chéile air a <eng>Vita Kentegerni<gai> agus sgrìobhaidhean Laideann eile.

Tha Carney gu tur an aghaidh aon bheachd a tha glé chumanta—’s e sin, gun d’ rinn móran de na sgeulachdan Eireannach sin fàs, bho inntinn gu inntinn is bho bheul gu beul mar gum b’ eadh. ’S e as dòcha thachair, their esan, gun d’ fhàs iad ann an inntinn duine sònraichte, a tharraing cuspair is fo-chuspair bho bheul-aithris agus bho leughadh, is a chuir a loinn is a chruth fhéin air an obair.

Togaidh an leabhar so deasbad airson ùine mhór a measg sgoilearan. Bu mhór am beud nach do chuireadh <eng>index<gai> ris, oir bithidh móran a’ rùraich ann.

R. McT.

[Sanas]

[TD 277]

[Sanas]

<eng>Scotland’s Story,<gai> deas. le Douglas Young.
<eng>(Scotland’s Magazine,<gai> 7/6.)

Tha an <eng>Scotland’s Magazine<gai> ri mholadh airson an leabhar so a chlo-bhualadh, agus Douglas Young airson a sgìobhadh. Ged nach eil ann ach mu cheud duilleag is math is fhiach e a’ phrìs. Tha Young a’ deanamh geàrr-iomradh air eachdraidh na h-Albann bho Linn na Cloiche gus an là-an-diugh, agus chan eil duilleag gun dealbh, agus gu tric dhà no trì. So an Douglas Young air a robh sinn eòlach o chionn bhliadhnachan—an duine a bheireadh beachd, agus gu tric beachd chothromach, air ceud cuspair, agus an duine nach tugadh bonaid anuas do Shasunnach a chunnaic e riamh. Thainig seòrsa de bhochdainn is de sprochd air Albainn bho dh’fhàs e na bu sholta, is tha sinn an dòchas nach robh e ach a’ leigeil anail.

Tha na deilbh is na cuspairean, mar is trice, taghta anns gach seagh. Tha a h-àite dligheach ’ga thoirt do’n Ghaidhealtachd is do’n Ghàidhlig. Chan e deireadh an t-seann òrain a tha aig an ùghdar, ach toiseach òrain nuaidh, is có an t-Albannach nach guidheadh gu bheil gibht an fhàidh aige cho math ri a choltas.

Bheir an leabhar so móran sòlais dhut fhéin, a leughadair. Bu gheal a b’fhiach e fhàgail far a laigheadh sùil do mhic no do nighinn air, is ged a b’e do sheanmhair a thogadh e cha bu mhisde i na speuclairean a chur an àirde.

R. McT.


[TD 279]

<eng>Lord Lovat of the ’45,<gai> le Moray McLaren.
(Jarrolds. Lunnainn. 18/-.)

Air a’ Ghaidhealtachd anns an ochdamh linn deug bha grunn mhath de na cinn-cinnidh a bha eadar a bhith Gaidhealach is a bhith Gallda. Agus bha rùn air an siubhal a bha cumanta gu leòir roimh ’n àm sin is ’na dhéidh—b’e sin a bhith gleidheadh, no a’ meudachadh, am móralachd fhéin. B’e aobhar de ’n t-seòrsa sin a bha fo sgéith na mór-chuid de na cinn-feadhna nuair a thug na Stiùbhartaich oidhirp air crùn na h-Albann, is crùn Bhreatainn, ath-ghlacadh an 1715 agus am Bliadhna Theàrlaich. Chuir cuid de na bàird sgèimh air an fhéinealachd shuaraich so, agus cuid aca, is dòcha, gun smuain aca gu robh a leithid sa’ chùis. Agus air an làimh eile bha feadhainn ann a rinn cogadh as leth an dùthcha is a chaill gach maoin is inbhe a bh’ aca.

Cha do dh’ fhàg eachdraidh air MacShimidh an latha sin, no am Morair MacShìomoin mar a theireadh Mac Mhaighstir Alasdair ris, gum b’e cor a dhùthcha a bha a’ cur dragh air, ach tha Moray McLaren anns an leabhar ùr aige, a’ fiachainn an sud ’s an so ri teagamh a chur anns a’ chùis. Cha robh duine nach do dh’ aidich gu robh MacShimidh innleachdach—

“Bu lìonmhor cuibheall ghoireasach
Chinn sgoinneil ann ad eanchainn,”

arsa Mac Mhaighstir Alasdair—agus tha McLaren a’ nochdadh gur h-ann a bha cus innleachd air aire. Tha e aig an aon àm ag ràdh gu robh e dìleas do na Stiùbhartaich ’na dhòigh fhéin, fad a bheatha. B’e sin an dòigh iongantach.

Is fhiach an sgeul innse a rithist, a dh’ aindeoin sin uile. Chan eil a bheag de rud as ùr anns an aithris so, ach còrdaidh i ris a’ chàil a shaoileas gu bheil iomraidhean Hill Burton agus W. C. Mackenzie ’nam biadh ro làidir. ’S e eachdraidh shuigeartach a tha so, agus tha an duine a’ tighinn beò fo ar comhair, a’ tadhal na cùirte san Fhraing, fo ’n choill am monaidhean na Gaidhealtachd, aig ceann a’ bhùird ’na àros fhéin ’s a’ chuirm ’ga caitheamh, a’ dannsa an Dun-éideann ’na thrì fichead bliadhna ’s a deich, is a’ dol gu a bhàs am baile Lunnainn sa’ bhliadhna 1747. Deagh sgeulachd, air a deagh h-innse, is cha ghabh duine aithreachas a leughadh.

R. R.

[Sanas]

[TD 280]

Ossian
(Comunn Oiseanach Oil-thigh Ghlaschu. 2/-).

An déidh bhith ’na thàmh airson grunn bhliadhnachan, tha Ossian air a ghuth a thogail aon uair eile, is b’e sin an guth sgairteil. Tha an leabhran so gu grinn air a chur uime, agus saoilidh sinn gun tainig piseach nach beag air bho nochd e bho dheireadh. Tha sinn an dòchas gum bi sinn a’ cur fàilt air an ath-bhliadhna a rithist, is iomadach bliadhna an déidh sin.

’S ann gu h-àraidh mar chuimhneachan air stéidheachadh cathair ùr na Gàidhlige an Oil-thigh Ghlaschu a chaidh Ossian a chur an clò am bliadhna, agus tha iomradh ann air mar a thugadh so gu buil, le dìcheall a’ Chlub Oiseanaich agus saothar is dealas iomadh bliadhna. Tha sinn a’ cur meal-an-naidheachd air luchd na saothrach sin, agus air an Ollamh ùr, Aonghus MacMhathain a tha a nis air a dhol an ceann a dhreuchd. Ghuidheamaid soirbheachadh leis, agus leis na h-oileanaich Ghaidhealach a thig fo a làimh.

Tha dealbh an Ollaimh an so, agus iomradh air le dithis de a dhlùth-chàirdean, Somhairle MacGill-Eathain is Fearchar Mac an Tòisich. Tha Aonghus MacMhathain fhéin a’ toirt cunntas dhuinn air a’ mhór-chuid de na sgoileirean Ceilteach a shaothraich an Oil-thigh Ghlaschu bho chuireadh an cuspair an toiseach air clàr an fhoghluim an sin, is tha roimh-ràdh an leabhrain sgrìobhte le Ard-cheann an Oil-thigh, an Ridire Hector Hetherington.

A thuilleadh air a so, gheibh sinn anns an leabhran bàrdeachd is rosg, araon am Beurla is an Gàidhlig, air caochladh chuspairean—Eilean nan Rocaidean, Beul-aithris agus Gàidhlig, <eng>“Towards a Preservation of Outer Isles Antiquities”,<gai> gun luaidh a dheanamh ach air dòrlach dhiubh. Tha sinn eòlach a cheana air cuid de ’n luchd-sgrìobhaidh, mar a tha Somhairle MacGill-Eathain., Calum MacGill-Eathain, Norman MacCaig, agus dithis oileanach a sgrìobh dhuinn an Gairm—Ceit NicDhòmhnaill is Coinneach MacDhòmhnaill. Chan ann a’ cur sìos air càch a tha sinn nuair a their sinn gu bheil loinn is grinneas air sgeulachd Choinnich—Fa Chomhair nam Beann—a tha a’ gealltainn an deagh thoraidh. ’S ann ris-san, agus ri Iain MacFhionnlaigh is Tormod MacGill-Eathain, a bha deasachadh na Gàidhlige an urra, agus ’s e Cailean MacAmhlaidh am prìomh fhear-deasachaidh. Is e ar dùrachd gum cùm iad uile an ribheid air ghleus—’s fhiach i sin.

R. McT.

[Sanas]


[TD 281]

ANNS A’ BHEAIRT

Tha dùil againn a nis gach ràithe beagan seanachais a dheanamh air leabhraichean ùra a tha ’gan ullachadh le sgrìobhadairean Gàidhlig, oir tha móran de ar luchd-leughaidh a tha cho titheach air leabhraichean Gàidhlig is gur gann a dh’fhuiricheas iad gus an tig iad bho bheart a’ chlò. Bhiodh sinn glé thoilichte fios fhaighinn bho ùghdair a tha deònach innse do chàch dé tha fo an sgéith.

Chan eil a bheag de ar sgrìobhadairean a tha air a bhith cho èasgaidh o chionn bhliadhnachan ri Iain Latharna Caimbeul, Fear Chanaidh. A measg nan leabhraichean, eadar bheag is mhór, ris an do ghabh e saothair mar thà faodaidh sinn iad so ainmeachadh—<eng>Highland Songs of the Forty-Five,<gai> Orain Ghàidhlig le Seonaidh Caimbeul, Sia Sgialachdan, <eng>Gaelic in Scottish Education and Life,<gai> An Triùir Choigreach, agus <eng>Gaelic Folk-songs from the Isle of Barra.<gai> Tha e cuideachd air móran a sgrìobhadh ann an ràitheachain agus an irisean araon an Albainn is an Eirinn. Gu dearbh chan e a h-uile tuathanach a tha cho deas chun a’ phinn ris, agus guma fada a mhealas e sàmhchar Chanaidh mas e ’s gu lean e air a’ cur dheth a’ bhàrr tharbhaich so.

Tha e fhéin is a bhean, Margaret Fay Shaw a dheasaich <eng>Folk-songs and Folklore of South Uist,<gai> air ùr thilleadh á Canada is á Ameireaga. B’ ann á Carolìna mu Dheas a fhuair sinn litir bhuaithe le naidheachd air na bha anns a’ bheairt am bliadhna. Tha e nis air a bhith ag obair thuige ’s bhuaithe o chionn greis air cruinneachadh de fhacail Ghàidhlig a dh’fhàg Mgr Ailean Dòmhnallach, agus tha e ag ràdh gu bheil làn dhùil aige gum bi am Faclair air fhoillseachadh roimh cheann na bliadhna so. Chan e faclair anns an t-seagh chumanta a bhios ann, oir bithidh móran leudachaidh ’ga dheanamh air cuid de na facail, le cunntasan air nòsan a tha nis air a dhol á bith, agus sgeulachdan a thruis Mgr Ailean ann an Uibhist a Deas agus an Eirisgeidh. Bha bodach Sgitheanach uaireigin a’ moladh na mònach do Thriath Dhun-bheagain, agus ars esan, “A MhicLeòid mhóir, nan itheadh sibh mòine dh’itheadh sibh ’n tè so”, ach sin mar a bhitheas le faclair Mhgr Ailein, nan leughadh sibh faclair leughadh sibh am fear so. ’S ann an Eirinn a thathas ’ga chur an clò, is a’ cosg air. Saoil sibh a bheil na h-Eireannach cho fad-air-ais ’s a tha cuid de na Goill ’nar measg an dùil?

Ach tha dà leabhar eile aig a’ Chaimbeulach anns a’ bheairt, leabhar de sgeulachdan—<eng>“Told by the Coddy: Tales of Barra<gai> agus <eng>The Donald MacCormick Collection of Waulking Songs.<gai> Thachair e air mac a’ Choddy (Ruairi) ann an Hartford, Connecticut, far a bheil e a’ deanamh beòshlaint mhath le togail thighean. Chan eil cinnt againn fhathast cuin a bhios an dà leabhar sin ullamh, ach tha sinn an dòchas nach fhada thuige. Tha sinn an dòchas gu faigh Fear Chanaidh an t-àiteach seachad gu sgiobalta am bliadhna, is nach cuir an crodh is na caoraich móran dragh air gu féilltean an fhoghair, ach a faigh e cothrom a dhol an sàs ann an obair.
