[TD 9]

Gairm
<eng>227 BATH STREET<gai>
GLASCHU, C.2.
<eng>Tel. - West. 5816.<gai>

Aireamh 5. Am Foghar, 1953.

Tha ám gu curachd agus ám gu buain. Tha Gairm an deidh bliadhna de churachd a dheanamh, agus so a nise an t-ám a nochdas co-dhiùbh as fhiach an toradh an t-saothair. Aig toiseach an dara bliadhna, tha cothrom aig luchd leughaidh na Gàidhlige cur an céill co-dhiùbh a tha a’ dol a chumail taice ris an ràitheachan so mar a rinn iad an uiridh. Agus chan e taice ach am barrachd taice a tha dhìth. Mar a thuirt sinn an turus mu dheireadh, tha leughadair a dhìth oirnn mu choinneamh a h-uile aon a bha againn an uiridh, agus ’se sibhse a mhàin as urrain an lorg dhuinn. Air duilleig eile, chì sibh sanas-reic as leth Gairm fhéin; tha sinn an dòchas gun till gach aon agaibh e le ainm caraid air.

Ach cha do chuir Gairm ach raon bheag taca ris an té a threabh agus a chuir An Comunn Gaidhealach bho 1892. ’Si so a’ bhliadhna anns am bu chòir do’n Chomunn sùil gheur, bhiorach, a thoirt air ais feuch am bheil am barr a rèir an t-sìl a sgapadh. B’ ann aig a’ chóigeamh Mòd fichead a thuirt An t-Urramach Coinneach MacLeòid “Thug an Comunn dhuinn cóig bliadhna fichead de cheòl; cuin a bheir e dhuinn cóig bliadhna fichead de Ghàidhlig?” B’ ann bho cheann a’ ghliocais a thàinig a’ cheist, agus tha i eadhon nas cudthromaiche am bliadhna na bha i an uair sin. Chan fhoghainn Mòd. Feumaidh An Comunn a bhith cinnteach nach bi am Mòd gu bràth ach mar an rudhadh a thig an cois slàinte; tha rudhadh eile ann a thig, uaireannan, air aobharan eile.

Mus bi an ath àireamh de Ghairm anns na bùthan, tha còir gum bi sgeul againn air na co-dhunaidhean chun an tàinig Coimision na Croitearachd. Bithidh a h-uile duine an dòchas gum bi iad gu leas fìor stoc na Gaidhealtachd. Agus teann air sàilean sin, bithidh obair na mòna a’ tòiseachadh an Allt-nam-Breac. Bithidh, cuideachd, <eng>Diatomite<gai> Loch Chuithir aig àirde agus bithidh <eng>Dolomite<gai> Dhùrair ’ga chur an greim. Tha na nithean sin uile a’ nochdadh gum bheil plosgartaich ann an cridhe na Gaidhealtach nach robh ann bho chionn fhada. Feumaidh sinn a bhith cinnteach nach dean sinn dì-meas an turus so air na cothroman.

RUARAIDH MACTHOMAIS,
FIONNLAGH DOMHNULLACH,
Fir Deasachaidh.


[TD 11]

AN T-OBAN LATHURNACH
le
Domhnull MacThomais

[Dealbh]

CHAN EIL móran de bhailtean na h-Alba aig nach eil fìor sheann eachdraidh ach chan ann mar sin an t-Oban. Chan eil ann dheth ach baile a dh’ fhàs o chionn ghoirid. Chan eil guth air an àite as aithne dhomh roimh an t-seachdamh linn deug, ged a tha iomradh air iomadh àite mun cuairt air an seann leabhraichean, mar Dùn-Ollaigh (685 A.D.), Ard Chatain (1231) agus Dun-Staidhinnis (1308).

Chan eil teagamh nach robh an dùthaich mun cuairt ’na h-àite tathaich do dhaoine o chian nan cian. Bha na h-uaimhean agus na geodhachan an so air leth freagarrach mar àitean còmhnaidh anns na seann làithean, agus eadhon an diugh fhéin tha duine no dithis nach téid a muigh no mach a Thigh nam Bochd—ma dh’ fhaodar an t-ainm sin a chleachdadh—a’ fuireach anns na geodhachan eadar an t-Oban agus Gallanach. Anns na bliadhnaichean 1890, 1895, agus 1898 thàinig luchd-togail air trì geodhachan sònraichte anns an d’ fhuaradh iomadh comharr air tuineadh an duine fada fada roimh linn Oisein. Bha tiùrr de shligean de gach seòrsa annta, gu beachd sònraichte an Uaimh Mhic Artair—bàirnich, coilleagan, faochagan, fiasgain agus eisirean (nach eil r’am faotainn an diugh ’s na h-uisgeachan mun cuairt) fiaclan chaorach, mhuc is dhamh, agus cnàmhan dhaoine fhéin a bha, a réir dhaoine fiosrach, a’ còmhnaidh ’s na badan so o chionn còrr air ceithir mìle bliadhna.

Co-dhiùbh cho fad ’s as aithne dhuinn b’ann ’sa’ bhliadhna 1710 a thogadh a’ cheud tigh a b’ fhiach tigh a ràdh ris ’san Oban, ach an ùine gheàrr dh’ fhàs am baile mór gu leòir gu Tigh Cuspainn a thogail


[TD 12]

ann. Tha a’ Bhean Uasal Ghrannd a sgrìobh “Litrichean bho na Beanntan” a’ leigeil ris dhuinn beagan mu dheidhinn nuair a ràinig i e an 1773. Bha cròileagan de thighean air taobh nan cnoc agus na cùiltean fasgach aig bun nan creag. Bha allt mór ris an abrar an Linne Dhubh a’ dortadh a chuid uisge sìos chon na mara dìreach mar a tha e an diugh, ged nach eil e cho faicsinneach. B’ ann timcheall air beul na Linne so a roghnaich MacCailein Mór agus a Phracadair, Mac a’ Bhiocair, ’nan gliocas am baile a thogail.

San aon bhliadhna gheibhear sealladh beag eile air an Oban nuair a thadhail an t-Ollamh MacIain agus Boswell ann air an slighe o na h-eileanan. Cha b’ e eathar glé chomhfhurtail air an tàinig iad á Muile oir bha aig MacIain ri suidhe air an fharradh—barrach a bhiodh ’s na h-eathraichean air uachdair a’ bhalaist fo chasan a’ chruidh!

Tha e ag ràdh gur e “baile beag a tha san Oban ma theirear baile ri dha no trì thighean.” Chuir iad seachad an oidhche ann an Tigh Osda (air oisinn Sràid Ard a’ bhaile) nach robh ach mu làimh. Cha robh àite dhaibh san Tigh Osda eile—Tigh Clach a’ Gheòidh fo stiùireadh Màiri Chaimbeul, bana-bhàrd an Obain. B’ ise “Osdag mhi-nàrach an Obain” a fhuair a h-aoireadh gu salach le Alasdair MacMhaighstir Alasdair air son an diomoladh a rinn i air a’ Phrionnsa agus a chuid ghaisgeach.

Bho’n bhliadhna 1800 tha cunntas gu robh móran sluaigh a’ dol ’s a’ tighinn san Oban air an slighe gu I agus Stafa. Chan fheumadh cabhag a bhith air neach san latha ud. Bheireadh am fear a b’ fheàrr trì latha ach glé thric bheirte ochd seachdainean air an t-slighe. An diugh nithear e an ochd uairean a thìde. Ach ma chaidh an ùine a ghearradh, cha b’ e sin do’n phrìs. Pàidhidh duine an diugh 35 tasdain gun ghuth air biadh. ’S a dh’ aindeoin sin, tha “Righ Deòrsa” taosgach gach dàrnacha latha.

Chunnacas gu math tràth gu robh am bàgh beag sàmhach so freagarrach air son iasgach. Chaidh na tighean a thogail an cois na mara agus chuir Bòrd an Iasgaich suas tighean saillidh an 1786 ach cha do shoirbhich leò gu math is leigeadh seachad iad. Thòisich bàtaichean luchdaichte le bàthar a’ dol ’s a’ tighinn gu ruige Glaschu agus Eirinn. Glé thric b’ e talamh am balaist a bha aig na h-Eireannaich agus rinn muinntir an àite feum mhath dheth ’ga sgaoileadh ’nan gàraidhean. Anns an lios air an leathad deas air an Eaglais Shaoir tha an talamh mìn dubh so anabarrach torrach, agus nuair a dh’ innseas an gàirnealair gur h-e ùir na h-Eireann a th’ ann is gann a chreidear e.

Nuair a chaidh gearradh troimh an Chrìonan, thòisich a’ chiad bhàta-smùid, An <eng>Comet<gai>, a’ ruith eadar an t-Oban is Glaschu ann an 1812. Rachadh aice air dol cóig mìle san uair agus chùm i dol gus an tug sgifeanan Chraignis an ceann as an amhaich aice an 1820. Bha Eanraig Bell, a dhealbh ’s a thog i, air bòrd aig an ám ach gu fortanach cha deach duine a chall.

Treis an deidh sin thàinig Daibhidh MacUisdean le chuid bhàtaichean agus rinn e feum mhór do’n bhaile. Tha carragh-cuimhne eireachdail air a thogail dha air cnoc fradharcach an ceann a tuath Cheararaidh faisg air Caol an t-Snàimh (far am biodh an crodh a’


[TD 13]

snàmh thairis air an turus gu margaidhean san taobh deas). Aig an ám sin cha robh ach dara leth sluagh na sgìre anns a’ bhaile, ach thòisich an sluagh a’ fàgail na dùthcha ’s a’ tighinn do’n bhaile agus an diugh tha a’ chóig uiread sa’ bhaile ’s a tha air an tuath.

Chaidh am baile a thogail gu bhith ’na bhaile puirt mór a bheireadh bàrr air gin eile air an taobh siar. Co-dhiùbh b’ e sin rùn nan seanairean, ach cha robh e an dàn. Bha obair ghrinn nàduir ’na chomas tàlaidh na b’ fheàrr na ni a chaidh a thogail le làmhan dhaoine agus an diugh tha an t-Oban ’na rogha suidhe samhraidh cho math ’s a tha an Alba. Chan eil duine thig ann nach can an aon rud ’s a thubhairt a’ Bhanrigh Bhictoria: “Aite cho àlainn ’s a chunnaic sinn.” ’S tha bhuil! Tha muinntir an Obain gu ìre bhig beò air luchd-turuis. ’S ann a theireadh neach gu bheil cus thighean-òsda ann, ach atharraichidh e a bheachd ma thig e ’s t-samhradh ’s gun àite aige ’s an cuir e a cheann fodha. ’S e fear glic a sheallas roimhe!

TUR MHICCAOIG.

’S e a’ chiad togalach a ghlacas aire luchd-turuis an tùr mór cruinn le thrì fichead uinneag air mullach a’ chnuic ceithir cheud troigh os cionn na mara. Ma bhios Gàidhlig air an teangaidh thig iad a mach le sriutan cheistean: dé, có, cuin, carson agus ciamar?

[Dealbh]
. . . . . . . Muile, Tiriodha, Colla, Barraidh . . . . . . tha ’n t-Oban ’gam frithealadh uile.
(Domhnall Moireasdan.)


[TD 14]

Thogadh e (1897-1900) le Iain Stiùbhard MacCaoig—mac do Chalum MacCaoig (1786-1834), Tigh a’ Chlachain, Liosmór, agus do Mhairead Stiùbhard, Gleann-cruitean. B’ e bancair a bh’ ann deth agus bu mhath leis gum biodh cuimhne air mar fheallsanach, mar sgrìobhaiche agus mar sgrùdaire ealdhain. Thàtar ag ràdh gur h-ann a chuideachadh chlachairean dìomhain a thòisich e air an obair ach a réir coslais ’s e duine faoin, féineil a bha ann, ’s gu cinnteach chan fhaighear comharradh air féinealachd an duine coltach ri “Faoineas MhicCaoig.” Chaidh £5,000 a chosg air mus do chaochail Iain, agus gu fortanach chaidh bacadh a chur air na magaidean eile a bha ’na bheachd: crannag àrd no àite-faire ciad troigh os cionn nam ballachan gràine agus iomhaighean cloiche buill an teaghlaich, sean is òg, anns na h-uinneagan.

Bha triùir bhràithrean aige—an t-Urramach Dòmhnall, Màidsear Donnchadh agus Dùghall; agus ceathrar pheathraichean—Sìne, Mairead, Anna agus Catrìona, agus cha robh gin dhiubh pòsda. Bha airgead gu leòir aca nan robh an gliocas dh’a réir!

Dh’ fhàg Anna dìleab aig an Eaglais ach is coltach nach cuirear feum air a’ chiad ghreis. ’S e dìleab Catrìona as moltaiche dhiubh uile. As a maoin tha duaisean taisealach ’gan toirt gach bliadhna do sgoilearan is oileanaich na Gàidhlig. A bharrachd air na tighean agus an talamh a dh’ fhàg i san Oban shònraich i gum biodh Talla is Leabhar-lann air an togail. Cha do rug an riadh air a’ chalpa agus tha am baile gun talla fhathast! Nach i bhiodh goireasach am bliadhna fhéin!

Faisg air mullach Torr a’ Chip tha làraichean briste an Tigh Mhóir ris an cante <eng>“Hydro.”<gai> So sùileachan eile air oidhirp dhaoine gun chùl. Thòisicheadh air an 1880. Cha bu ghann ullachadh; seòmraichean air son dà cheud aoidh, sàl air a thaosgadh suas gu lochan-snàmh, cùirtean cluiche is làmhach, searbhantan siùbhlach nan iomadh cànain, lighichean a leighiseadh euslaintich gun bhrìgh! Ach mus do chrìochnaicheadh an t-àros theirig an stòras (£50,000).

Tha cuid de na ballachan ’nan seasamh fhathast ged a chuir “Mac na Mollachd” smùid riutha am bliadhna. Tha féill mhór air na clachan gu togail thighean a sheasas garraiseach nas fheàrr na breige.

CRANNAG A’ MHINISTEIR.

So a theirear ris a’ chnoc air taobh deas a’ bhaile. Ciamar no carson a fhuair e an t-ainm tha e duilich a ràdh. Tha carragh mór cloiche ’na seasamh air mullach a’ chnuic ach ’s fhad a ghabhadh i bho chrannaig no bho mhinistear. Tha cuid a’ cumail a mach gu robh adhradh air chor-eigin ’ga dhèanamh timcheall oirre san t-seann aimsir mar a bha ’na chleachdadh aig na draoidhean. Ma bha i an uair sin air mullach a’ chnuic chuir luchd-adhraidh a’ chràbhaidh ùir car dhi leis an leathad agus bha i ùine mhór ’na sìneadh lethach slighe air taobh a’ chnuic far nach ruigeadh sùil duine oirre gus an deach a togail o chionn faisg air leth cheud bliadhna.

’S ann a so tha an sealladh as glòirmhoire air an Oban is as—sealladh an àigh air muir is monadh, air eileanan is oirthir nan Gaidheal. An Linne Sheileach ’s an taobh thall—Muile, A’ Mhorbhairne


[TD 15]

agus Liosmór; ’s a bhos “Rothaich” mar fhreiceadan a’ cumail faire air taobh tuath Earra-Ghaidheal. Tha clàr air a’ Chrannaig a threòraicheas an t-sùil, ’s a bheir cothrom do luchd tadhail an ionaid àillidh so aithne a chur air àitean ainmeil mu chuairt an Obain.

MUINNTIR AN OBAIN.

Chan eil móran as urrainn dol air ais nas fhaide na trì ginealaich anns an sgìre. Buinidh a’ mhór chuid do cheàrnaidhean eile—fir is mnathan a thàinig an ceann an cosnaidh agus a rinn an dachaidhean ann air dhaibh pòsadh. Tha móran a’ tighinn as na h-eileanan a h-uile samhradh a dh’ obair sna tighean-òsda, agus tha an t-àite, no rud-eigin, a’ dèanamh greim orra, ’gan tàladh ’s ’gan cumail. ’S e glé bheag a tha ann á Sasunn, á Eirinn no as a’ Chuimrigh ach a mhàin as t-samhradh nuair a tha iad ann de gach treubh is cinneadh.

“TIM AN OBAIN.”

Chuireadh air bonn e le Seumas Mac a’ Mhuilleir an 1861. Cheannaich na Camshronaich e an 1880 agus tha e aca-san fhathast. ’S e Ailean Camshron am fear-deasachaidh an diugh; tha athair agus piuthar athar, (a’ Bhean Uasal NicAmhlaidh) air an leabaidh ’s iad le chéile còrr air ceithir fichead. ’S e am paipear seachdaineach so an dara paipear de’n t-seòrsa as motha reic an Alba. Tha e air a leughadh le Gàidheil anns gach ceàrn de’n t-saoghal. Tha earrann de’n t-Soisgeul ann an Gàidhlig a h-uile seachdain ach chan eil uiread de Ghàidhlig ann ’s bu mhath leinn.

AN T-IASGACH AN DIUGH.

Ged is e an t-iasgach bu bhun do’n Oban, chan eil duine as an Oban an diugh ris an iasgach air son beo-shlàint. ’S e bàtaichean beaga an taobh sear tha ri iasgach an sgadain is na h-adaig. An uiridh thàinig 18,310 crann (£90,770) chon a’ cheidhe, agus suas ri fichead tonna (£144,613) de’n iasg gheal. Ach a dh’ aindeoin sin tha e fada air dheireadh air Mallaig far an deach a thrì uiread gu margadh.

Bho sguir an cogadh tha Comunn Còmhnaidh nan Croitearan a’ strì ri obair ghiomach. Tha àite fada farsaing aca air a’ cheidhe le tancannan anns a bheil an sàl a’ sìor ruith, a’ cumail mhìltean de ghiomaich beò gus am faighear air falbh iad gu deas—air treuna a Lunnainn, no air pleuna do’n Ollaind. Tha a’ mhór chuid de na giomaich sin a’ tighinn á Uibhist, na Hearadh is Beàrnaraidh, cuid dhiubh á doimhne mhóir far a bheil todhar fada mach sa’ Chuan Siar. Tha na croitearan a’ faighinn prìs a réir a’ mhargaidh, oir chan fhaod An Comunn prothaid sam bith a dhèanamh as an obair. ’S e balaich á Beàrnaraidh (cha chan mi eilean ris tuilleadh) dha math an aithne an gnothach a tha coimhead as deidh nan giomach—Seòras Iain ’an Néill agus Iain Neill ’an Sheòrais, no mar a their an té bheag riutha Seòras Giomach agus Iain Giomach!

(Tha móran eile a dh’ fhaoidte innse mu’n Oban ach foghnaidh na dh’ fhoghnas an dràsda. Chan fhuilear do’n Sgoil, do’n Eaglais ’s do’n Mhòd àite dhaibh fhéin.)


[TD 17]

Gobha na Hearadh

II.

Le RUAIRIDH MAC A’ GHOBHAINN.

NUAIR bha mi ’nam oileanach thug mi samhradh an sgìre na Hearadh a’ cuideachadh an Ollaimh Urramach Donnchadh MacLeòid nach maireann—ministear cho foghainteach ’s cho glic ’s a bha riamh air ceann coimhthional sa’ Ghaidhealtachd. B’ fheàirrde mo bheatha a’ chuairt sin oir fhuair mi eòlas air móran de shluagh na Hearadh—sluagh cho coibhneil ’s cho blàth ’s rugadh air an talamh-sa. Chan e mhàin gu bheil iad càirdeil, ach tha iad làn buadhan. Seinnidh iad mar na h-eòin—gu sònraichte òrain bhàird an eilein fhéin mar a tha Màiri Nighean Alasdair Ruaidh agus an Gobha mór. Aon oidhche ’s mi air chéilidh theann gille òg air seinn òran nach robh mi air a chluinntinn a riamh. Thuig mi air ball nach e òran cumanta a bha so. ’S ann a chaidh m’ inntinn a mach a dh’ ionnsaigh bàrdachd Dante an t-Eadailteach, Homer an Greugach agus Mac Mhaighstir Alasdair, am feadh a bha an seinneadair mar gum b’ eadh a’ snìomh rann an déidh rainn le ealamhachd.

“A choisiche bi treun
Ged tha geur airc ort,
Chionn mar chasaibh éild
Nach robh d’ cheum farsuing.
Is mór an comharr’ slàint’
Cìocras bhith sa’ chàil.
Is Iòseph cho làn bàidh
Gu sàsachadh t’ acrais:
Rach an sàs ann ’s tagair;
Cuir ’na làthair na th’ agad
Is feuch nach caill thu càil
Glaoidh gu h-àrd is abair:
Tha mi tùrsach tinn
Tha mi sgìth dochart
Ceangal air mo bhuill
Is cha dean mi coiseachd.”

Chaidh e mach air an teud sin—a’ foillseachadh feartan Dhé a’ cruthachadh, a’ saoradh, a’ sgoladh, a’ breithneachadh agus a’ riaghladh gach nì air nèamh—an ifrinn, air an talamh agus anns na speuran:—

’S e thug an gaol nach tréig e,
D’ a chéile caidreach,
Ri ’glaodh-sa rinn e éisdeachd
Gach éiginn agus airce,
Ag itealaich air sgiathaibh
Na gaoith go toirt á deuchainn,
Is lùb e fòs na nèamhan


[TD 18]

’S air Cherub mharcaich.
Dorchadas ’s dubh-aigeann
Chuir e sìos fo ’chasaibh,
Chriothnaich sléibhte móra
Roimh ’ghlòir nuair leig e fhaicinn.

Bha mi air mo lìonadh le iongantas oir shaoil leam nach robh móran de’n t-seòrsa bàrdachd-sa ann an Gàidhlig Albannach. A riamh o’n oidhche sin theannaich mo chridhe ri Gobha na Hearadh, oir b’ e so “Am Millennium,” agus is iomadh ám o’n uair sin a thug mi sgrìob tré obair. ’S ann mar bhàrd a chuimhnichear an Gobha Mór. Bha iomadh buadh air agus ’s ann dhà bu chòir. Shealbhaich e iomadh beus mar oighreachd uatha-san a chaidh roimhe. Bu dual dha a bhith treun gu corparra le fuil Gobha Mór Stangrigearraidh a’ ruith ’na chuislibh. ’S cionnas a b’ urrainn neach a bha ruidhil timcheall cnuic is torran Roghadail fo sgàile ’s fo àileadh Naoimh Cliamain gun a bhith spioradail ma bha sradag idir ’na spiorad agus bha gu leòir an spiorad Iain. Bha mar an ceudna anail bheò na bàrdachd a’ séideadh air tré shinnsireachd.

Ma b’ fhìor e, agus có chanadh a’ chaochladh—gun agradh an Gobha càirdeas ri Alasdair Crotach a bha beò trì cheud bliadhna roimhe, nach robh ann an sin anail na bàrdachd air tré shinnsireachd.

A rithist, tha fios againn gu robh Iain de’n aon shliochd ris a’ Chlàrsair Dhall—Clàrsair Iain Breac MacLeòid—bàrd agus fear-ciùil cho loinneil ’s a bhruidhinn Gàidhlig a riamh. ’S nach robh e mar an ceudna ag agairt càirdeis ri Màiri Nighean Alasdair Ruaidh fhéin. Cha tug an Gobha a bhuadhan no a ghibht do chinn-feadhna nan Leòdach mar a thug Màiri, ach is coltach gur h-ann o’n aon ghaoith a thàinig iad.

Tha cuid a their gur h-e Gobha na Hearadh bàrd an Eilein Fhada agus is docha, ann an seagh, nach eil iad fada ceàrr. Ceart no ceàrr, chan eil teagamh sam bith nach ann de shliochd nam bàrd a thàinig e agus dh’ fhàg esan an sliochd sin na b’ ainmeile na fhuair se e.

’Na ghille òg eadhon bha Iain gealltanach mar bhàrd, ged nach b’ urrainn e féin no duine eile a radha gus an do dhìrich e gu mu dheich bliadhna fichead, gu dé an t-slighe air an robh Spiorad na bàrdachd ’ga threòrachadh.

Gheibh sinn rann an sud ’s an so o bhilibh eadhon mus robh e fichead bliadhna ach a chionn is nach robh e suidhichte ’na bheatha a thaobh freasdal agus riaghladh Dhé, chan eil móran ’s na rainn sin air an stéidhichear cùrsa no beatha a’ bhàird.

Faodaidh sinn a radha gur h-ann an uair a thòisich fìrinn agus focal Dhé a’ deanamh gnothaich ris, agus esan a’ greimeachadh air an fhìrinn sin, a thòisich grian a bheatha a’ tighinn a mach gu boillsgeach.

Ann a bhith toirt breith air Gobha na Hearadh, no a’ deanamh luaidh air mar dhuine is mar bhàrd, feumaidh sinn fhaicinn san eadraiginn a ghabh àite ’na bheatha agus mar an ceudna ann am bith a’ chinne-daonna gu léir, tré shoillseachadh fìrinn an t-soisgeil.


[TD 19]

Thug e seachad a làithean a’ mìneachadh na fìrinn sin mar a dhéilig i ris féin agus mar a bha i gu bhith air a co-chur ri daoine eile.

B’ e sin a bheatha agus b’ e sin a bhàrdachd. Dh’ fhaodadh an Gobha bhith air inntinn agus a bhuadhan a chleachdadh, coltach ri Donnchadh Bàn air maise aghaidh a’ chruthachaidh, no coltach ri Oisein agus Mac Mhaighstir Alasdair air amannaibh sònraichte an eachdraidh ar sluaigh, ach threòraich a spiorad e gu raointean na diadhachd agus b’ e sin ionaltradh fad a réis. O na raointean sin chuir e an céill buaidh na fìrinn ann an trì dòighean.

An toiseach, b’ e fear rannsachaidh e air sgrùdadh na fìrinn an taobh a stigh baile anam an duine. Rinn Dùghall Bochanan luaidh air foillseachadh Dhé ann an eachdraidh, foillseachadh na fìrinn san taobh a muigh, mar a chì sinn gu soilleir sa’ “Chlaigeann.” B’ e buaidh an fhoillseachaidh sin air aignidhean iomluaisgeach san taobh a stigh a shruth gu siùbhlach tré pheann Iain. Ma thuigeas sinn sin, tuigidh sinn an t-aobhar airson an duirt fear Bheàrnaraidh “gu robh òrain a’ Ghobha ’nam beatha dhomhsa ach gheibheadh tusa am bàs ri’n taobh,” oir tha iad a’ deanamh an dearbh sgrùdadh air breithneachadh dhaoine ’s a rinn an fhìrinn ’na bheatha fhéin. Mu aois dheich bliadhna fichead thòisich Spiorad na fìrinn ’ga luaisgeadh a null ’s a nall. Cha bu ghann rannsachadh agus ceistearachd mu’n Dia sin a bha fhathast an an-fhios dha. ’S tric a chaidh e leis féin ’s a shuidh e an geodha cladaich ri fuaim na mara a dh’ éisdeachd cagarsnaich inntinn ’s a’ chridhe. Leughadh e am Bìoball car greis agus an sin thionndaidheadh e ri ùrnuigh ach ’na bheachd fhéin ’s ann a bha e coltach ri muinntir na h-Aithne a bha ’g adhradh do’n “Dia neo-aithnichte.” Chuir e sgrùdadh, an-fhois agus tiamhaidheachd an ama-sa ann am briathrean sgaiteach san òran “An Ionndrainn.” Tha móran air a sgrìobhadh an diugh mu <eng>“Psychology”<gai> agus <eng>“Psycho-analysis”<gai> ach ’s e mo bheachd-sa gu bheil sna rainn-sa brìgh agus smuaintean a bheir bàrr air na thatar ag radha ’s a’ sgrìobhadh an ainm nan cuspairean sin. ’S e solus a sgapas an dorchadas agus a dh’ fhoillsicheas gach nì a tha ann an cùiltean beatha an duine ach cha robh e glé fhurasda dhà-san a thuigsinn gur h-e lànachd an t-soluis a bha ’ga fhàgail mar a bha e:—

“Tha eud ro lobhta laist a’m’chré
O ghrunnd ro bhreun is searbh;
O’n nimh ro throm tha’m chom ri streup
’Gam lot gu geur le chalg:
Nuair ’s fheàrr mo ghleachd an aobhar Dhé
Tha cuid dheth ’n steidh o’n chealg,
’S dhomh ’s éiginn teich le luaths mo cheum
Gu uamh an t-sléibh air falbh.”

Tha lighichean a tha cleachdadh <eng>Psycho-analysis<gai> ’nar latha-ne glé ealamh air a bhith sgrùdadh na h-eucailean, na h-aignidhean, na cumhachdan ’s na stoirmean a tha mar a their iad, mar phrìosanaich ann an ionadan iochdrach beatha an duine, ach chan eil iad idir cho ealamh gu bhith treòrachadh an duine ceudna gu sìth is slàinte. Cha


[TD 20]

b’ ann mar sin a bha an Gobha. Bha e mion-eòlach air a shuidheachadh, ach bha làn fhios aige air inneal na slàinte:—

“Ged shéideadh stoirm is toirm ro bheur
Chur chreag gu léir ’nan smùr,
Beithir, crith-thalmhain gharbh le chéil’
Le’n criothnaich sléibht’ o’n grunnd:
Ged thigeadh teine losgadh gheug
Gach lus, gach feur ’nan smùid,
Chan fhaigh mi fois gu’n cluinn mi féin
’N guth caoin o’n bheul tha ciùin.

Is m’ ionndrainn air a’ chomunn thlàth
Dh’ fhàg guin a’ m’ airnibh geur;
Is air an éifeachd ta ’na phlasd
A dheanamh slàn mo chreud.”

A réir Iain Gobha bha puinnsean nimheach ag oibreachadh ’na bheatha mar ann am beatha gach neach agus bha e a’ deanamh sgaradh do-labhairt anns gach àite de bheatha. Ràinig spògan guineach a’ ghalair-sa gu gach cùil agus bha iad cumhachdach gus na buadhan uile a thoirt fo smachd. ’S iomadh ainm a chuirte air an nimh a bha truailleadh a’ chinne-daonna ach b’ e ’m peacadh a b’ ainm dha a measg nan Gaidheal a riamh. Chuir am bàrd inntinn an sàs san sgaradh a rinn an galair-sa san taobh a stigh agus san òran ud a tha an an-fhios do mhóran “A’ bhuaidh Làrach,” no “Am Peacadh,” gheibh sinn e a’ sgaoileadh oillteachd a’ pheacaidh f’ar comhair gu comasach:—

“Tha m’ inntinn dorcha gun eòlas,
Mi dùint an duibhre mar chleòca,
M’ uile bhreithneachadh feòlmhor
Gun fhois ach daonnan neo-stòlda;
Tha gach cuibhl’ as an òrdugh
Mar a chuibhrig an sgleò sin mo nàdur.

Tha m’ uile thograidhean truaillidh
Tha m’ uile aignidhean luaineach,
Mar an fhairg’ air a luasgadh
A shéidear thuig’ agus uaidhe
Gun fhois gun tàmh air mo smuaintinn,
’S m’ uile dhìcheall gus fhuadach gun stà dhomh.

Cridhe cruaidh mar an ailbhinn
Druidte, dùinte, gun oircheis,
Naimhdeil, guineach, neo-gheanmnaidh,
Ionad taimhe gach anamaint—
Tobair nimhe ro shearbh e
Lan de phuinnsean ro-mharbhteach an Dràgoin.”

(R’a Leantainn)


[TD 23]

An Sgiobair air Tir
Le DOMHNALL GRANND.

THAINIG an sgiobair dhachaidh. Anns a’ Ghlaic Uaine cha b’e sgiobair a theireadh iad ris, ach “An Caiptean.” Nuair a thuirt ball dhe’n Chomunn nach robh an sin ach facal Beurla, cha ghabhadh Dòmhnall an t-Srath ris a muigh no mach. “Tha dithis no triùir de sgiobairean againn anns a’ bhaile so,” arsa Dòmhnall, “ach chan eil ann ach aon Chaiptean. Cha robh na sgiobairean ud ach air sgothan iasgaich, no sgothan samhraidh, no’s dòcha puthairean guail.” Cha robh de eòlas aig Dòmhnall fhéin air seòladaireachd ach gann na dh’innseadh dha toiseach bàta seach a deireadh, ach cha do chuir sin maille ’na chainnt. Cha robh na sgiobairean ach a’ pollaireachd a measg nan sgeirean bho òb gu òb, a’ cumail sròn a’ bhàta air cnoc, agus a’ toirt a chreidsinn air an sgioba, agus ’s dòcha orra fhéin, gu robh iad a’ leughadh na combaist.

B’e “An Caiptean” a bh’aca air, sean is òg, agus air sgàth na sìthe, feumaidh sinn a bhith leagte ris an droch Ghàidhlig.

Thàinig an Caiptean dhachaidh gu clachan a sheann eòlais. Phàidh e a’ chìs gu dòigheil aig an laimrig. Rinn fear a’ chidhe othail gu leòir gun teagamh mu’n dà sgilinn, barrachd, bha an Caiptean a’ smaointeachadh, na chual’ e bho’n fhear do’n tug e dà cheud not airson cead seòlaidh troimh an <eng>Suez Canal<gai>. Ach thug e sùil air a’ chidhe agus chuir e a làmh ’na phòcaid. “So dhut” ars esan, “ma chuidicheas e an cidhe a chàradh, b’olc dhomhsa a bhith ’ga chaomhnadh ort.”

“Cha toigh leam a choltas,” arsa fear-a-chidhe a’ coimhead suas ri aodann a’ Chaiptein, mar gun sealladh e dha co-dhiùbh gu robh beagan eòlais aige air droch shìde. “Tha na faoileagan a’ dol tuilleadh is dàna air talamh tioram.”

Ach cha b’ann air faoileagan no droch shìde a bha aire a’ Chaiptein. Anns a’ bhus chaidh e thairis gu mionaideach air a h-uile ceum troimh ’n tàinig e bho’n a b’fheudar dha drochaid bàta mór na smùide fhàgail air son na h-uaire mu dheireadh.

Cha robh e aig an ám ud faisg air aois obair a leigeil dheth ach eadar teas na h-àird an ear agus fionnaireachd na h-àird an iar ghabh e a’ cheud tinneas a bh’aige ’na bheatha, agus mun gann a fhuair e thairis air, chuir luchd-seilbh nam bàtaichean f’a chomhair gum bu chòir dha sgur a dh’obair.

Cha robh so idir ri càil a’ Chaiptein agus cha do shaoil e gu robh e mar fhiachaibh air a bhith modhail riutha mu’n chùis. Bha deagh bharail aige air fhéin. Chaidh e gu muir nuair a bha e glé òg agus le a dhicheall fhéin, gun mhóran ionnsachaidh no cuideachadh bho dhuine eile, dhìrich e bho ìre gu ìre gus an d’ràinig e an drochaid. Fad na h-ùine so rinn e deagh chruinneachadh dha fhéin de dh’ionmhas an t-saoghail. Chaidh leis gu math cuideachd ann an innleachdan eile a bhitheas aig daoine saoghalta, no faodaidh e bhith daoine glice, gu bhith a’ leasachadh am maoin. A’ seòladh troimh ’n Mhuir Mheadhonadh bhitheadh aon sùil aige air a’ chairt-iùil, agus sùil


[TD 24]

eile air fiosan cabhagach mu phrìsean àraidh an Lunnainn. Feumar gu robh na sùilean biorach, oir cha deachaidh bàta mór nam fichead mìle tunna riamh air iomrall, agus bha i an comhnaidh aig a’ phort aig ám a’ cheud muir-làn.

Shaoil leis mar sin nach robh an so ach an droch dhìol, agus b’e a’ bhuil a bh’ann gun do ghabh e a’ chead leis a’ bhàta mhór.

Ged a bha an Caiptean ’na sheòladair barraichte, bha e eadar-dhealaichte bho gach seòladair eile ann an seagh àraidh. Tha e air aithris umpa-san gu bheil bean aca anns gach port, ach bha e fìor mu’n Chaiptean, a réir barail a chàirdean co-dhiùbh, nach robh bean aige an gin idir.

Chan e gu robh e ’na chleachdadh aige a bhith a’ seachnadh nam boirionnach. A h-uile turus a bhitheadh speil aige air tir, nam bitheadh e idir faisg air làimh, bheireadh e baile Ghrianaig air, far an robh a’ chuid mhór de a chàirdean mu dheas, agus dheanadh e céilidh an sud ’s an so. Gheibheadh e fàilte anns gach tigh, mar a gheibheadh seòladair Gaidhealach sam bith an déidh a bhith fada an dùthchannan céin. E a bhith cuideachd ’na fhleasgach agus anns an ainm e a bhith car pailt de stòras an t-saoghail, dé an còrr a dh’iarradh tu; dé an corr a dh’iarradh mnathan Gaidhealach Ghrianaig?

Ged a bha an Caiptean cùramach, cha robh e mosach. ’S minig a chòrd e ris dithis no triùir de na h-igheannan a thoirt leis do chuirm-chiùil no do thigh-cluich. Ach dh’fheumadh dithis a bhith aige co-dhiùbh; anns na bliadhnaichean sin chan fhacas riamh e an cuideachd aoin té. ’S fheudar gur iomadh uair, ’s e faicinn fear an sud ’s an so ’ga thréigsinn, a smaointich e air pòsadh, ach ma smaointich, cha robh an cuan an ear fada a’ cur sin as a bheachd.

Nuair a sguir e a sheòladh, bha cùisean air atharrachadh. Ged a b’e sin a mhiann, cha robh comas teichidh ann tuilleadh; bha an cuan an ear fada air falbh. Ach a réir coltais, cha b’e teicheadh a bha ’na bheachd, oir chaidh e a dh’fhuireach a Ghrianaig, far am bu mhotha an cunnart.

Bha gu leòir an sin a bha déidheil (agus faodar a ràdh, comasach) air comhairle a thoirt air anns an t-suidheachadh ùr anns an robh e. Thairg nighean a bhràthar gum fàgadh i an obair a bh’aice fhéin agus gun tigeadh i comhla ris a chumail tighe dha. Ach, rud a tha a’ foillseachadh nach robh an Caiptean dad na bu mhaoile air tìr na bha e air muir, thuirt e rithe, mas e cumail tighe a bha a dhìth oirre, gum bu chòir dhith a dhol a chumail tighe dha h-athair fhéin, a bha ’na sheann duine bochd a bha feumach air aire.

B’ i an té a bha a’ saoilsinn gu h-àraidh gum b’e a dleasdanas an Caiptean a chur fo a sgéith, Bean Chaluim Mhóir, air am bitheadh e a’ tadhal gu math tric. Bha i a’ fuireach leis an duine agus aon nighinn am bràigh a’ bhaile, agus thuirt i rithe fhéin gu robh fhios aice air an dearbh bhoirionnach a dheanadh deagh bhean do’n Chaiptean. B’ i an té a bha ’na beachd Mairi Sheumais, té nach robh uamhasach sean no uamhasach òg, aig an robh seòrsa de chàirdeas fad as ris a’ Chaiptean fhéin. Bhitheadh i an tigh Chaluim gu math tric. “Bu bhochd a rud” ars’ a’ bhean ri Calum, “gum bitheadh an duine còir ud air fhàgail gu a chead fhéin am measg na bhitheas as a dhéidh de bhoirionn-


[TD 25]

aich, is e cho tur aineolach air an dòghannan fad a bheatha. Chan eil fhios có a ghoirealais nighinne a dh’fhaodadh greim a dheanamh air air sgàth a chuid airgeid.”

Cho fad ’s a chitheadh Bean Chaluim, bha gach cùis a’ dol gu math Bha an Caiptean agus Màiri a’ tachairt gu math tric anns an tigh, agus ged a thuirt Calum nach robh esan a’ smaointeachadh gu robh Màiri cho iarratach air a’ phòsadh ’s a bha Bean Chaluim, cha do nochd Màiri mì-ghean sam bith do’n Chaiptean.

Thàinig deireadh an fhoghair agus bha e a’ tighinn faisg air oidhche mhór Gaidheil a’ bhaile, an cruinneachadh bliadhnail. Chunnaic Bean Chaluim a cothrom. Rachadh an Caiptean do’n talla mhór agus bheireadh e Màiri Sheumais leis. Leig an Caiptean fhaicinn dhaibh gur robh e am beachd a dhol do’n chuirm, ach cha robh guth air Màiri no té eile a thoirt leis gus mu chealla-deug roimh ’n ám, agus có do’n tug e cuireadh do’n chruinneachadh ach do Shìne, nighean Chaluim Mhóir. Feumar aideachadh nach tàinig an leithid so an ceann Sìne riamh. Rinn i leisgeul leibideach air choireigin mu dheidhinn gnothaich eile air an robh a h-aire air an fheasgar ud.

Cha bu rud sam bith annas Sìne taca ris an tàmailt a bh’air a màthair, nuair a chual i mar a thachair. Am b’e so na bh’aice an déidh a saothrach? Saoil thusa an robh an Caiptean a’ smaointachadh gur ann a’ sireadh duine dha’n nighinn aice fhéin a bha ise?

Cha tug an Caiptean móran cothrom dhith gu dearbhadh dé am fìor-rùn a bh’aice. Chan fhac e cruinneachadh no cruinneachadh air a’ gheamhradh ud. An taobh a stigh na seachdain thog e air agus bha e air an rathad chun nan eilean.


Chùm am bus air gu dìcheallach, a’ tulgadh ’s a’ leum ’s a’ seachnadh nan slochd a bu mhotha air rathad mór an rìgh. Thàinig an Caiptean a mach aig tigh a pheathar. Bha i ’ga choinneachadh agus thug e an aire gun robh na faoileagan air a’ chnoc. “Droch chomharradh,” arsa fear-a-chidhe. “Droch chomharradh cia air?” arsa an Caiptean ris fhéin. “Air droch shìde no air droch fhortan? Geasagan, geasagan!”

Cha robh an Caiptean fada aig an tigh nuair a chunnaic muinntir a’ bhaile nach robh e am beachd fuireach fada comhla ri a phiuthair. Fhuair e bean, té nach robh dad na bu shine na Sìne Chaluim Mhóir. Bha móran crathadh cinn a measg nan Glaiceach, ach ghuidh iad uile sonas dha’n chàraid.

Thàinig is dh’fhalbh bliadhna eile agus aon latha brèagha earraich bha othail mhór an tigh a’ Chaiptein. Chuala e sgiamhail agus cha b’e sgiamhail nam faoileagan. Bha oighre anns a’ chreitheil. Thàinig na Glaicich ’nam buidhnean beaga is aoidh orra a dh’amharc air an leanabh. “’S e sgiobair a bhitheas anns an fhear so” arsa bean Iain Ruaidh. “Chan e idir” arsa Dòmhnall an t-Srath, abartach mar bu dual, “ach Caiptean.”

Bha na faoileagan ag itealaich gu socair sàmhach a muigh os cionn na linne. Chunnaic an Caiptean iad is e a’ toirt sùil a mach air an uinneig, agus có a chuireadh coire air nan saoileadh e gun robh so ’na chomharradh math air deagh shìde, agus air deagh chrannchur d’ a fhéin ’s d’ a theaghlach.


[TD 27]

Suil mun Cuairt
Le T. M. MACCALMAIN.

CO-CHRUINNEACHADH NAN CEILTEACH.

UAIR de’n t-saoghal bha na slòigh Cheilteach a’ lìonadh na mór-chuid de thaobh an iar na Roinn-Eòrpa. Ach an diugh agus o chionn iomadh linn, chan eil air fhàgail dhiubh ach iarmad an sud is an so air iomall a’ Chuain Siar—anns a’ Bhreatainn Bheag, anns a’ Chòrn, anns a’ Chuimrigh, ann an Eilean Mhanainn, an Eirinn, agus an Gaidhealtachd na h-Albann.

Tha na slòigh Cheilteach an diugh air an sgaradh o chéile, chan ann a mhàin le muir is monadh, ach le aobharan-dealachaidh as cudthromaiche na sin—le creud is le nàiseantachd. Buinidh a’ Bhreatainn Bheag do’n Fhraing. Tha an Còrn, a’ Chuimrigh, agus Alba air an gabhail a steach ann an Rìoghachd Aonaichte Bhreatainn, agus tha Saor-staid dhaibh féin aig na h-Eireannaich. A thaobh creud, buinidh sluagh Bhreatainn Bhig agus na h-Eireannaich do Eaglais na Ròimhe, agus buinidh muinntir a’ Chùirn, na Cuimrigh, agus Eilean Mhanainn, agus a’ mhór-chuid de na Gaidheil Albannach do na h-Eaglaisean Ath-leasaichte.

Nas doimhne na sin uile tha an t-aobhar-sgaraidh so—nach eil fiù aon chànain ann a thuigeas iad uile. Chan eil e idir doirbh do neach aig a bheil Gàidhlig na h-Albann a’ Ghàidhlig Eireannach agus a’ Ghàidhlig Mhanainneach a thuigsinn ach tha na cànainean eile ’nan cainntean coigreach gus an ionnsaichear iad.

Is i a’ Bheurla Shasannach a’ chànain a thuigeas a’ mhór-chuid de na Ceiltich, ach a mhàin sluagh Bhreatainn Bhig, aig a bheil Frangeis mar an dara cànain.

* * * * *

Leis gu bheil a leithid ’gan dealachadh, is fìor-iongantach a’ chùis e gu bheil fhathast faireachadh aig na slòigh Cheilteach air an seann dàimh d’a chéile, agus gu bheil an dàimh sin ’ga taisbeanadh le ceangal follaiseach.

Is e an ceangal follaiseach sin Co-chruinneachadh nan Ceilteach, còmhdhail bhliadhnail anns gach dùthaich m’a seach, far am bi riochdairean as na tìrean Ceilteach a’ tighinn an ceann a chéile a dh’ ùrachadh eòlais air a chéile agus a bheachdachadh air ceistean is cùisean aig a bheil buntainneas riu uile.

Tha còrr math is lethcheud bliadhna bho thòisich na slòigh Cheilteach air tighinn cruinn mar so, ach tha sia bliadhna deug bho chruinnich iad mu dheireadh an Albainn gus an do chumadh Co-chruinneachadh nan Ceilteach air a’ bhliadhna so ann an Glaschu, ann am mìos Lùnasdail. Bha barrachd is lethcheud riochdair an làthair as na tìrean Ceilteach eile. Fad seachdain ghleidheadh coinneamhan an Oil-thigh Ghlaschu, chualas òraidean, agus chumadh deasbud is còmhradh mu iomadh cuspair. Bha céilidhean agus cuirmean-ciùil ann mar an ceudna, agus fhuaradh aoigheachd fhialaidh bho Oil-thigh Ghlaschu agus bho luchd-riaghlaidh bailtean Ghlaschu is Dhun-Eideann.

* * * * *

Chuireadh seachad aon là a’ gabhail beachd air cor gach cànain


[TD 28]

fa leth. Is minig a chuala sinn gum b’ i Dolly Pentreath, cailleach a chaochail anns a’ Chòrn, anns a’ bhliadhna 1773, an neach mu dheireadh a bhruidhneadh seann chànain Cheilteach a’ Chùirn, agus gu robh a’ chànain sin gu tur marbh riamh on dh’ fhalbh a’ chailleach ud. Ach mu lethcheud bliadhna air ais thòisich dithis neo triùir air ùidh a ghabhail anns an t-seann chànain, agus an diugh tha àireamh bheag ann a labhras i. Gach bliadhna tha seirbhis adhraidh aca anns a’ chànain sin, agus bìtear a’ seinn òran innte cuideachd. Aig a’ Cho-chruinneachadh an Glaschu chuala sinn fear no dhà a’ labhairt gu fileanta ann an cànain a’ Chùirn.

Ann an Eilean Mhanainn bha còrr is ceithir mìle neach a labhradh a’ Ghàidhlig Mhanainneach mu lethcheud bliadhna air ais. Thuit an àireamh gu 896 an 1921, agus a nis chan eil ach fichead no dhà as urrainn a’ chànain a labhairt. Ach an sin mar an ceudna tha muinntir òg ag éirigh suas aig a bheil ùidh anns an t-seann chànain agus ann an seann chleachdannan an eilein. Chuala sinn còisir Mhanainneach a’ seinn, agus chunnaic sinn buidheann dhiubh a’ dannsa seann dhannsaidhean Manainneach.

Tha mu mhuillean neach a’ labhairt cànain Cheilteach Bhreatainn Bhig (nach fhaod sinn “Breatnais” a ràdh ris?). Sin àireamh nas mò na tha a’ labhairt gin de na cànainean Ceilteach eile. A dh’ aindeoin sin, tha fìor-eagal air cinn-iùil nam Breatnach mu chor na cànain. Cheana tha móran de’n t-sluagh, gu sònraichte am measg nan tuathanach, ’ga tréigsinn air sgàth Fraingeis. Is ann am measg nan iasgairean air a’ chladach an iar as treasa i fhathast. A rithist, chan eil àite idir aig a’ Bhreatnais ann an sgoilean na dùthcha. Rud eile a tha ’na bhacadh mór, is e sin gu bheil a’ chànain air a roinn an àireamh dhual-chainntean a tha glé eadar-dhealaichte o chéile.

* * * * *

Anns a’ Chuimrigh tha corr is 800,000 aig a bheil seann chànain na dùthcha, ach tha an àireamh a’ dol sìos, agus sin a dh’ aindeoin is gu bheil a’ chànain air a teagasg ann am móran de na sgoilean agus gu bheil e mar riaghailt-fhòghluim gum feum gach leanabh, ma’s i sin a chànain mhàthaireil, a’ chànain sin a mhàin a bhith aige anns an sgoil gus an ruig e aois seachd bliadhna, agus an sin tha e ag ionnsachadh na Beurla còmhla ris a chànain aige fhéin, agus tha clann Bheurla a’ tòiseachadh air a’ chànain Chuimrich aig seachd bliadhna a dh’ aois. Is mór an ùidh a tha aig sluagh na Cuimrigh ’nan cànain, agus is mór na bhios a’ tighinn cruinn gach bliadhna do’n fhéischiùil nàiseanta aca, an <eng>Eisteddfod<gai>. (Bha am Mòd againn fhéin air a shuidheachadh air tùs a réir eisimpleir is nòs an <eng>Eisteddfod.<gai>) A rithist, tha móran litreachais aig na Cuimrich ’ga chur an clò—paipearan-naidheachd, mìosachain, leabhraichean, agus sin do’n oigridh mar do na h-inbhich. Tha na Cuimrich a’ leigeil an taic gu mór air <eng>Urdd Gobaith Cymru<gai>, comunn na h-òigridh, agus air comunn ùr, coltach ri “Clann an Fhraoich” againn fhéin, a chum labhairt na cànain anns a’ bheatha làitheil a chur am feabhas.

Tha na h-Eireannaich ann an suidheachadh air leth, leis gu bheil féin-riaghladh aca, agus riamh bho stéidhicheadh Saor-staid Eireann dh’ òrdaicheadh gum biodh a’ Ghàidhlig Eireannach mar phrìomh-


[TD 29]

[Dealbh]
Tràigh gheal Mhórair.
(J. Allan Cash.)

chànain na dùthcha. Mar sin tha a’ Ghàidhlig air a teagasg anns a h-uile sgoil—araon bun-sgoil is àrd-sgoil—agus anns na colaisdean. Tha i air a teagasg, chan ann idir mar aon chuspair am measg chuspairean-fòghluim eile, ach mar mheadhon-teagaisg, agus ann am móran de na sgoilean is i a’ Ghàidhlig a mhàin a thàtar ag uisneachadh. Cha ghabhar neach sam bith a steach ann an seirbhis an riaghaltais no an obair-fhòghluim mur bi a’ Ghàidhlig aige. Mar an ceudna, tha na h-Eireannaich gach bliadhna a’ cur an clò móran de leabhraichean agus de phaipearan is irisean, agus tha an Riaghaltas aca a’ toirt móran airgid dhaibh air ceann cosgais a’ clò-bhualaidh sin. Shaoileamaid mar sin gum biodh a’ Ghàidhlig Eireannach a’ soirbheachadh agus a’ dol o neart gu neart, ach, a réir na chuala is na leugh mi, chan ann mar sin a thà. Gun teagamh, tha a’ chànain ann an suidheachadh as treasa na bha dùil ris lethcheud bliadhna air ais, ach tha an fhìor-Ghaidhealtachd an Eirinn, mar againn fhéin an Albainn, a’ sìor sheargadh as, agus na daoine a’ falbh. Mar sin, is e gearan nan Eireannach a thaobh na cànain aca fhéin, ged as lìonmhor an sluagh aig a bheil eòlas oirre, gur tearc, agus a’ dol nas teirce, iadsan a tha ’ga cleachdadh mar chànain na beatha làitheil.

* * * * *

Agus ciod m’ ar deighinn féin an Albainn? Chuala sinn iomradh coimhlionta bho Alasdair MacNeacail air cor na cànaine an Albainn. Chan eil e idir furasda dealbh chothromach a dheanamh air suidheachadh na Gàidhlige. Air an aon làimh, a réir a’ chùnntais-sluaigh, tha


[TD 30]

luchd-labhairt na cànaine a’ sìor dhol nas lugha. Air an làimh eile tha iomadh comharradh air ùidh is tlachd anns a’ chànain, eadhon am measg sheòrsachan aig nach robh móran m’ a timcheall roimhe so, agus anns na sgoilean tha àite aice nach robh aice lethcheud bliadhna air ais, ged nach eil fhathast aice an t-àite as dlighe dhi.

Anns a’ chnuasachadh a lean air na h-iomraidhean a fhuair sinn, thogadh iomadh puing thùrail is fheumail, agus rud neo dhà cuideachd anns an robh barrachd aineolais na tonaisg. Is beag orm fhéin daoine a chluinntinn a’ sìneadh ri càineadh sheòrsachan eile agus a’ tilgeil orra gum b’ iadsan a bu choireach air son dol as na Gàidhlig. Riaghaltas, Eaglais, Rian-fòghluim—sin na naimhdean, a réir cuid! Thigeadh dhuinn sùil a thoirt nas fhaisge oirnn féin. Tha an Riaghaltas, na h-Eaglaisean, agus Rian nan sgoilean an diugh a’ toirt àite agus taic do’n Ghàidhlig, ach tha a’ Ghàidhlig a’ falbh oirnn do bhrigh dà rud. An toiseach, gu bheil a’ Ghaidhealtachd ’ga fàsachadh, agus gun mhóran de na laoich a bhios a’ luaidh air a’ Ghàidhlig a’ gabhail dragha sam bith mu’n chùis. A rithist, gu bheil uimhir de phàrantan Gaidhealach deònach an clann a thogail gun aon fhacal Gàidhlige ’nan ceann.

Bha aon rud a chuir dragh orm is mi ag éisdeachd ris a’ bhruidheann—agus cha bu bheag sin—aig coinneamhan a’ cho-chruinneachaidh. B’ e sin nach robh e idir soilleir co-dhiùbh a b’ e gràdh do na cànainean Ceilteach no fuath do’n Bheurla Shasannach an sàr-fhaireachadh aig cuid de na labhair. Cha mhò na sin a bha e soilleir ciod a tha anns an amharc air son an ama ri teachd. Rinneadh mearachd mhór ’nar measg an Albainn le saoilsinn nach robh àite ann ach air son aon chànain, agus b’ i an aon sin a’ Bheurla. Is cho mór sin a’ mhearachd iarraidh air sluagh a bhith sàsaichte le aon chanain, ged b’ e sin cànain Cheilteach. Chan eil còir sam bith aig neach aig a bheil dà chànain a ràdh ri neach eile, “Feumaidh tusa a bhith riaraichte le aon chànain!”

Ach is feàrr dhomh sgur de’n t-seanchas so air neo cuiridh iad na coin annam!

* * * * *

B’ e a b’ fheàrr a chòrd rium fhéin de na chuala mi ré na seachdain ud na trì òraidean comasach a fhuair sinn bho thriùir de na daoine againn fhéin, agus is ann orm a bha a’ mhoit ’gan éisdeachd. Mhìnich an t-Ollamh Dòmhnall Seumas MacLeòid dhuinn eachdraidh nan slògh Ceilteach anns na prìomh-linntean, agus rinn e sin gu dòigheil soilleir, agus e a’ labhairt a mach à farsaingeachd is doimhneachd eòlais a bha anabarrach fhéin. Fhuair sinn bho Ruaraidh MacThómais iomradh gasda air mar a thatar a’ dol an car beul-aithris na Gaidhealtachd a chruinneachadh, agus chuala 4idd air clàir pàirt de’n ionmhas a chruinnicheadh cheana. Labhair Seumas MacNéil mu phìobaireachd.

Is e seachdain glé thoilichte a bha againn. Fhuair sinn móran fiosrachaidh as ùr. Ach, nas fheàrr na sin, dh’ ùraich sinn eòlas air seann chàirdean agus chuir sinn eòlas air càirdean ùra, agus tha mi cinnteach gu bheil an dàimh a tha eadar na Ceiltich de gach seòrsa air a daingneachadh gu mór mar thoradh air a’ Cho-chruinneachadh so.


[TD 31]

An Ta-tù
Le MAIREID NICCODROM.

[Dealbh]
Sràid a’ Phrionnsa, an Dun Eideann.
(J. Allan Cash.)

HUH! MOD! Cha toireadh sibh smugaid air Mòd nam faiceadh sibh an rud a chunnaic mise. Ach ’s fheudar dhomh aideachadh nach robh mi air fhaicinn mi fhéin mura b’ e Mairi Anna.

Ghabh i tac nuas an oidhche roimhe agus, abradh sibhse, sogan oirre. Bha dùil agam fhéin gur ann a bha i air sgainneal air choireigin a chluinntinn mu chuid-eigin.

“A Mhairead” ars’ ise, gann mun robh i air a’ bheinge a bhlàthachadh foidhpe, “am faca tu riamh ta-tù?”

“Chunnaic” arsa mise “’s iomadh uair sin.”

Shaoileadh tu gur ann a bha mi air sgleog a thoirt dhi. Thainig teannachadh beag air a bheul aice agus lasadh ’na dà shùil.

“Saoil càit am faiceadh tusa ta-tù?”

Cha do leig mi orm gun cuala mi i, ’s thòisich mi air an teine a bhrodanachadh. Chum i oirre . . .

“An dà, ’s ann a bha mise a’ dol a thoirt dhut fiathachadh. Tha mi a’ dol a dh’ fhaicinn ta-tù ann an Dun-Eideann Oidhche Luain!”

Bu sud cus.

“Ta-tù ann an Dun-Eideann! Suidh thusa far am bheil thu gus an tig Ruaraidh agus chì thu ta-tù gun charachadh far na beinge!”


[TD 32]

Stad i ’s a beul fosgailte. Ach ann an tiotadh, thionndaidh i orm cho ladarna.

“Cha chreid mi fhéin” ars’ ise “gum fainich thu ta-tù bho gheó-gheó. ’Se tha mise a’ ciallachadh a’ phìobaireachd ’s am meàrrsadh a bhios aca a h-uile oidhche an dràsda aig Caisteal Mór Dhun-Eidinn!”

Gann mun robh i ullamh a bhruidhinn bha’n rud a bh’ ann air tighinn thugam. Chuimhnich mi gum faca mi dealbhannan anns a’ phaipear a bha a’ coimhead glé shnog.

“Gabh mo leisgeul a Mhairi Anna. ’S ann a bha mise a’ smaoineachadh air rud-eigin eile. Nan robh thu air Féill Mhór Dhun-Eideann ainmeachadh bha mi air a bhith agad. Ach ciamar an aon saoghal a gheibhinn fhéin ’s tu fhéin a Dhun-Eideann as a so; chan eile agam-sa ach am beagan a tha san t-seotal mu choinneamh a’ Mhòid.”

Ach chan éisdeadh Mairi Anna.

“Cha chosg e hó-ró dhut. Nach eil nighean Sheoc dìreach air dà theiceid a chur thugam a Dun-Eideann. Caidlidh sinn an oidhche an tigh mo pheathar fhéin agus cha leig thu leas mar sin ach sgillinn no dhà fa chomhair éiginn.”

’S fheudar gun robh mise far cnaimh na céille. Ach co-dhiùbh a bha ’s gus nach robh, dh’ aontaich mi falbh Di-Luain agus bhon a bha aig Mairi Anna ri rud no dhà a cheannach anns an Oban mum falbhadh i chuir sinn romhainn gun coinnicheamaid aig an trèan.

Cha leig mi leas guth a ràdha mu na thubhairt Ruaraidh an uair a chuala e gun robh mise a’ dol chun an ta-tù an dearbh latha ’s a bha esan a’ dol a thòiseachadh air an arbhar a chur a steach. Cha bhiodh e ciallach na coltach na faclan a chleachd e a chur an céill an so. Co-dhiùbh no co-dheth, stob mise trì notaichean ’na mo phòcaid agus mo ghùn-oidhche ’na mo bhaga ’s dh’ fhalbh mi.

Ràinig mi fhéin agus Mairi Anna an trèan còmhla. Bha mise a’ dol a dheanamh mo rathaid troimh ’n gheata an uair a mhothaich mi dhìth-se a’ cumail air bocsa nan teiceidean. Bha dùil ’am gur e dì-chuimhn’ a thàinig oirre. Dh’ éigh mi as a déidh.

“Haoi! Cài’l thu dol? Tha na teiceidean agad mar tha!”

“Na teiceidean!” ars’ ise. “Tha teiceidean an ta-tù agam ach chan eil teiceidean na trèan. Tha fios nach robh thu a’ sùileachadh air nighean bhochd Sheoc d’fharadh a phàidheadh còmhla ris a’ chòrr.”

Cha robh fios ’am dé a theirinn. Thionndaidh duine an sud ’s an so a choimhead agus thug mi taing dh’ an t-Sealbh gur ann an Gàidhlig a bha sinn a’ bruidhinn agus nach tuigeadh móran anns an Oban sinn ann. Ach bha m’ aodann cho dearg ri feasgar gealltanach an uair a chaidh mi suas gu bocsa nan teiceid. Bha greim bàis agam air mo thrì notaichean agus eagal dearg mo bheatha orm nach deanadh iad an gnothaich. Shìn mi chun an duine iad agus fhuair mi sia tasdain iomlaid.

Sia tasdain!

Gus mo thoirt air a Dun-Eideann!

Cha robh mo bheul fhosgladh agam ri Mairi Anna. B’ ann orm fhéin a bha ’n easbhuidh an uair a shaoil mi gur e teiceidean na trèan


[TD 33]

a bha i a’ ciallachadh. Cha robh dhòmhsa ach greim teann a chumail air mo shia tasdain gus an toireadh an éiginn orm dealachadh riutha.

Bha mi a’ feuchainn ri norrag a dheanamh an uair a chuala mi Mairi Ann’ a’ teannadh air goileam ris an té a bha ri a taobh. ’Se ’n creutair a tha ’n sud—chan fhaca i duine riamh ris nach bruidhneadh i. Cha robh fada gus an robh a h-uile sgamhan a bha anns a’ charbaid ann an seanachasach aice. Agus abradh sibhse seanchas. An ta-tù! Na teiceidean glan a bh’ aice! Cho math dheth ’s a bha nighean Sheoc ann an Dun-Eideann! ’S dòcha gur ann a dh’ fhuiricheadh ise ann an Dun-Eideann feuch am faiceadh i Hamlet! Nan cluinneadh sibh i.

Mu dheireadh thall, dh’ éirich i shuas orm fhéin ’s mi ’na mo chrùban anns an oisean. Dh’ fhuirich mi gus an robh Mairi Anna a’ sìor chur dhith agus an ceathrar eile ag éisdeachd agus dh’ éirich mi ’na mo shuidhe.

“A Mhairi Anna” arsa mi fhéin, ann an guth math àrd “Am bheil thu ullamh de’n leabhar aig an Dotair Ameireaganach fhathast?”

Nam faiceadh sibhse an t-sùil a thug iad oirre!

Nam faiceadh sibhse aodann Mairi Anna!

* * * * *

Bha e sia uairean feasgar an uair a ràinig sinn Dun-Eideann—mi fhéin agus mo shia tasdain agus Mairi Anna. Bha an t-acras ’ga mo tholladh ach bha mi an dòchas gum feumamaid a dhol dìreach chun a’ Chaisteil. Ach feuch thusa!

“Theid sinn agus gabhaidh sinn greim bìdh” arsa Mairi Anna “Tha greis mun tòisich an ta-tù!”

Cha robh fios ’am dé a theirinn an toiseach. Ach an uair sin rinn mi an gàire beag coma-co-dhiùbh ud.

“Biadh, a Mhairi Anna. Cha bhi mise a’ gabhail bidh Di-Luain uair sam bith!”

Dh’ atharraich Mairi Anna na dathan. Bha ’n t-acras oirre-se cho dona ’s a bha e orm fhéin. Ach cha robh i airson a dhol ’nam aghaidh.

“Dé a nì sinn ma tha gus an tòisich an ta-tù?”

“Theid sinn agus gheibh sinn suidheachan math. Tha mise a’ dol a dheanamh cinnteach gum faic mi na tha dol.”

Suas leatha ghabh sinn. Cha robh sgeul air duine an uair a nochd sinn, ach chum sinn suas gu dorus a’ Chaisteil. Bha mi dìreach a’ dol a thoirt gnogag air an dorus an uair a stob trusdar de shaighdear a bheigleid mu choinneamh ri mo mhineach. “Cài’l thu dol?” ars’ esan—ann am Beurla. Leum Mairi Anna eadarainn.

“Chuir nighean Sheoc thugam-sa teiceidean airson an ta-tù agus tha sinn airson a dhol a steach tràth feuch am faigh sinn suidheachan math.”

Chuir an saighdear sgraing air.

“A steach càite?”

“A steach do’n Chaisteal, a bhurraidh” arsa Mairi Anna “Càit eile an robh sinn a’ dol a choimhead air ta-tù?”

Rinn esan snodha gàire.

“’S ann a tha ’n ta-tù a muigh. Sud agaibh na suidheachain. Seall dhomh na teiceidean.”


[TD 34]

Thearraidich e na teiceidean agus smèid e oirnn a leantainn. Dh’ fhalbh e leinn suas chun an fhìor chùil, agus an uair a dh’ fheuch Mairi Anna ri stad a chur air nach ann a thuirt e cho tàireil gum feumamaid suidhe anns an t-suidheachan airson an robh na teiceidean air an comharrachadh. Agus feuchadh sibhse ruibh—nach robh sin anns an fhìor shreath chùil! “Sud agaibh an suidheachan” ars’ an saighdear. “Ach ’s fheàrr dhuibh a dhol agus greim bìdh a ghabhail. Tha dà uair a thìde mun tòisich an ta-tù fhathast.”

“Fuirichidh sinn far am bheil sinn gun fhios nach caill sinn na teiceidean” arsa mi-fhéin ’s mi ’ga bualadh fodham. “’S fheàirrde sinn anail a leigeil an déidh tighinn as an Oban.” Thug an saighdear an t-sùil mhì-chiatach ud oirnn agus dh’ fhalbh e.

Uill ma tha! Ma dh’ iarr mise suidheachan gun d’ fhuair mi suidheachan. Shuidh sinn is shuidh sinn agus mar a b’ fhaide a shuidh sinn ’s ann a b’ fhuaire a dh’ fhàs i—cuimhnicheadh sibhse nach robh dad eadar sinn agus na speuran ach ar cuid aodaich. Agus cha b’ ann bog a bha na sorachain a bh’ ann!

Mu dheireadh thionndaidh mi fhéin ri Màiri Anna.

“Sealbh ’gam chuideachadh a Mhairi Anna. ’Se obair an dorchadais a tha gu bhi’n so. Tha ’n oidhche gu bhith oirnn.” “Tha thu ceart” ars’ ise. “Cha dean mi stem dheth. Chan eil mise a’ tuigsinn ciamar a chì duine ta-tù no dad eile ’s gun fiù’s rionnag gu bhith ann.”

Ach shuidh sinne far an robh sinn greis eile, agus cha robh fada gus an do thòisich duine a’ nochdadh an sud ’s an so. Ach ma thòisich, thionndaidh Mairi Anna rium fhéin.

“An do dh’ fhairich thu sud, a Mhairead? Boinne uisge!”

Dh’ fhosgail mi fhéin mo bheul a’ dol ’ga bùrd as, ach mun d’fhuair mi guth a radha thòisich an dìle.

Ann an trì mionaidean bha fàsgadh as mo chorsaidean. Agus bha Mairi Anna mar gum biodh i air fàs caol leis mar a chaidh a còta béin ’na mheaban. Chuala mi fhéin an uair sin—fada, fada air falbh ach a sìor thighinn faisg—torunn!

“A mach a so sinn a Mhairi Anna. Ged nach fhaicinn ta-tù ri ’m bheò chan eil mi a’ dol a dh’ fhaighinn fiabhrus-riomatas air a thàilleabh.”

Dh’ éirich sinn a mach. Ach an uair a bha sinn a mach an dorus chuala sinn guth a’ glaodhaich gum faigheamaid an t-airgead air ais aig a’ gheata. Nach robh ta-tù gu bhith idir ann leis mar a thionndaidh an oidhche.

“Tiugainn” arsa Mairi Anna, ’s i gabhail roid aisde. “Gheibh sinn airgead nan teiceidean agus gheibh sinn ar deagh dhìneir leis!”

Agus sin dìreach an rud a rinn sinn. Agus abradh sibhse dìneir—cha robh na b’ fheàrr air Sàbaid comanachaidh.

Sin agaibh-se an rud a chunnaic mise an Dun-Eideann.

Ta-tù nam fud! Ach tha mi coma co-dhiùbh aca. Tha mi dol chun a’ Mhòid. Cha toireadh sibh smugaid air Mòd an dubhairt mi?

Huh!


[TD 37]

Leabhar-Latha Mhgr. Ailein Domhnallaich

V

Deasaichte le FEAR CHANAIDH.

Tha so a’ cur crìch air Leabhar-latha Mhgr. Ailein, ach bithidh tuilleadh dhe na sgrìobh e againn ’ga thoirt am follais, le cead agus le còmhnadh Fear Chanaidh—FIR DEAS.

Màrt 18, 1898 (Di h-Aoine).

Chan i mhaduinn dad as fhearr. Dh’fhàs i na bu shocaire air greis dha’n latha; ach bha ’n dìl’ ann gu oidhche.

Bho nach fhaighinn a mach, theann mi ris na leabhraichean a bh’agam a’ sgioblachadh ’s an cur gu dòigheal ’nan àite fhéin. Tha ’n seòmar-suidhe coimhead rudeiginn na’s eireachdaile air a shàileabh sin.

Bha Cràbhadh Slighe na Croise ann feasgar, ach cha robh a bheag a shluagh cruinn as an Eaglais. Bha ’m feasgar cho mosach ’s cho bog. Thàinig deannan math g’an éisdeachd am bial na h-oidhche.

Sgrìobh mi sìos druideartan ann an Leabhar nan Ròlaisdean—Leabhar Mór nam Briag a chanadh Mgr. Alasdair nach maireann* ris. ’S mi tha buileachadh na h-ùine ann an dìomhanas. Tha ’n leisg a’ ruighinn a’ smior-chaillich agam.

Tha na boda(i)ch air bharail gum beil an t-sìde mhath beagan lathaichean bhuainn fhathast. Dh’fhaodadh gun tigeadh i na’s fhearr nuair a thig an solus ùr. Cha d’fhuair na h-iasgairean a bheag a dhianamh air an t-seachdainn so aig cho dona ’s a bha ’n t-sìde. Tha i blàth gu leòir. Tha ’m fiar ùr ag gobachadh.

19mh Mhàrt (Di-Sathuirne).

Rinn e sneachd gu leoir an raoir air na beanntanan, ged nach eil sian dheth air an talamh ìseal. Thug a’ bhean-taighe Uibhist oirre ’n diugh, ’s ma bha i fada feitheamh latha math, ’s suarach cho math ’s a tha ’n latha fhuair i. Bha àireamh math dhaoine an diugh aig Comainn. Tha ’n darna leth dhe na tha ’san Eilean air an dleasnas Càsga dhianamh mar thà (mu thràth?). Fhuair mi gobhlagan a dh’iarann geal o’n cheannaiche ’n diugh air son na luaith a cheangal ri druim an taighe. Tha ’n t-uisge air droch-dhìol a dhianamh air a’ phàipeir a tha ’san t-seòmar-chadail.

’S fheudar làmh a thoirt air searmon a chur an altabh a chéile, seach a bhith ri glagaireachd gun fheum am màireach.

[Tha searmoin a’ leantainn air a so anns an Leabhar-latha].

Cha tàinig ach cóignear an nochd gu éisdeachd.


* Mgr. Alasdair Caimbeul, Sagart Bhòrnis bho 1870 gu 1883. Bhuineadh e a dh’Uibhist, agus bha e glé eòlach air eachdraidh is beul-aithris an eilein.


[TD 38]

20mh Mhàrt (Di Domhnaich).

Bha pobull math ’san Eaglais an diugh. Chuala mi gun robh fiabhrus dearg a’ sgaoileadh an Uibhist. Thig e nall air a’ chaolas cinnteach gu leòir. Tha dithis dhe na bha comhla ri Mac Stiaphain aig an iasg air a’ Bhiod air laidhe leis.

Tha làn-rùn agam Sgialachd Bhrianain a leigeil gu siubhal. ’S fhad o thòisich i, ’s chan eil e ach a’ toirt sùileachan dhomh air mo leisgead fhéin a bhith toirt fonear cho beag eirbheirt ’s a rinn mi fhathast leithe.

(pìos mór eile de Sgialachd Bhrianain an so.)

Thug mi làmh air an sgialachd an diugh eadar miadhoin latha ’s an t-seirbhis fheasgair. Bha teagasg agam dha’n chloinn anns an Eaglais shuas mun do thòisich a’ Chonair Mhoire. Chan eil ach deireannach gu leòir*. Thàinig Eòghann Cléireach ’s a phiuthair ’gam choimhead, ach bha mi anabarrach fann.

Màrt 21 (Di Luain).

Bha mi ’n diugh cheart cho dona, ’s cha deachaidh mi mach fada ’n latha. Chuir mi rud ris an Sgialachd.

Màrt 22 (Di Màirt).

Chrìochnaich mi Sgialachd an diugh, ach cha n-uilear dhomh an locair a ghabhail rithe fathast agus suathadh math do chraicinn na dallaig fhiachainn rithe mum bi dad de loinn oirre.

Cha d’rinn mi bheag a ghluasad a muigh an diugh na’s mua. Thàinig Dubhghall Mac Thormoid† greis air chéilidh. Leugh mi Sgialachd dha. Chòrd i ris taghte, ach dh’aidich e nach bu mhisd’ i beagan snas a chur oirre fhathast. Bha ’n t-uisge trom an diugh ann.

Màrt 23 (Di Ciadain).

Gaoth làidir o’n Ear-thuath ’n diugh ach chan eil i fuar. Ràinig mi Choileag, ’s chaidh mi ’n seanchas ri Cairistìona Chailein. Fhuair mi druideartan a thaitinn rium, ’s chuir mi sìos ’ad ’sa Bholg-Sholair nuair a thill mi. Nam faighinn uiread sud fhéin a h-uile latha, bhiodh an siathamh leabhar làn romh ’n Chàisg fhathast‡.

Bha turadh math ’n diugh ann, ’s na daoine trang a’ feamanadh aig na sgeirean fo’n Rudha Bhàn. Bha mi ’gam fhaighinn fhéin na bu treasa ’n diugh. Chan eil fhios agam dé na greisean do laigse a bhios a’ tighinn orm mar so.

Chuir mi litir air dòigh thun a’ Bhàillidh do dh’Eóghann a dh’ fhiach am faigheadh na fir-lagh an Dùn Eudainn a chur am bad “Bòrd Aiteachan an t-Sluaigh Lìonmho(i)r” <eng>(Congested Districts Board)<gai>. Cha do leig an leisg leam litir sam bith eile sgrìobhadh an diugh. Cha robh gin cabhagach ann co dhiubh. Fhuair mi smodal gu leòir a chur sìos ann an Leabhar nan Ròlaisdean. Bha séideadh ann as an Ear-thuath fad an latha.


* Sic.

† Dubhghall Mac Mhaolain. ’S ann aige a bha ’m Post-Oifis an Eirisgeidh anns an tigh-tughaidh aige fhéin. Bha e fhéin ’na sheanchaidh math.

‡ Cha do lìon Mgr. Ailein an leabhar so riamh.


[TD 39]

[Dealbh]
Gilleasbuig MacIosaig, Aonghas O’Hianlainn, Cairistìona O’Hianlainn, agus Ceit Bhàn.
(Le cead P. J. W. Kilpatrick.)

Màrt 24 (Diardaoin).

Séideadh gun fhois as an Ear-thuath fhathast. Dh’ fhalbh sgoth nan Litreachan, ach tha mi cinnteach nach gluais a’ bhean-tighe a Baghasdal. Cha leig an t-eagal leithe. ’S math a tha ’n fheadhainn a th’ann a’ dianamh a’ ghnothaich dhomhsa. Chan eil fhios ’am air an t-saoghal an toir mi ionnsuigh air a’ Choileig an diugh. Tha leithid do shìoban ann aig a’ ghaoith so mu Bhrughaichean a’ Bhaile, ’s nach eil móran tlachd sam bith ann a bhith spaidseireachd air am feadh.

Litrichean—1, o Ealasaid. 2, o Mhac ’Ille Mhìcheil. Crà-fhaoileag?* 3, o Ionarnis Comunn Gàidhealach Leabhraichean 7/6 am fear !!! 4, Brennan ’s an Dìon-mara†. 5, <eng>Maclehose “East Renfrew.”<gai> Cóig pàipeirean naidheachd. Subh-luibhean air son brot bho’n Chaillich Bhig.‡ Litir o Mhgr. Domhnall.

Thàinig an t-searbhanta. Tha i ’g ràdh gun do dh’eug Eachann Mac Dhomhnaill Bhàin ’ic Eóghainn—am fear a fhuair Mgr. Seòrus—fois Dé dha—an anshocair ann a’ frithealadh dhaibh.


* Bha Mac ’Ille Mhicheil a’ foighneachd dé bu chiall dha’n fhacal so.

† Gàrradh no <eng>breakwater<gai> a bha dhìth air na h-Eirisgich. Cha togadh <eng>Lady Gordon Cathcart<gai> làmh ’s cha toireadh i sgillinn ruadh ’gan cuideachadh leis.

‡ <eng>Miss Goodrich Freer.<gai>


[TD 40]

[Dealbh]
W. B. Blaikie, A’ Mhaighdean Uasal Bailey, agus Maighstir Ailean.
(Le cead P. J. W. Kilpatrick.)

Sgrìobh mi litir do Bhrennan a’ freagairt na té fhuair mi, ’s a’ foighneachd mu’n chunntais shlat a chloich gharbh ’s a chloich phruinn a dh’fheumadh na daoine a chur air a làthrach.

Cha d’fhuair mi litir fhathast bho na <eng>Vikings<gai>* ag aideachadh an d’fhuair ’ad an t-airgiod, 10/-. Cha d’fhuair, no litir o’n Easbuig mu’n airgiod ud chuir mi huige mu’n ’Eill Aindreis is mi air cunntais litreachan a sgrìobhadh huige mu thimchioll. Cha d’fhuair—no <eng>St. Peter’s Magazine<gai>—a thug mi litir is 7/- do Mhgr. Somhairle air son a chur ’na broinn.

Thàinig 18 an nochd gu Eisdeachd na Càsga.

Màrt 25 (Di h-Aoine).

“Là ’Eill-Moire na h-Eill-Pàdruig,
Latha ’s uaisle thig no thàinig.”

Cóig bliadhna fichead an diugh o’n dh’eug m’athair, ’s chuir mi suas an ìobairt le anam. A’ ghaoth ’n earthuath a’ leantail roimpe. Cha mhisd’ an talamh beagan lathaichean dheth, leis mar a tha e air dol ’na eabar ’s ’na pholl aig an uisge bh’ ann o thàinig a’ bhliadhna.

A rèir ’s mar a tha mi cluinntinn, tha lòn gu math tromh chéile anns a’ Cheanna-Deas an dràsda. Tha bean a’ Bhàillidh ag ràdh nach d’robhas a’ leughadh litir an Dotair ceart—an litir as an robh e diùltadh a bhith fo’n t-seana-thuarasdal—litir a bhathas ag radh a sgrìobh e mun robh ’n ulaidh-thruis an Cladh Bhaghasdail aig tòradh D. Is mór an cron a sheachnadh daoine nam biodh deagh-fhaighdinn is èisdeachd mhath aca, agus sìlean gliocais ’na cheann-sin.† Ged nach eil mi ach an iomall a muigh a’ ghnothaich, tha mi creidsin gu bheil e barrachd mór dorainn (?) ’s a tha e cur air an fheadhain a tha ’na theis-miadhoin.‡


* <eng>The Viking Club.<gai> Sgrìobh Mgr. Ailein òraid dhaibh aon turus—<eng>The Norsemen in Fenian Tales. (Saga Book of the Viking Club, iii 416).<gai>

† Sic.

‡ Sic. Tha facal ann an déidh “mór” a tha doirbh r’a leughadh. Dh’ fhaodadh “dona” no “dorrain” a bhith ann; ach tha rudeiginn tuilleadh a dhìth air a’ chéill fhathast. Dh’ fhaoidte bu mhath leis ràdh “gu bheil e cur barrachd mór dòrainn orm na tha e cur air an fheadhainn” 7rl.


[TD 41]

Bidh bliadhnaichean ann mun sìothlaidh na thàinig am barr a dhroch-nàdur ’s a dhroch-fhuil. Nam biodh mios againn dhe’n Easbuig Aonghus air ais as an Sgir-easbuig so an dràsda, dhianadh e feum ’s gu dearbh fhéin tha mi cinnteach gum faigheadh m’inntinn fhéin fois ri linn. ’S e ’n t-olc nach eil sian a dhùil a leasachadh, an t-olc as doirbhe cur suas leis. Chan eil agamsa ach an aire a thoirt dha m’ ghnothach fhéin.

Màrt 26 (Di Sathuirne).

Là gointe nimheil le gaoth o’n Earthuath. Turadh math ann. Daoine tarruinn mhònadh ’s a’ feamanadh. Cóignear a thàinig an nochd air son Eisdeachd na Càsga. Thàinig pàipeir-naidheachd no dha hugam. Eachann Mac Calum Thailleir a’ bruidhinn mar a bha ’n Dotair ag ràdh ris—ag àicheadh an t-seanchais a bha ’ad a’ cur as an leth—gum biodh e deònach tighinn gu muinntir Eirisgeidh—ach cha chuala mi ’n tigeadh e air na seana-chumhnantan;—nach rachadh e gu cruiteir as a’ Cheann-a-Deas air son £5. Tha trì seachdainnean o thadhail e ’san tigh mhór*.

Dubhghall bhos greis air chéilidh. ’S e beagan a chuir mi sìos an diugh as an leabhar. Bha mi sealltuinn an litir o’n fhear a tharruinn ’s a dhealbh an ciatha a Dhubhghall, fiach an tuigeadh e ciod e a bha dùil aig a’ Chrùn a dhianadh na daoine ’san àite so a thaobh obair. Tha e coltach gun téid an obair air aghaidh ma bhios na daoine fhéin aontach.

Màrt 27 (Di Domhnaich).

Pobull math. Trod mu na sgoilearan a tha fuireach a stigh. Teagasg feasgar air son na cloinne as an Eaglais shuas, is Cràbhadh Slighe na Croise. Latha math.

Màrt 28 (Di Luain).

Chaidh mi sìos dha’n sgoil ’sa mhaduinn. Thug mi ceistean dha’n chloinn. Thug mi chuid bu mhua dha’n latha a’ sgrìobhadh ann an leabhar nan Ròlaisd. Chuir mi tonn mór sìos. Latha glé mhath, ach gu robh e cho fuar. Ghaoth ’n Ear-thuath ann fhathast. Uibhist is Barraidh fo thoit aig na faloisgean.

Màrt 29 (Di Màirt).

Flinneadh mosach an diu ann o’n Ear-thuath. Faodaidh gun toir so gu blàs i. Cha do dh’fhalbh an neimh as a’ bhliadhna fhathast. Chunnaic mi ’n dè clann bhochd. Tha ’ad ag gearain am muineil. Tha broth min dearg fo’n chraicionn orra. Theagamh gur e ’m fiabhrus dearg a th’ ann. Ma ’s e, chan eil diù dheth. Tha ’ad ’ga ghabhail cho aotrom. Bha e air Clann Raghnaill O Hianlainn, Dhunnchaidh Bhig Chailein ’ic Alasdair as a’ Ru’ Bhan. Chan eil ’ad bochd ach latha no dhà leis.

Ràinig mi Choilleag, is fhuair mi smodal a chruinneachadh. Thug mi ’m feasgar a’ sgrìobhadh.


* Osbadal Dhalabrog.


[TD 42]

Màrt 30 (Di Ciadain).

Thug mi sgrìob a mach cho fada ri tigh Mhic Eachainn Thàilleir aig a’ Bhota Ruadh am Beinn a’ Stac. Co bha stigh romham ach I—— M———— ’S ann aige a bha ’n rud ri innse mu’n dìol a bh’ aig a mhac fhèin air. Ge bri cia mar a tha I—— chan eil a mhac ach mar a tha e. Fhuair mi trì naidheachdan aige. Latha math.

Màrt 31 (Diardaoin).

Chuireadh an clò dha’n bheairt. Thàinig Maor na Sìthe is Gilleasbuig Cléireach a nall an diugh agus fear nam bochd. Cha d’fhuair aon litir a b’fhiach ach té o Mhac Gille Mhìcheil. Chaidh mi feasgar dha’n Acarsaid a thoirt dleasnas bàis do Mhac Uthais. ’S croiseil fhéin an t-àite a bhith gun lighiche. Bha ’n duine bochd ann an dòruinn mhór. Bha aon fhichead a’ feitheamh éisdeachd nuair a thill mi, ’s bha e 10.30 mu’n robh mi ullamh dhiubh.

Rinn e beagan uisge am bial na h-oidhche. Cha do dh’ fhalbh an neimh as an athar fhathast, ’s tha beagan sneachd air a’ Bheinn Mhóir.

A’ CHRIOCH.

[Sanas]


[TD 52]

Cù a’ Mhinisteir
Le FEARCHAR MARTAINN

BHA a’ fuireach ann am fear de eileanan aonaranach àird-an-iar na h-Alba o chionn ceithir fichead bliadhna air ais, Ministear còir—duine làn oilein, fìor shearmonaiche agus duine bha glé fheumail do’n mhòr-chuideachd aig nach robh foghlum. Bha e tàmh leis fhéin ann an tigh mór Ministear na sgìreachd—tha mi a’ ciallachadh nach robh e pòsda riamh, ach bha a’ fuireach maille ris Calum, a bha ’na sgalag aige agus os cionn sin bha bean-tighe aige.

Aon mhadainn, glé thràth, bha am Ministear anns an t-seòmar fhoghluim aige, far an tric am bitheadh e a’ cur seachad beagan ùine. Bha am Ministear a’ leughadh paipear naidheachd, agus bha an cù aige ’na shineadh aig taobh an teine. Chuir am Ministear sìos am paipear air bòrd beag ri thaobh, aig an aon ám ag ràdh, “Cha chreid mi facal dheth.” An ùine ghoirid thog e am paipear a rìs agus air dhà sùil a thoirt air, thainig bualadh aig an dorus. “Thig a stigh” ars am Ministear, agus air ball thainig Calum a steach. Chuir iad fàilte air a chéile, agus ars am Ministear, “Seall thusa, na gnothaichean mì-choltach a tha iad a’ sgrìobhadh, a Chalum. Leugh e air do shon fhéin.” Leugh Calum am paipear air a shocair agus thug e sùil gheur air a’ Mhinistear. “Seadh, a Chalum,” ars am Ministear, “chan eil facal fìrinn ann. Tha e sgrìobhte an sin gu bheil duine ann an Glaschu a theagaisgeas bruidhinn do chù ann an trì seachdainnean agus nach iarr e ach cóig puinnd Shasunnach air son a shaothrach. Cha chreid mi facal dheth.” “A Mhinisteir, chan eil mi ràdh nach faodadh beagan fìrinn a bhith ann,” arsa Calum, “tha daoine glé ionnsaichte ann an Glaschu.” “Chan eil mi creidsinn facal dheth, a Chalum, ach eadar mi fhéin agus thu fhéin, thoir sùil air ‘Cuileag’ ’na sìneadh ri taobh an teine. Chan eil cù san sgìreachd cho glic rithe. Tuigidh i na h-uile facal a tha sinn ag ràdh. Tha fios agad gu bheil trì seachdainnean de shaor-làithean agad ri fhaighinn, agus ma bhios e aontach dhutsa, thoir Cuileag leat do Ghlaschu. Bheir mi fhéin dhut an t-airgead air son an duine chòir an Glaschu, agus os cionn sin bheir mi dhut airgead-pòca.” “Glé mhath, a Mhinisteir,” arsa Calum.

Thàinig an latha mór. Thog Calum air do Ghlaschu air bòrd bàta na smùid, agus Cuileag ri chois. Bha cóig notaichean a’ Mhinisteir sàbhailte ann an litir ’na phòca, agus, shaoil leis, pailteas airgead pòca aige. Ràinig e Glaschu, agus fhuair e seòmar beag anns an deanadh e tàmh fad a thuruis. Cheangail e Cuileag ris an leabaidh. Tha e soirbh gu leòir a thuigsinn nach ann tric a gheibheadh Calum oidhche shunndach, chridheil mar a gheibheadh daoine eile, oir ged bu chaomh leis gloine uisge bheatha, cha robh sin furasda air uairibh fhaotainn oir bha e comhnaidh ann an tigh a’ Mhinisteir. Chaidh Calum sìos gu oisinn na sràide, chaidh e a stigh do’n bhùthainn air an robh a mhiann agus fhuair e gloine uisge bheatha. Bha i glé bhlasda agus dh’òl e tè eile. Mun tainig deireadh na h-oidhche chaill Calum cunntas air àireamh nan gloinneachan a dh’òl e, agus glé anmoch rainig e an seòmar aige.


[TD 53]

Dhùisg Calum anmoch an ath là, agus ceann goirt aige. Cha robh leigheas riamh air ceann goirt a b’fheàrr na uisge beatha, agus cha robh Calum fada ruigsinn an tigh òsda aig an oisinn. Mar a thachair air an oidhche roimhe, ghabh Calum gloine no dhà de’n deoch làidir, chaidh e air mhisg agus chaidh e anmoch do’n tigh. Chaidh gnothaichean seachran air Calum agus aig deireadh na seachdain thug e fainear nach robh ach sgillinn airgead pòca aige. Thug e sùil air Cuileag, ’s i fathast ceangailte ris an leabaidh. Thug e litir a’ Mhinisteir a mach as a phòca, agus ars esan, “Tha mi cinnteach nach iarr an duine còir cóig notaichean air son bruidhinn ionnsachadh dhutsa, a chionn an uair a thilleas tusa do’n eilean cha bhi cù san àite nach tig do Ghlaschu agus thig móran beairteis ’na rathad.”

Thug e aon phunnd Sasunnach a mach as an litir, agus chaidh e mach do’n tigh òsda. Chaidh e air mhisg oidhche ’n déidh oidhche, ceann goirt madainn ’n déidh madainn, agus aig deireadh an dara seachdain thug e fainear le cùram nach robh sgillinn air fhàgail de airgead a’ Mhinisteir. Thug e sùil air Cuileag ’s i fathast ceangailte ris an leabaidh. “Tha seachdain eile agam ri chur seachad an Glaschu, agus cha dean mi sin ro mhath gun airgead. ’S duilich leam a dheanamh, ach chan eil dòigh air a sheachnadh.” Thug e Cuileag bhochd sìos do’n bhaile, agus a chionn gun robh i ’na cù-chaorach mhath, fhuair e airgead cuimseach oirre. Dh’òl an duine amaideach na h-uile sgillinn de’n airgead, agus aig deireadh na treas seachdain b’éiginn dha tilleadh dhachaidh, gun chù gun airgead. Chaidh e stigh air dorus cùil tigh a’ Mhinisteir, chuir e aghaidh air seòmar dìomhair an duine chòir agus bhuail e air an dorus. “Thig a stigh,” ars am Ministeir. Rinn Calum sin. “’S mì tha toilichte, Chalum, thu air tighinn dhachaidh. Innis dhomh, gun dàil, ciamar a fhuair thu fhéin agus Cuileag gnothaichean an Glaschu. An robh dad fìrinn anns an nì a leugh sinn anns a’ phaipear.” “Fìrinn, a Mhinisteir! Bha e fìor. Air an cheud seachdain labhradh Cuileag na h-uile facal. Air an dara seachdain bha i seinn nan òran a chuala i nuair a bha i glé bheag, agus air an treas seachdain bha mise agus Cuileag a stigh gach oidhche, agus ise cur seachad na h-oidhche ag aithris seann sgeulachdan a bha air an aithris anns gach tigh céilidh nuair a bha i ’na cuilean beag.” “Tha thu cur iongnadh orm, a Chalum. Chan eil là nan mìorbhuillean seachad fhathast. Theid sinn a mach agus gheibh mi comhradh ri Cuileag.” “A Mhinisteir,” arsa Calum, “am bheil neach am fianuis.” “Chan eil, a Chalum, agus tha an dà dhorus dùinte.” “An oidhche mu dheireadh ann an Glaschu,” arsa Calum, “chaidh mi fhéin agus Cuileag a mach air cuairt sìos am baile, agus air ruigsinn bruaich abhainn Chluaidh sheas i agus sheall i suas ’nam aodann.” “An saoil thusa,” ars ise, “am bheil am Ministear agus bean-an-tighe fhathast a’ suirghe air a chéile?” “A Chalum, ciod a rinn thu?” “Fhuair mi clach throm agus sreang làidir. Chuir mi sud air amhaich Chuileig agus thilg mi i mach air Cluaidh.” “Rinn thu glé cheart, a Chalum. Cha deanadh e feum idir a toirt dhachaidh, oir bha fios aice air tuilleadh ’s a’ chòir.” Cha deachaidh am Ministear còir as àicheadh tagradh Cuileig.


[TD 55]

Màiri Ni’n Alasdair Ruaidh
(A Dùthchas agus a Crannchur).

I.

Le ALASDAIR MACNEACAIL.

CHA mhór de ar bàird mu’n deachaidh uiread a labhairt agus a sgrìobhadh agus a rinneadh mu Mhàiri Ni’n Alasdair Ruaidh. Gidheadh feumar a aideachadh nach eil sinn ach aineolach mu a dùthchas agus a crannchur.

Am beagan sin a tha againn—a mach o bheul-aithris—chan eil ann ach an eachdraidh a dh’ fhàgadh le Iain MacCoinnich, esan a dheachd an leabhar ionmholta—“Sàr Obair nam Bàrd.” Nis, ged is feumail an cruinneachadh a tha againn an sin air iomadh dòigh, chan eil e saor o mhearachd (có an leabhar a tha?) agus ciamar a bhitheadh am fear so, agus gun aig an ùghdar ach sgeul-fuadain a fhuaradh còrr mór agus ceud bliadhna air shiubhal am beul an t-sluaigh, mun deachaidh a shuidheachadh ann an clò.

Faodaidh feadhainn a’ chasaid a thogail nach faighear, le bhith a’ cnuasachadh mu chor-beatha nam bàrd, ach geop is goileam, gusgul gun stàth nach fhiach an t-saothair: gur h-e an t-aon nì as airidh air ar n-aire, an obair a dh’ fhàg iad a chumail air sgeul. Comharraichidh na leithidean sin a mach cho beag agus is aithne dhuinn mu bheatha Shakespeare nan Sasunnach, mu Vergil nan Ròmanach, agus mu Homer nan Greugach, ged tha daoine ann a tha mion-eòlach air an oibre fa leth. Có nach aontaicheadh? Ach an déidh sin agus ’na dhéidh, chì sinn na sgoilearan as cliuitiche a’ feòrach agus a’ sìor rùrach anns gach cùil is ceall an geall air nithean annasach a bhuineas ri beatha nam bàrd. Agus ged bhitheas sinn air uairean buailteach air fanaid a dheanamh air na spìontagan sin a chaitheas an ùine a’ bùrach ann an tighean-àrsaidh, bu tric a ghin toradh air an saothair a chum a bhith a’ cur soilleireachd air cuid de oibre nam bàrd, le sanas no a dhà a sholaradh iad mu am beatha.

Is e aobhar ar n-aineolais mu na bàird a bhà, nach robh iad idir cho fiùghanta ann am beachd an coipirean, rè an làthaireachd air an talamh, agus a dh’ fhaodas iad a bhith leis na ginealaichean a thig ’nan déidh. Mar sin, sleamhnaidh móran a bhuineas do am beatha ann an sloc na diochuimhne, agus bithidh a bheag no a mhór a mhaireas buailteach a bhith air a thruailleadh ri ùine. Chan iongnadh air an t-seòl sin ged bhitheadh an t-iomradh a tha againn air Màiri Ni’n Alasdair Ruaidh ann an “Sàr Obair nam Bàrd” car cearbach.

Cuideachail agus gum bheil an seanchas a tha air shiubhal mun cuairt di, is ann ri obair na ban bhàird féin a dh’ fheumar tionndadh agus sin a sgrùdadh gu mion, chum an fhìrinn a chur air stéidh.

Nis, is aithne do na h-uile gum bheil dà àit ag agairt còrach air dùthchas Màiri Ni’n Alasdair Ruaidh—Na Hearadh agus an t-Eilean Sgiathanach, agus luchd-àiteachaidh nan ionadan sin cho muinghineach ’nam barail fa leth agus gun dùisg e ar n-uaill a leithid de spéis a bhith ’g a thaisbeanadh ann am fìor bhàrdachd. Chan eil eileanaich eile ann as còrdte r’ a chéile na na Hearaich agus na Sgiathanaich,


[TD 56]

agus chan iongnadh sin, agus an dlùth dhaimh a bha eatorra le bhith fad iomadh linn mar luchd-leanmhuin do’n cheann-feadhna—MacLeòid na Hearadh. Is e an t-aon nì a chuireadh eatorra, agartas le taobh seach taobh a thogail air dùthchas Màiri Ni’n Alasdair Ruaidh.

Anns an Eilean Sgiathanach, tha i a ghnàth air a sloinneadh air àit ris an abrar an Draighneach, baile-fearainn air taobh siar an eilein. Air fad agus leud Na Hearadh theireir leis gach aon gum b’ e sin ainm an àit anns an d’ rugadh i, ged nach eil àit fo’n ainm sin air àrainn an dùthcha no eadhon an eilean eile air taobh siar na h-Albann.

Agus shaoileamaid gum foghnadh na leanas mar chul-taic do ’n dearbhadh gum bu bhan-Sgiathanach i. A réir a’ chleachdaidh a bha coitcheann aig an ám am measg nan uaislean (agus chan eil teagamh nach robh ise dhiubh) chuireadh an naoidhean air altramas gu muime-fhliuch ann an Uilbhinnis, baile a tha mu leathach slighe eadar an Draighneach agus Caisteal Dhun-Bheagain. Anns an òran—“Tuireadh”—a rinn i ri linn a fògraidh, agus i a’ comhadadh le iargain na thà ris na bhà, tha i a’ deanamh soilleir gur h-ann san Eilean Sgiathanach, far an robh i an dòchas ri tilleadh, a chaith i tùs a beatha:

“Ni mi ’n t-iomradh,
mar as fhasa,
do Uilbhinnis
a’ chruidh chaisfhinn,
far an d’ fhuair mi
gu h-òg m’ altram
air bainne-chìoch
nam ban baisgheal,
thall aig Fionnghuail
dhuinn ni’ Lachlainn,
’S i ’na banchaig
ris na martaibh
aig Ruairi Mór
MacLeòid nam bratach.”

Bithidh e coltach gun robh Fionnghuala ’na banaraich aig triath nan Leòdach, an Ridire, Ruairi Mór, a dh’ eug anns a’ bhliadhna 1626.

Chan aithne dhuinn le cinnt cuin a rugadh i, ach feumaidh gun robh i aig an ám ud an tùs a h-inbheachd an car bu lugha, can mu cheithir bliadhna deug a dh’ aois, oir ciamar eile a b’ urrainn i a chur an céill:

B’ ann ’na thigh mór
a fhuair mi macnas,
Danns’ le sùnnd air
ùrlar farsaing;
An fhìdhleireachd
’g am chur a chadal,
A’ phìobaireachd
mo dhùsgadh maidne;
Thoir mo shoiridh
gu Dùn-Bheagain . . . .


[TD 57]

[Dealbh]
Taobh a stigh Eaglais Chliamain ann an Roghadal far am bheil Màiri Nighean Alasdair Ruaidh air a tiodhlacadh.
(W. S. Thomson.)

Tha e san t-seanchas gun i ’na banaltram, no oide, do chóignear de chinn-fheadhna nan Leòdach, mar ri dithis de chloinn Choinnich na Comraich. B’ ann do fhear dhiùbhsan, air an tàinig bàs tubaisdeach a rinn i “Am Marbhrann” anns a’ bhliadhna 1646:

Fhuair mi m’ àilleagan òg
Mar nach b’ àbhaist gun cheòl;
Saoir ri càradh do bhòrd,
Mnài ri spìonadh an fheòir,
Fir gun tàilisg gun cheòl
. . . . . .
. . . . . .
Sgeul mo chreiche! shil do chreuchdan.

Bheirear fainear gum bheil na briathran “gun cheòl” a’ tighinn oirnn dà thurus anns an aon rann, agus gum faighear a’ choire cheudna air trì rainn anns a’ mharbhrann so gu léir. Tha an tuisleadh sin r’ a fhaicinn gu minig troimh a h-obair, agus o sin dh’fhaodteadh tighinn chun a’ chodhunaidh nach robh ionnsachadh sgoile aice no eadhon comas sgrìobhaidh, oir, nan robh, gum bitheadh e na b’ fhasa dhi a bhith mothachail air dearmad de’n t-seòrsa.


[TD 58]

O ám a’ mharbhrainn air bàs Fear na Comraich, a dh’ ainmicheadh cheana, chan eil bàrdachd air sgeulaibh uaithe fad cóig bliadhna fichead; agus is iongnadh leinn mur d’ rinn i iomadh òran air na h-iomartasan tuaireapach, leis na chuairticheadh Sìol Leòid ré na h-ùine sin. Anns a’ bhliadhna 1650 chaidh Teàrlach Og a chrùnadh ann an Sgàin agus chuir Pàrlamaid nan Cùmhnantach mar fhiachaibh air gach neach an Albainn an taic a chur ri aobhar an rìgh. Fhreagair na Leòdaich an cuireadh agus chruinnich iad le suigeart air an Lag Bhuidhe, seachd ceud Sgiathanach fo stiùireadh Ruairidh Thalasgar, mar ri trì ceud Hearach a dh’ éirich le Tormod Bheàrnaraidh. Dh’ fhalbh am feachd so leis an rìgh air an turus mhì-shealbhach sin a chrìochnaich cho caillteach do na Leòdaich air raon Worcester anns a’ bhliadhna 1651, far an do dh’ fhàgadh leo còrr mór agus leth an cuid dhaoine:—

Bha fios có sibh,
Ann an iomartas rìgh,
Nuair bu mhuladach strì Theàrlaich:—

mar a chuir i e anns a’ “Chrònan,” iomadh bliadhna an déidh sin.

Mun gann a ruith trì bliadhna eile, bha na Gaidheil a rithis ’nan armaibh; ach chuireadh stad air an ar-a-mach le Sinilear Morgan aig taobh Loch Garaidh. Rinn a’ mhór-chuid de na cinn-fheadhna air Dun-Bheagain far an do chuir iad seachad an geamhradh. Chan eil teagamh nach robh othail gu leòir is ùinich anns a’ chaisteal ré an ama; gidheadh chan fhaìghear lid mu dheidhinn ann an oibre na ban-bhàird. Chaidh Tormod Bheàrnaraidh a chur air iomadh turus cunnartach ann an aobhar Theàrlaich—do’n Fhraing do’n Olaind, do’n Lochlainn Dhuibh; agus chaidh leis anns gach aon diubh. A mach o shreath no a dhà a dheachd i, fada an deidh so, chan eil luaidh air na h-euchdan sin:

Sealgair san fhrìth
Nach robh cearbach do’n rìgh,
Agus seirbhiseach dìleas crùin.

Cha mhò a thug ise tarruing air tilleadh Theàrlaich Oig, anns a’ bhliadhna 1660, ged bu chaithreamach bàird eile anns an ám—Iain Lom, Aonghus MacAlasdair Ruaidh, Iain MacAilein, Sìleas Nì Mhic Raghnaill . . . . Cho fada agus is fiosrach sinn, b’ e a’ cheud bhriseadh air a tosd, marbhrann a rinn i nuair a bhàthadh Iain Garbh MacGhille Chaluim Ratharsaidh anns a’ bhliadhna 1671; agus cha chualas an còrr uaithe gus a’ bhliadhna a chaochail an ceann-feadhna, Iain Breac, triath a bha cho dùthchasail is cho fiùghanta ’s a thàinig riamh air an t-sliochd chliùiteach do’m buineadh e. Bu mhór na bha ’ga chaoidh agus ’ga mholadh, am measg luchd-ealaidh a thìre. So mar tha an t-Urramach Seumas Friseal a’ deanamh luaidh air anns an leabhar-làthail a dh’ fhàg e—

“San t-samhradh am bliadhna, 1665, dh’ eug Ruairi, triath Dhun-Bheagain, duine stròdhail, aingidh agus caillteach air maoin, agus dh’ oighrich a bhrathair Iain, sàr dhiùlannach, tuigseach agus earbsach.”


[TD 59]

Bha Iain Breac fad a bheatha ’na chul-taic do gach subhailc a chuireadh loinn air a dhùthaich; agus tha e air a ràdh gum b’ esan an ceann feadhna mu dheireadh a thug àit an Dùn-Bheagain do bhàrd, do sheanchaidh, do phìobair, do chlàrsair agus do lighich; ach chaill a’ chliar am meas nuair a dh’ eug Iain Breac anns a’ bhliadhna 1693; oir chuir am mac a thainig an àit an athar—Ruairi Og—gach ealdhain a bha suaitheant air a dhùthchas ann an neoshuim, ag ailis air nòs nan Gall am measg an d’ fhuair e a ionnsachadh.

Air dhà tighinn gu oighreachadh, b’ e cheud nì a rinn e an luchd-ealaidh gu léir a sgiùrsadh á fhàrdaich chum àit a dheanamh do bhàillidh, do ghillean each, do ghiomanaich le’n coin-sheilge. Bha e follais “gun do thionndaidh gu fuachd am blàths,” oir thréig “friamhach na fialachd,” mar theireadh na bàird ri Iain Breac, agus ghabh “crìonach gun duilleach” còir air an àit.

Cha b’ iongnadh ged sheinneadh an Clàrsair Dall san tuireadh—“Creach nan Ciadan”—

’S ann san lìonbhrat air fhilleadh
Dh’ fhàg mi spionnadh nan anfhann,
Ceann-uidhe luchd-ealaidh,
Mar ri earras luchd-seanchais
Agus ulaidh aosdàna;
Chuir do bhàs iad gu imcheist;
Is on chàidh thu sa’ chiste
Cha bu mhis’ a’ chùis-fharmaid;

agus a rithis, ann an “Oran Mór MhicLeòid” is e air tachairt air Mac Stalla (“Ma’s fìor”) agus esan ’na fhear-fhuadain o’n Dùn mar a bha e féin, tha e ’ga earalachadh:

Thoir teachdaireachd uam
Le deatam gu Ruairi Og,
Agus innis da féin
Cuid de chunnart ged ’se MacLeòid;
E bhith ’g amharc ’na dhéidh
Air an Iain a dh’ eug ’s nach beò;
Ged bu shaidhbhir a chliù,
Chan fhàgadh e’n Dùn gun cheòl.

B’ ann ri ám da a mhuinntearas a sgaradh, agus e a’ tilleadh air ais do Leódhas, a rinn an Clàrsair Dall na h-òrain thiamhaidh so.

(An dara pàirt an ath turus.)

Tha am beachdan fhéin aig móran mu ghinealach agus mu shloinneadh agus mu eachdraidh Mairi Nighean Alasdair Ruaidh. Tha sinn an dòchas gun sgrìobh feadhainn dhiubh sin thugainn. Btihidh sinn toilichte litrichean sam bith a gheibh sinn a chur an clò anns an ath àireamh de Ghairm.

(Na Fir-Deasachaidh.)


[TD 61]

“Gnothaich Bhoirionnach”
Le MAIREID NICASGAILL

[Dealbh]
(J. Allan Cash.)

NACH iongantach fhéin an t-ùghdarras agus an comas a th’ aig cuid? Saoilidh mi nach eil ach beagan sheachdainean bhon a bha trod agus ùpraid ann an uair a bha boirionnaich an t-saoghail troimhte-chéile mu’n fhasan ùr—an t-aodach fada—a thug Christian Dior a steach. Nach eil an dearbh argumaid air tòiseachadh a rithist—an so a chionn gum bheil an dearbh Dior an dùil gum bu chòir aodach bhan a dhol suas chun na glùine a rithist. ’S dòcha nach eil na firionnaich cho fada ceàrr an uair a their iad gur ann a tha na boirionnaich fhéin faoin an uair a leanas iad gach fasan ùr a thig a mach. Co-dhiùbh, tha mi fhéin toilichte fhaicinn gum bheil a’ Bhàn-righ a leantainn an fhasain Bhreatannaich agus gum bheil a h-aodach gu bhith sìos gu leth a’ chalpa an uair a theid i null do dh’ Astràilia.


[TD 62]

A’ bruidhinn air fasanan, nach neònach an rud e gur e firionnaich as motha a tha a’ gabhail ealla ri fasain bhoirionnach—Tormod Hartnell, Jacques Fath, Christian Dior, Hardy Amies agus iad sin. ’S i Schiaparelli fhéin an aon bhoirionnach a tha aig inbhe mhóir sam bith agus chan ann nas òige a tha ise a’ fàs a nise.

CHUIR mi seachad là no dhà ann an Dun-Eideann fhad ’s a bha an Fhéis Dhràma agus Chiùil ann. Fhuair mi oidhche na b’ fheàrr aig an Ta-tù na fhuair mo bhana-charaid a tha a’ sgrìobhadh air duilleig eile. Abradh sibh-se gun robh e iongantach cuideach. Feumaidh mi fhéin aideachadh, ged tha, gur e Cruachan—each beag nan Earra-Ghaidhealach—a b’ fheàrr a chòrd rium fhéin de na bh’ ann. Tha gràin an uilc aige air boirionnaich, agus a h-uile h-oidhche an uair a bhiodh e a’ coiseachd eadar sreathan de mhnathan airm, cha robh dad aige ach buille thall ’s a bhos dhaibh le chrudha deiridh. Na boirionnaich bhochda! Bha iad a’ faotainn tàire gharbh. Thainig e steach orm gur e dithis Ghaidheal a tha air ceann an Ta-tù—An Còrnalair Alasdair MacGilleathainn a Peighinn a’ Chrois am Muile agus An Còrnalair Seòras Maol-Chaluim a Poll-tallach. Is i piuthar A’ Chòrnalair Seòras a tha daonnan ag ainmeachadh nam prógraman air telibhisean agus tha iad ag innse dhomh gum bheil i a’ dol a dh’ fhosgladh Féill Bathair a’ Chomuinn Ghaidhealaich air an t-Samhain so tighinn.

CHAN EIL sgeul fhathast cuin a ruigeas telibhisean a’ Ghaidhealtachd. Bithidh e ’na chur-seachad do-chreidsinn an uair a ruigeas, ach tha eagal gum bi e ’na chumhachd mór eile chum sgrios na Gàidhlige. Tha prógraman na cloinne cho math. Chì mi iad ann an sud ’nan suidhe air an corra-biod timcheall na deilbhe a’ coimhead Andy Pandy agus Bodaich-nan-Dìtheanan. Gann a theid an t-seachdain seachad luath gu leòir dhaibh gus am faic iad na rudan sin a rithist. Sin an seòrsa rudan a tha dhìth oirnn ann an Gàidhlig. Carson nach eil sinn a’ deanamh strì gus rudan inntinneach a chur air chois do’n chloinn, gun a bhith ’gam fàgail ’nam barail nach fhiach dad ach ann am Beurla.

THA’N sgoil air tòiseachadh a rithist agus’ sann tha a’ cheud ràithe lethach slighe. Tha clasaichean Gairm am bliadhna nas motha na bha iad riamh. Tha còrr agus ceud gille agus caileag a’ coinneachadh a h-uile madainn Di-Sathuirne ann an Ard-sgoil nam Balach agus cóignear luchd-teagasg air an ceann. Nach math gum bheil de ùidh aig na pàrantan sin ’nan cànain fhéin agus gum bheil iad a’ cur na cloinne am mach Di-Sathuirne an déidh Di-Sathuirne.

MEAL an naidheachd air dà bhan-Leòdach a Leódhas. An toiseach Cairistìona NicLeòid as an Rubha a dh’ fhigh an clò a chuir Pròbhoist Steòrnabhaigh gu Bàn-righ Tonga. Tha Cairistìona air a bhith a’ breabadaireachd bhon a bha i seachd-bliadhna-deug agus ’si a dh’ ionnsaich a’ cheud ghrunnan bhreabadairean a bha ann am Muilinn MhicCoinnich an Steòrnabhagh.

An ath te—Mairead NicLeòid a tha a’ coimhead as déidh nan sgoilearan a tha a’ còmhnaidh ann an Sgoil Caisteal Steòrnabhaigh. Bithidh a dìol aig Maireid r’ a dheanamh, ach tha i ann an dreuchd shònraichte. Chaidh Sgoil a’ Chaisteil fhosgladh air an 24mh de’n mhìos so chàidh le Ministir na Stàite, agus mar a thubhairt e


[TD 63]

[Dealbh]
A h-uile seachdain, tha clas Gàidhlige a’ coinneachadh ann am Manchester. Tha iad ag oibreachadh le leasanan Gairm mar a tha clas eile ann an ceann a deas Astràilia.

fhéin is còir gum bi i a chum leas agus feum Leódhais gu léir. “Tha” ars’ esan “feum air sgoiltean de’n t-seòrsa so, a theagasgas do chloinn na Gaidhealtachd uaill agus moit an obair an dùthcha fhéin.”

ABRADH sibhse gur i mìos shònraichte a bh’ anns an té so chàidh. Mar a leughadh sibh, dh’ fhosgladh Tigh Oibreach ann an Uige an Eilein Sgitheanaich an co-cheangal ri obair an Diatomite. Tha an Diatomite a nise an làmhan buidhinn oibreach eile agus tha e coltach gum faigh còrr agus ceud Sgitheanach obair eadar an loch fhéin agus an Tigh-oibreach. Bithidh a’ chuid as motha de ’n Diatomite a nise air a chur an greim airson lìnigeadh bhàtaichean ach bithidh beagan dheth air a chur an greim fhathast airson pùdar bhoirionnach.

AN uair a bha mi shìos am baile an latha roimhe nach ann a lorg mi pàisde beag nighinne—mu aois thrì bliadhna—air chall ann an <eng>Sauchiehall Street.<gai> Cha robh de chainnt aice na dh’ innseadh dé an t-ainm a bha oirre no càite as an robh i. Cha robh fios agam dé a dheanainn, ach mu dheireadh, an uair nach do nochd duine do’m buineadh i, chuir mi fón gu oifis a’ Pholas. Ann an trì mionaidean bha triùir dhiùbh a bhos le càr agus cha b’urrainn dhaibh a bhith na bu laghaiche ris an té bhig. Thug iad leotha anns a chàr i, ach ann an leth-uair leig iad fhaicinn dhomh gun tàinig a pàrantan air lorg na te bige. Smaoinicheadh sibhse—aois nan trì bliadhna air chall mar sud—nach e daoine bu chòir a bhith faiceallach.


[TD 65]

Beagan mu Bhardachd
Le CALUM MACGILLEATHAIN, DROCHAID SGUIDEIL.

IS e dad as miosa leamsa, mar fhear, cho beag agus a tha ri bàrdachd agus cho beag agus a tha cur suim am bàrdachd. Agus, os cionn sin a rìs, mar a dh’ fhàgadh sinne a tha Gaidhealach gun oilean no teagasg an Gàidhlig air chor agus nach eil againn ach fìor bheagan eòlais air dé tha fìor, eadhon mu nì cho Gaidhealach ri ar bàrdachd fhéin. Gun teagamh, tha fuidheal de na h-òrain air lorg, ach ged a tha na fuinn aig cuid is tearc iad aig a bheil móran de na rainn.

Chuireadh as do’n t-seòrsa eòlais sin ’nar measg do bhrìgh agus gun robh daoine ’nar measg a bha meas gun robh bàrdachd is òrain is ceòl peacach. Chuir na daoine sin a’ ghlas-ghuib air na h-eòin. Mar sin fhéin shìolaidh an t-eòlas a bha ann as, agus am beul-aithris trìd an robh ni-eigin de’n fhiosrachadh a’ teachd gu daoine. Agus bha móran de fhìor bhàrdachd aig na daoine an uair a bha roinn de na h-òrain aca, agus cuid aca sin sean agus maith mar ealdhain cuideachd. Nach fhaod sinn a ràdh gur h-ann mar òrain a chaidh a’ bhàrdachd Ghaidhealach am measg an t-sluaigh agus a dh’ fhan i am measg an t-sluaigh. Chaidh cuid di a chur an leabhraichean, cuid a rinn daoine aig an robh comas is ainm, mar a bha Donnchadh Bàn is a leithid-san, ach bha e fìor gun robh na h-òrain air an seinn agus air an togail le fuinn, gu minig, mun robh lorg air leabhar ann.

Thainig cuid de na h-òrain a b’ fheàrr leis an t-sluagh a nuas troimh na ginealaichean agus iad gun ainm gun urrainn. Bha nì anns na fuinn de bharrachd, agus bha nì anns na rainn de bharrachd, a ghléidh buan iad ged is docha gun do chailleadh na ceudan eile de an seòrsa a bha maith gu leòir. Theid mi glé fhada comhla ri mo charaid Somhairle MacGilleathain ann a bhith an dùil gu bheil móran de’n fhìor fhilidheachd as fheàrr a th’againn dìreach anns na h-òrain sin.

Faodaidh sinn, mar sin, so a sgrìobhadh, gun robh a’ chuid as motha de ar bàrdachd o ám an Ath-leasachaidh (agus fàgaidh sinn de bha fìor roimhe sin air an dara taobh) air a ceangal ri ar ceòl. Is e bha innte, gu h-àraid, nì bha ’na òrain. Agus chan eil ro fhada idir o thòisich daoine Gaidhealach air a bhith deanamh dhàn as eugmhais ciùil. Tha mi an dùil gu bheil e feumail gum biodh so againn san amharc, oir cho fada agus a lean daoine air bàrdachd a ghabhadh seinn bha e mar fhiachaibh orra an cuid bàrdachd a chumadh air aon dòigh.

Ge be Mac Mhaighstir Alasdair fhéin e, is Eoghainn Mac Lachlainn leis, (agus iad a’ dol a mach air bealach a bha gun mhóran slighe aig cuid a chaidh romhpa) le òrain Gheamhraidh is Samhraidh is eile, cha do rinn iad an cuid rann gun an ceòl a bhith da rèir aca. Ach aig an dearbh ám agus fada fada roimhe, bha nì eile aig daoine eile agus is e sin rainn a ghabhadh leughadh agus aig nach robh iarraidh idir air seinn. Cha leig sinn a leas, an dràsda, a dhol gu ceisd eile—dé bha fìor mu’n ghné sin de ealdhain aig na sean-Ghaidheil—is leòir leinn aideachadh gun robh e gu pailt ri linn Dhonnchaidh Bhàin, agus fada roimhe, aig na Goill is aig na Sasannaich, agus aig daoine eile a bharrachd orra air chor agus ’nam measg sin nach robh ach cuid bheag de am bàrdachd a’ dol an clò mar òrain; agus ’nam measg-san is ann a thainig na h-òrain aig amannan gu bhith faighinn ceum a b’ìsle na rainn eile nach gabhadh seinn ann.


[TD 66]

Is docha leam, ma ta, gu bheil sinne, Clann nan Gaidheal, fhathast feumach air barrachd eòlais air na tha againn a chur air bàrdachd de’n t-seòrsa, a ghabhas leughadh ach nach gabh seinn! Agus is e a tha fìor, mo thruaighe, nach eil ar luchd leughaidh ach tearc. Is e sgoil air choireigin a tha dhìth oirnn, sgoil Ghàidhlig, gun teagamh; chan eil dìth sgoil Bheurla oirnn, mar a thuirt an tè eile “chuile latha deug sa bhliadhna.” Tha sinn, ma ta, car fadalach a nis a’ tòiseachadh, agus co aige tha fhios nach eil sinn ro fhadalach buileach; ach chan eil dùil aig cuid againn co-dhiùbh ri adhartas air bith, no buaidh air bith, gus am bi an sgoil sin againn. Nam biodh luchd-leughaidh againn ghabhadh daoine cothrom air nì a thogail o’n leabhar no on iris, eadhon o Ghairm fhéin, ach is e as miosa dheth nach eil ar daoine fhathast ro ullamh gu bhith leughadh Gàidhlig.

Cha b’ fhuilear duinn, gun teagamh, gum biodh seòrsa de bheachd againn dé is bàrdachd ann.

Tha mise an dùil gu bheil ni-eigin de chobhair againn anns na seann ainmeannan Gaidhealach a bhiodh aig luchd nan dàn. Agus is docha gu bheil cobhair againn o sheòl nan Gall, leis, a chanas gur “poetry” nì, no nach eil ann ach <eng>“verse.”<gai> Bha nì aig na seann Ghaidheil air an robh rosg aca. Agus is tric a bhios mise ag ràdh rium fhéin mu nithean air a bheil <eng>“poetry”<gai> an diugh aig na Goill nach canadh na seann Ghaidheil dad ris ach rosg, agus sin dìreach do bhrìgh agus gun robh an nì eile, air an robh an fhilidheachd aca, air chall. Rud eile dheth, tha an dàn lom glé mhath ’na àite fhéin, ise a thà, agus is docha, nis, gu bheil e nas fhasa aig amannan barrachd brìgh is fiosrachaidh is eòlais is soluis ma thogras tu, a chur an dàn lom na a chur san t-seann rann Ghaidhealach. Ach is e nì air leth, agus nì dha fhéin gu sonraichte, a tha san dàn ro-lom anns a’ Ghàidhlig! Gidheadh, fhad agus a tha nì ann is math e, “air a luimead” (mar a chanadh Maighstir Ailean).

Ach ged a dheanadh Milton móran de euchdan le dàn lom, bha fhios aige nach bu chòir da fhàgail ro lom buileach! Agus ma tha barrachd aig bàrdachd Ghàidhlig is docha leam gu bheil sin an luib binneas is grinneas na filidheachd agus na cainnte anns am bheil ni-eigin de a ceòl innte fhéin. Bu mhath leam-sa nì ùr agus nì saidhbhir eadar seagh is cainnt, agus nì nach deanadh dì-meas air binneas idir.

Tha mi glé thoilichte gu bheil fhios agam gu bheil daoine ’nar measg ris an dà sheòrsa. Tha againn triùir a tha air leth math, a reir a mhaitheas a tha air an nì a tha tur ùr, am bàrdachd Ghàidhlig. Cha leig mise a leas an triùir sin ainmeachadh, ged a dh’ fhaodainn sin a dheanamh. Tha fios math agam air cà’n robh na tobraichena as an d’ fhuair iadsan deoch. Cha chòir duinne, mar Ghaidheil, dì-meas a dheanamh air nì ceart air bith; ach is còir duinn a bhith buidheach air daoine a tha comasach air teachd suas ri an luchd comh-aimsir leis an ealdhain nuadh a tha aca.

Air an taobh eile dheth, tha fios agam gu bheil fir eile ann (agus boirionnach a mhàin do an rèir) a tha deanamh bàrdachd as fiach bàrdachd a radha rithe, agus iad a’ cumail suas na seann-rannaigheachd. Tha na daoine sin aig amannan cho math agus gum bheil iad ’nan togail cridhe. Agus tha an dà sheòrsa maith leam; agus is ann le chéile as fheàrr leam iad.


[TD 71]

A’ Chaileag Mheallta

Naidheachd fhìreannach ’ga h-aithris le Murchadh MacFhionghuin, ann an Ceanntangabhal, am Barraidh.

Chaidh an naideachd so a recordadh ann am Bàgh a’ Chaisteil, am Barraidh, air 5/1/1950, le Fear Chanaidh, agus chaidh i sgrìobhadh le Iain Mac ’Ille Sheathain, M.A., bho’n record o chionn ghoirid.

NUAIR a bha mi na b’ òige na tha mi, bhithinn a’ dol gu fairge, ciùird bu mhutha ’s a b’ fhaide bh’ agam; agus a thaobh a bhith car òg, bhiodh mo shùil air caileagan òga uaireannan. Ach co-dhiùbh, bha sinn ann an <eng>New Zealand<gai>, agus luchdaich sinn cargo feòladh. Thàinig sinn leis, agus chuir sinn a mach pàirt dha’n chargo an Lunnainn, agus bha a’ chuid eile dheth dol gu Poll a’ Ghrùthain no mar a chanas iad ’sa’ Bheurla, Liverpool.

An ám an robh sinn an Liverpool, bha againn ri dhol dha’n <eng>dry-dock<gai> air son am bàta chur air dòigh. Bha sinn lathaichean ann, agus bha an t-sìde gu math ann cuideachd. Bhithinn fhìn a’ dol air tìr a’ gabhail sràid suas am baile. Co dhiù, oidhche dha na h-oidhcheannan, chunna mi a’ chaileag shnog a bha ’n so; gu dearbh, bha i sin, agus pearsa ghasda chumachdail aice, agus bha mi ag ràdh rium fhìn, “nach i tha laghach a’ chaileag ud, nach i tha bòidheach!” ’S ann air a cùlaibh a bha mi, pìos, agus gu dearbh cha deach mi roimpe. Bha i a’ falbh leatha fhéin, agus bha mi a’ ligeil leatha agus a’ cumail mo shùil orra fiach an deanadh duine suas rithe air an t-sràid, agus cha robh mi a’ faicinn duine. Well, stadadh i a’ sealltainn air uinneig bùth, agus nuair a stadadh i ’n so, stadainn-s’ aig uinneig eile air son tighinn na bu ghiorra dhith. Bha sinn a’ coiseachd suas an t-sràid co-dhiùbh, agus chunnaic mi gille caol a’ coiseachd seachad orm agus ceum luath aige, agus theann e suas ris a’ chaileig a bha ’n so, agus gu dé rinn e as an dol seachad oirre ach a’ mhaileid bheag a bh’aice ’na làimh a sgiobadh bhuaiche, ’s a mach a ghabh e leatha. O! lig na ràin ’s lig i na creachan. Dh’ éibh i air na <eng>policemen<gai> agus gu dearbh, cha robh iad sin fada gun tighinn. Thàinig triùir aca mu chuairt oisein agus rinn i comharra air choireigin breith air an duine bh’ ann an siodachd, agus bha fear dha na <eng>policemen<gai>, gille caol fada, agus bha e cho luath ri Caoilte na Finne fhéin, ged a bhiodh e ann, cha robh e fada nuair a bha e aige.

Co-dhiùbh, thàinig am boireannach agus bha mi fhìn a’ deanadh air mo shocair, agus bha am boireannach agus am fear a thug am baga beag as a làimh an siod aig na <eng>policemen<gai> ’ga cheasnachadh, agus ’ga ceasnachadh-se. Nuair a bha mi fhìn a’ dol seachad orra, thionndaidh mi fhìn agus thuirt am boireannach “O! bha am fear ud a’ dol seachad agus chunnaic e mi a’ toirt bhuam na màileid!” Chuir na <eng>policemen<gai> stad orm fhìn co-dhiùbh, agus stad mi. Cheasnaich iad mi, agus thuirt mi gum faca mi e a’ toirt bhuaiche na màileid, agus nach robh fios agam co-dhiùbh bha e leis fhéin no leatha fhéin. “O, tha sin ceart gu leòir, ’s fheàrr dhuibh tighinn a stigh dha’n pholice-oifis an so.” Ghabh iad ar n-ainm sìos air fad. Dh’ fhoighneachd iad dhiom fhìn dé bha mi dèanamh, agus thuirt mi gun robh mi ann am bàta, agus gun robh am bàta ann am Bootle, agus gun robh mi ag obair innte. “Chan eil sinn a’ dol ’gad chumail idir; chan eil sinn ach air son ceasnachadh a dheanamh ort.” Cheasnaich iad mi, agus dh’ inns mi


[TD 72]

[Sanasan]


[TD 73]

dhaibh mu na cùise, a h-uile facal, an fhìrinn mar a chunnaic mi. “Ceart gu leòir, a Mhic Fhionghuin, faodaidh tusa falbh a nist.” Agus cha bu bhuileach a bha mi mach air an dorust, air an t-sràid, na chunnaic mi a’ chaileag a’ tighinn as mo dheoghaidh agus i ag éibheach agus a’ toirt taingeannan móra dhomh, agus fhuair i am baga beag a bha an so cuideachd—bha e aice. “O, chuala mi thu ’g innse mu’n bhàta, far an robh i ’na laighe. Théid mi sìos” ors ise “’gad choimhead.” “O, gu dearbh fhéin” ors mise, “nach sibhse dh’ fhaodas sin” agus mise a’ smaointinn nach rachadh i ann idir, ged a bha i ’ga ràdh.

Cha robh sùil sam bith agamsa gun tigeadh i, ach an ath-oidhch’ an sin, an déidh dhuinn stad anns a bhàta eadar a sia agus a seachd, thàinig gille òg a nuas a dh’ ionnsaigh a’ bhàta agus thuirt e gu robh caileag aig a’ gheata, thaobh chan fhaigheadh i a stigh air a’ chachaileith an sin gun fhear a bhith comhla rithe, agus smaointich mi anns a’ mhionaid gur e so a’ mhaighdean a dh’ fhaodadh a bhith ann. Ach an aghaidh mo thoil dh’ fhalbh mi co-dhiùbh, agus thug mi a stigh i. Thug mi air bòird a’ bhàt’ i; sheall mi mun cuairt a’ bhàt’ i agus dh’ inns mi a h-uile dad a dh’ fhaodainn innse dhith, ach an rud nach fhaodainn innse dhith, cha robh mi ’ga innse idir dhith. Co dhiùbh, bha <eng>messroom<gai> briagha againn, agus dh’ fhoighneachd mi dhith an gabhadh i cupa tì, agus thuirt i gu dearbh gura h-ise a dhèanadh sin, agus cha robh i fada gu’n d’ fhuair i siod, agus tuilleadh a bharrachd air a’ chupa tì o’n chòcaire. Co-dhiùbh bha an oidhche dol seachad, agus nuair a bha e mu naoi uairean, dh’ fhalbh mi air tìr leatha a mach air a’ gheata. Dh’ fhàg mi oidhche mhath aice. Thuirt i gu robh i tighinn air an ath-oidhch’ a rithist. “Seadh, seadh” orsa mise.

Thug mi nist an aire anns an ám dhuinn bhith dol far a’ ghangway gu robh an <eng>Chief Engineer<gai> agus a shùil a mach, agus cha robh e pòsda ann, ged nach robh e fuathasach òg, agus co-dhiùbh, rinn e comharra air a’ chaileig, agus chuir e fàilte oirre, agus dh’ iontroidius mi fhìn dha i cuideachd, agus dh’ fhalbh mi agus dh’ fhàg mi muigh i agus oidhche mhath aice. Thàinig a’ chaileag an ath-oidhch’ mar a gheall i, agus gum b’ ann far an robh an <eng>Chief Engineer<gai> a ghabh i, agus dh’ fhàg i mise ’n siod. Thòisich na gillean eile air magadh ormsa an uair sin, ach bha mise cearta coma. Co-dhiùbh, fhuair mi seachad a’ chùis. Bha an <eng>Chief Engineer<gai> a’ toirt preasant dhith ’s a’ falbh leatha gu tighean-ciùil agus tighean-dhealbhannan agus a h-uile dad dha’n t-seòrsa sin, <eng>theatres<gai> is gnothaichean dha’n t-seòrsa sin. Ach an so oidhche dha na h-oidhcheannan, ’s ann a bha am <eng>Mate<gai>, is e ’na dhuine òg agus ’na dhuin’ àluinn cuideachd, agus is e esan a bh’ ann an sin agus ’s ann a mhuthaich e dha’n bhoireannach, agus thàinig i an sin a rithist an ceann oidhche no dhà, agus ’s ann a dh’ ionnsaigh a’ Mhate a ghabh i. Dh’ fhàg i an <eng>Chief Engineer<gai> an siod, ach mura robh magadh an sin, air an <eng>Chief Engineer<gai> aig na h-<eng>engineers<gai> eile agus aig a h-uile duine a bh’ air a’ bhàta! Cha robh e toilichte, ’s ann a thaobh gur h-ann air mo thàilleabh-sa a chaidh i air bòrd.

Ach co-dhiùbh, bha am <eng>Mate<gai> a’ falbh leatha a h-uile h-oidhche a bha sinn ’san <eng>drydock<gai>, agus thug sinn aon deich là ann, agus bha e a’ cosg rithe cuideachd. Chaidh an so naidheachd mu chuairt air feadh a’ bhàta gu robh iad a’ dol a phòsadh nuair a thilleadh am bàta far a’


[TD 74]

bhòidse a bha ’n sin, am <eng>Mate<gai> agus am boireannach a bha ’n so, agus chreid a h-uile duin’ e cuideachd. Ach mar a bha chùis a’ dol air n-aghaidh, nuair a bha am bàta deiseil chaidh iarraidh oirnn a dhol suas chon na <eng>Shipping Office<gai>, an <eng>crew<gai> air son signeadh air. Chaidh sinn a dh’ ionnsaigh na <eng>Shipping Office<gai>. Shign sinn air agus bha sinn air ar n-òrdachadh air bòrd an ath-oidhch’ air an sin aig dà uair dhiag. Bha na tighean-seinnse fosgailte anmoch anns an ám sin.

Nuair a thàinig an t-ám aig aon uair diag, thàinig an <eng>Chief Engineer<gai> a dh’ ionnsaigh an t-<eng>Second Engineer<gai> is dh’ fhoighneachd e an tàinig na <eng>firemen<gai> air bòrd air fad, ’s thuirt e gun sealladh e. Sheall an duine. “Tha iad air bòrd air fad ach aoinfhear,” ors esan. “O, tha aoinfhear gun tighinn” thuirt an <eng>Chief<gai>. “Tha” orsa an <eng>Second<gai>. “Well, mura bi e an so ann an leath-uair eile feumaidh tu an <eng>Donkeyman<gai> a chur air an teinntean ’na àite.” Agus bha fios aig an t-<eng>Second<gai> nach biodh an <eng>Donkeyman<gai> uamhasach toilichte, nach b’e a ghnothach e a dhol ann, ged a dh’ fheumadh e dhol ann; ach b’ fheudar dha’n t-<eng>Second<gai> falbh far an robh an <eng>Donkeyman<gai> agus e air tighinn air bòrd. Chaidh e chon a’ chabin aige. Bha an duine còir an sin, agus ciste fosgailte aige, agus e a’ cur air dòigh a chuid aodaich a bha anns a’ chistidh, ’ga sgaoileadh a mach ’s ’gan cur air dòigh a chor ’s nach biodh e pleite. Agus nuair a bha an <eng>Second<gai> a’ coimhead mhuthaich e a dhà na trì dhealbhan chaileagan air cùl na ciste aig an <eng>Donkeyman<gai>. Mhuthaich e an té a bha ’n so, cho snog ’s a bha i, cho briagha ’s cho àluinn, agus thuirt e ris an <eng>Donkeyman<gai> “Nach briagha a dealbh a tha ’n siod agad!” “Seadh” os an <eng>Donkeyman<gai>. Cha do lig e dad air gu robh i coltach ris an té a bha air bòrd comhla ris a’ Mhate, ach dh’ fhoighneachd e dheth “’N e bana-charaid dhut fhéin a tha ’n siod?” “Chan e” ors esan, “Siod a’ bhean agam agus tha cóig bliadhna bho nach fhaca mi i.” “O, dhuine, dhuine, tha tuilleadh ’s a chòir ann” ors esan.

Dh’ fhalbh an <eng>Second<gai>, ach bha aige ri innse dha gu robh fear dha na <eng>firemen<gai> goirid, ach mun deach an <eng>gangway<gai> air tìr, ’s am <eng>Pilot<gai> air bòrd, thàinig an <eng>Donkeyman<gai> a mach fhiach am faiceadh e a’ tighinn am <eng>fireman<gai> air na mionaidean mu dheireadh. Cha robh a choltas a’ tighinn. Nuair a dh’ éibh am <eng>Pilot<gai> an <eng>gangway<gai> a chur air tìr, thàinig am <eng>Mate<gai> a nuas leis a’ bhoireannach a bh’ ann an so, agus e ’ga faicinn air tìr, agus iad a’ dol a phòsadh nuair a thilleadh e.

Bha an <eng>Donkeyman<gai> ’na sheasamh aig ceann a’ ghangway far an robh an <eng>Quartermaster<gai>, ’s sheall e air a ghualainn ’s chunnaic e am boireannach ’s ghabh e uice. <eng>“Hullo, Violet”<gai> ors esan <eng>“my dear wife it’s five years now since I’ve seen you.”<gai> Sìos a ghabh an <eng>gangway<gai> leatha; sìos esan as a deoghaidh; suas na wagain a bh’ air an <eng>dock<gai>, suas an dithist aca. Cha robh ach bha an <eng>Donkeyman<gai> air falbh a nist comhla ris an fhireman. Thug am <eng>Pilot<gai> a mach am bàta. Cha robh ach an t-acaire a ligeadh as anns an abhainn. Thigeadh an Sgiobair air tìr air là-rna-mhàireach a dh’ iarraidh <eng>fireman<gai> agus <eng>donkeyman<gai>, agus bha am <eng>Mate<gai>—dh’ fhàs e cho bàn ri anart nuair a chunnaic e gur h-e bean an duin’ eile a bh’ ann a bha e deanamh suas rithe, bheil thu faicinn, agus nuair a thill am bàta far a turuis an trip sin, dh’ fhàg e a’ chompanaidh uile gu léir leaganach, agus cha chualas guth riamh tuilleadh air.


[TD 75]

COMHARRAN CHAORACH
le
Iain McArtair

[Dealbh]

THUIRT IOSA: “Is mise am buachaille maith agus is aithne dhomh mo chaoraich fhèin agus is aithne do’m chaoraich fhéin mise,” agus ge b’ e air bith buaidh is éifeachd na samhla sin do a luchd-éisdeachd, tha na briathran do chroitearan na Gaidhealtachd co-dhiùbh mar thuilleadh dearbhaidh air tul-fhìrinn an Leabhair. Oir air lughad, no meudachd a chuid spréidh—biodh iad brògach, breac, dubh-cheannach no fionn-chasach, lom no molach, dubh no geal—chan eil aon aca nach cuir e air leth dhut an sud. Is nach beag an t-iongnadh oir nach eil iad aige mar fhuil a chridhe is nach eil e ’nam bun a h-uile mionaid shaor a tha aige anns an latha. Carson a réisd a bhiodh feum air comharradh ma tha a shùil cho léirsinneach?

Cha chùm croitean na tuatha no eadhon am baile fosgailte caoraich a’ chroiteir is thig air mar sin gach bliadhna breacan a baile a dhèanamh leis an spréidh gu mòintich na sgìre a tha mar as trice mìltean air falbh bho’n tigh. Thèid am fàgail an sin fad fuainn an t-samhraidh fo chunnart bhot is bhoglaich, fo chunnart ghartan is chon, is—eadar mi-fhéin ’s tu fhéin is an clobha—fo chunnart an fhir a mhiannaicheas marag gu thea. Is ma bheir othaisg na h-anfhois ’na ceann sgrìob a thoirt gu mòintich eile chan eil rian aice air leigeil ris cia as a thug i a coiseachd ach a mhàin troimh a cluasan. Seall cuideachd cho feumail is a tha an comharradh ach an aithnich thu ceann do chaorach fhéin an uair a bheir am feòladair dhut air aiseid e mar a thachair do fhear Phabail an Leódhas air an là roimhe.


[TD 76]

[Dealbh]
1. Am beum.
2. Am beum còmhnard.
3. Am beum beadhrach.
4. Earball a’ chalumain (amaladh).

[Dealbh]
5. Am bàrr.
6. Rubadh ’s a’ bhun (sgoltadh).
7. Slisinn.
8. Toll.

[Dealbh]
9. Am meurlan (an geugan.)
10. Gearradh snàthaid.
11. Gearradh fala.
12. Gearradh lùdaig.
13. An cròcan (gearradh cailliche).

[Dealbh]
14. Sùrlag.
15. Beum am bun an t-slisinn.

Cho fada agus as aithne dhomh tha cóig dòighean deug atharraichte aig muinntir Leódhais air a’ chluas a ghearradh. Faodaidh na gearraidh a bhith deas no taisgeil, foidhpe no os cionn na cluaise. Mar sin bheireadh aon ghearradh dhuinn tri fichead comharradh agus chi sinn mar sin nach eil crìoch air na dòighean anns am faodadh sinn na comharraidhean gu léir a thoirt. An déidh sin ’s na dhéidh, cha do thuig mi a riamh ciamar a bha eadhon fiù muinntir na h-aon sgìre ri seachnadh comharraidhean a chéile. Bha dà nì an còmhnuidh an cois na croite ann an Leódhas, comharradh na cluaise agus na puill-mhòna is ars bith có a thigeadh a steach air a’ chroit bha e tagairt còire air gach aon dhiubh sin. An diugh chan eil aig fear a tha dol a thoirt comharradh as ùr ach a dheanamh aithnichte (mar as trice ann an droch Ghàidhlig) ann an duilleagan paipear Steòrnabhaigh is ma tha duine eile ’ga dhleasadh cuiridh e fios. Dh’ fhaoidte gun


[TD 77]

d’ fhuair muinntir gach baile eòlas air comharraidhean a chéile anns na tighean, oir is cuimhne leamsa a bhith mar fhearas-chuideachd againn a bhith cur nan comharradh air a chéile anns na tighean céilidh. Ach dh’ fhalbh an là sin an cois a’ chabair-sùith.

So mata na comharraidhean mar as aithne dhòmhsa iad:—

Is ann ainneimh seachdain bho thig an geamhradh nach eil cuideigin a’ sireadh no a’ dleasadh chonadal anns a’ phaipear—tha beag fhortan aca ’ga chur ann—is cha thuig mi carson nach deach na sgìrean mu leabhar chomharradh airson an eilein air fad. Dh’ fhaodadh na conastabuil comharraidhean am baile fhéin a thional is dheidheadh an sin an leabhar a dheasachadh is a chlò-bhualadh agus leth-bhreac a chur do gach baile. Bu mhath a b’ fhiach e an saothair an àite a bhith an urra, mar an diugh, ri leithid Iain Moireidh a Coll (Am Brùnach) aig a bheil cuimhne gun chrìoch air comharraidhean an eilein. Tha iad ag ràdh nach cuala e comharradh a riamh a leig e air dhì-chuimhne agus is iomadh nàbuidh a fhuair caora chonadail ri linn a gheuraid. Chunnaic mi cuideachd am bliadhna aig fear no dithis am faing a’ bhearraidh pìos fleòdair le seòladh an tighe air a leigeil an cluais na caorach. Chan fhaca mi àicheadh.

Feuch a nis dé nì thu de’n chomharradh so:—

[Dealbh]

Am meurlan àrd deas, dà bheum fòidhpe is toll; bàrr na cluaise taisgeil, slisinn os a cionn is beum ’na bhun agus gearradh fala fòidhpe.


[TD 83]

An Diol-Déirce
Le DONNCHADH MACDHUNLEIBHE.

Tha sinn anabarrach toilichte a bhith cluinntinn bho charaid na Gàidhlig ann an Africa a’ chinn a Deas. Buaidh agus piseach dha thall an sin.—Na Fir-deasachaidh.

BHA e a’ tighinn a nuas an t-sràid, bodachan peallach, beàrnach, draoin leth-ghàire air a ghnùis, poca anns an robh gràinean de rud-eigin air a dhroll, bata a bha a’ cuideachadh a cheuman ’n a dhòrn, agus e sgeadaichte an deise aodaich anns nach robh aon bhall a bhuineadh do bhall eile. Bhuineadh an còta uair-eigin do dhuine somalta agus bha e mu ghuailnibh a’ bhodaich mar phoca falamh, agus bha na h-earbaill a’ beadradh ri a luirgnibh, agus bha trì filleadh air na muilicheanan mu a dhòrnaibh. Bha trì peiteagan air, gun aon dhiubh an aon mheud, an t-aon bu lugha fodha, agus an t-aon bu shaidhbhre am meud an uachdar, agus gun ach aon phutan an urra orra. Bha dà léine air, agus chan abrainn có an t-aon dhiubh bu shalaiche, agus bhuineadh a bhrògan cuagach, caithte uair-eigin do cheatharnach. Bha barriall anns an dara bròig, ach bha a’ bhròg eile leth-cheangailte le sreing. Bha e a’ gluasad le ceum mall, turramanach, a shùil mun cuairt air, agus e a’ gabhail beachd air gach nì no neach ’na shealladh. Bha a’ chlann bheag a’ tarruing as, agus bha e a’ tionndadh orra an dràsd’ ’s a rithis, is ’gan gròcadh, ach is math a bha fhios aca-san gun robh luaths nan cas aca air is nach beireadh e orra ged a dh’fheuchadh e. Bodachan a réir coltais gun lochd mór sam bith, agus air cho beag feuma.

Ach cha robh a’ bharail sin buileach ceart. Cha robh e a’ faighinn a lòin làitheil ach air an déirce, ach ’ga chosnadh sin cha robh e a’ cur dragh air fear no bean. Bu ro-mhath a bha fios aige nach leigeadh e leas iarraidh a chuid, gheibheadh e sin gun sireadh, gun iarraidh, agus le làn toil-cridhe nam mnathan do am b’aithne e, agus le am beannachd cuideach; agus cha b’ann buileach an asgaidh, oir ged nach robh airgead no earras aige, bha e a’ dìol na gheibheadh e le naidheachdan mu gach neach a b’aithne do na mnathan anns gach sgìreachd mun cuairt. B’esan ann an dòigh, agus an deagh dhòigh, paipear-naidheachd na dùthcha. Neo-ionnan is na paipearan-naidheachd, gheibheadh tu an fhìrinn ghlan, agus gun nì ach an fhìrinn air a liubhairt an dòigh thuigseach, bheachdail, fìor dhealbh na bha aige r’a innseadh. Ach cha robh gàire no leth-ghàire ri fhaicinn air aogais nan tachradh fear-taisdeil no fear-turuis as a’ bhaile-mhór air, ach bhiodh e siabadh seachad air a’ leithid sin de neach dìreach mar a chithear beathach leòinte a’ sniadadh seachad agus a’ cumail anns an dubhair, ma tha a’ leithid ann.

Bha rud-eigin ann a bha a’ gabhail fuath ri luchd nam bailtean-móra, bha e air dhòigh-eigin follaiseach dha nach bu daoine daonna iad-san a bha a’ cosnadh an lòin-làitheil air faobhar na sginne, mar gum b’eadh, agus gun robh iad an-tròcaireach agus cruaidh-chridheach ris an anfhann agus ris an truaghan, agus nach fhaigheadh esan agus a leithid uapa ach tàir agus mì-thlachd.


[TD 84]

Am measg muinntir na dùthcha bha e a’ gabhail inbhe iriseal fhéin cho nàdurra ri leanabh. Bha e mothachail gun robh gainne air, ach bha e fòs, fiù mar an leanabh, mothachail gum b’e dleasdanas an fhir làidir a bhith ’n a sgiath do’n anfhann is do an bhreòite. Agus bha an creideamh ceudna coitcheann feadh na dùthcha uile, ged, theagamh, nach do mhothaich iad fhéin riamh an grinneas Crìosdaidh so a bha nàdurra dhaibh. Cha robh cion spionnaidh air, agus cha robh e idir buileach gun fheum no gun sgoinn.

Cha b’fheàrr e na an leanabh air obair mhaireannach sam bith. Bha inntinn cho neò-shuidhichte agus cho luaineach ri inntinn leinibh agus cha robh obair latha ’na chomas. Chan e gun robh e leisg. Cha robh dad de’n leisg ann. Bha e dèanadach gu leòir ’na dhòigh luaineach bhreòite fhéin. Ach nan tachradh e gun rachadh bó no each an dìg, no an leithid sin de dhriodairt, cha robh na bu sgairteile na e san sgìreachd. Chladhaicheadh e sìos fo’n bheathach a bha san fhéithe gus am biodh e fhéin a sìos gu a ghuailnibh, agus gheibheadh e fo’n bheathach agus thogadh e le sìor neart e as an làthaich. Bha sgil mhath aige air eich, agus bha e gleusda an ám bhith briseadh nan each òga. Cha robh math sam bith ann mu chaoraich, agus cha robh móran smachd aige air coin; ach cha robh duine riamh a thug barr air am measg chrodh-dubh. Is iomadh uair a chunnaic mise e air a chidhe nuair a bhitear a’ cur treud dhamh air bòrd bàta-na-smùide, air an ceum gu margadh, agus na creutairean bochd, nach robh roimhe riamh ach air a’ mhonadh, ’nan dearg bhreislich no tur air a’ chuthach; agus b’ e Gilleasbuig MacPhàil, an diol-déirce, an treòraiche a b’éifeachdaiche agus an làmh a bu ghramaile a bha air a’ chidhe, co-dhiùbh a bu dhròbhairean no gillean thuathanach iad.

Gheibheadh e a ghàirdean air cùl an iosgaidean agus sguabadh e air a’ “ghangway” iad mar gum b’uain iad. Ma bha beathach air an fhìor chuthach ghlacadh e air adhaircibh e agus chuireadh a thairis e is chumadh e air a dhroll e gus an strìochdadh e. Bha e fìor fhoghainteach an laimhseachadh cruidh, bha e gun sgàth, gun eagal, agus beathaichean nach gabhadh smachdachadh o dhuine eile, ghéilleadh iad dhà-san gu calla, sìobhalta. Agus bha deagh sgil aige air an-shocair agus air leigheas cruidh. Bha e mar gun robh dàimh eadar e-fhéin agus crodh, agus mar gum buineadh a inntinn do linn an eachdraidh a’ chinne-daonna a tha fada air chùl.

Beagan roimh chrìch a shaoghail chaidh tigh-nam-bochd a stéidheachadh agus a thogail, agus sguabadh Gilleasbuig bochd, le feadhainn eile de ionnan gnè, do an tigh sin a bu mhiosa leotha-san na am prìosan dubh. Ach cha d’aidich mi riamh, is chan aidich, gum bu ghnìomh daonna a rinneadh nuair a sguabadh na seann dìol-déircean neolochdmhoro shaorsa an toile gu daorsa thigh-nam-bochd anns an dòigh agus anns an aimsir anns an deachaidh sin a dhèanamh. Chaidh rud-eigin nàdurra a sguabadh air falbh, agus ar leam-sa gum bheil a nis an aon ghnè dìthe air an dùthaich is a bhiodh oirre nan cuireadh as do eòin an doire no dìtheanan na machrach, dìth rud-eigin daonna a bhuineadh do ar dùthaich is do ar muinntir; agus dìth nach gabh leasachadh. Chan eil mi an aramach an aghaidh nan làithean ùra, nam beachdan ùra, no nan dòighean ùra. Ach . . . .


[TD 85]

An Sgeilp Leabhraichean

<eng>Tutor for the Highland Bagpipe
(College of Piping, 27 Otago Street, Glasgow, W.2.) (7/6.)<gai>

Mu dheireadh thall, tha leabhar air tighinn am follais a tha a’ toirt cothrom do dhuine sam bith aig am bheil an ùidh, pìobaireachd ionnsachadh! Chunnaic sinn leabhar no dhà a’ deanamh na h-oidhirp roimhe, mar a bha Leabhar Teagasg Logan—ach bha iad cho duilich dhiùbh fhéin agus nach robh iad gu math sam bith do’n fhear a bha a’ strì ris an fheadan ionnsachadh leis fhéin.

Tha <eng>“Tutor for the Highland Bagpipe”<gai> air a chur a mach le Colaisde na Pìobaireachd ann an Glaschu, agus air a chur ri chéile le Seumas MacNeill agus le Tómas Pearston. Tha e air a sgrìobhadh gus gur urrainn do dhuine a leantainn gun chuideachadh, mur a bheil cuideachadh ri làimh.

Thàtar a’ tòiseachadh air fìor thoiseach gnothaich, le dealbh de’n fheadan—a’ sealltainn nam meòirean ’nan àitean ceart. Tha an uair sin dealbh an deidh deilbh a’ nochdadh ciamar a tha na meòirean air an cur air tuill an fheadain airson gach aon phong fhéin. Ach chan e sin uile e! Tha teagasg air a thoirt mu gach tionndadh agus frith-phong air an t-sionnsair agus chan eil dad air fhàgail gus am bheil e coimhlionta. Tha an leabhar a’ toirt an neach a théid an greim ris chun na h-ìre far an cluich e puirt mar a tha <eng>“Atholl Highlanders”<gai> agus <eng>“Blue Bonnets.”<gai>

[Dealbh]
Tha an leabhar làn de dhealbhan mar so. Tha i so a’ sealltainn “A” àrd air an fheadan.


[TD 86]

[Dealbh]
“. . . . agus so ‘A’ iosal.”

Chan urrainn dhuinn cus molaidh a dheanamh air an leabhar so, agus tha fios agus cìnnt againn gun deanar gàirdeachas ris air feadh na Gaidhealtachd. Tha sinn toilichte gum bheil Pairt (1) air an taobh a muigh aige, agus tha sinn an dòchas gum bheil sin a’ ciallachadh gum bheil tuilleadh ri tighinn.

Aon fhacal anns an dealachadh! Tha an leabhar so freagarrach do’n a h-uile h-aois. Dé mu dhéidhinn Feachdan Chomuinn na h-Oigridh. Nach saoileamaid gur e so rud a bu chòir a bhith saor dhaibh as an airgead a chruinnicheadh mar chuimhneachan air an fheadhainn a thuit sa’ chogadh. Bu chòir sgrìobhadh gu Oifis a’ Chomuinn co-dhiùbh.

Ach, duine sam bith eile a tha an geall oidhirp a dheanamh air a’ phìob, bu chòir dha cur a dh’ iarraidh an leabhair so gun dàil gu “Colaisde na Pìobaireachd, <eng>Kevlin House<gai>, Glaschu.”


Turus a’ Chrìosduidh, le Iain Buinian.
Clò-bhuailte le Comunn nan Trachdannan Diadhaidh, Lunnain. (5/-.)

Tha sinn fìor thoilichte, clò-bhualadh eile fhaicinn de “Thurus a’ Chrìosdaidh” ann an leabhar beag snasail nach eil ach crùn. Tha e a’ cur iongnaidh oirnn ciamar a chaidh a’ chosgais a chumail cho ìosal, oir is ann againn a tha fios dé na tha clo-bhualadh a’ cosg an diugh.

Chaidh a’ cheud eadar-theangachadh de leabhar Iain Bhuiniain a dheanamh ann an 1812 agus an ath fhear ann an 1929 leis an Oll. Urr. Calum MacGhillinnein a chuir a mach am faclair ainmeil Gàidhlige. ’Se eadar-theangachadh MhicGhillinnein a tha againn an so a rithist agus is math as fhiach e a chur an clò as ùr. Tha a’ Ghàidhlig beothail tapaidh ann an so, agus tha gach nì mu’n leabhar cho grinn ’s a ghabhas e. Tha an sgrìobhadh mór soilleir—rud a tha a’ sìor fhàs ainneamh san latha sam bheil sinn beò—agus tha dealbhannan grinn air fheadh.


[TD 87]

Bha là ann, anns nach robh sgeilpe leabhraichean air a’ Ghaidhealtachd gun “Turus a’ Chrìosduidh” ri taobh a’ Bhìobuill fhéin. Tha sinn an dòchas gun till an cleachdadh agus gun toirear an ceart urram do’n chlò-bhualadh so.


<eng>An Introduction to Welsh Poetry,<gai> Le Gwyn Williams.
Clò-bhuailte le Faber & Faber, Lunnainn. (25/-).

An déidh do cho-chruinneachadh nan Ceilteach a bhith againn an Albainn air a’ bhliadhna so, bithidh grunnan math dhe ar daoine fhéin ag gabhail an tuilleadh ùidh ann an eachdraidh, ann an litreachas agus ann an caithe-beatha nan Ceilteach anns na dùthchannan eile. Agus gun teagamh sam bith tha móran ann a dh’ fhaodas sinn ionnsachadh uapa, ged a bhios rud an sud ’s an so a b’fheàrr dhuinn a sheachnadh. Agus gu dearbha fhéin dh’ fhaodadh na Cuimrich leasan a thoirt dhuinn ann an dòigh no dhà. Tha iad cho eudmhor a thaobh an cànain fhéin, agus (nì nas fheàrr) cho dèanadach, agus gur cùis-iongnaidh e gu bheil àireamh a luchd-labhairt a’ dol an lughad sa’ Chuimrigh. Tha de leabhraichean ’gan cur an clò ann an Cuimris na bu chòir nàir a chur air ceatharnaich na Gàidhlig; tha Cuimris air a teagasg fad is farsuing anns na sgoiltean; tha paipearan-naidheachd a’ deanamh am biadh dhith; tha a’ chànain ’ga labhairt gun sgàig, gun rudha gruaidhe aig gach ìosal is uasal, an colaisde, am bùth, am mèinn, agus an eaglais.

Tha iad ann a tha cho eudmhor agus gun tog iad casaid a chionn ’s gu bheil an leabhar a tha fo ar comhair air a sgrìobhadh am Beurla. Ach tha iad sin tuilleadh is colgarra. Ma tha leabhraichean Cuimris air litreachas na Cuimrigh a dhìth orra chan eil fada aca ri dhol, is faodaidh iad a bhith uasal a Tómas Parry, a sgrìobh <eng>Hanes Llenyddiaeth Gymraeg hyd<gai> 1900 o chionn deich bliadhna, no W. J. Gruffydd, no Saunders Lewis, no grunn de laoich eile. Ach ’se th’ againn an so criomag airson an luchd-Beurla, no co-dhiùbh dhaibh-san a leughas a’ Bheurla, is tha iad pailt is tha iad aineolach air litreachas na Cuimrigh.

Ach cha leugh duine an leabhar so gun sealladh farsuing fhaotainn thar raointean na bàrdachd ann an Cuimris. Tha na raointean sin farsuing gun teagamh—tha bàrdachd Chuimris air mhaireann a thatar ag ràdh a rinneadh san t-siathamh linn, ged nach buin an làmh-sgrìobhainn do’n linn sin; agus tha deagh bhàrdachd ’ga sgrìobhadh sa’ Chuimrigh aig an là an diugh. Agus beagan is lethach slighe eadar an dà chrìch sin gheibh sinn a’ bhàrdachd aig Dafydd ap Gwilym—bàrd cho iomraiteach agus cho làn de spiorad is de ealan na bàrdachd ’s a bha aig na Ceiltich riamh. (Chuir Tómas Parry an clò an uiridh leabhar tomadach le cunntas air a bheatha—na tha air sgeul—agus air a bhàrdachd, leis a’ bhàrdachd fhéin, agus le iomadh mìneachadh air nithean doilleir).

Chan eil an leabhar aig Gwyn Williams a’ ruighinn ach a’ bhliadhna 1600, ach tha móran de bhàrdachd air sgeul roimh ’n ám sin. Tha moit air na Cuimrich, is faodaidh iad sin, airson na thà air sgeul dhith ann an leabhraichean làmh-sgrìobhte mar a tha Leabhar Dubh Char-


[TD 88]

[Sanasan]


[TD 89]

marthen, Leabhar Aneirin, Leabhar Taliesin, agus Leabhar Dearg Hergest, gun ainmeachadh ach leabhraichean a sgrìobhadh roimh’n bhliadhna 1400. Tha iomadach seòrsa bàrdachd air a ghabhail a stigh anns na leabhraichean sin—bàrdachd catha agus cumhaidh, mar a th’ aig Aneirin; fàidheadaireachd a thathas a’ cur air Taliesin anns na làmh-sgrìobhainnean; òrain tàlaidh, òrain molaidh is òrain gaoil—gu h-àraidh nuair a ruigeas sinn Dafydd ap Gwilym—òrain mu mhaise is mu ioma-dhealbhachd Nàduir; òrain dhiadhaidh is òrain dùthcha; agus aoir. Tha gach seòrsa ann—is iongantach cho beartach is a tha a’ bhàrdachd so.

Tha Gwyn Williams a’ togail iomadach cuspair a bheir smuaineachadh air fear na Gàidhlig, agus b’ fheàirrde duine sam bith a bhiodh a’ rannsachadh ann an litreachas na Gàidhlig an sealladh so fhaicinn, mar gum b’ ann bho’n taobh eile de’n bhalla. Leabhar smaointeachail agus feumail, air a dheagh sgrìobhadh.

Tha móran de bhàrdachd anns an leabhar—an dà chuid an Cuimris agus air a h-eadar-theangachadh gu Beurla. Chaidh pàirt dhith so a chlò-bhualadh mar tha anns an leabhar <eng>The Rent that’s due to Love<gai>, a chuireadh an clò leis an ùghdair chianda. Tha cunntas air leth feumail air a toirt seachad cuideachd air rannaigheachd Chuimreach—nì a chumadh cagnadh ris na bàird againn fhéin fad iomadach là!


<eng>Y Geiriadur Newydd,<gai> Deasaichte le H. Meurig Evans agus W. O. Thomas. Clò-bhuailte le <eng>Llyfrau’r Dryw, Llandebie.<gai> (21/-).

Bithidh am faclair Cuimreach so glé fheumail do dhuine sam bith a tha tòiseachadh air Cuimris ionnsachadh. Tha e air ùr chur an clò, agus bha feum air a leithid, oir tha faclairean Cuimreach cho gann ri crùisgeanan an diugh, agus chan eil iad ach mìos no dhà ma sgaoil nuair a tha iad gu léir air an ceannach.

Chuir e smuaineachadh orm nuair a leugh mi anns an Roimhradh nach robh an leabhar so air a bhith againn mura b’ e gun do thairg Comhairle an Eisteddfod sa’ bhliadhna 1951 duais air son faclair sgoile, agus ’se tha so, air a leasachadh is air a mheudachadh.

Tha móran eòlais air a chur cruinn ann—faclair Cuimris-Beurla agus <eng>English-Welsh<gai>, beagan gràmair; ainmean dhaoine is àitean; ainmean ainmhidhean, eun, iasg, lusan, mheasan; seanfhacail agus sopaichean a seidean eile. Ach nach e na Cuimrich tha trom air cànainean eile—eadhon Laideann fhéin, ged a tha i cho marbh ’s nach cuir i cus dragh orra: so rud a leugh mi san leabhar so.

<eng>Anno Domini, oed Crist (O.C.).<gai>
