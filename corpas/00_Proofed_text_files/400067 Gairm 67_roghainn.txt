[TD 216]

SGEULACHD NA LAIRE BIGE

Air a h-innse le Dòmhnall MacNéill (nach maireann) á Barraidh, agus air a sgrìobhadh le M. Bruce Watson, á Obar-Dheadhain, o chionn cóig bliadhna fichead

Bha sean tuathanach ann agus bha mac aige air an robh gaol mór aige. Nuair a bha am mac aige ochd bliadhna deug a dh’aois, thuirt am balach òg aon là ri ’athair nach robh an obair a’ pàigheadh cho math. “Tha mise a’ falbh a shiubhal an t-saoghail feuch an dèan mi m’fhortan” ors am balach. Well, bha an athair a’ bristeadh a chridhe agus thuirt e ris a’ bhalach “Chan eil sìon agam a bheir mi dhuit ach mo bheannachd agus a’ làir bheag a th’anns a stàbull.”

Sa’ mhaduinn chaidh an tuathànach ’s a mhac sìos chun a’ stàbull agus thug an tuathanach a mach a’ làir bheag agus thug e a bheannachd do’n ghille ’s do’n làir bhig agus thill e a steach.

Bha am balach falbh air muin na làire bige fad an làtha gus an do laigh a’ ghrian. Dh’fhàs an oidhche dorcha ’s am balach gun fhios aige càite an robh e. Mu mheadhon-oidhche, chunnaic e solust air meadhon a’ rathaid agus mar bu ghiorra bha e dol gu solust ’s ann bu shoilleire bha e fàs. Nuair a ràinig iad a’ solust, leum an gille bho muin na làire bige agus chunnaic e gur e ròinneag òir a bh’ann. Thog e suas i ’s chuir e ’na phòcaid i.

Ghabh iad air aghaidh agus an ath-oidhche an déidh sin, chunnaic iad solust eile. Rinn iad dìreach air an t-solust, agus nuair a ràinig iad e, b’e bh’ann taigh tuathanaich. Chaidh am balach chun an taigh agus bhuail e aig an dorus. Dh’fhosgail an tuathanach fhéin an dorus agus dh’fhoighnich e dha gu dé bha e ag iarraidh. Fhreagair am balach gur e obair a bha e ag iarraidh. Thuirt an tuathanach ris gun toireadh e obair gu leòir dha agus thug e cead do’n bhalach a’ làir bheag a thoirt a stigh gu ’n stàbull còmhla ri na h-eich aige fhéin. Thuirt e cuideachd gum bitheadh aig am balach ri dhol sìos chun a’ stàbull gach feasgar am bial na h-oidhche agus na h-eich a chur air dòigh.

A h-uile oidhche, thug an tuathànach sgillinn do’n ghille airson coinneal a cheannach gus am bitheadh solust aige anns a’ stàbull. A

[TD 217]

a h-uile oidhche, chùm am balach an sgillinn ’chionn nach robh feum aige air nì sam bith ach an ròinneag a thug e ás a phòcaid ’s chuir e air an an treasd i. Thug an ròinneag dha barrachd soluist na trì coinnlean.

Aon oidhche, bha am balach trang leis an obair a bha aige ri dèanamh ’s cha chuala e an tuathànach a’ tighinn a stigh gus an robh e ri thaobh. “Càit’ an d’fhuair thu a’ solust sin?” thuirt an tuathanach, “Tha mise toirt dhuit airgiod a h-uile oidhche agus tha mi a nis a’ faicinn gu bheil solust agad fada nas fheàrr na trì coinnlean,” agus thog an tuathanach ’na làimh an ròinneag òir a bha toirt an soluist, agus thuirt e ris a’ bhalach, “Tha mise gad chur fo gheasaibh ’s fo chrosadh nan naoi mnà-sìdhe suilbhirean (?) a chuir air seachran an laogh beag aonaghin ’na mhàthair, mur toir thu thugamsa air làimh deas a nighinn a chaill an ròinneag so.”

Bha am balach fo mhór chùram ’s cha robh fios aige gu dé a dhèanadh e agus nuair chaidh an tuathanach ’na chadal, chaidh am balach sìos chun a’ stàbuill. Thionndaidh a’ làir bheag ’s thuirt i ris,“Gu dé tha cur cùram ort?” Dh’innis e dhi mar a bha cùisean. Thuirt i ris, “Leum air mo mhuin.” Rinn e sin, ’s chaidh iad mar a’ ghaoth. Air a’ rathad, thuirt a’ làir bheag ris, “Nuair a stadas mi aig caisteal a’ rìgh, leum bho mo mhuin ’s falaich sìos fo’n rathad mu choinneamh a’ gheata. Bithidh an geata fosgailte an nochd agus théid mise steach gu caisteal a’ rìgh agus nuair a thig a’ mhoch-mhaduinn, thig a’ rìgh a mach agus chì e a’ phònaidh àluinn ag itheadh mu chuairt a’ chaisteil. Eighidh e air a’ bhana-phrionnsa a thighinn a mach a choimhead a’ phònaidh. Nuair a chì a’ bhana-phrionnsa mise, canaidh i gum bu toigh leatha marcachd air mo mhuin. Bithidh mi cho modhail ri uan agus nuair a théid a’ bhana-phrionnsa air mo mhuin bithidh dithis gam chumail ach bithidh mi fhéin cho modhail ’s gun can i ri na daoine gun dèan i fhéin an gnothach, agus an uair sin, leigidh iad ás mi. Nuair a chì thu sin, thoir leum o chùl a’ rathaid agus buailidh tu air mo mhuin air cùlaibh na bana-phrionnsa.”

Rinn balach dìreach mar a thuirt a’ làir bheag ris, ’s chum e a shùil air na bha ’tachairt, ’s nuair a chunnaic e a’ làir bheag a’ tighinn a mach bho’n gheata le nighinn a’ rìgh, thug e dearg leum bho thaobh a’ rathaid agus bhuail e air a cùlaibh air muin na làire bige. Dh’fhalbh iad mar a’ ghaoth gus an d’ràinig iad taigh an tuathanaich.

Nuair a chunnaic an tuathanach a’ bhana-phrionnsa thuit e ann an gaol mór rithe, ach thuirt i ris gun fheumadh an duine a phòsadh ise brògan-dannsa a sean sheanmhar a thoirt thuice as a rùm cadail sa’ chaisteal. Chuir sin an tuathanach ’na stàid.

An oidhche sin, chaidh am balach sìos chun a’ stàbuill a rithist fo chùram. “Gu dé a tha cur dragh ort a nis?” ors’ a’ làir bheag agus

[TD 218]

dh’innis am balach dhi na thuirt nighean a’ rìgh ris an tuathanach. “Leum air mo mhuin,” ors’ a’ làir bheag, ’s mar a bha iad a’ dol gu caisteal a’ rìgh, thuirt i ris a’ bhalach, “Théid thusa air falach san aon àite san robh thu roimhe agus théid mise steach gu caisteal a’ rìgh, ’s tionndaidhidh mi ’nam chalman agus théid mi ’nam iteach suas gu similear an rùim far an robh nighean a’ rìgh a’ cadal. Théid mi sìos troimh an t-simileir ’s bheir mi a nuas ’nam ghob brògan-dannsa na sean sheanmhar. Tionndaidhidh mi air ais ’nam làir ’s nuair a chì thu mi ’tighinn a mach, thoir dearg leum air mo mhuin.”

Thachair sin mar a thuirt i ’s ghabh iad mar a’ ghaoth gus an d’ràinig iad taigh an tuathanaich. Thug esan na brògan-dannsa do nighinn an rìgh ach thuirt i an uair sin ris fhéin ’s ris an tuathanaich, “Am fear a phòsadh mise, feumaidh e toirt thugamsa an caisteal a thug mo sheanmhair dhomh, agus a chur air a’ chnoc a tha muigh an sud san aon staid.” Chuir so an tuathanach fo chùram mór ’s thuirt e ris a’ bhalach, “Bhon rinn thu cho math, gu dé a tha thu dol a dhèanamh a nis?”

Nuair a bha càch fo thàmh, chaidh am balach sìos chun a’ stàbuill agus thuirt a’ làir bheag ris, “Gu dé a tha cur cùraim ort a nis?” Dh’innis e dhi gu dé thuirt nighean a’ rìgh. “Leum air mo mhuin,” ors’ a’ làir bheag agus air a’ rathad thuirt i ris a’ bhalach. “Nuair a ruigeas sinn caisteal a’ rìgh, théid thusa air falach san aon àite ’s théid mise ’nam chalman, ’s théid mi stigh gu siteag a’ rìgh gus am faigh mi slige uigh. Nuair a gheibh mi an t-slige, bheir mi leam ’nam ghob i, ’s théid mi suas chun a’ chaisteil ’s cuiridh mi mo ghob fo’n chaisteal ’s togaidh mi e, ’s cuiridh mi ’san t-slige e. Thig mi mach air m’ iteach ’s nuair a chì thu mi ’nam làir a rithist, thoir dearg leum air mo mhuin.”

Rinn i mar a thuirt i ’s dh’fhalbh iad mar a’ ghaoth gus an d’ràinig iad taigh an tuathanaich agus dìreach mar a thuirt a’ làir bheag, bha an caisteal air a chur air bonn air a’ chnoc san aon staid ’s bha e roimhe. Nuair a chunnaic a’ bhana-phrionnsa an caisteal, thuirt i. “Am fear a leumadh anns a’ bhoiler luaidhe goil agus a thigeadh a mach gun bheum gun dearg, is e sin an duine a phòsadh mise.”

Chaidh am balach sìos chun a’ stàbuill a rithist fo mhór chùram agus dh’fhoighnich a’ làir bheag dha dé a bha cèarr air a nis. Fhreagair e, ’s dh’innis e dhi mar a thuirt nighean a’ rìgh. “Gheibh thu botul fo bhun m’earball, suath thairis ort fhéin air fad e ’s cha bhi cùram ort.” ors’ a’ làir bheag. Rinn am balach dìreach mar a dh’innis i dha ’s chaidh e air ais gu taigh an tuathanaich.

Bha nise am <eng>boiler<gai> luaidhe deiseil ’s bha nighean a’ rìgh a’ coimhead. Leum an tuathanach do’n bhoiler an toiseach agus leagh e. Leum am balach ann ’na dhéidh agus thàinig e a mach gun bheum gun dearg.

[TD 219]

Nuair a chunnaic e, an uair sin, gun do bhuannaich e nighean a’ rìgh, chaidh e sìos chun a stàbuill a rithist ’s thug e taing do’n làir bhig airson na rinn i air a shon. “Tha aon rud,” ors’ a’ làir bheag, “a dh’iarrainn ort mun téid thu chadal le nighinn a’ rìgh an nochd; thig a nuas gam choimhead a rithist.” Gheall am balach gun dèanadh e sin ach bha a’ bhanais cho urramach ’s arralach ’s gun do dhìochuimhnich e air a’ làir bhig. Nuair a fhuair e gu leabaidh le nighinn a’ rìgh, ’sann an uair sin a chuimhnich e oirre ’s air a h-uile rud a rinn i dha. Leum e mach ás a’ leabaidh ’s chaidh e sìos chun a’ stàbuill ’s bha a’ làir bheag ’na sìneadh air an ùrlar ’s i dlùth air bàs. Shil e deòirean os a cionn agus thog i a ceann ’s thuirt i ris. “Bha mi cinnteach gun dìochuimhnicheadh tu mi air oidhche do bhainnse. Ma tha thu airson taing a thoirt dhomh airson na rinn mi air do sgàth, beir air m’earball agus dragh air ais ’s air aghaidh mi.” Thug am balach earball na làire bige air a ghualainn leis nuair a dragh e i, leum i ’na caileig àluinn air a bheulaibh ’s thuirt i ris, “’S mise nighean an rìgh eile as ainmeile na’n té a phòs thu. Co-dhiù, a nis, mas fheàrr leat mise, an déidh na rinn mi air do shon, na’n té a phòs thu, cuir do dhà làimh mu m’amhaich.” Rinn am balach mar a thuirt i ’s e ag ràdh, “’S fheàrr leam thusa ceud mìle uair.” Dh’fhalbh iad le chéile ’s bha iad toilichte fad am beatha.

[Sanas]

[TD 225]

“IS E CRIOCH ARAIDH AN DUINE . . . ”
le OIGHRIG NICCORCADAL

RINN am ministeir searmon sòlaimte oidhche na Sàbaid air bàs obann agus air sìorruidheachd. Cha robh aon duine anns an eaglais nach robh an-fhoiseil ga éisdeachd, agus bha móran diumbach ás a chuid bruidhne chionn ’s nach robh am bàs gann ach air tadhal air a’ bhaile.

“Tha e cho math nach robh bean a’ Chaimbeulaich an sud an nochd,” bha iad ag ràdh. “An truaghan bochd, cha b’fheàirrd i e, agus dragh gu leór mu’ claigeann mu thràth. . . . Nach ann rithe a thachair an saoghal cruaidh—ach có air thalamh a chreideadh gun deanadh e fhéin a leithid sud? Maighistir sgoile mar a bha e, duine glic, feumail, dol a ghabhail a bheatha fhéin. . . . Ach is eudar gun robh rud air choireigin ceàrr, ged tha,—tha iad ag ràdh gun robh e tromachadh air an deoch bho chionn greis air ais—agus chuir duine na dithis uimhleachd air, air an t-seachdain so chaidh—chuir gu dearbh. . . . Tha fios gun e an ceann a chaidh ceàrr—bha thuilleadh ’s a chòir foghluim aige co-dhiù—ach tha iad ag ràdh cuideachd gun deach bràthair a shin-seanair ás a rian ’s gun ann ach duin ’òg. ’S dòcha gun robh laige sin anns an teaghlach. . . . ”

“Nach b’iongantach gun do dh’fhalbh Alasdair Ruadh a-null chun an tiodhlaigidh, agus gun fada on thill e dhachaidh o’n mhuir? Cha chualas guth riamh air móran comainn a bhith eatorra—ach ’s cinnteach gun ann chionn ’s gun deach iad troimh’n ionnsachadh còmhla. Ach tha e neònach gun sealladh an duine ceannraigeach ud modh do’n bhàs fhéin. . . .” “O tha e gu math searbh dha chuideachd co-dhiù, eadar nàire is a h-uile rud, tha fios gu bheil iad glé dhuilich gha thòrradh. . . . Ach tha e cho math nach eil clann, neo bhiodh an gnothach truagh buileach. . . . ”

“Sin sibh, a chlannaibh an Diabhuil,” ars Alasdair Ruadh ris fhéin a’ tilleadh air ais air a’ bhàta dh’an eilean. “O, chuideachd mo ghaoil, neo-ar-thaing nach tug sibh urram dha fhad’s a bha e

[TD 226]

còmhla ruibh. ’S gann nach tugadh sibh dhibh na bonaidean ris a’ ghealtaire mhór, ach a nis tha sibh a’ toirt fuath dha gun fhiosta dhuibh péin—dìreach airson gun do sheall e beagan misneach airson a’ chiad uair riamh ’na bheatha. Ach chan eil sibh a’ tuigsinn gun do chuir sibh gu bàs e, cheart cho cinnteach is a chuir mise is Màiri Ghrannd.

’S i bha snog Màiri—agus bha i laghach cuideachd. Rinn e suarach oirre nach do phòs e i, agus fios aige mar a bha i. Ach cha leigeadh an t-eagal leis—bruidheann dhaoine, agus athair ’na eildeir anns an eaglais. Nach damainde bhith peacachadh air sgàth na h-eaglais . . . . Ge bith ciamar a chaidh dhi an déidh falbh ás an Oilthigh—nach iomadh bliadhna bho’n uairsin! Is eudar gum fac e mu ’bàs anns a’ phàipeir, agus chuir e dragh air. Sin a thug air tighinn air chéilidh ormsa air an t-seachdain so a chaidh. Bha dùil agad ri beagan comhurtachd, nach robh? Ach ’se fhuair thu ach droch bheul. ’S dòcha gun robh mi car cruaidh ort, ach bha ’n deoch oirnn le chéile—agus choisinn thu co-dhiù na thilg mi ort.

Thug thu fhéin mo dhìol dhòmhsa airson beagan fhiachan a bh’agad orm air Ghalltachd—cha robh annamsa ach drungair gun òigh. Thusa, ’s gun thu ach air cùl a chur ris an té bha giùlan do phàisde—nach beag an t-ioghnadh ged nach biodh duine teaghlaich agad nuair a phòs thu. Ach chaidh dhutsa gu math, agus chaidh mise a dholaidh le gòraiche. Shiubhail mise an saoghal ged tha, agus chunnaic is chuala mi barrachd ann an seachdain is a thachair riut fad do bheatha. Rinn thus’ air na h-eileanan cho luath ’s a b’urrainn dhut—’s math a bha fios agad càit am faigheadh tu an t-urram nach do choisinn thu.

Sin agaibh am maighistir sgoile—duin’ ionnsaichte agus fìor dhuin’ uasal ’na dhòigh. Tha fios gun robh do chridhe an toiseach tòiseachaidh air at le càirdeas is gaol do d’ nàbuidh, ach cha do mhair sin fada. Bha iad ga thràghadh mar a bha gach latha dol seachad le suarachas is còmhstrith ’s le naidheachdan beaga robach—gus mu dheireadh thall, dh’fhàg iad agad slige-chreachainn lom, falamh. Bha soillse cogais agad nuair a b’aithne dhòmhs’ thu, ach chaidh sin a smàladh mar a chaidh an còrr. Rinn thu pòsadh math, ’s rinn thu cinnteach gum faicte anns an t-searmon thu a h-uile Sàbaid. Bha thu fhéin is a’ ministeir glé mhór aig a chéile, agus cha robh guth air àicheadh tuilleadh. Bha thu fada stigh air an dotair is air a’ bhàillidh—’s chan fhacas riamh taobh a-steach tigh-seinnse thu—thusa a dh’òladh na gheibheadh tu anns an uaigneas. Ach thugadh dhutsa cliù duin’ uasal, agus cha ghabhar air Alasdair Ruadh ach mac stròdhail is misgeir.”

Bha ’m bàta nis a’ tarraing dlùth ris a’ chidhe, agus leis a sin

[TD 227]

fhéin rinn Alasdair Ruadh seòrsa dùsgaidh ás a smuaintean. Tharraing e a chòta na bu dlùithe ris mar gum biodh e faireachdainn fuachd, agus thainig fiamh gàire air aodann. “Tha mise nis aig an dachaidh, a-measg mo chuideachd fhéin, ach tha thusa cuidhteas iad. Saoil dé chrìoch a chuireas iad a-mach dhòmhsa?” ars esan air a shocair.

“A mhamaidh,” arsa gille beag a bha sìor-bheachdachadh air Aladair pìos air falbh, “seall an duine neònach a tha sud, agus e bruidhinn ris fhéin. Saoil an e Gàidhlig a th’aige?” Thionndaidh Alasdair, agus ged a bha an gàire follaiseach air a bhilean, bha dhà shùil marbh ’na cheann.

“’Se, ille bhig, Gàidhlig a th’agam,” ars esan, “agus a dh’aindheoin cùise, chan eil agam ach an aon Ghàidhlig isd a th’agaibhse.”

[TD 237]

<eng>GEOGRAPHY<gai> NA H-ALBANN

(10) SIORRACHD INBHIRNIS—TIR-MOR (4)

le ALASDAIR MACASGAILL

Beatha Agus Cur-Seachad

Ach tha tuilleadh is aran air iarraidh gus an duine a chumail beò sona. Tha obair, far am faighear i, gun teagamh ag ith suas a’ chuid mhór de’ n là, ach ciamar a tha an còrr ri dhol seachad ? Anns a’ bhaile mhór cha mhór gu bheil iarrtas nach faigh sàsachadh, ach chan eil e idir cho furasda rudeigin a tharraingeas inntinn a h-uile duine anns na gleanntan iomallach a chur air chois.

Troimh ’n là anns a h-uile àite tha na h-inbhich aig obair a choireigin agus tha a’ chlann anns an sgoil gus an ruig iad cóig bliadhna deug. Tha bun sgoil anns a h-uile ceàrnaidh ma tha mu dhusan cloinne idir ann, agus ann am baile Inbhirnis tha a naoi na a deich. Tha a’ chlann air an teagaisg as na bunsgoiltean sin gus an ruig iad dà bhliadhna dheug, agus an sin tha iad a’ dol gu àrd sgoil a choireigin. Bithidh an seòrsa sgoile far an téid gach balach is nighean a réir dé cho math agus a tha iad a’ dèanamh, agus dé a tha aca san amharc. Ma tha balach na nighean airson a dhol cho fada agus is urrainn dhaibh le foghlum, ma tha iad idir faisg orra is ann do aon de na sgoiltean àrda a théid iad—An Acadamaidh Rìoghail an Inbhirnis, Ard-sgoil a’ Ghearasdain, Ard-sgoil Chinn a’ Ghiùthsaich, agus Sgoil na h-Abaid ann an Cille Chuimein air a cumail leis na sagairt—agus théid iad innte air a’ chiad bhliadhna. Ach tha sgoil ann am Mallaig, an Ceann Loch Lìobhuinn agus anns A’ Mhanachainn far am faod na tha timcheall air na h-àitean sin a dhol airson a’ chiad trì bliadhna agus a sin faodaidh iad a dhol do na h-acadamaidhean a dh’ ainmicheadh. Ach mas ann air an làmhan as fheàrr a’ chlann faodaidh iad roghnachadh a dhol do Ard-sgoil Inbhirnis na do’n Ghearasdan agus Cinn-a-Ghiùthsaich far am faigh iad foghlum a chuidicheas iad gu ceàird sam bith a tha iad air a shon. Tha sgoiltean eile air an cur air leth anns gach ceàrnaidh far an cumar a’ chlann nach eil an dùil fuireach san

[TD 238]

[Sanas]


[TD 239]

sgoil as fhaide na dh’fheumas iad, agus cha bhi aig an fheadhainn sin a dhol cho fada bho an dachaidhean fhéin; tha càch a’ falbh agus a’ tighinn an càraichean gach latha ma tha an sgoil cho faisg ri sin orra, ach tha gu leòr ann nach fhaigh dhachaidh gu ceann na seachdaine.

Cha leig an fheadhainn a tha air an sgoil fhàgail a leas a bhith gun an tuilleadh foghluim, oir tha sgoil oidhche anns gach ceàrnaidh far a bheil iarraidh oirre. Mar as motha an t-àite is ann as lìonmhoire an taghadh chleasan; ma tha dusan de’n aon inntinn agus gum faighear cuideigin a theasgaisgeas na tha a dhìth orra, cha leig iad a leas a bhith ás aonais.

Tha Comuinn eile de gach seòrsa ri am faotainn far am bi daoine a’ tighinn an ceann a chéile aig a bheil na h-aon chàilean. Tha Comunn Gàidhlige Inbhirnis air aon cho ainmeil agus a tha ann, agus is mór an sgoilearachd a tha air a thasgadh suas anns na leabhraichean a chuir an Comunn so an clò. Tha feadhainn eile aig a bheil tlachd anns an achadh a-muigh, an gnè na talmhainn agus gach eòlas co-cheangailte ris an dùthaich mun cuairt, agus gheibhear comunn de’n t-seòrsa sin an Inbhirnis agus am Bàideanach. Anns sa’ Ghearasdan tha Comunn Deasbaireachd, agus ann an àitean eile tha comunn rudeigin de an aon seòrsa far am faigh duine sam bith aig a bheil miann a bhith a’ bruidhinn air beulaibh dhaoine ionnsachadh, misneachadh agus cothrom bruidhinn. Mas ann air polataics a tha ùidh aig duine, tha buidhnean ann a ghabhas riutha gu toileach, agus bithidh coinneamhan aca bho àm gu àm. Tha meur de’n Chomunn Ghàidhealach ann an Inbhirnis, sa’ Mhanachainn, Ghearasdan agus an Bail’-ùr-an-t-Sléibhe, agus tha cuirmean-ciùil mar sin gan cumail o àm gu àm. Tha còisirean de iomadh seòrsa a’ cruinneachadh an sud agus an so.

Tha an eaglais cuideachd a’ togail a h-àite troimh ’n t-siorrachd. Tha iomadach meur de’n eaglais ann, agus an àite na an àit-eigin gheibhear cuid dhiùbh. Tha Eaglais na h-Albann, agus an Eaglais Shaor math làidir, ach tha an Eaglais Chaitligeach nas làidire an siorrachd lnbhirnis na an siorrachd eile air a’ Ghàidhealtachd. Ann an Srath-ghlais, Lochabar, Mùideart, Arasaig agus Cnòideart buinidh cha mhór a h-uile duine dhi, oir cha do dh’fhàg na h-àitean sin am Pàpa aig àm an Ath-leasachaidh idir.

Tha an òigridh le an spòrs agus an cur-seachad fhéin. Anns an t-siorrachd so bho is cuimhne le duine cha b’ fhiach leis gach balach ach a bhith ag iomain, agus eadhoin fhathast eadar An Gearasdan agus Cinn a’ Ghiùthasaich cha mhór nach eil caman an làimh gach balach a’ tighinn a-steach do’n t-saoghal! Thatar ag ioman cuideachd anns a’ A’ Ghleann Mhór agus anns A’ Mhanachainn, ged nach eil a nis uimhir de ghréim aige anns na h-àitean sin agus a tha aige an Gleann Spiothain, an Lagan agus ceann Uisge Spé.

[TD 240]

Gheibhear beagan deth an Inbhirnis fhéin, ach mar is tric is an àit-eigin eile a dh’ionnsaich na bhitheas ris e.

Tha Ball-coise a nis air àite an iomain a ghabhail ann an àitean. Tha gu leòr de so air a chluich an Inbhirnis agus mun cuairt, agus pàircean an ìre mhath mór aca a dh’aon ghnothaich air a shon. Timcheall air na ceàrnaidhean sin, cuideachd, gheibhear beagan de gach gèam eile a tha a’ dol: rugbaidh, hocaidh, agus eadhoin criocat.

Gus na h-oidhcheanan geamhraidh gu h-àraid a chur ’nan ruith, tha an so beagan de na tha anns gach àite eile. Bha an dannsa a riamh a’ tarraing na h-òigridh, agus ged is math dh’fhaoidte gun do dh’atharraich na dannsan bho linn nan sinnsir tha an aon tarraing anns an fheadhainn a ghabh an àite. Bha uaireigin gur anns na sabhail a bhitheadh na dannsan, agus a sin anns an sgoil anns gach clachan, ach a nis tha tallaichean gan togail gu bhith aig an òigridh anns gach sgìreachd airson gach cur-seachad a tha iad a’ roghnachadh.

Tha barrachd dràma a nis ga chur air adhart anns na tallaichean sin na bha a riamh roimhe. Tha comh-fharpaisean dràma gan cumail an Inbhirnis gach bliadhna, agus bithidh na buidhnean a tha timcheall a’ tighinn an sin. Tha buidhnean eile sa’ Ghearasdan agus am Bàideanach, agus bithidh an fheadhainn as fheàrr ás gach ceàrnaidh a’ feuchainn ris na buidhnean a bhuannaich air a’ chòrr de’n Ghàidhealtachd. An fheadhainn a thaghar an sin théid iad gu strì ris na buidhnean a b’fheàrr air a’ Ghalldachd.

As na bailtean tha tighean-dhealbh a dh’ aon ghnothaich, ach chan eil gin dhiùbh sin as na sgìreachdan iomallach. Ach chan eil sin ag ràdh nach bi iad sin a’ faicinn nan dealbhan, oir tha comunn ann a bhitheas a’ dol timcheall bho àite gu àite air a’ Ghàidhealtachd agus anns na h-Eileanan—is e glé bheag nach eil air cuibhleachan an diugh!—agus bithidh iadsan a’ sealltainn nan dealbhan anns na tallaichean na anns na sgoiltean.

Is caomh le feadhainn eile a bhith a’ cluich air cairtean, agus tha iomadach cruinneachadh aca air a’ gheamhradh. Bithidh cuirm-chiùil an dràsda agus a rithist anns gach àite, agus bho àm gu àm bithidh “Dé do bheachd-fhéin?” coinneamhan poilitiocaileach, agus mar sin a’ cumail smaoineachaidh agus àbhachd ris an t-sluagh. Dh’fhalbh an seann tigh-chéilidh gun teagamh, ach far a bheil Talla a’ Chlachain tha beagan a’ dol ’na àite, ged a dh’fhaodadh an tuilleadh feuma a bhith air a dhèanamh dhiubh gu oileanachadh agus toileachas inntinn a thoirt seachad.

[Sanas]

[TD 241]

Gairneileachd air Druim Sgeireach
le MAIRI NICAMHALIDH

THA iad ag innse dhuinn gu bheil am facal Arnoil a’ ciallachadh “leathad chlachach.” Air mullach Arnoil tha ceàrnaidh fosgailte a choisinn an t-ainm “An Druim Sgeireach”—eadhon an Arnoil. So far na thog am maighstir-sgoile againn—Calum MacIomhair—an tigh an uair a leig e dheth a dhreuchd agus a chaidh e air chluainidh, mar a their iad. Nan canadh sibh cluaine ris an Druim!

Ach an diugh tha eadardhealachadh air an Druim Sgeirich. Chuala mi mu dheidhinn te de ’n a luchd turais a thainig a-null air chuairt á Steòrnabhagh—air an t-samhradh mhìorbhaileach so agus an uair a phill i dh’fhaighnich iad dhi gu dé a b’ fheàrr a chòrd rithe.

[TD 242]

[Dealbh]
An làrach ga rèiteach ’s an tigh ga thogail

“Chunnaic mi leas àluinn fhaiceadh tu nas breàgha an àite sam bith” ars ise “ach bha e so ann an àite àrd fosgailte a-measg chlachan. B’fhìor dhi sin. Fad an t-samhraidh bha iad a’ stad a choimhead air leas a’ Mhaighstir Sgoile.

Is i Ceitidh NicIomhair i fhéin a rinn an ath-chruthachadh a tha so. Bha leas ghrinn a riamh aice aig an tigh sgoile, far an robh an talamh réidh agus an gàrraidhean fasgach dìonach. Ach an Arnoil bha fìor iodhlainn roimpe. Bha e na bu mhotha na bha còir a chionn is gur e fear àrd le casan fada a thomhais na crìochan. Agus bha e clachach corrach creagach mar a thigeadh do ainm. Rinn tractor na h-uimhir a thionndadh ach bha oiseanan ann air nach amaiseadh <eng>tractor<gai> agus anns an teis-mheadhon, mar chararragh-cuimhne bha sgeir da-rìribh—cnap mhór cloiche nach dùisgeadh spaid no fallus. Thainig Iain Dhòmhnuill Aonghais Choinnich le leth-dusan seann “<eng>tyre<gai>” a bh’air làraidhean agus rinn e teine os a chionn anns an t-seann dhòigh. Loisg e iobairt a bha so fad latha agus an uair a thainig am feasgair dhòirt iad burn fuar air a’ chloich. Sgàin i an taobh ud an an taobh ud eile agus le iomadh och is oich thogo iad a-mach na roinnean de’n oileag.

A nis bha an t-àite deiseil aca—co-dhiù cho deiseil is a bha ’nan comas a dhèanamh. Canaidh i fhéin gu robh dà nàmhaid aice bho thoiseach agus tha fhathasd. Tha na coineanan ann, a’ sgriosas gach nì maoth blasda a thaitneas ri an càil. Agus a’ ghaoth a shéideas le caoch agus a loisgeas is a sheargas agus a leagas gu làr gach nì ris na shaothraich i. Rinn i chùis air an coineanan le similear de wèir timcheall air an freumhaichean a bha gan tarraing.

Cha shaoileadh duine dol seachad gu robh nàmhaid air thalamh aice, ach arm de luchd cuideachaidh. Tha an talamh air a roinn

[TD 243]

ann am feannagan—na dhà air an taobh a-muigh fada agus an fheadhainn a-stigh lùbadh gu gob sa’ mheadhon. Anns gach pìos tha craobhan beaga air an taobh a-muigh agus tha iad a’ dìon sìtheanan is lusan air an taobh a-stigh. Tha gach dath r’a fhaicinn agus gach cumadh—eadar na sìtheanan beaga “<eng>sedum<gai>” agus sìtheanan àrda, mar an <eng>tulip<gai>. Tha iad coltach ris na dealbhan air na cairtean Nollaige—le leas flùrach as a bheil leididh le còta farsaing is meadhon teannaichte a’ gabhail cuairt. Anns an teis-

[Dealbh]

[TD 244]

[Dealbh]

mheadhon tha feannag bheag chruinn, ás an tainig a’ bhiasd chloiche air an tug mi iomradh. Tha so cuideachd làn sìtheanan gus dathan.

Air taobh thall an starain tha leas-annlan far a bheil buntàta is càl is curranan is eile a’ fàs fo làimh a’ mhaighistir-sgoile fhéin, Cha robh móran aige mu leasan roimhe so ach mar a chanas e fhéin cha robh fear gun dà latha ach fear gun latha idir, agus an diugh tha toradh pailt aige cheart cho cinnteach is a bha anns na làithean san robh eanchainnean òga Bhradhagair is Arnoil an urra ris.

Canaidh Ceitidh NicIomhair gu bheil trì rudan éiseil a thaobh leas air an Taobh Siar a chur air bhonn is a ghleidheil . . . . Is iad sin tìde, tlachd agus foighidinn. Tha tìde aice a nis on tha ’n teaghlach sgaipte . . . . Aonghas ’na dhotair-fiacail an Grangemouth. Maureen is Catrìona a’ teagaisg an Canada. Bheir i faisg air fad an latha a-muigh o mhoch gu dubh an uair a tha an tìde air a shon. Tha feum air tlachd. Cha leigear a leas sin a ràdh. Chan fhuilingeadh duine fuachd is fliuchadh is sgìos is gréim droma is siataig is gach gath is eucail eile a tha an cois a leithid so de chur-seachad, gun tlachd sa’ ghnothaich.

Agus foighidinn—sin os cionn na h-uile. Foighidinn an uair a chì thu leth is na chuir thu a’ crìonadh air falbh; neo sìnte ri talamh, neo air a chriomadh gu bun.

[TD 245]

Canaidh Bean a’ Mhaighistir-Sgoile nach eil eòlas sam bith aice agus gu bheil i dìreach ag obair fo a làimh—a nì a dh’fhàsas gu math dhi cuiridh i bad dheth an sud ’s an so. Tha i feuchain an dràsda ri craobhan-fasgaidh àrach gu ’n iar agus craobhan beaga gus na roinnean beaga a dhìon.

Canaidh i cuideachd nach eil ainm gach sìthean aice, ach tha eòlas nach beag aice agus nì as luachmhoire, na buadhan nach eil aig h-uile duine. Fàsaidh rudan dhi. Is math as fhiach do dhuine tha ag iarraidh eòlas dol ’na còmhradh.

So ainmean nithean a tha fas gu math dhi, gun fhios nach cuidich neach eile. Aon rud nach fhàs dhi, gun saoghal bràth de smùr-mhònach nach eil anns an talamh gu nàdurrach—is e sin <eng>rhododendrons<gai> . . . . Ach dh’fhàs iad so gu léir agus is bòidheach iad. So agaibh na rinn Druim Flùireach de’n Druim Sgeireach. 

Sitheanan: “<eng>Rock plants<gai>” de gach seòrsa—“<eng>sedum<gai>” gu h-àraid. <eng>Snow in summer; blue geramum; pyrethrum; tiger lilies; erigerum; sidalcea; scabeous; London Pride; campanula; tulips; anemones; pansies; gladioli;. virginian stock; night scented stock; primroses; primulas:<gai>

Ròsan de gach seòrsa, ach gach gnè le feadhamn eile de’n aon seòrsa e.g. <eng>Floribunda<gai> le <eng>floribunda<gai>. Is e sin an seòrsa le flùran beaga. Fìor ròsan cuideachd—gu h-àraid “<eng>Iceberg<gai>” agus “<eng>rose of Sharon<gai>.” Than a “<eng>ramblers<gai>” fàs gu math ri taobh an tighe.

Craobhan beaga: beithe; <eng>southernwood; spirea; tansy<gai> . . . 

Tha tuilleadh aice, ach fóghnaidh sin son beachd thoirt air a h-obair. Tha sinne guidhe iomadh latha sona a’ mealtainn a gàrradh.

[Dealbh]
Calum is Ceitidh ’s an nighean Catrìona

[TD 246]

[Sanas]


[TD 247]

Raonaid
le CAIRISTIONA DICK

BHA Raonaid ’na suidhe air fuirm aig ceann a’ bhùird bhig ann an cidsean a <eng>Ward<gai>, a h-aodann. ’na làmhan agus a com air chrith leis mar a bha i rànaich, na deòir a’ drùdhadh a-mach roimh na corragan aice. Bha cràdh m’a cridhe agus dorchadas ’na ceann. Cha do dh’ fhairich i té dhe na nursaichean eile tighinn a-stigh gus an do chuir i làmh air a gàirdean.

“Bhàsaich Cathaidh?” dh’ fhoighneachd i.

<eng>Nod<gai> Raonaid a ceann.

“A màthair thruagh,” thuirt an té’ile. Cha robh Cathaidh ach deich mìosan—leanabh beag cho bòidheach ’s a chunnaic Raonaid riamh. Bha i air a bhith anns an Ospadal cha mhór o rugadh i. Bha toll ’na cridhe agus cha robh leigheas ann dhi. Bha fhios aca gu faodadh i falbh uair sam bith ach cha robh sin ga dhèanamh dad nas fhasa nis. Cha robh pàisde beag eile as a <eng>Ward<gai> cho toilichte na cho aoidheil rithe na lathaichean a bha i gu math agus na lathaichean eile bha e cho duilich a bhith ga faicinn ’na sìneadh gun lùths.

[TD 248]

Thug iad a-stigh do rùm beag leatha fhéin i tràth sa’ mhadainn gus gum biodh i air leth o chàch. Bha <eng>Sister<gai> air a bhith stigh còmhla rithe o’n uairsin agus na dotairean a-mach ’s a-stigh. Agus aig deich uairean chuir iad fios air a h-athair ’s a màthair. Cha robh iad fad sam bith air tighinn nuair a shìolaidh am pàisde beag seachad. Thug nurs na pàrantan a dh’fhaighinn cupa tea agus chaidh iad dhachaidh. Cha chuireadh iad uidhreachd sam bith air an tigh. Bha e air a bhith ás aonais Cathaidh o chionn mhìosan a nis agus cha robh dùil gun tilleadh i ann. Ach ’na dheaghaidh sin fhads a bha i beò ’s dòcha gun robh dòchas air choreigin aca.

Thainig <eng>Sister<gai> a dh’ iarraidh Raonaid gus a cuideachadh a’ cur air dòigh a’ chuirp bhig. Cha robh dùil aig Raonaid ris a so. ’Se chiad turas a bha i timcheall air bàs. Bha an corp beag cho fuar. Bha i ga làimhseachadh mar gu robh i ann an ceò; a’ dèanamh mar a dh’ iarradh <eng>Sister<gai> oirre. Bha <eng>Sister Ward<gai> na cloinne gu math foighidneach dha na nursaichean ach an diugh cha robh còmhradh eadarra ann. Nigh iad an corp agus chuir iad gùn-oidhche fada geal oirre. Bha i coimhead cho snog. Sgioblaich Raonaid air falbh na gnothaichean. Chuir <eng>Sister<gai> siota air uachdar Cathaidh agus chaidh an dithis aca mach ás a rùm—<eng>Sister<gai> a’ dol far an robh <eng>Matron<gai> agus Raonaid a’ dol dh’an chidsin far nach deach aice ri cumail oirre na b’ fhaide.

Chual’ i nurs eile dol a-mach. Cha robh cunntas aice air an ùine dol seachad.

“Nurs, dé tha thu dèanamh ’na do shuidhe ann a sin?” Chuir an guth fuar cruaidh stad air Raonaid. Cha chual’ i <eng>Sister<gai> riamh roimhe bruidhinn mar sud.

“Tha dìnneir aig dorus a <eng>Ward<gai>, agus chan eil soitheach na eile aig a’ chloinn. Gabh air n-adhart le d’ obair as a’ mhionaid: tha h-uile h-anam a tha san Ospadal so ’na do chùram a nurs. Chan eil tìde agad airson féin-fhaireachdainn. Greas ort romham le na truinnsearan.

Shuath Raonaid a h-aodann agus lean i <eng>Sister<gai> a-stigh dh’an <eng>Ward<gai>. Bha an fheadhainn bheaga bochdadaich ’s a leumadaich, cuid as na leapannan, cuid ar an cois.

“Mise ’n toiseach nurs,” aig fear beag bàn.

“Chan e ach mise. Tha toll ’na mo bhrù leis an acras,” aig fear beag eile ’s e putadh barra beag ’na coinneamh.

“Se mins is buntàta a th’ ann. Tha mi ’g iarraidh beinn mhór a dhèanamh leis agus cuiridh mi cnap buntàta air a’ mhullach agus sin sneachd air mullach na beinne.”

“Agus tha <eng>jelly<gai> dearg ann cuideachd.”

“Bhalaich ort, ’se latha math tha so.”

[TD 276]

TUINEACHAS IARUNNAOISEACH AIR TIRIODH.
Tionndadh air na sgrìobh E. W. MacKie, Museum Hunterianach Oilthigh Ghlaschu
le I. E. MacAoidh

AIR a’ Ghaidhealtachd, araon Tirmór agus Eileanan, tha aitreabhan reamhstaireach lìonmhor aire-ghabhaltach ’s ge tobhtaichean brusgarach iad an diugh tha iad fòs mar bhailcean feadh na dùthcha.

’Se còb <eng>carriage<gai> freagarraich a ludhaig do’n mhuinntir a chaidh romhainn comhbhrigeadh nan daingneachan tomadach cobhaireach, agus nan tàmh-leac, sin, obraichean as iongantach de cho dìonghléidhte ’s a nochdas cuid dhiubh dar a thochailear na tobhtaichean.

Tha tobhtaichean nam Broch gu sònrach drùidhteach; tùr-dhaingneachan cearclach iad so, le portan caola agus gaileiridhean is seòmraichean a-stigh ann am mùran dùbailte tromanach an tùir. Anns na fichead bliadhna deireannach so thainig grad-eirirt air rannsachadh nan ducheist, dé ’n aois tha air na togalaichean suaicheanta so—nach faighear an leithid leth-muigh Albann—agus dé bu stàth is cinnseal dhaibh.

Tha beartas forfhais ùire air thional a làraichean Jarlshof agus Clickhimin an Sealtuinn bho’n tochladh a rinneadh gu sònraichte le Mgr Iain Hamilton air mhiann Aireachd Obraichean agus Aitreabhan Follaiseach. Nuair chuir E. W. MacKie roimhe an 1962 mionsgrùdadh a dheanamh air fear de bhroich Innse-Gall, ceathrad bliadhna fo dhearmad, bha e ’n dòchas gun rachadh aige tualaigeadh eachdraidh fhada agus seilbhghabhail theann cosmhuil ris na làraichean Sealtuinneach. ’Se bha ’n rùn da le so cur ri eòlas daingeann air na Broich san iomlan, on a bha beachdan

[TD 277]

[Mapa]

Dùn BHALLA

1. plan-strìochadh

N.B. Ruigte staidhre St ’sa mhùr troimh dhorus D-1

S = seomar eadarrabhalla
F = fuireanall
D = dorsan don trannsa bhon chlobhsa
C = ceall faire
St = staidhre ’sa mhùr

Obair-dhìonaidh muigh
Geata muigh aiteiginn mun so
Creag chas
Balla muigh
Stòir
Bèal a steach
Mùr dùbailte
Seilbhghabhail an so rè’n ré dheireannach
trannsa eadarrbhalla
clobhsa
asgnadh staidhre deiseal
a’ mhuir

[TD 278]

sheannsgeulaichean—archaèoloidsear—gu ruige so gu mór an eisimeil na forfhais a thainig ás na làraichean fada thuath, agus an dealbh aca air linn nam Broch an cunnart a bhith caran claonbhaigheil ás eugmhais eòlais chruinn air na làraichean siara.

Do shònrachadh Tirìodh chionns nach deach roimhe ’rannsachadh le seannsgeulaichean ’s do bhrìgh gu robh talamh-ghnathta an Eilein de’n ghnè a bhiodh e ’n comas tuathanaich na h-Aois-iaruinn a h-àr.

Do thaghadh tobhta Dùn Mór Bhalla an iar-thuath an eilein os i sin a gheall a bhith air an aon làimh na bu dìona ghleidhte agus an an làimh eile na bu choltasaiche ri Broch de mu fhichead daingneach air sgeul an Tirìodh.

Lean an tochladh san t-Samhradh ann an 1962 agus 1963 agus rè coladeug an Earrach 1964 agus bha’n toradh a bha air an obair so fada na bu rathaile na bha dùil ris.

Ged nach robh fo-fhàrdaichean timcheall làrach Bhàlla cleas làraichean Shealtainn, gidheadh bu soilleir gu robhar a’ tàmh innte rè aimsir fhada, agus chaidh chruthachadh dealbh air stair na làraich tre bhith toirt fanear a chaochladh làr-leibheal leth-stigh a’ Bhroich agus fodha.

Bha e fuathasach suimeil a bhi faotainn a-mach gu robhar a’ còmhnaidh air a’ mheall chreagach a tha so fada mun do thogadh am Broch féin. Thainig na ceud aitreabhaich do’n àite sa’ 5mh linn RC, a réir deuchainn radio-charboin a rinneadh air sampuill fhiodh-ghuail ás an làrach. Rè linn no dhà bhiodh iad a’ còmhnaidh ann an coitean fiodha.

Fa chùis na h-eirmise so chaidh shuidheachadh, ann an stair na Coimhearsnaid iarunnaoisich so, an ceannaimsir aig an do thogadh am broch, agus cuideachd chunnacas modh is cruth na criadaireachd ’s na tailm a bha aig tùsmhuinntir Thirìdhe. A rìs tre teichnig an radio-charboin chiteadh gum bu dògh gun do thogadh am broch féin uaireiginn sa’ cheud linn RC. Nach bu fhortanach gun d’fhuaradh barrachd air aon shreath-àbhair a chaidh leigeil san ùrlar aig àm a’ chomhbhrigidh, oir le sin bha againn cuideachd criadaireachd an luchd-togail féin—eirmis ainneamh i so!

Bho stoidhil nam poit-chrè agus bho amasan eile dh’fhoillsicheadh gun tainig an dream sin air imrich do Innse-Gall beagan roimhe so á taobh deas Bhreatainn. Bhiodh dualchainnt Cheilteach aca, mar a’ Bhreatonaig. agus dògh gun do thàrr iad ás a’ cheàrn sin chionns gu robh “dinneadh” nan treubhan Beilgeach, daoine bha tìreachadh an car-dheas Bhreatainn suas bho 100 RC, a’ sìor-dhonachadh.

2. traschlodh (athdheante)

An Tùr gun ach 6 tr. ìochdrach air gleidheadh.

[TD 279]

[Dealbh]

T = trannsa deante le bhi ’teannadh shrèadan de lintearan-cloiche thairis air a’ bheàrn

P = palla no sgeilp a stigh an aodann balla ’chlobhsa

L = leibheann no gaileiridh fiodha a mheasar gu robh i ’n taic air sgeilp P agus air cearcall phost

sgarte
gleidhte
staidhir
creag

[TD 280]

’S iad na h-imircich a thug a’ Bhrà steach leo do na h-Eileanan, inneal a lean r’a Iomairt an corra àite suas a dh’ionnsaigh deireadh na 19mh linne.

Is cumanta ’n Innse-Gall aon shòrt Bhroch aig a bheil trannsa no gaileiridh comh-leanmhainneach ’se sin a’ ruith stigh eadar dà bhalla a’ mhuir. B’ann diubh so Dùn Bhàlla, agus earrann den trannsa air a foirgneadh na bu leithne gu deanamh aracuil na seòmar leth-stigh a’ mhùir. Ann am mìr eile de’n trannsa eadarra-bhalla bha ceall no seòmar-uaignidh a bhiodh iad aig an àm ud a’ cleachdadh mar fhuireanall no <eng>garderobe<gai>.

Thog sinn a nìos á ùrlar-crè an aracuil sin àireamh mhór de chnàmhan chaorach, uibhir phoitean briste, agus prìne-umha. A réir coltais bha neach no dithis air bhith a’ comhnuidh an sin rè seachdain no dhà trath bhatar a’ togail a’ bhroich, os dògh nach do dh’fhaodadh iad a bhith a’ comhnuidh sa’ chùirt chruinn mheadhonaich a chionns gum biodh i so fòs gun tubha agus dòmhlaichte le sgruibleach ’s smotain de chloich-thogaile.

Bhiodh am Broch nuadh-thogte 30 troigh air àirde agus a mhùran 12 throigh air thiughad, le cùirt no clobhsa sa’ mheadhon a bha 32 throigh air leithead. Theagamh gu robh cóig no sia trannsaidhean eadarra-bhalla a’ ruith aon thar a chéile leth-stigh a’ mhùir dhùbailte, agus iad am bannaibh a chéile le staidhre chloiche. Bha bonn na staidhre ri fhaicinn fòs.

Bha an t-aonar bhèal a-steach ìosal agus caol, air a dhìonadh le dorus-fiodha trom a bhiodh a’ tionndadh air cloich-udalain ’s ga ghlasadh le clàidhean air a chur ann an cró sa’ bhalla.

A-muigh aig astar bha balla eile a’ cuartachadh bàrr a’ mhill chreagaich air an do sheas am Broch.

Fhuaradh sreath tiugh driodair gu domhainn fo uachdar clobhsa làrnach an tùir, ag innse gum biodh am Broch, ri linn a chiad uisinneachaidh, mar ionad-tearmuinn cumanta, ’se sin teannunn sealadach do dhaoine na coimhearsnachd ri h-uile am cunnairt. Teinntean aonar cha robh ann ach fhuaradh iomadh ball de luaithre fòid agus uibhirean móra de chnàmhan cruidh agus chaorach. Mu chóig troigh uthard bhon ùrlar bha sgeilp a-stigh an aodann a’ bhalla, rud a bhiodh a’ deanamh cùl-taic do ailear-fiodha 6 troighean air leithead agus a oir muigh ’na laighe air cearcall-phost. Gun teagamh ’s iad na mnathan agus a’ chlann a bhiodh air an cur shuas a sin, agus solaran cuide riu.

An déis, rinneadh baile-tuath de’n Bhroch . . . sgartadh an gaileiridh-fiodha agus chuireadh leac-theinntean mór sìos am meadhon a’ chlobhsa, agus tha ri tuigsinn bho so gun do ghabh prìomh-theaghlach an àite seilbh air an tùr gus e bhith mar àite còmhnaidh dha.

[TD 281]

Is coltach gu robh cor na tìre air dol an ciùinead oir cha robh tuilleadh feum air a’ bhroch mar dhìdean. Bho bhloighdean gloinne bho chrè-shoitheachan Ròmanach faodar breithneachadh gun tainig an t-atharrachadh so san 2a linn AD, agus dògh gu robhar a’ leantainn air àiteachadh na seann làraich mar sin rè ceud bliadhna eile. Eirmisean eile rinneadh ann —ceudan de shligean-chrè, bloighdean thailmean-iaruinn, bràthntan briste, grìogagan gloinne. dealgan umha agus buill-mhaise eile còmhla ri ùird-chloiche dèante á eiteagan na tràghad.

Bha na bràthntan agus na cnàmhan-ainmhidh a’ taisbeanadh gu robhar a’ cleachdadh tuathanachais mheasgte, le saothrachadh arbhair agus cruidh. Tha na bloighdean sail a fhuaradh ann a’ comharrachadh oibreachadh an iaruinn air an làrach agus leaghadh an umha an crùsbalan beaga airson bhall-maise tilgte. Chaidh togail a nìos fiù’s leth chlobha de umha, rud a dh’fhoghnadh gu iomchar nan suacan-leaghaidh sin.

Mu dheireadh thainig tràth san do chuir daoine Bhun-Bhàlla rompa obair-uachdair an tùir a leagail, is e air fàs neo-thèarainte, agus thugadh na ballachan sìos gu cùramach ’s le faicill gus an d’ìslicheadh iad gu 6 troighean, an àirde ach gann a tha iad a nis. Ghiùlaineadh cuid mhór de na clachan air falbh, feadh’s a thogadh le cuid eile dhiubh tigh-còmhnaidh ùr leth stigh a’ Bhroich . . .

Thainig crìoch obann air an àiteach shoirbheach so, ’s maoite le fòirneart. Sguir a h-uile eirbheirt san lios a-muigh agus chinn an sgrath air an làrach. Thuit sgruibleach nam ballachan sìos sa’ Bhroch sgarta gus na chùirneachadh an t-ùrlar.

Bha ’n tochladh a’ tighinn gu crìch mar an ceudna. Cha d’fhuaradh an nis ach bluirc no dhà de chriadaireachd na dùthcha anns na leibhealan uachdarach, ach cha robh tuille sgeul air soithichean ùr-stoidhleach cleas na fhuaras an grunnd a’ Bhroich agu tùs na tochailt, rud a tha ’fideadh gun d’fhalbh na teaghlaichean a bu mhotha cliù ’s nach fanach mu’n tobhta ach àireamh bheag den tùsmhuinntir.

Bha seann churaidh ann, Labhraidh Loingseach, mu na dh’aithriseach ’s na finnsgeòil Eireannach gun do

“bhuail (e) ochd tùir Thiridhe ..................... ”
“bhuail (c) ochd daingich Sgitheanach .....................”*

A bheil fhios am b’e ’chreach sin, no a samhuil, a chuir crìoch air tuathanachas iarunnaoiseach Dhùn Mór Bhalla eadar an 2a ’s 3mh linn AD


* “Ort ocht turu tíre Iath
.......................................
Ort ocht scoru Scithach”
.....................................

dà shreath de cheathramh seann dàin a dheasaich Kuno Meyer ’na sgrìobhadh “<eng>Uber die ältteaste irische Dichtung<gai>” ann an 1913.

[TD 284]

Oirthir Tim, le Cailein T. MacCoinnich
(Clo-bhualaidhean Gairm. 15 t)

“Ann an seagh no dhà ’se leabhar sònraichte a th’ann an “Oirthir Tìm.”

Tha sinn a’ cur fàilte chridheil air an toiseach a chionn ’s nach ann tric a thig leabhar de rosg Gàidhlig, gu h-àraidh de sgialachdana o’n chlò. A’ toirt sùil air mo sgeilp leabhraichean chì mi gum bheil na leabhraichean bàrdachd pailte gu leòr, ach chan eil na sgialachdan goirid ach tearc. Tha Oilthigh Ghlaschu air cuideachadh mór a dhèanamh mar tha ann a bhith a’ lìonadh na beàrn so le bhith a’ toirt dhuinn “Rosg nan Eilean,” agus á Oilthigh Obar-dheadhain thàinig an leabhar prìseil aig Iain Mac a’ Ghobhainn, “An Dubh Is An Gorm.”

A rithist, math dh’fhaoidhte gum faodar coimhead air foillseachadh an leabhair so mar aon de chomharraidhean na h-aimsir ann an iarmailt litreachas na Gaidhlig. Mar tha anns an linn so tha na bàird air àite urramach a chosnadh dhaibh féin an taobh a-muigh de chrìochan na Gàidhealtachd. Nuair a thig co-chruinneachadh ùr de bhàrdachd Albannaich am follais chan eil e idir ’na annas a bhith a’ faicinn saothair nam bàrd Gàidhealach, mar a tha Hay, MacAmhlaigh, Mac a’ Ghobhainn, MacGhill-eathain agus MacThómais a’ faighinn an aon inbhe ri bàrdachd MhicCaoig agus MhicDhiarmaid. ’S dòcha gum faicear a nis an t-ath-bheothachadh ceudna ann an sgialachdan Gàidhlig—ann an tomhais, tha so air tachairt mar tha ann an Gairm. ’Se comharradh gealltanach a th’ann gun d’fhuair am B.B.C. dà fhichead agus trì de sgialachdan anns a’ cho-fharpuis a chuir iad air chois bho chionn ghoirid, agus gun robh còrr is fichead dhiubh sin cho math agus gun cluinnear air an réidio fhathast iad.

Tha adhbhar gàirdeachais eile againn a thaobh an leabhair so. ’Se so a’ chiad sgrìobhadh, a chunnaic mise co-dhiù, a fhuair cuideachadh le cosgais a’ chlò-bhualaidh o chomhairle nan Leabhraichean Gàidhlig. Tha mi ’n dòchas gum faic sinn móran leabhraichean, an dà chuid rosg agus bàrdachd, anns na bliadhnachan a tha romhainn, a dh’inniseas dhuinn anns an Roimh-ràdh gun d’fhuair iad cuideachadh o’n chomhairle.

Tha sinn toilichtc “Oirthir Tìm” fhaicinn cuideachd oir bheir e cothrom dhuinn rannsachadh a dhèanamh air sgialachdan MhicCoinnich ’s iad air an cruinneachadh còmhla. Roimhe so thàinig iad a-mach ann an Gairm no air an réidio, ach tha grunnan math againn an so san aon leabhar airson beachd a ghabhail orra. (’Se rud luachmhar a bhiodh ann nan cruinnicheadh feadhainn eile de ar sgrìobhaichean an saothair ann an leabhar mar so—bhiodh e math na pàipearan aig Somhairle MacGhilleathain, no na h-òraidean

[TD 285]

a thug Ruaraidh MacThómais seachad air an réidio, air litreachas Gàidhlig a bhith cruinn còmhla.) Ach chan eil ach cuid de na sgialachdan anns an leabhar so a thàinig a-mach mar tha; tha feadhainn eile dhiùbh air an cur an clò airson na ciad uair.

’Sann ri “saoghal a’ cho-a-thràth eadar latha ’s oidhche” a tha na sgialachdan so a’ déiligeadh. Ma bhios uallach air an leughadair gum bheil sin a’ ciallachadh gum bheil iad doirbh a leantainn faodaidh e misneach a ghabhail. Ged a tha an leabhar a’ buntainn ri cuspairean diamhair, chan eil e mar a tha cuid de sgialachdan an latha an diugh, le dòigh smuain a tha duilich a thuigsinn.

O thoiseach gu deireadh gach sgialachd bidh aire an leughadair air a cumail. Chòrd an fheadhainn as giorra san leabhar rium gu h-àraidh, agus ma tha neach a’ dol a cheannach “Oirthir Tìm ” nach eil eòlach air sgrìobhaidhean Mhic Coinnich chomhairlichinn dha sgialachd ghoirid, mar a tha “Am Bonn” (t.d. 145) a leughadh air tùs. Bheir sin dha roimh-bhlasad air na th’ anns na sgialachdan as fhaide.

Tha a’ chainnt anns am bheil na sgialachdan air an sgrìobhadh nas fhaisge air Gàidhlig “Caraid nan Gàidheal” na tha i air Gàidhlig Iain Mhic a’ Ghobhainn. Saoilidh mi gum bheil e freagarrach

[Sanasan]

[TD 286]

gur ann an cànan mar sin a tha iad air an cur ri chéile—cànan a tha fo bhuaidh Gàidhlig a’ Bhìobuill—oir mar a tha an t-ùghdar ag ràdh san “Roimh-fhacal” buinidh iad do’n t-saoghal “eadar tìm agus sìorraidheachd.”

Tha an leabhar so air a dheasachadh gu cùramach. Ann an àite no dhà tha an t-aon fhacal air a litreachadh ann an dà dhòigh- e.g. “sgeulachd” air seacaid an leabhair ach “sgialachd” san “Roimh-fhacal,” “air leam” air t.d. 145 ach “ar leam” air t.d. 152. Tha an litreachadh “somharraichte” air t.d. 145 caran annasach.

Tha Mgr. MacCoinnich ri mholadh airson leabhar cho taitneach a sgrìobhadh, agus tha ar taing aig Gairm airson fhoillseachadh. Ma tha neach sam bith a tha a’ leughadh an iomraidh so nach do cheannaich “Oirthir Tìm” tha mi’n dòchas gun cuir iad ga iarraidh. Bheir e misneachadh do’n ùghdar—ach gheibh iad fhéin leabhar a chòrdas riutha. 

Ruairidh MacLeòid

[Sanas]
