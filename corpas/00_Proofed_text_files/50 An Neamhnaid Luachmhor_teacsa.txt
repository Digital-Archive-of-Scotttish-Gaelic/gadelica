[C 1]

An Neamhnaid Luachmhor

Eachann MacFhionghain

[C 2]

Tha cuid dhe na laoidhean a rinn Eachann MacFhionghain (1886-1954) à Beàrnaraigh na Hearadh cho measail aig na Gàidheil ri dàin spioradail sam bith a chaidh a dhèanamh san linn seo. Chaidh An Neamhnaid Luachmhor agus feadhainn eile fada ’s farsaing, agus tha iad rin cluinntinn glè thric fhathast. Chan eil teagamh, mar sin, nach robh feum air a’ chruinneachadh seo dhe na laoidhean. Tha glè fhaisg air ceud ann uile-gu-lèir, agus nithear toileachadh mòr ris.

Tha iomradh goirid air a’ bhàrd aig toiseach an leabhair, agus an uair sin gheibhear na laoidhean, air an toirt bho làmh-sgrìobhainnean a rinn e fhèin agus an teaghlach. Far a bheil fhios air na fuinn (chomharraich e fhèin cuid mhath dhiubh), gheibhear iadsan cuideachd, agus tha an leabhar a’ crìochnachadh le còig laoidhean a rinneadh do dh’Eachann MacFhionghain le muinntir eile.

Bidh e iomchaidh, ge-ta, am facal mu dheireadh fhàgail aige fhèin, leis an rann a rinn e air fhèin:

Cho fad’ ’s bhios nuallan tonn na tràigh,
Bidh cuimhn’ aig Beàrnaraigh air a’ bhàrd;
Bidh dhàin gan seinn le sean is òg
An uair a bhios e tàmh fon fhòd.

[C 3]

An Neamhnaid Luachmhor

Eachann MacFhionghain

<eng>Stornoway Religious Bookshop<gai>

[DA 1]

An Neamhnaid Luachmhor

[DA 2]

[Blank]

[DA 3]

An Neamhnaid Luachmhor

Eachann MacFhionghain

<eng>Stornoway Religious Bookshop<gai>
1990

[DA 4]

© Màiri NicLeòid 1990

Air fhoillseachadh ann an 1990 leis an Stornoway Religious Bookshop, 6 Sràid Choinnich, Steòrnabhagh

Gach còir glèidhte.

Air a chlò-bhualadh le Macdonald Lindsay Pindar plc, Loanhead, Lobhdaidh Mheadhanach

Chuidich an Comann Leabhraichean am foillsichear le cosgaisean an leabhair seo.

[DA 5]

Clàr-Innse

      T.d.
Facal-Toisich									ix
Oighreachd Chrìosda								1
An Neamhnaid Luachmhor							2
Iosa na Aonar									4
Cùirt a’ Mhòid									5
Seudan Chrìosda								8
Ròs o Shàron									12
Cèile Chrìosda									15
Siud an Gràdh air an Seinn Mi						17
Uisge Mhàrah									20
Earail dhan t-Sluagh								22
Air a’ Chlàrsaich Shuas							24
Dùisg, Anaim, Dùisg								26
Iasgairean Ghalile								27
Bàs an Fhìrein									29
Bàs an Aingidh								31
Comhairle dhan Oige								33
Am Bràthair Shuas								35
An Dachaigh									36
Guth bhon t-Sruth								37
Siud an Làmh air an Luaidh Mi						39
Teich airson D’Anam								40
D’Fhear-Pòsda								42
Teachd an Uain								44
Am Mac Stròdhail								48
Am Facal									51
A’ Chulaidh Sgiamhach							53
Rìoghachd Chrìosda								56
Adhamh sa Ghàrradh								59
Laoidh dha na Seann Naoimh a Chaidh Dhachaigh				61
Là a’ Bhreitheanais								63
Fois Shìorraidh nan Naomh							67
A Nighean, Eisd								69
Bainne Fìorghlan an Uain							72
Glaodh a’ Pheacaich								74
Càit an Taisbean Mi?								77
Marbhrann do dh’Alasdair MacLeòid					80

[DA 6]

Laoidh dhan Chogadh Mhòr, 1914-18					83
Marbhrann dhan Urr. Iain Moireasdan					85
Cliù an Urr. Murchadh Moireasdan						87
Marbhrann do Chalum MacLeòid						90
Laoidh dhan Urr. Tormod Moireasdan					93
A Rìgh Tha Còmhnaidh am Pàrras						95
An t-Sìorraidheachd Cho Buan						97
An Dachaigh Bhuan								101
Rann do Mhgr. Moireasdan							105
Marbhrann dhan Urr. Murchadh Moireasdan					106
Mi Mar am Bàrd								108
Comanachadh Bheàrnaraigh, 1928						112
Thigibh gu Crìosda								116
Sonas an Fhìrein								118
San Fhàsach Seo								120
An Saoghal ’s an Fheòil							122
Gràdh Chrìosda								126
Bàthadh Bheàrnaraigh								129
Marbhrann do Ruairidh MacLeòid (Ruairidh Cùbair)			132
Ionndrain									135
Coinneamh am Bàgh a’ Chàise						138
Fo Fhiachan									140
Marbhrann do dh’Iain MacPhilip						143
Marbhrann do Ruairidh MacLeòid (Ruairidh Dhòmhnaill Mhòir)		146
Marbhrann do Sheònaid NicDhòmhnaill					148
Laoidh dhan Bhìoball								150
Coigreach									156
Marbhrann do Thormod MacCumhais					159
Tìr Imànueil									162
Marbhrann do Chalum Caimbeul						164
A’ Choinneamh Gheamhraidh						168
Marbhrann do Sheumas MacLeòid						169
A Pheacaich Thruaigh								172
Abhainn Iòrdain								173
Teist Hannah NicLeòid							174
Duan do Dhonnchadh MacAsgaill						177
Cumha air Ailean MacLeòid							178
Marbhrann do Dhonnchadh MacAoidh					180
Fuath an t-Saoghail								183

[DA 7]

Lìon an Damhain-Allaidh							185
Na Stad sa Chòmhnard							186
Caoidh na h-Oige								187
Marbhrann dhan Urr. Seòras MacLeòid					189
Marbhrann do Pheigi NicPhilip						192
Rann do Hitler									194
Teachd Chrìosda								197
Cadal Sàbaid									200
Dhan t-Sòbhraig								202
Marbhrann do Dhòmhnall MacLeòid						203
Marbhrann do Choinneach MacAsgaill					205
Tighinn Chrìosda								207
Marbhrann do Aonghas MacPhilip						210
An Cladh									212
Oidhche Coinneimh an Taigh Cairistìona					214
Marbhrann do dh’Ailean MacAsgaill						215
Marbhrann do Mhàiri NicLeòid						217
Laoidh dhan Urr. Donnchadh Caimbeul					219
A’ Bhliadhn’ Ur, 1953							221
Long an t-Soisgeil								223
Tìr nas Deàlraich’ na Ghrian							225
Comanachadh Bheàrnaraigh, 1954						227
Ionndrain a’ Bhàird air na Càirdean a Chaidh Dhachaigh			230

Laoidhean le Muinntir Eile

Laoidh do dh’Eachann leis an Urr. Uilleam MacGhillFhinnein		233
Ionndrain le Murchadh MacSuain						236
Marbhrann do dh’Eachann le Dòmhnall Màrtainn				240
Marbhrann air Eachann MacFhionghain le Ruairidh MacFhionghain	243
Marbhrann do dh’Eachann le Ruairidh MacFhionghain			245

Dealbhannan						11, 47, 115, 155, 199, 229

[DA 8]

[Blank]

[DA 9]

Facal-Toisich

Rugadh Eachann MacFhionghain, ùghdar nan laoidhean a leanas, ann am Beàrnaraigh na Hearadh air an t-6mh latha fichead den Dùbhlachd anns a’ bhliadhna 1886. Chuir e seachad a’ chuid bu mhotha de bheatha ann an eilean a bhreith agus àraich, ach a-mhàin na bliadhnachan a bha e an àird aig àm a’ Chiad Chogaidh ann an seirbheis a’ Chrùin. Nuair a bha e aig muir chaidh an soitheach anns an robh e, an Ermine, a chur fodha leis an nàmhaid aig na Dardanelles. B’e seo am meadhan a ghabh an Tighearna gus an t-atharrachadh mìorbhaileach a ghabh àite ann am beatha Eachainn a thoirt mun cuairt.

Ann an 1921 phòs e Ceit NicLeòid (Ceit Ruairidh Chùbair), agus bha ceathrar a theaghlach aca. Chan eil a’ chiad nighean, Nellie, beò an-diugh, ach tha Ruairidh, Màiri agus Donnchadh uile a’ fuireach ann am Beàrnaraigh. An uair a thill Eachann dhachaigh às a’ Chogadh bha e na phost air an eilean, agus lean e air anns an dreuchd sin gu 1951. Trì bliadhna às dèidh sin, ann an 1954, chaochail e, is gun e air an trì fichead bliadhna ’s a h-ochd buileach a dhùnadh. Bha sin air an dàrna latha fichead de mhìos dheireannach na bliadhna.

Bha comasan sònraichte bàrdachd air am buileachadh air Eachann, oir bha dualchas aige ri dithis a bha nam bàird ainmeil. B’e Màiri NicLeòid a bu mhàthair dha, agus tha a sloinneadh-se — Màiri Bhàn Alasdair Ruaidh — a’ toirt Màiri Nighean Alasdair Ruaidh nar cuimhne, agus tha e coltach gu robh i càirdeach dhi ceart gu leòr. Thàinig athair, Fionnlagh Bàn, bho na h-aon daoine ri Iain MacGhillEathain, Bàrd Thighearna Cholla, a bhuineadh do Thiriodh, ged a bha an càirdeas seo a’ tighinn tro mhuinntir à Muile. Mus tàinig atharrachadh am beatha Eachainn rinn e feum de na buadhan bàrdachd sin le òrain, ach a-rithist choisrig e iad gu feum spioradail.

’S e duine a bha air leth spioradail na inntinn a bha ann, agus a bha air fhaighinn tric ann an comann an Tighearna gu h-uaigneach agus gu follaiseach. Mar thoradh air a sin bha an Tighearna a’ foillseachadh dha ro-làimh nithean a bha gu àite a ghabhail.

Bha e eudmhor agus èasgaidh ann an adhbhar an Tighearna. Bha an ceum-toisich aig an t-sluagh ga thoirt dha airson a dhol air an ceann an

[DA 10]

uair a bha iad gun teachdaire, air sgàth na spèis agus an urraim leis an robh iad ga mheas. Bha e buadhach agus drùidhteach na ùrnaighean is na theagasg, araon san eaglais agus ag adhradh còmhla ri prìosanaich an dòchais, agus eadhon a-muigh air na cnuic. Bha e tarraingeach air an òigridh, a’ misneachadh òigridh nan gràs agus gu dùrachdach ag earalachadh na feadhainn a bha fhathast an taobh a-muigh den chrò.

’S e duine a bha ann an Eachann nach robh ag iarraidh urram dha fhèin, a bha iriosal, ciùin agus a thug buaidh mhòr air sluagh a linn.

An uair a thigeadh spiorad na bàrdachd air, rachadh aige air briathran a chur ann an glaicean a chèile ann an cainnt cheòlmhor, mhilis anns an robh brìgh spioradail. Thug sin air gun rinn e iomradh taitneach air na fiùrain a tha e ag ainmeachadh anns na marbhrainn a rinn e.

Tha cuid de na laoidhean seo air a bhith air bilean an t-sluaigh o chionn fhada, ach cha tàinig a’ mhòr-chuid dhiubh am follais chun a seo. Tha sinn fo fhiachan mòra do theaghlach Eachainn fhèin agus do Sheonaidh MacPhilip, Eildear ann an Eaglais na h-Alba, airson a’ chuideachaidh a thug iad dhuinn, agus do dh’Oighrig NicGuaire, a ghabh os làimh na laoidhean a dheasachadh gu ìre clò-bhualaidh agus a rinn an obair luachmhor sin gu dìcheallach ’s gu h-ealanta.

Dh’fhàg Eachann MacFhionghain againn dìleab chùbhraidh, luachmhor, agus bhiodh an call mòr mur biodh obair air a foillseachadh. ’S e ar dùrachd gum bi i air a beannachadh do dh’iomadh anam.

Cuimhn’ is iomradh math a chaoidh
bidh air an fhìrean chòir.

An t-Urr. Aonghas MacPhàrlain

[TD 1]

Oighreachd Chrìosda

Air fonn Nuair Bha Mi Og (“Moch ’s mi ’g èirigh …”)

O Thì ro ghràsmhor, O dèan ar teàrnadh,
Mun caill sinn d’fhàbhar, do ghràdh ’s do shìth,
Ar ceum cho làidir a’ dol tron fhàsach
Is grian ar làithean a’ cromadh sìos.
Dèan sinn mar oighrichean air an oighreachd,
’S gun nì ach seinn ann ri chluinntinn innt’ —
A’ seinn an òrain am measg a’ chòmhlain,
’S e ùr an còmhnaidh, air glòir an Rìgh.

An oighreachd chiatach a choisinn Crìosda
’S a cheannaich shìos i gu sìor le bhàs,
I saor ri h-iarraidh, a ghnàth gun fhiachan,
Le urras sìorraidh gun chrìoch gu bràth;
’S E Fhèin as Rìgh innt’ os cionn a Rìoghachd,
’S a bunait cinnteach ’s cha dìobair càil,
’S nach sona ’n sluagh sin a gheibh mar dhuais i,
A lean an t-Uan ud le luaidh is gràdh.

An oighreachd ghlòrmhor a dh’iomraidh Pòl dhuinn —
Nach sona ’n àireamh tha ’g àiteach innt’,
Gun èis, gun fhàilling, gun sgìths mar b’àbhaist,
Gun bhuaireadh nàmhaid a bha gan claoidh;
Le culaidh dheàrrsaich on cinn gun sàilean,
Is crùn a’ ghràidh sin air bhàrr an cinn,
Le pailm nan làmhan a’ lùbadh dhàsan,
A’ seinn air clàrsaich, ’s chan fhàs iad sgìth.

An oighreachd ghlòrmhor a dh’iomraidh Pòl dhuinn,
Tha Uan na glòir innt’ le còir a’ tàmh;
Tha Peadar ’s Eòin innt’ is Maois is Iòsaph
Bh’air chuairt san fheòil seo le stòran làn;
Ar càirdean còir innt’ bha ’n gleann nan deòir seo,
Bha leinn a’ còmhnaidh ’s fa-dheòidh a dh’fhàg —
’S iad Calum mac Ruairidh is Niall an t-uasal,
’S an còrr dhe shluagh seo a ghluais na ghràdh.

[TD 2]

An oighreachd fhìorghlan tha saidhbhir, sgiamhach —
’S E Fhèin as grian innt’ gu sìor ’s gu bràth,
E Fhèin ga riaghladh os cionn gach iarmaid
Le òrdugh sìorraidh chuir Dia na làimh;
’S bidh ’n sluagh cho tèaraint’ gu bràth na fhianais,
A’ faicinn ìomhaigh a mhiannaich iad,
Nuair bheir e suas iad gu fois is suaimhneas
Bho shal gach truaighe is buaireadh nàimh.

A chàirdean gaolach, nach toir sibh aonta
Dhan Tì thug gaol dhuibh na aonar ann,
A ghabh ur daonnachd gu toileach, aontach,
Gu teàrnadh dhaoine is saoghal caillt’;
B’e an Dia sin Esan le cnàimh is feòil air
Bha bhos a’ còmhnaidh ’s a dh’fhògradh ann,
No ’m faic sibh èifeachd gu bràth na chreuchdan,
An Uan na rèite a cheusadh dhuinn?


An Neamhnaid Luachmhor

Air fonn An Rìbhinn Donn (“Ochoin, a Rìgh, ’s i mo rìbhinn donn …”)

An Neamhnaid luachmhor a fhuair mi fhìn,
Cha toirinn bhuam i air luach no prìs;
Bha ’n Triùir mun cuairt dhith a sheulaich shuas i,
An Neamhnaid luachmhor a fhuair mi fhìn.

O chì mi càirdean gach là dol clì,
Ag iarraidh stòrais nach mòr a nì —
Nach bochd an sluagh sibh mas e ’s nach d’fhuair sibh
An Neamhnaid luachmhor a fhuair mi fhìn.

Nach bochd an sluagh sin mur d’fhuair iad i,
An tiodhlac luachmhor mun cuala sibh;
Ach thig an uair sam b’e ’n call nach d’fhuair sibh
An Neamhnaid luachmhor a fhuair mi fhìn.

[TD 3]

Chì mi aosmhor maraon san tìr
A’ cromadh daonnan ri taobh a’ ghlinn;
’S e cheist an d’fhuair iad san rèis san d’ghluais iad
An Neamhnaid luachmhor a fhuair mi fhìn.

O chì mi òigridh a’ còmhnaidh leinn
Le gruaidhean ròsach rinn bòidheach sibh;
’S e dh’fhàgadh snuadhmhor gach nì mun cuairt dhibh
An Neamhnaid luachmhor a fhuair mi fhìn.

’S e dh’fhàgadh feumail is eudmhor sibh
An là na h-òige bhith beò nur crìdh’,
A’ tagradh suas ris ’s ag iarraidh bhuaithe
An Neamhnaid luachmhor a fhuair mi fhìn.

Oir thig am bàs oirnn ’s chan fhàg e sinn,
’S a thìr ar n-àraich gu bràth cha till —
Bu mhath bhith ’n uair sin fo dhìon a’ Bhuachaill’,
An Neamhnaid luachmhor a fhuair mi fhìn.

Cha cheannaich òr i ’s cha cheannaich nì,
No sprèidh air mòintich, no lòn na tìr;
Is gheall an t-Uan dhomh nach toirte bhuam i,
An Neamhnaid luachmhor a fhuair mi fhìn.

Nach fhiach i giùlain gu mùirneach leinn,
Nach fhiach i h-iarraidh le miann ar crìdh’,
Nach fhiach i buadhan a chosg mun cuairt dhith,
An Neamhnaid luachmhor a fhuair mi fhìn?

Cha ghabh e luaidh leinn, a luach ’s a prìs,
’S e gràdh an Uain i dha shluagh a chaoidh —
Nach bochd nach d’fhuair mi bho m’òige suas i,
An Neamhnaid luachmhor a fhuair mi fhìn.

Nuair bhios an treud nach tug gèill dhan Rìgh
’S a bhinn nan cluasan — “O bhuamsa sibh!”,
Nach sona ’n sluagh sin le Neamhnaid luachmhor
Nach toirear bhuapa bhon fhuair iad i.

[TD 4]

Nuair dh’fheumar fàgail is slàn thoirt leibh,
’S a thèid mo ghiùlain a-null à tìm,
Gu seas i ’n uair sin aig Cùirt an Uain mi,
An Neamhnaid luachmhor a fhuair mi fhìn.


Iosa na Aonar

Air fonn A’ Mhisg (“A chuideachd mo ghaoil …”)

’S ann thall thar an aiseig tha dachaigh nan naomh
Tha sòlasach maireann fo bhratach a ghaoil;
Cha bhi grian ann no gealach cur ghathan nan gaoth,
Ach Iosa na aonar a’ deàrrsadh.

Nach tìorail am baile tha ’n dachaigh nan naomh —
Chan fhaigh mèirleach no madadh oirr’ faisg no na gaoth;
Tha geata na faire le aingil gach taobh
Far eil Iosa na aonar a’ deàrrsadh.

Nach sgiamhach am baile ’s e dachaigh nan naomh,
Gu bheil E gan tional gu ’n tig iad ri thaobh,
Toirt breith air gach àrainn bha ’g àiteach an t-saogh’il;
’S bidh Iosa na aonar a’ deàrrsadh.

Bidh Eòin ann is Peadar ’s na deisciobail chaomh
Bha leis air an talamh a’ fantainn na ghaol,
A chunnaic len sùil E ’s thug cunntais do dhaoin’
Gu robh Iosa na aonar a’ deàrrsadh.

Na deisciobail chòir ud bha còmh’ ris maraon,
A chual’ e gu sònraicht’ a’ còmhradh ri Maois;
Nuair dh’fhoillsich E ghlòir dhaibh bha òirdheirc is caomh,
Bha Iosa na aonar a’ deàrrsadh.

Nuair theicheas an talamh o shealladh a Ghnùis,
Gach beinn agus eilean, gach creag agus stùc,
Is Nèamh a’ dol thairis le faram às ùr,
Bidh Iosa na aonar a’ deàrrsadh.

[TD 5]

O ullaich air thalamh chum dachaigh nan naomh,
Mun tig euslaint no galair ’s gun caidil thu, laoich;
Bi teicheadh le d’anam chum Ceannard ar gaoil,
A choisinn dhuinn saors’ agus slàinte.

’S ann thall thar an aiseig tha dachaigh nan naomh,
An oighreachd tha maiseach, ’s gach gealladh dha taobh,
Tha sìorraidh is maireann, air a ceannach dhut saor,
Far bheil Iosa na aonar a’ deàrrsadh.


Cùirt a’ Mhòid

Air fonn Nuair Bha Mi Og

O fhir neo-iompaicht’, tha ’n t-àm dhut dùsgadh
Is teich’ dha ionnsaigh an tùs na h-òig’,
’S cho geàrr ’s tha d’ùine, ’s do thìm cho siùbhlach,
’S gu d’dhachaigh ùir thèid thu null fa-dheòidh;
O smaoinich dùbailte air a’ chùis seo —
Gum bi thu rùisgte aig Cùirt a’ Mhòid,
’S gach britheamh talmhaidh gu bhith na bhalbhan,
’S am Fear a mharbh iad fan comhair beò.

Tha slàinte ’s ìocshlaint na fheòil a reubadh,
Tha fhuil làn èifeachd dhan chreutair leònt’;
Nach e tha tìorail bhith ghnàth fo sgiathan —
Nach ann tha ’n ciatadh ’s an dìon ro mhòr;
O teich dha ionnsaigh mu las a dhiomb riut,
’S mun gearrar thu às à tìr nam beò,
’S gach britheamh talmhaidh gu bhith na bhalbhan,
’S am Fear a mharbh iad fan comhair beò.

[TD 6]

An ann, mo nàire, mar seo a tha sinn,
A’ cur nan tàirngean an sàs na fheòil,
’S gach là ga cheusadh a nì sinn èirigh,
’S nach toir sinn gèill dhan an sgeul tha mòr?
O smaoinich dùbailte air a’ chùis seo —
Gum bi thu rùisgte aig Cùirt a’ Mhòid,
’S gach britheamh talmhaidh gu bhith na bhalbhan,
’S am Fear a mharbh iad fan comhair beò.

’S e seo an Crìosda, am Britheamh sìorraidh
Tha tighinn gar feuchainn tro neulaibh neòil,
Nuair thèid ar dùsgadh le fuaim na trompaid
Ron crith gach dùil a bha anns an fheòil;
Chan fhalaich stùcan no creag do ghnùis air,
Cha teich ’s cha liùg thu on t-sùil tha mòr,
’S gach britheamh talmhaidh gu bhith na bhalbhan,
’S am Fear a mharbh iad fan comhair beò.

Nuair thig E nuas oirnn ’s na naoimh mun cuairt air,
An armailt bhuadhmhor tha shuas an Glòir,
Bidh sgal ro chruaidh ann ’s na mairbh gan gluasad
Bha tosdach, fuar anns an uaigh gun deò;
Bidh fuaim bhios làidir am measg nan cnàmhan,
’S iad dol nan àite le àithne mhòir,
’S gach britheamh talmhaidh gu bhith na bhalbhan,
’S am Fear a mharbh iad fan comhair beò.

Bidh leabhar na cunntais na làimh ga ghiùlain,
A’ tighinn dhan ionnsaigh à Cùirt na Glòir —
Gu fosg’lear suas e, toirt breith air uaibhrich
Bha borb nan gluasad is truagh nan dòigh;
O smaoinich dùbailte air a’ chùis seo —
Gum bi thu rùisgte aig Cùirt a’ Mhòid,
’S gach britheamh talmhaidh gu bhith na bhalbhan,
’S am Fear a mharbh iad fan comhair beò.

[TD 7]

Bidh ’n sluagh gu lèir anns a’ chruinne-cè seo —
Gun dèan iad èirigh, an sean ’s an t-òg;
Chan fhaodar gluasad o Ghnùis san uair sin
Ach seasamh suas ann ri Uan na Glòir,
’S na beanntan àrda dol às an làraich,
’S chan fhaighear àite dhaibh ann nas mò,
’S gach britheamh talmhaidh gu bhith na bhalbhan,
’S am Fear a mharbh iad fan comhair beò.

Bidh Iùdas fhèin ann a bhrist o threud-san,
’S a bhrath gu h-eucorach E le pòig;
Bidh Pìlat fhèin ann, am britheamh treun ud,
Agus Hèrod a bh’air a thòir.
Bidh ’n ceannard-ceud ann a rinn a cheusadh,
Bha ’g amharc geur air an èirig mhòir,
Na britheamhan talmhaidh a bhios nam balbhain,
’S am Fear a mharbh iad fan comhair beò.

O teich fo sgiathan is gheibh thu dìon ann,
’S cha bhi ort riasladh no pian no leòn —
Am Mac a chrìochnaich na chaidh air iarraidh,
An ìobairt shìorraidh chuir Dia dhan fheòil;
O smaoinich dùbailte air a’ chùis seo —
Gum bi thu rùisgte aig Cùirt a’ Mhòid,
’S gach britheamh talmhaidh gu bhith na bhalbhan,
’S am Fear a mharbh iad fan comhair beò.

Mo charaid dlùth E, dhan toir mi ùmhlachd
Fhad ’s a chùmhnar mi anns an fheòil;
’S E Fhèin a bhàsaich nar rùm ’s nar n-àite —
Is daor san làraich a phàigh e oirnn;
Nuair thèid mo dhùsgadh o ghlais na h-ùrach,
’S e ruith dha ionnsaigh mo dhùil tha mòr,
’S gach britheamh talmhaidh gu bhith na bhalbhan,
’S am Fear a mharbh iad air tigh’nn na ghlòir.

[TD 8]

Seudan Chrìosda

Air fonn “O, ’s ann tha mo ghaol-sa thall …”

’S ann a bhios na seudan shuas
Nuair a chruinnicheas an sluagh;
’S ann a bhios na seudan shuas
Ann an còmhnard buan nam Flaitheas.
’S ann a bhios na seudan shuas.

Saoil am bi mi dhen an treud
Bhios a’ deàlradh mar an reult,
Bhios nan oighrichean air Fhèin
’N àm na seudan a thoirt dhachaigh?
’S ann a bhios na seudan shuas.

Siud na seudan a bhios àill,
A rinn roghainn dheth nan là,
Trusgan geal orra gun sàil,
Gu bhith deàrrsadh anns an dachaigh.
’S ann a bhios na seudan shuas.

’S ann san dachaigh bhios an ceòl,
Is cha mheasgar e le bròn,
Seinn air clàrsaichean dhen òr,
A’ toirt glòir do Rìgh na Cathrach.
’S ann a bhios na seudan shuas.

Thèid an cruinneachadh gu lèir
As gach fine, teanga ’s treubh,
Is chan aithnichear iad o chèil’
Fo aon èideadh anns an dachaigh.
’S ann a bhios na seudan shuas.

Eadar Làsarus ’s an rìgh,
Prionnsaichean no bochd na tìr,
’S e ’n aon ghràdh a thug ann sibh,
Gu bhith chaoidh leis anns an dachaigh.
’S ann a bhios na seudan shuas.

[TD 9]

Bhon an naoidhean òg is mhaoth
Gus an neach tha geal le aois,
A rinn roghainn dheth maraon,
Bidh rim faotainn anns an dachaigh.
’S ann a bhios na seudan shuas.

Bidh sibh luachmhor ’n taigh an Rìgh,
Bochd no saidhbhir gu robh sibh,
Bhon a ghràdhaicheadh e leibh —
Seadh, os cionn na bh’air an talamh.
’S ann a bhios na seudan shuas.

Bidh na martaraich ann maraon
Chaill an ceann an geall a ghaoil,
Bho nach àich’eadh iad an t-Aon
Choisinn daor iad is a cheannaich.
’S ann a bhios na seudan shuas.

Fhuair iad fois on àmhghair chruaidh,
Fhuair iad oighreachd bhoillsgeach shuas,
Na dhòirt am fuil air sgàth an Uain —
Is iomadh àmhghair chruaidh tron deach iad.
’S ann a bhios na seudan shuas.

Bidh na càirdean ann fa-dheòidh
A bha ’g àiteach gleann nan deòir,
Gu bhith seinn nas binn’ na smeòrach
Mun a’ bhòrd an taigh an Athar.
’S ann a bhios na seudan shuas.

Ged a laigh a’ chèis san ùir,
Is na tàmh innt’ a’ chruit-chiùil,
Eiridh iad nan colainn ùir
Nuair a dhùisgeas iad o chadal.
’S ann a bhios na seudan shuas.

[TD 10]

Eiridh iad na ìomhaigh Fhèin,
Air an glanadh o gach gnè,
Gu bhith deàlradh mar an reult —
’S ann na rìoghachd Fhèin, an t-Athair.
’S ann a bhios na seudan shuas.

Dol a shealbhachadh a’ chrùin
A tha taisgte dhaibh na Chùirt,
Far a bheil an trusgan ùr
Theid a ghiùlain anns na Flaitheas.
’S ann a bhios na seudan shuas.

Nuair a bhios an teaghlach shuas,
’S iad gu lèir le seula ’n Uain,
Sguiridh àiteach agus buain
’S cha bhi feum air cuan no talamh.
’S ann a bhios na seudan shuas.

Cha bhi feum air tìr nan glinn,
Far ’n do dh’àraicheadh na naoimh —
’S ann a bhios iad ann an sìth
Leis na h-aoighean aig a’ bhanais.
’S ann a bhios na seudan shuas.

[TD 11]

[Dealbh]
Am bàrd nuair a bha e gu math òg.

[TD 12]

Ròs o Shàron

Air fonn Gad Chuimhneachadh

Is èiginn dhòmhsa tòiseachadh
Is òran a chur dhuibh
Air fianaisean an Ard-Rìgh sin
Air feadh gach àil is linn:
Is iad air tùs a dh’èireas leis
Nuair thig E Fhèin a-rìs,
’S bidh ’n uaigh na leabaidh shàmhaich dhaibh —
Laigh Ròs o Shàron innt’.

Nach sòlasach ’s nach suaimhneach iad,
An sluagh sin feadh gach linn —
’S cùis-fharmaid iad san fhàsach seo
Thar ban-rìgh agus rìgh;
’S a dh’aindeoin sgìths is àmhghairean
Fad rè an là ’s an tìm,
Bidh ’n uaigh na leabaidh shàmhaich dhaibh —
Laigh Ròs o Shàron innt’.

Nach fhaod iad a bhith ceòlmhor ann
An còmhnaidh le guth binn,
A’ seinn ann mar na smeòraichean
Air òirdheirceas an Rìgh;
Nach fhaod iad a bhith guanach ann
’S an duais aca le cinnt,
’S bidh ’n uaigh na leabaidh shàmhaich dhaibh —
Laigh Ròs o Shàron innt’.

Ged dh’fhaodas iad bhith gann-làmhach
Gach àm de theachd-an-tìr,
Gun bheairteas air an làmhan-san,
Mar Làsarus fo dhìth,
Nach mòr na th’air a ghealltainn dhaibh
Nuair ruigeas ceann na sligh’,
’S bidh ’n uaigh na leabaidh shàmhaich dhaibh —
Laigh Ròs o Shàron innt’.

[TD 13]

Cheannaicheadh le ghràdh-san iad,
Le fuil ro bhlàth a chrìdh’,
Nuair dh’fhuiling e nan àite-san
Gu bàs air Calbhari;
Chan iongnadh ged a ghràdhaicheadh
Na bràithrean E ’s gach linn,
’S bidh ’n uaigh na leabaidh shàmhaich dhaibh —
Laigh Ròs o Shàron innt’.

’S ann aca bhios an lùchairt
Bhios cùbhraidh, maireann, sìor,
Gun samhail dhith na bòidhcheid,
’S a’ còmhnaidh Mac an Rìgh,
Ga h-ullachadh dha shluagh-san
Gu ’n tig E nuas a-rìs,
’S bidh ’n uaigh na leabaidh shàmhaich dhaibh —
Laigh Ròs o Shàron innt’.

An lùchairt ’s a bheil Gàbriel,
’S e aingeal àrd an Rìgh —
Gu faigheadh peacaich thruagh innte
Ro thruaillidh mar tha sinn!
Oir samhail dhith cha d’fhuaireadh ann —
’S e dachaigh shuas nan naoimh,
’S bidh ’n uaigh na leabaidh shàmhaich dhaibh —
Laigh Ròs o Shàron innt’.

’S ann air an son a cheusadh E
Mar èirig airson sìth,
Toirt maslaidh agus dùbhlain dha,
Len glùin ga cromadh sìos;
’S ann air an son a thàinig E
A Uchd a’ Ghràidh le cinnt,
Dhèanamh uaigh na leabaidh shàmhaich dhaibh —
Laigh Ròs o Shàron innt’.

[TD 14]

A pheacaich, ged bu shaidhbhir thu,
Thig d’aoibhneas gu neo-bhrìgh,
Ged chòmhdaichte le daoimein thu
On làr gu roinn do chinn;
Biodh d’fharmad ris a’ chloinn aige,
Ri oighrichean an Tì
Rinn uaigh na leabaidh shàmhaich dhaibh —
Laigh Ròs o Shàron innt’.

Biodh d’fharmad ris an t-sluagh aige
Tha gluasad ann an sìth,
Le spiorad briste, brùit’ aca
Ga ghiùlain fad an tìm;
An lìon leis a’ chaol-smùdan sin
Nach mùchar leis a chaoidh,
’S an uaigh na leabaidh shàmhaich dhaibh —
Laigh Ròs o Shàron innt’.

Biodh d’fharmad ris na fianaisean,
Cuilc bhrùite fhìorghlan, fhìor —
Na bràithrean sin a ghràdhaich E,
Nach tèid gu bràth a dhìth,
’S na peathraichean a dhùineadh ris
Rin can iad gaol an crìdh’;
’S bidh ’n uaigh na leabaidh shàmhaich dhaibh —
Laigh Ròs o Shàron innt’.

Mar gheugan anns an fhìonan iad,
A’ fàs gun chrìonadh sìos;
Gur torrach, sultmhor, ùrmhor iad
A’ giùlain mais’ a’ Chinn,
Le ìomhaigh an Ard-Bhuachaille,
Le sgèimh, le shnuadh ’s le shìth;
Bidh ’n uaigh na leabaidh shàmhaich dhaibh —
Laigh Ròs o Shàron innt’.

[TD 15]

Nach sona bhios an sluagh sin —
Cha ghluaisear iad a chaoidh;
Na seudan beannaicht’, luachmhor ud
Nach ceannaich luach no prìs;
Cha spìonar às do Làmhan iad
Le nàmhaid, mar tha sgrìobht’;
Bidh ’n uaigh na leabaidh shàmhaich dhaibh —
Laigh Ròs o Shàron innt’.

Nuair thig teachdair’ bhon a’ bhàs thugam
’S a thèid mo chàradh sìos —
Dhan duslach às an tàinig mi
Nach nàdurrach gun till? —
O deònaich na do bhàidhealachd,
A Dhè nan Gràs ’s na sìth,
Gum bi ’n uaigh na leabaidh shàmhaich dhomh
Gus an là san tig thu rìs.


Cèile Chrìosda

Air fonn “Is truagh nach d’rugadh dall mi”

Tha chèile ’s i cho dìblidh
’S cho sgìth anns an fhàsach —
Nuair chailleas i a ghnùis-san,
Gur tùrsach a càradh;
Chan fhoisnich i car ùine
’S a h-ionndrain cho làidir;
Tha mhadainn dhi na h-oidhche
’S i seinn mar a tha i:

[TD 16]

“A nigheanan na tìr seo,
Ma chì sibh mo ghràdh-sa,
An innis sibh le cinnt dha
Gur tinn mi le ghràdh-san;
Gu bheil mi dubhach, cianail,
Mar eun anns an fhàsach
Nach èirich air a sgiathan
’S nach triall mar a b’àbhaist.”

Ach tillidh E gun dùil ris
’S gun ùraich E ’n àird i,
Is neartaichidh E Fhèin dhi
Gach teud tha na clàrsaich;
Nuair theannas E ri còmhradh,
Theid ceòl feadh gach pàirt dhith,
’S gu seinn i le aoibhneas
Na rinn E na h-àite.

Is seinnidh i san àm nach
Eil samhla ann dhàsan —
“Mo Charaide ’s m’Fhear-Pòsda,
Mo Dhòchas ’s mo Shlàinte,
Ard-Bhuachaille nan caorach
Thug gaol nach tug càch dhomh,
A lotadh is a cheusadh
Toirt èirig nam àite.

“Bidh bhratach ga mo chòmhdach
’S nach leòr dhomh gu bràth i,
Na targaid is na sgiath dhomh
Gam dhìon bhon an nàmhaid?
Bidh ghàirdeanan mun cuairt dhìom
Tha buadhmhor is làidir,
Mar naoidhean ’s e cho tìorail
Fo sgiathan a mhàthar.”

[TD 17]

Is tric i air a glùinean
Ag ùrnaigh na làthair
Gu sileadh oirr’ an driùchd
Chuireadh sunnd feadh a cnàmhan,
A neartaicheadh às ùr i
Le ùrachadh slàinte,
Le creideamh, gràdh is dòchas
Ga seòladh tron fhàsach.

Nach mise bhios gu cianail
Gu ’n triall mi ’s gu fàg mi,
Gu faigh mi leis a’ chòmhlan
Gu còmhnardan Phàrrais;
’S ann maille ri mo Rìgh-sa
A chì mi mar tha E
Na mhaisealachd ’s na òirdheirceas,
Na ghlòir is na àilleachd.

Nuair ruigeas i an tìr,
Bidh na tuinn dhi nan tàmh ann;
Bidh tosdachd air a’ chuan
Bha na cluasan a’ gàirich —
Sin trioblaidean an t-saoghail
Bha daonnan dhi sàraicht’;
’S gun deàrrs i na fhianais
Mar ghrian anns na h-àrdaibh.


Siud an Gràdh air an Seinn Mi

Air fonn Làmh a’ Bhuachaille

Siud an gràdh air an seinn mi,
Air an seinn mi gu bràth,
Air an seinn mi ga innse
Gus an crìochnaich mo là.

[TD 18]

Siud an gràdh air an seinn mi,
Air an seinn mi gu bràth —
’S ann air gràdh an Fhir-Shaoraidh,
A bha daonnan dhomh blàth.

Siud an gràdh air an luaidh mi,
Air nach cualas cho blàth —
’S ann a thòisich e shuas leis,
’S thug e nuas E gu làr.

Gun do cheannaich Thu rìoghachd
Air a’ phris sin a b’àird’;
Thug do ghràdh Thu, mar chualas,
Dhan an uaigh air ar sgàth.

’S Tu a dh’fhosgail mo shùilean
’S sheall dhomh cùisean mar bha;
Cum mi tagradh ’s ag ùrnaigh,
Cum mi dlùth dhut gach là.

Ged a chaidh mi air faondradh,
Mar a’ chaora bho chàch,
Mach air fàsach an t-saoghail,
Bha do ghaol dhomh cho blàth.

Ged a thrèig mi Thu daonnan,
Cha do thraoigh dhomh do ghràdh,
Cha do dh’fhuaraich do ghaol dhomh
’S cha do lughdaich do làmh.

Ged a thrèigeadh an sluagh mi,
A’ toirt fuath dhomh is tàir,
Tha nas fheàrr na mo chuairt dhomh —
Làmh a’ Bhuachaill’ as àird’.

Ged tha ’n saoghal mun cuairt dhinn
A’ toirt luaidh dhuinn is gràdh,
Tha do ghràdh-sa gun ghluasad
Nuair a dh’fhuaraicheas càch.

[TD 19]

Ged a chaith sinn ar n-òige
Ann an gòraich’ gun stàth,
Nuair a dh’iarr mi do stiùireadh,
Cha do dhiùlt Thu do làmh.

’S ann a thuirt Thu le sòlas
Gum bu leòr dhomh do ghràs,
’S gu robh bàs a’ Chruinn-cheusaidh
Dèanamh èirig nam àit’.

’S Tu mo shagart ’s mo thùisear,
Tron tèid m’ùrnaigh na làth’ir,
Is fear-tagraidh mo chùisean
Anns na cùirtean as àird’.

Ghabh Thu nàdur na daonnachd,
Tighinn nad aonar gu làr
Dh’ionnsaigh pheacach a thrèig Thu
Ann an èirig do ghràidh.

’S ann a dh’fhàg Thu Ghlòir shìorraidh
A bha riamh dhut cho blàth
Dh’ionnsaigh bàs a’ Chruinn-cheusaidh,
A’ toirt rèite nar n-àit’.

Bha lagh ’s ceartas gar dìteadh,
’S sinn sa phrìosan an sàs,
Gu ’n do phàigh Thu na fiachan,
Dol tro phiantan a’ bhàis.

Cha do dh’aithnich an sluagh Thu
Na do chuairt leinn cho geàrr —
’S ann a rinn iad ort dìmeas
Le crùn sgìtheich na tàir.

Chan e crùn sgìtheich nan Iùdhach
Rinn do chrùnadh le gràdh
Ach na crùintean bha glòrmhor
Chunnaic Eòin ort na là.

[TD 20]

Siud an gràdh tha gun chaochladh
’S tha na iongnadh do chàch —
Cuan maireann do ghaoil-sa;
Chaoidh cha traoigh e ’s cha tràigh.

Chan fhaca sùil e ’s cha chualas,
’S cha do smuainich air càch —
Na tha taisgte dha shluagh-san
Ann am buadhan a ghràidh.

Bidh gach teanga toirt luaidh air,
Dubh is ruadh ann is bàn,
Ann an eachdraidh ga sgrìobhadh —
Meud is doimhne do ghràidh.


Uisge Mhàrah

Air fonn Gad Chuimhneachadh

Aig fianaisean san fhàsach seo
Bidh uisge Mhàrah searbh
Nuair dh’fhalaicheas E a Ghnùis orra
Le diombadh agus fearg;
Nuair thèid a ghrian fo sgleò orra,
Nach brònach bhios an colg —
Bidh ionndrainean às ùr orra,
’S an clàrsach chiùil air falbh.

Nuair chailleas iad a làthaireachd,
Bidh ’n fhàsach dhaibh cho fuar,
’S cha bhi nì a’ fàs dhaibh ann
Ach searg a-mhàin gach uair —
Gu ’n tig an driùchd on àird orra
Le frasan blàth o shuas,
A bheothaicheas ’s a dh’àraicheas
Gach geug a tha riu fuaight’.

[TD 21]

Tha ’n saoghal fhèin an tòir orra
Ag iarraidh sgòd is beum,
Ag iarraidh fàth gu sònraichte
Mar leòmhann measg an trèid;
Is mura cum iad sràid-cheuman
Ri càch sa h-uile ceum,
Ma bhristeas aon am meall aca,
Bidh coin gu teann nan dèidh.

Nach fheum iad a bhith gluasad ann
Gu cubhaidh, suairc gach là,
Le sgiath is claidheamh buaidh aca
’S le cleòca snuadh na slàint’;
Nach fheum iad a bhith dìleas ann
Is fìrinneach thar chàich,
’S an nàmhaid ’s e cho ìnnleachdach
Le lìontan sìnt’ a ghnàth.

Nach minig iad ag ùrnaigh ris
Len sùilean air an àird,
A’ tagradh anns na cùilean ris,
A’ cur an cùis na làth’ir;
An uair as dorch’ an oidhch’ orra,
Is sin air cloinn nan gràs,
O nach ann ris a ghlaodhas iad —
Ri caraid gaoil nach fhàg.

Nach tric iad anns an fhàsach seo
Le uisge Mhàrah searbh;
Nach fhaigh iad iomadh nàmhaid ann
Ni ’n sàrachadh le cealg:
An sluagh a bha cho bràithreil dhomh
Nuair bha mi ’n staid nam marbh —
’S bhon thug mi gèill dha àithne-san,
Tha ’n càirdeas sin air falbh.

[TD 22]

An saoghal aingidh, cànranach,
Gun gràdhaich e chuid fhèin,
Gach mire ’s ceòl is mànran ann,
Deoch làidir is mì-bheus;
Is tlachdmhor ana-miannan leis,
Mì-riaghailt is droch ghnè —
An cìocrach sin cha sàsaichear
No thart tha làidir, treun.

Ach moladh dhut, a Shlànaigheir,
Nach fhàg Thu iad ’s nach trèig,
An sluagh sin anns an fhàsach seo
A ghràdhaich Thu dhut Fhèin —
Gun toir thu dhachaigh sàbhailt’ iad
Gu fois is tàmh air Nèamh,
Far am bi uisge Mhàrah dhaibh
Mar mhil gu bràth nam beul.


Earail dhan t-Sluagh

Air fonn An t-Eilean a Tuath

O seinnidh mi duan toirt earail dhan t-sluagh,
O seinnidh mi duan mu fàg mi;
O seinnidh mi duan mar choigreach ’s fear-cuairt —
Is cinnteach nach buaine na càch mi.

Mi ’n seo air a’ bhruaich toirt sealladh mun cuairt
’S a’ faicinn an t-sluaigh gam fhàgail,
Mar shruth ann an tìm a’ dol tro na glinn,
Dol dhachaigh à tìr an àraich.

Ar maise ’s ar sgèimh chan eil iad gu feum,
No beairteas gu lèir an fhàsaich;
No urram le ainm, chan eil e gu tairbh’
Nuair a gheibh sinn a’ ghairm gu fàgail.

[TD 23]

O mosgail à suain, ’s bi teicheadh le luaths
Gu Ceannard na buaidh ’s na slàinte
Fhad ’s tha ’n Soisgeul ga luaidh ’s a’ glaodhaich nad chluais
Gun do dh’fhuiling an t-Uan nad àite.

Bu mhath a bhith ’n Glòir le Peadar is Eòin
’S na fianaisean còir a dh’fhàg sinn —
Na bràithrean bha treun ’s na peathraichean sèimh
A lean E nan rèis san fhàsach.

Iad a-nise leis thall, ’s chan iarr iad a-nall,
Le trusgan na bainnse àlainn,
Do ghleanntan nan deòir, no tilleadh dhan fheòil
San d’fhuair iad gach bròn ga h-àiteach.

Iad mar lili fo dhriùchd nan suidhe sa Chùirt,
’S iad timcheall a’ bhùird len Gràdh-Fhear,
Ga mholadh às ùr le urram is cliù
’S a’ tilgeadh an crùin na làthair.

Cha chaisgear an ceòl ’s cha sguir e nas mò —
Bidh sean agus òg san àireamh,
Le òran bhios ùr do Cheannard nan Dùl
Thug dhachaigh a-null iad sàbhailt’.

Thàinig Ard-Rìgh na glòir gu fulang san fheòil,
Air a bhreith leis an òigh san stàball;
Brat-spèilidh bha dlùth ga chòmhdach às ùr,
Na shìneadh air glùin a mhàthar.

Cha robh rùm san taigh-òsd’ do naoidhean na glòir,
Ach cluich agus ceòl is mànran;
Cha d’fhuair e san uair ach sgiùrsadh is fuath
Nuair thàinig e nuas gar teàrnadh.

O faic e sa chùirt ’s e tosdach is ciùin,
Is Pìlat às ùr ga chàineadh,
Am britheamh bha cruaidh, gun chanas, gun truas,
Bha aineolach, truagh gun bhàidh ris.

[TD 24]

O Thì a bha shuas o bhith-bhuantachd bhuan,
Ro thalamh no cuan no Adhamh,
Ro ainglean na Cùirt, ro dhuine no dùil
A chunnaic ar sùil san fhàsach,

’S E dh’fhuiling gu cruaidh an turas a chuairt,
’S i ’n ìobairt an t-Uan a bhàsaich;
’S E dh’èirich on uaigh air madainn na buaidh,
’S E cheannaich an sluagh ’s a phàigh iad.

Do Shagart nan Dùl a bhuineas gach cliù,
Le cumhachd os cionn gach àite,
’S E steach anns a’ Chùirt le oifig an Triùir,
’S E tagradh ar cùis na làthair.

’S E ’n t-slighe gu Glòir a dh’fhosgail sna neòil,
Trom faigh sinn le còir gu Pàrras;
’S E tùisear an òir tron tèid ùrnaigh nan slògh,
’S E ’n Lili ’s an Ròs o Shàron.

Gun crìochnaich mi ’n duan, ’s mo chomas cho truagh,
’S gun agam ach buadhan nàduir,
’S gun toireadh e bhuainn an t-sìorraidheachd bhuan
Bhith labhairt mun Uan thug gràdh dhuinn.


Air a’ Chlàrsaich Shuas

Air fonn An Rìbhinn Donn

O anaim chiùrrte, nach dùisg thu suas,
Is teich dha ionnsaigh às ùr le luaths,
Ach am faigh thu sàbhailt’ a-steach do Phàrras,
Gu bhith seinn gu bràth air a’ chlàrsaich shuas.

Dean spàirn is dìcheall, ’s do thìm ro luath,
’S tu ruith cho siùbhlach gu ùir is uaigh,
Mun caill thu fhàbhar air chuairt san fhàsach,
’S nach seinn gu bràth air a’ chlàrsaich shuas.

[TD 25]

Mun caill thu oighreachd an aoibhneis bhuain,
’S co-chomann Chrìosda gu sìor ’s a shluagh,
Mun dèan an nàmhaid san fheòil do thàladh,
’S nach seinn gu bràth air a’ chlàrsaich shuas.

A neart na h-òige no bòidhchead snuaidh —
Na dèan an còmhnaidh asd’ bòsd no uaill,
Mun caill thu d’àilleachd ’s gun goid am bàs i,
’S nach seinn gu bràth air a’ chlàrsaich shuas.

An t-Uan a cheusadh, ’s E freumh gach uaill,
Toirt gràidh is spèis dha fad rè do chuairt,
A’ fantainn làimh ris fo dhìon ’s fo sgàile,
Gu bhith seinn gu bràth air a’ chlàrsaich shuas.

Nach sona ’n àireamh thug gràdh dhan Uan
’S a lean a-mhàin E tro àmhghair chruaidh,
Le creideamh làidir ’s le gaol gun fhàilling,
Gu bhith seinn gu bràth air a’ chlàrsaich shuas.

Nach sona ’n còmhlan san fheòil air chuairt
A rinn an còrdadh ’s am pòsadh buan
Ri Fear an Gràidh-san nan rùm a bhasaich,
Gu bhith seinn gu bràth air a’ chlàrsaich shuas.

Cha dealaich bàs iad ’s cha dealaich uaigh,
’S chan fhuasgail meòirean na còrdan cruaidh;
Cha spìon an nàmhaid gu bràth o Làimh iad,
’S iad a’ seinn gu bràth air a’ chlarsaich shuas.

Nuair thèid an còmhdach, nach bòidh’ch an snuadh,
Le deise-phòsaidh bhios glòrmhor, buan,
Le trusgan àlainn mar ghrian a’ deàrrsadh,
Gu bhith seinn gu bràth air a’ chlàrsaich shuas.

Is iad a sheudan, a chèil’ ’s a shluagh,
A lean gu h-eudmhor gach ceum an t-Uan,
’S a chreid gun tàinig E Fhèin gan teàrnadh,
Gu bhith seinn gu bràth air a’ chlàrsaich shuas.

[TD 26]

Mar gheug san fhìonan gu sìor tha shluagh,
Is driùchd nan Nèamhan mu freumh gach uair;
Cha chrìon na fàs i ’s cha searg na blàth i,
Gu bhith seinn gu bràth air a’ chlàrsaich shuas.

Gu sguir gach còmhradh san fheòil le sluagh,
Is guth nan òighean as bòidhche fuaim;
Tha aon nì àraidh gun chrìoch gun fhàilling —
A bhith seinn gu bràth air a’ chlàrsaich shuas.


Dùisg, Anaim, Dùisg

Air fonn Loch Lomond <eng>(“By yon bonny banks …”)<gai>

Dùisg, anaim, dùisg, agus gabh dhan choinneamh-ùrnaigh,
Mu fosgail thu do shùil ann an dòrainn —
Do leisgeulan às ùr dhut, cha seas iad aig a’ Chùirt thu
’S cha chuidich iad a-null thu thar Iòrdain.

Dìtear leis a’ chloinn thu a their nach fhacas ann thu,
’S cha bhi leisgeul ann aig do sheòrsa;
Chan fhalaich beinn no stùc thu, chan fhalaich cnoc no cùil thu
Bho lasan deàlrach sùilean Iehòbhah.

Mo bheannachd aig na fiùrain tha cumail coinneamh-ùrnaigh,
Tha seinn ann air cliùitean Iehòbhah,
Is thèid iad tron an tùisear, an tagraidhean tha drùidhteach,
Is seulaichear le Triùir ann an Glòir iad.

Glaodhaibh ann an aoibhneas mar fhianaisean na h-oighreachd —
Nach coma ged a chluinnt’ ann an Glòir sibh!
Bidh gàirdeachas air ainglean ag èisdeachd bean na bainnse,
’S i frithealadh dhan dream sin tha leònte.

Nan tosdadh iad, na laoich ud, ’s nam fanadh iad gun ghlaodhaich,
’S nan caidleadh iad mar aon dhe na h-òighean,
Na clachan bhiodh a’ glaodhaich le fianais air a Thaobh-san,
Is dhìteadh iad an saoghal nan ònar.

[TD 27]

Nuair a chaidh a cheusadh, sgoilt iad agus reub iad,
Gach carraig ann an gnè dhe gach seòrsa,
Is dh’fhosgail ’n sin na h-uaighean is dhùisg na mairbh on suain annt’
Is chunnacas san uair iad le mòran.

Ma dh’aidich thu nis Crìosda, ’s ma thog thu air an fhianais,
’S ma ghabh thu dhen an fhìon aig a’ bhòrd sin,
Nach nochd thu dhan an t-saoghal gun tug thu gràdh is gaol dha,
’S gu leanadh tu araon anns an fheòil E.

Nach tog thu an Crann-ceusaidh, ’s nach lean thu Uan na Rèite,
An Tì a chaidh a cheusadh ’s a leònadh;
Is goirid leat an ùine gu seas thu aig a’ Chùirt sin,
A’ dol mar phriobadh sùla thar Iòrdain.

Cuimhnich air a’ chùis seo — ’s ann ris a nì thu cunntais —
Is seasaidh tu mar stiùbhart nad ònar;
Chan fhalaichear san àm sin gach lochd is gnìomh a bh’ann leat,
Gach peacadh gin is mealltachd is dò-bheart.

Ma leanas tu an dràsd’ E, ag aideachadh na làthair
Do pheacaidh tha cur cràidh ort is leònadh,
Tha E ullamh gu bhith gràsmhor, tròcaireach is gràdhach
Dha na dh’iarras E am fàsach nan deòir seo.


Iasgairean Ghalile (Eòin XXI)

Air fonn An Rìbhinn Donn

Faic an còmhlan air bòrd sa bhàt’,
A’ dol a dh’iasgach mun ciar an tràth;
A’ dol mun cuairt anns a’ mhuir bha buailteach,
’S e fàth an smuaintean nach d’fhuair iad càil.

Gu robh iad cianail gun Chrìosd air bòrd;
Cha d’fhuair iad sgeul air, ’s e lìon am bròn.
Bha ’n còmhradh àbhaist am measg nam bràithrean:
“Am faic gu bràth E, no bheil E beò?”

[TD 28]

An uair a ràinig am bàta tìr,
Le saothair oidhche ’s an ceann cho sgìth,
An sin bha grìosach le min is iasg oirr’
Is cuireadh fialaidh do luchd na luing.

Bha ’n Tì a bhàsaich an àit’ an t-sluaigh,
’S a chaidh a cheusadh, air èirigh suas,
On d’fhuair iad fàilte — “A chlann ’s a bhràithrean!” —
Na sheasamh làimh riu air tràigh nan stuagh.

Dh’aithnich iad gum b’e siud an Rìgh,
Len tric a ghluais iad, air uairean sgìth,
Gu tric na chòmhradh aig biadh is bòrd leis —
Bha bhriathran glòrmhor a’ tighinn nan cuimhn’.

Dhùisgeadh sòlas is cèol nan crìdh’
Gu fac’ iad beò E san fheòil a-rìs,
Oir ’s ann gu h-àraidh is air a sgàth-san
Dh’fhàg iad am bàta aig càch ’s na lìn.

Dh’fhàg iad am bàta aig càch ’s na lìn,
Is lean iad Iosa le miann an crìdh’,
’S E nise dlùth dhaibh mar reult gan stiùireadh,
Le lotan cùbhraidh bhios ùr a chaoidh.

Is ann a dh’iarr E na lìn chur sìos,
Is iad a dh’fheuchainn ri taobh na luing;
’S e ùmhlachd fhìorghlan do dh’fhacal Iosa
Bha dhaibh na bhiathadh ’s a lìon na lìn.

’S e thubhairt an Dia sin a rinn gach nì
(’S ann ris an iarmad a bha san luing),
“Bhon tha sibh èasgaidh is làmhach, gnìomhach,
Gun dèan mi iasgairean dhibh air tìr.

“Bhon thug sibh gaol dhomh chan fhaod sibh tàmh —
Tha saothair chruaidh airson sluagh gun ghràs;
Thèid sibh mar thrompaid a-mach dhan ionnsaigh,
Gu bhith gan dùsgadh à dùsal bàis.

[TD 29]

“Dèanaibh dìcheall air cur an cèill
Mu dhuais an fhìrein an dùthaich Nèimh,
’S mu dhuais an aingidh nach tig le taing dhomh
Gu bòrd na bainnse a chum na fèisd;

“A’ cur an cèill dhaibh mu mheud mo ghràidh —
Gun deach mo sgiùrsadh ’s mo chur gu bàs,
’S gun deach mo rùsgadh ’s mo reic le Iùdas,
’S gun deach mo chrùnadh le crùn na tàir;

“Gu robh mi ann mu robh gleann no cuan,
No nì a shnàigeas no àireamh sluaigh,
Mun deachaidh Adhamh a chur sa ghàrradh,
’S mi ’n Uchd a’ Ghràidh sin a’ tàmh leis shuas.

“Ma nì sibh m’àithne ’s na dh’àithn mi dhuibh,
Gun tig an là dhuibh gu pasgadh lìn,
Gu faigh sibh duais anns an oighreachd shuas leam,
Le fois is suaimhneas a fhuair mo naoimh;

“Gu faigh sibh crùn anns an dùthaich thall
Is aiseag cinnteach à tìm a-nall,
Is culaidh rìomhach as fhèarr na sìoda,
Ma bhios sibh dìcheallach, dìleas ann.”


Bàs an Fhìrein

Air fonn Glòir an Uain (“Tha Sion a’ seinn …”)

Nach sona gu bràth dhan àireamh bheannaicht’
Bha ’g àiteach gleannan nan deòir
Bhon thriall iad ’s a dh’fhàg ’s a thàrr iad dhachaigh
Bhon àmhghair bh’aca san fheòil?
Iad a-nise leis shuas mu chuairt na Cathrach
’S an t-Uan nam meadhan le ghlòir,
Air an glanadh gu lèir mar reult na maidne,
Le sgèimh nas maisich’ na ’n t-òr.

[TD 30]

Tha trusgan na Glòir gan còmhdach thairis
Le slòigh nam Flaitheas sa Chùirt,
Nach teirig gu bràth ’s cha chàirich neach e,
’S e àlainn, freagarrach, ùr;
Fhuair sibh gun dàil na bha sa ghealladh,
An t-èideadh maiseach ’s an crùn,
Is fhuair sibh na pailm mar dhearbhadh agaibh
Gun d’fhuair sibh dhachaigh a-null.

Far bheil tobar a’ ghràidh tha làn ’s cur thairis,
’S nach tràigh dhan anam nas mò,
A fhuair sibh le ghaol ’s e saor gun cheannach,
Sam faod sibh blasad is òl;
Tha fois agus sìth mar chuibhreann agaibh
An rìoghachd mhaisich ur còir,
A choisinn an t-Uan na chuairt air thalamh
Dha shluagh le fulangais mhòr.

B’e latha na buaidh nuair fhuair sibh thairis
Thar Iòrdain dhachaigh le càch
A trioblaid is leòn bha ’n còmhnaidh agaibh,
Le bròn mar eallach gach là;
Chan fhaicear ur deòir san fheòil nas fhaide —
Bidh sòlas agaibh nan àit’;
Bhon fhuair sibh le sìth air tìr sa chaladh,
Chaidh tuinn na mara nan tàmh.

Gu bheil sinn gur caoidh le sgìths is airsneal,
Na suinn a dhealaich ’s a dh’fhàg,
Na bràithrean gu lèir bha treun san aidmheil,
Mar reult a’ deàlradh nan là;
Ur n-àite ’n taigh Dhè le spèis a bh’agaibh
Gu lèir ’s e falamh is fàs,
’S an comann na seinn air oidhch’ is madainn
Cha chluinn ur caithream bha blàth.

[TD 31]

Is coigrich gach uair a fhuaireadh annainn —
Cha dual dhuinn fantainn no tàmh;
Tha turas ar cuairt cho luath dol seachad —
Cha bhuan ’s cha mhaireann ar là;
Bhon tha sinn san fheòil ri còmhnaidh tamall,
Tha dòchas againn tro ghràs
Gun coinnich sinn sibh bha leinn air thalamh
An Tìr a’ Gheallaidh ’s a’ Ghràidh.


Bàs an Aingidh

Air fonn Oran Coire a’ Cheathaich

Gur tric mi smuaintinn air cor an t-sluaigh ud
Nan dòigh ’s nan gluasad a h-uile là —
Na peacaich thruagh ud, na h-inntinn uaibhrich,
Gun ghuth no uallach mun dara bàs;
Gun ghuth air ùrnaigh no tighinn dha ionnsaigh,
’S gun ghuth air cùisean a chur nas fheàrr,
Ach beairteas saoghalt’ is òr is maoin ann,
A bhios na fhaoineas nuair thig am bàs.

O càit an tèid thu an àm na h-èiginn,
’S gun nì fon ghrèin dhut nì feum no stàth?
Gach nì a fhuair thu gu spìonar bhuat e,
Na chàrn thu suas ann le cruas do làmh;
Do dhiathan brèige ’s do bheairteas breun ann,
Gu fàg thu fhèin e gu lèir aig càch —
’S e their an sluagh ud a thàrr ’s a fhuair e,
“Seo cuid an truaghain tha fuar fon làr.”

[TD 32]

Bheil là na slàinte gu lèir air d’fhàgail
Thug Dia nan Gràs dhut le là na h-òig’?
Gach cothrom prìseil mun d’rinn thu dìmeas,
Gu bràth cha till iad a chaoidh nas mò;
Do cheann air liathadh le meud nam bliadhna
A bhuilich Dia ort le biadh is lòn,
Le slàint’ is aodach à stòr gun traoghadh —
Ged chuir thu faoin e, an gaol tha mòr.

Cha tug thu gèill dhan a’ ghuth bha ’g èigheach,
Oir b’Esan èirig a’ chinne-daonn’,
An t-Uan a cheusadh mar ìobairt rèite
An rùm gach creutair a bha fo dhaors’;
Ma chuir thu suarach na rinn an t-Uan dhut,
’S an gràdh nach fhuaraich bha dhut cho faoin,
Mur tug thu cluais dha san rèis san d’ghluais thu,
San dachaigh bhuain ud gur truagh do ghlaodh.

Nach bochd nach d’fhuair thu an Neamhnaid luachmhor
As tric a chual’ thu ga luaidh le càch
Sa choinneamh-ùrnaigh, is tric sa chùbaid,
Is bhiodh do chùisean co-dhiùbh na b’fheàrr;
Bhiodh beannachd Dhè leat is gràs na Trianaid,
Le eagal diadhaidh ’s fo riaghladh gràis,
’S tu seinn an òrain air cliù Iehòbhah,
Le crùn na Glòir ort mun bhòrd le càch.

Mu nì cho caillte ri bàs an aingidh
Cha d’fhuaireadh labhradh le cainnt no dàn —
Tro linntean sìorraidh le gul is gìosgan,
Gun dùil ri crìoch air no dol nas fheàrr;
Gun dùil ri sòlas no gràs no tròcair,
Ach fearg Iehòbhah a’ dol nas àird’
Ri sluagh leis nach b’fhiù E, a reachd no chùirtean,
’S nach dèanadh lùbadh le ùmhlachd dha.

[TD 33]

O fhir a leughas is fhir a dh’èisdeas,
Nach toir thu gèill is mòr-spèis dha m’dhàn,
Is teich dha ionnsaigh le gràdh is ùmhlachd
Mu ruith do chùrsa, ’s an ùine geàrr!
Is tog an fhianais air taobh do Chrìosda,
Mar bhaile dìon dhut fo sgiathan blàth,
Le làmhan èasgaidh le càch san fhìon-lios,
’S cha tèid do phianadh fon dara bàs.


Comhairle dhan Oige

Air fonn Cead Deireannach nam Beann

Is coigrich sinn san fhàsach,
Luchd-cuairt mar bha sna h-athraichean —
Cha d’fhuair iad fois no tàmh ann,
Bha ’n spàl a’ ruith cho cabhagach;
Tha ’m pàilliun crè gar fàgail
’S a’ tuiteam mu ar làmhan
Mur teich sinn dhan an àros
Nach bi gu bràth ann dealachadh.

A ghineil òig an àite,
Gun toir mi àithn’ is earail dhuibh,
Is creidibh bhuam na thràth i
Cho fad’ ’s tha dàil gu aithreachas;
Bithibh teicheadh chun na slàinte
A dh’ullaich E na ghràdh dhuinn:
“An-diugh! An-diugh!”, ’s e ’n àithne —
A-màireach chan eil gealladh ann.

[TD 34]

Na caillibh là na h-òige
An gòraiche no amaideas,
A’ toileachadh na feòla,
Ag iarraidh stòir neo-mhaireannaich,
Mun tig an aois gu h-àraidh
Le trioblaidean ’s le h-àmhghair,
Mu searg ur snuadh ’s ur n-àilleachd,
’S gun teich ur blàth le anshocair.

’S e ’n nì tha maiseach, sgiamhach,
An ìomhaigh sin nach dealaich riut,
Bhith air d’fhaotainn ann an Crìosda
Fo sgàil a sgiathan beannaichte;
E bhith na bhaile dìon dhut,
Na dhìdean buan gu sìorraidh,
Ma thig thu steach fo riaghladh —
’S E Fhèin as fhiach ’s as airidh air.

’S e àm na h-òig’ gu iarraidh
’S bhith tèarainte na ghlaicean-san,
Mu fàs thu na do chrìonaich
’S gun thu san fhìonan bheannaichte;
Mum bàsaich thu gun Chrìosda
’S gun chliù no glòir aig Dia dhìot,
Bha strì riut iomadh bliadhna —
Seadh, feuch an dèan thu aithreachas.

O chlann, nach toir sibh gèill dha,
E Fhèin gu bràth ’s gu maireannach —
’S E Fhèin an Tì a bhàsaich
Nar rùm ’s nar n-àit’ air Calbhari;
Is chaidh E suas gu Pàrras
A dh’ullachadh dhuibh àite
Fàr am bi na bràithrean,
Na màthraichean ’s na h-athraichean.

[TD 35]

O chlann, nach toir sibh spèis dha,
A’ ruith na rèis gu treibhdhireach,
’S gum bi sibh dhe na geugan
San fhìonan sgiamhach, mhaiseach ud;
Bidh sonas na ur ceuman
’S a’ ghrian oirbh ag èirigh —
Mar dhealt a thig air Hermon,
Gun òrdaich E gach beannachd dhuibh.

Cuimhnichibh na briathran
A chuir mi sìos mar earail dhuibh,
Is thoiribh gràdh do Chrìosda,
Gu bhith gu sìorraidh maille ris;
Nuair chaidleas mi le suain ann
’S nach cluinn sibh tuilleadh bhuamsa,
O cuimhnichibh san uair sin
An Tì le luach a cheannaich sibh.


Am Bràthair Shuas

Air fonn An Rìbhinn Donn

O mo chàirdean, nach dèan sibh luaidh
Air cliù is àilleachd is gràdh an Uain —
An Tì a bhàsaich nar rùm ’s nar n-àite
’S tha ’n-diugh am Pàrras mar Bhràthair shuas.

E ’n-diugh am Pàrras mar Bhràthair shuas,
Ag ullachadh àite gu bràth dha shluagh;
Cha trèig ’s chan fhàg e a h-aon dhen àireamh
Gu ruig iad sàbhailt’ an Canàan shuas.

Bidh Làmh mun cuairt dhiubh a h-uile ceum
Anns gach cùis anns am bi dhaibh feum,
E Fhèin gan stiùireadh ’s an còmhnaidh dlùth dhaibh —
Cha leig e shùil dhiubh an gleann nan deur.

[TD 36]

Bhon thug iad gràdh dha gu bràth nach trèig —
Os cionn luchd-àitich ’s an càirdean fhèin,
Os cionn na màthar a rinn an àrach —
Chan fhaic iad àilleachd an nì fon ghrèin.

Chan fhaic iad samhail de ghràdh an Uain
Am measg luchd-àitich tha bhos air chuairt;
Cha chual’ iad creutair a chaidh a cheusadh
Airson an creuchdan a dhèanamh suas.

’S E Fhèin a bhàsaich an àit’ a shluaigh,
’S E Fhèin a thàinig o Phàrras shuas;
’S E bha san stàball air glùin a mhàthar,
An naoidhean gràsmhor a b’àillidh snuadh.

’S e ’n nathair liùgach a chuir an t-àl
Le puinsean cianail dhan crìoch am bàs
An gàrradh Edein le Adhamh ’s Eubha,
’S a chuir gu lèir iad far sligh’ na slàint’.

Nuair chaill iad làth’reachd is fàbhar Dhè,
’S a chaill iad ìomhaigh an Dia bho Nèamh,
Bha ’n sluagh gu sìorraidh gu bhith gam pianadh,
Mur tigeadh Iosa mar ìobairt rèit’.

Nuair nach robh dùil ann a ghabhadh truas,
Bha Rìgh nan Dùl ann ’s a shùil a-nuas,
’S chuir E dhar n-ionnsaigh am Mac bha mùirneach,
Le seul’ a’ chùmhnaint on Chùirt tha shuas.


An Dachaigh

Tha ’n dachaigh ’s i ullamh,
Is Bòas gar cuireadh,
’S gun leisgeul dhuinn tuilleadh
Bhith fuireach an Sòdom.

[TD 37]

Tha Bòas cho fialaidh
Is phàigh e na fiachan,
’S E nise gar n-iarraidh
Gu sìor gu bhith còmh’ ris.

O dèanamaid cabhag
Gun fuireach ri maille,
Sinn feitheamh an aiseig —
Seadh, tarsainn thar Iòrdain.

Nuair ruitheas an ùine
Bha aige sna rùintean,
Nì pacaid ar giùlain
Air cùrsa nach eòl dhuinn.

Gur h-e creideamh an stiùir dhi,
Is dòchas na siùil dhi,
’S bratach gràidh os a cionn —
A’ chairt-iùil bheir a Ghlòir i.


Guth bhon t-Sruth

Air fonn An t-Alltan Dubh

Tha mise ’n-diugh ri taobh an t-sruth,
’S mi cluinntinn guth a’ labhairt rium;
’S e thuirt an guth a bha bhon t-sruth,
“Is coigreach thu san daonnachd.

“Nach ann de leasraidh Adhaimh thu
A pheacaich anns a’ ghàrradh ud,
’S a ghabh am meas nach d’àithneadh dha
’S a thug am bàs air daoine?”

“Is ann de leasraidh Adhaimh mi,
’S chan urrainn mi sin àicheadh dhut —
’S e sin a rinn mo shàrachadh
’S a dh’fhàg mi ’n-diugh fo dhaorsa.”

[TD 38]

“Nach ann à duslach thàinig thu,
Is feumaidh sibh a h-àiteachadh —
Gun till sibh far an tàinig sibh,
’S e àithn’ a’ chinne-daonn’ seo.

“’S e sin a rinn sibh anshocrach
’S an còmhnaidh air an allaban,
Le turas sgìth is cabhagach,
Le fallas air ur n-aodainn.

“An cuala sibh mun ullachadh
A rinn E dha na h-uil’ agaibh,
Nuair thàinig Mac nam Fulangas
Mar urras airson dhaoine?

“Oir gheall E dhan a’ chàraid ud
Gun tigeadh de shìol na màthar ud
Na shaoradh is na theàrnadh iad
Bhon nàmhaid rinn an claonadh.

“B’e sin an Crìosda ghràdhaich thu
Bho shìorraidheachd mun tàinig thu,
Mu facas anns an fhàsach thu,
A’ gabhail tàmh na raointean.

“’S e sin an Crìosda cheannaich thu —
Is prìs is luach na fala thu
A dhòirt E air an talamh seo
Air Calbhari gur saoradh.”

Gun crìochnaich mi an dàn seo dhut —
O cuimhnich air na phàigh E dhut,
’S air fulangais do Shlànaigheir,
’S an gràdh a tha gun chaochladh.

[TD 39]

Siud an Làmh air an Luaidh Mi

Air fonn Bruaichean Ghlinn Bhraoin

Siud an Làmh air an luaidh mi,
’S air a’ Ghàirdean chum suas mi,
’S air a’ ghaol sin nach fhuaraich
Rè mo chuairt anns an t-saogh’l.

Siud an Làmh a tha làidir,
Siud an Làmh tha gun fhàilling,
Siud an Làmh a tha gràdhach,
Siud an Làmh a tha caomh.

Thoir fo sgàile do sgiath mi,
Na do ghàirdeanan sìorraidh;
Biodh do lotan nan dìon dhomh,
Nan sgiath dhomh ’s nan saors’.

Biodh do bhratach gam chòmhdach;
Gum b’e m’iarrtas bhith ’n còmhnaidh
Anns an àit’ sam biodh d’Eòin-sa,
’S gum bu leòr e dha m’thaobh.

B’e mo dhùrachd ’s mo mhiann-sa
Bhith mar gheug anns an fhìonan,
’S a bhith fàs anns an fhìon-lios,
A’ giùlain ìomhaigh do ghaoil.

’S e bhith giùlain na h-ìomhaigh
Dh’fhàgadh sultmhor ar diadhachd,
’S dh’fhàgadh eudmhor ar diadhachd
Ann am fìon-lios an t-saogh’il.

Nuair a dh’fheumas mi triall às
’S a dhol dhachaigh air d’iarrtas,
O, biodh d’aiseag gam iarraidh,
A bheir sìos mi tron chaol.

[TD 40]

Thoir mi dhachaigh thar Iòrdain
Dh’ionnsaigh oighreachd do ghlòir-sa,
Far ’m bi sonas is sòlas
Agus ceòl aig gach aon.


Teich Airson D’Anam

Air fonn Eilean Fraoich

Teich gu luath chun an Uain,
Teich gu luath ’s na dèan dàil —
’S e do pheacaidhean bha truagh
Chuir an t-Uan ud gu bàs.

’S e ar peacaidhean gu lèir
Rinn a cheusadh gu bàs,
Nuair a b’èiginn dh’aon dhen Triùir
Dhol dhan ùir air ar sgàth.

Anaim thruaigh na do shuain,
Teich gu luath ’s na dèan dàil,
’S thig a dh’ionnsaigh an Tì
A rinn dìleab tro bhàs.

Biodh do chinnt gu faigh thu i,
Is dèan dìcheall is spàirn,
Bhon tha ùine ruith is tìm,
Mun tèid thu dhìth aig a’ bhàs.

Nì i beairteach, saidhbhir thu
Ann an cùrsa do là —
Nach b’i an neamhnaid dhut i
Ann an dìleab a’ ghràidh.

Nuair a ruitheas tìm is ùin’
’S a thèid do ghiùlain le càch,
Dè an fhianais a bheir thu
’S a sheallas tu na do làimh?

[TD 41]

An e pheighinn a sheallas tu
’S a bheir cunntais na làth’ir
Gun do shaothraich thu gu dian
Anns an fhìon-lios le càch?

No ’m bi ’n saoghal na do dhòrn,
Dol thar Iòrdan a’ bhàis —
Cudthrom peacaidh chuir thu ’n gnìomh,
’S nach do dh’iarr thu na b’fheàrr?

Nach bu mhath a bhith an Glòir,
Leis a’ chòmhlan as fheàrr,
Leis na h-aoighean mun a’ bhòrd,
’S tu le còir ann nad àit’?

Am bi d’àite mun a’ bhòrd,
An d’fhuair thu còir air mun d’dh’fhàg —
An do dh’iarr thu E le rùn
Air do ghlùinean le ghràs?

Dèan do dhleasdanas às ùr
Le bhith ’g ùrnaigh gun tàmh,
’G iarraidh seilbh air a’ chrùn
Is an dùthaich as fheàrr.

Bidh mi crìochnachadh mo dhuain,
A’ suimeadh suas na mo dhàn
Gur tùs a’ ghliocais eagal Dè
Dha gach treubh agus àl.

[TD 42]

D’Fhear-Pòsda

Air fonn An Geamhradh

Cluinn a chèile san fhàsach
’S i seinn nan dàn air a ghaol-san,
Air a thròcair ’s a ghràdh dhi
A thug bàrr air an t-saoghal —
’S ann air mais’ a Fir-Pòsda,
A rinn cho glòrmhor a saoradh;
’S air a’ Phearsa bha àlainn
A ghabh air nàdur na daonnachd.

’S e Fear-Pòsd’ E tha àraidh,
A thug gràdh dhi nach caochail,
Mu robh talamh no làn ann
No luchd-àitich rim faotainn;
Cò a sgaras gu bràth i
Bho na gàirdeanan gaoil ud —
Cha dèan beatha no bàs e,
Cha dèan nàmhaid no daoin’ e.

Chan e a maise no h-àilleachd
A choisinn gràdh a Fir-Pòsda,
No cho òirdheirc ’s a bha i
Ann am fàsach nan deòir seo —
’S ann a fhuair E i sìnte
Peacach, dìblidh, gun tròcair,
Anns a’ mhachaire sgaoilte
Leis an t-saoghal ga còmhdach.

O, chan urrainn dhi aithris
Le beul no teanga san tràth seo
Mu Fhear-Pòsda nam beannachd
A sheas gu daingeann na h-àite;
’S mar a rinn E a ceannach
’S mar bhios na sealladh na phàigh E,
Gus an tèid i leis dhachaigh
’S an dòirt i h-anam na làthair.

[TD 43]

Nach i a fhuair am Fear-Pòsda,
A nì a còmhdach ’s a h-èideadh
Leis an trusgan as bòidhche —
’S ann le còmhdach nan Nèamhan;
’S nuair a ruigeas i Pàrras,
Thèid a clàrsach a ghleusadh
Gus a moladh thoirt dhàsan
Ann an làthair a thrèid-san.

’S e a Fear-Pòsd’ nì a crùnadh
Leis a’ chrùn a bhios rìomhach,
’S gun a shamhail ri ghiùlain
A-bhos an dùthaich nan rìghrean;
Tha e taisgte na stòr dhi —
Fhuair i còir air san dìleab
Mun do dh’fhàg i an talamh
Airson a h-aidmheil bha dìleas.

Nach e a Fear-Pòsd’ a thug gràdh dhi
Ann an nàdur na daonnachd?
Chaidh e seachad air ainglean
’S cha do sheall E ri aon dhiubh —
’S e sìol tuiteamach Adhaimh
A chaidh E theàrnadh ’s a shaoradh,
’S dhan deach e dh’ullachadh àite
Nuair a dh’fhàg E an saoghal.

Nuair a bheir E i dhachaigh
Dha na Flaitheanas àrda
Ann an làthair an Athar
Far am faigh i an fhàilte —
I le càch aig a’ bhanais,
Ris an can i “Mo chàirdean”,
’S cha bhi cuimhn’ aig a h-anam
Air sgìths is eallach an fhàsaich.

[TD 44]

Teachd an Uain

Air fonn Anna NicLeòid

Gu seinn mi dàn do dh’Fhear mo Ghràidh,
A bhàsaich airson m’fheum,
Oir dh’fhuiling E nar rùm ’s nar n-àit’
Airson gun tàrrainn fhèin
A-steach do rìoghachd ghlan nan naomh
Far bheil a chaoraich Fhèin,
Tha cuartachadh na Cathrach shuas,
’S iad às gach sluagh is treubh.

Bidh beag is mòr is sean is òg
A’ seinn an òrain ùir;
Cha bhi an clàrsaichean nan tàmh
A’ tabhairt dhàsan cliù;
Cha chuirear casg a chaoidh nas mò
Air guth an còisir-chiùil,
Nach stad an tìm ’s tro linn nan linn
An t-òran binn bhios ùr.

Bidh dubh is geal is buidhe ’s ruadh
A’ seinn ’s a’ luaidh a chliù
Le Nèamh is talamh agus cuan
’S gach creutair sluaigh is dùil;
’S na h-ainglean naomh bha bhos air chuairt
Le sgeul dhan t-sluagh às ùr —
Gun d’rugadh Slànaighear san stàball
Le àithne Rìgh nan Dùl.

O bhreith gu bhàs an seo air chuairt,
Bha thuras cruaidh is sgìth,
Le nàimhdean Dhè am measg an trèid
Ga cheusadh air a’ chraoibh;
An Tì a dh’fhàg an t-àros shuas
Le gràdh is truas na chrìdh’,
’S e “Ceus E, ceus E, beir E uainn”
An taing a fhuair E leinn.

[TD 45]

’S ann fhuair iad coire dha le foill
Mar neach a thoill am bàs,
Ach “Biodh fhuil oirnne ’s air ar cloinn”
Nach cluinn thu iad ag ràdh;
Bha ’n cogais bhreun gan dìteadh fhèin
An aghaidh Lèigh na Slàint’,
Mar Iùdas fhèin le pòg a bhèil,
’S mar Hèrod dubh gun bhàidh.

Cha chaill e aon dhe chaoraich Fhèin
A thug dha spèis nan cuairt —
Bha Facal Dhè mar mhil nam beul
A’ stiùireadh ceum a shluaigh;
’S e Fuil na Rèit’ an àm am feum
A ghlan an creuchdan suas,
’S bidh ceòl an teud a’ seinn air Nèamh
Air èifeachd Fuil an Uain.

Nuair thig an t-Uan a-nuas à Glòir
’S a bhios na slòigh leis cruinn,
Gun crath E ’n cuan ’s an talamh cruaidh
Le fuaim nach cualas leinn;
Bidh iad mar ghaineamh air an tràigh —
Seadh, air gach làimh dhen Rìgh —
Ach ’s bochd ’s is truagh, ’s a bhinn nan cluais,
Do shluagh na làimhe clì.

Ach their an Rìgh an sin ri shluagh,
“Is dìleas fhuaireadh sibh,
Mo chàirdean gaoil ’s mo bhràithrean suairc,
Mo sheudan luachmhor sibh;
Gu faigh sibh oighreachd bhrèagh’ nach gann,
An Tìr a gheall mi dhuibh,
A dh’fhàg mi anns an dìleab thall —
Is gheibh sibh ann e sgrìobht’.”

[TD 46]

Gun tèid iad dhachaigh leis gun dàil,
A’ seinn gu h-àrd le ceòl —
’S e òran Mhaois ’s an Uain an dàn,
Nach sguir gu bràth nas mò;
Cha tèid a’ ghrian dhaibh tuilleadh sìos
’S gun crìochnaich pian is bròn,
Le sonas sìorraidh tha gun chrìoch
Am fianais am Fir-Pòsd’.

Bu tric an creideamh lag is fann
Nan cuairt an gleann nan deòir
Nach ruigeadh iad an oighreachd thall,
Nach robh dhaibh ann ach sgleò;
Ach fhuair iad seilbh san tìr a gheall,
Is fhuair iad ann na ’s leòr,
Le bràithreachas a’ suidhe sìos
Gu sìorraidh aig a’ bhòrd.

Iad nan co-oighrichean leis shuas,
Ag òl à cuan a ghràidh —
An stòr tha buan dhaibh, gaol an Uain,
’S e sin an cuan nach tràigh;
Le trusgan sìth, a’ chulaidh ghrinn,
O chrùn an cinn gun sàil,
Nach caith a chaoidh ’s nach caill a lìth —
An t-èideadh rìoghail, blàth.

O anaim, teich dhan dìdean bhuan
Mun tig ort snuadh a’ bhàis!
Na fan an Sòdom rè do chuairt —
Na cuir ann smuain no dàil!
Tha sean is òg dol sios dhan uaigh —
Cha bhi do chuairt ach geàrr
Gu ’m bi thu fuar, gun dreach, gun snuadh,
San dachaigh bhuain le càch.

[TD 47]

[Dealbh]
Dealbh de dh’Eachann MacFhionghain a chaidh a thogail air falbh.

[TD 48]

Am Mac Stròdhail

Seinnidh mi gu ceòlmhor
Air glòir na fala;
Glanaidh i gach seòrsa
Bho leòn is galair;
Seinnidh mi gu ceòlmhor
Air glòir na fala.

Ghlan i am Mac Stròdhail
A dh’èirich as an òtrach
Nuair chuir easbhaidh lòin is
Gorta mhòr e dhachaigh.

Seinnidh mi gu ceòlmhor …

Cha robh neach san àite
A thug nì na làmhan
Bhon an latha dh’fhàg e
A chuir là dheth ’n t-acras.

Seinnidh mi gu ceòlmhor …

Nuair a thill an deòraidh,
’S e gun cheap, gun bhrògan,
’S luideagan ga chòmhdach,
Fhuair e pòg on Athair.

Seinnidh mi gu ceòlmhor …

Fhuair e culaidh shaidhbhir
Nach eil aig na h-ainglean
’S àit’ aig bòrd na bainnse
Leis a’ chloinn air thalamh.

Seinnidh mi gu ceòlmhor …

[TD 49]

Fhuair e brògan àlainn,
Fhuair e sin is fàinne
Gu bhith air a làmhan —
’S ann le gràdh an Athar.

Seinnidh mi gu ceòlmhor …

Mharbh iad an laogh biadhta
’S chuir iad air a bheulaibh
Ullachadh na Trianaid
A rinn Dia dhan anam.

Seinnidh mi gu ceòlmhor …

Thòisich e air caoineadh,
’S dh’fheòraich iad gu caomh dheth,
“Gu dè nis tha, ghaoil, ort,
’S tu mar aon san dachaigh?”

Seinnidh mi gu ceòlmhor …

Labhair e gu brònach,
’S e ri sileadh dheòirean,
“Am faod mi a bhith ’n còmhnaidh
Ann aig bòrd an Athar?”

Seinnidh mi gu ceòlmhor …

Thuirt an t-Athair gràdhach,
’S e toirt sùil an àird air,
“Faodaidh — ’s e seo d’àite.
Seo mo làmh mar ghealladh.”

Seinnidh mi gu ceòlmhor …

Bha iad subhach, ceòlmhor
Leis a’ mhac a b’òige —
’S e gun d’fhuaireadh beò e
A chuir ceòl san dachaigh.

[TD 50]

Seinnidh mi gu ceòlmhor …

Ach cha robh cuid riaraicht’
Gun do thìll an dìosgan —
’M mac bu shine ’g iarraidh
Chur gu sìor o shealladh.

Seinnidh mi gu ceòlmhor …

Chuir an t-Athair ìmpidh
Air bhith tosdach, sìtheil,
’S gàirdeachas na chrìdh’-san
Gun do thill e dhachaigh.

Seinnidh mi gu ceòlmhor …

“Bha e caillte dhòmhsa
’S fhuair mi rithist beò e;
’S binne leam a chòmhradh
’N-diugh na ceòl nan aingeal.”

Seinnidh mi gu ceòlmhor …

“Bheir mi dha mar dhìleab,
Seadh, a’ chulaidh rìomhach,
Is bidh àite chaoidh leis
Anns an rìoghachd agam.”

Seinnidh mi gu ceòlmhor …

“Seinnidh e gu ceòlmhor
Air a’ chlàrsaich òir dhomh;
Cha bhi easbhaidh lòin air,
’S cha bhi bròn air aire.”

Seinnidh mi gu ceòlmhor …

[TD 51]

Am mac, am bonn ’s a’ chaora,
Is ionnan agus aon iad,
Peacaich dol air faondradh
Mar a’ chaora chailleadh.

Seinnidh mi gu ceòlmhor
Air glòir na fala;
Glanaidh i gach seòrsa
Bho leòn is galair;
Seinnidh mi gu ceòlmhor
Air glòir na fala.


Am Facal

Air fonn Oigh Eilein Bharraigh

’S mise ’m Facal a thàinig
Dhan fhàsach air tùs
Chum sìol tuiteamach Adhaimh,
Gus an teàrnadh air tùs;
’S mise dh’innis an fhìrinn
Dha gach neach agus dùil —
Chan eil ath’rrachadh sgeula
Ach na sheulaich a’ Chùirt.

’S mise ’m Facal nì stiùireadh
Air a’ chùrsa gu Nèamh,
Is mi lòchran ’s cairt-iùil dhaibh
Ann an cùisean am feum;
’S mi a dh’innseas mu Iosa
Is mu bhriathran a bhèil,
’S mi an Soisgeul tha fìorghlan,
’S cha tig crìoch air mo sgeul.

[TD 52]

’S mi an naidheachd as luachmhoir’
Dhe na fhuaireadh an tìm,
’S mi a sheòlas an sluagh sin
Ann an cluaintean na sìth;
’S bheir mi bainne ri òl dhaibh
As mo stòras gun dìth,
Gu bhith ’g àrach nan uan sin
Lag a fhuaireadh is sgìth.

’S mi a dh’innseas do Phìlat
Mar a dhìt e le tàir
’S mar a cheus e am Fìrean
A bha dìleas gu bàs;
Bheir breith aig a’ Chùirt air
Nuair a dhùisgear e ’n àird —
Bidh e tosdach nam fhianais,
Cha bhi riaghladh na làimh.

’S mi cairt-iùil dhan an fhìrean
Tro gach linn agus àl;
’S mi a chumas e dìreach,
’S mi nach dìobair gu bràth;
’S mi an lòchran nì stiùireadh
Air a’ chùrsa as fheàrr
Dhan an oighreachd tha sìorraidh
Dh’ullaich Crìosda le bhàs.

’S mi a dhìteas an t-uaibhreach
Nach robh gluasad na ghràdh,
Nach tug gèill dha na chual’ e
Chaidh tro chluasan gach là,
A rinn tarcuis is dìmeas,
A rinn dìteadh is tàir —
’S ann air Cuspair mo sgeula
Chaidh a cheusadh na àit’.

[TD 53]

’S mi a dh’innseas mu Iosa,
Cuspair sìorraidh a’ ghràidh
Thug E seachad mar thiodhlac
’S a thug riarachadh dha
Nuair a ghlaodh E le èighe
Eadar Nèamh agus làr
Gu robh obair leis crìochnaicht’,
’S e fo phiantan a’ bhàis.

Fhir a leughas mo dhàn-sa,
Sean ma tha thu no òg,
Bochd no beairteach san fhàsach,
Lag no làidir san fheòil,
Biodh Facal Dhè dhut mar dhìleab —
Seadh, nas prìseil’ na ’n t-òr —
’S bheir e dhachaigh gach ceum thu
Steach le seudan na glòir.


A’ Chulaidh Sgiamhach

Air fonn Gad Chuimhneachadh

An d’fhuair thu chulaidh sgiamhach
As ciataich’ na càch
A dh’ullaicheadh le Dia dhut,
An Trianaid as àird’?
Cha cheannaicheadh an t-òr i
Na bòidhcheid ’s na blàth;
Cha teirig i gu sìorraidh
’S chan iarr thu nas fheàrr.

[TD 54]

Gu freagair i an Gloir thu
Le còmhlan a’ ghràidh,
Oir fhreagair i ’m Mac Stròdhail —
’S i chòmhdaich e an àird;
Is fhreagair i na h-òighean
’S gach deòraidh a bha
Le luideagan mun cuairt dhiubh,
’S cha d’fhuair iad na b’fheàrr.

Gu freagair i sliochd Adhaimh,
Gach àl agus treubh,
Gach fine dhe gach seòrsa
Tha còmhnaidh fo Nèamh;
Fhreagair i do dh’Iòsaph
’S do Naòmi le chèil’ —
Nach i tha ’n-diugh na còmhdach
Air Pòl ann an Nèamh?

Gu freagair i gach uasal,
Gach sluagh agus dùil,
Is cumaidh i cho blàth thu
Sa bhàs is aig a’ Chùirt;
Ma tha thu dhen an àireamh
Thug gràdh dha le rùn,
Gu faicear ann an Glòir thu
Fon chòmhdach bhios ùr.

’S e sin a’ chulaidh rìoghail
As rìomhaich’ na càch,
A dh’ullaich E dhan oighreachd
As oighrichean dha;
’S e siud a’ chulaidh-phòsaidh
Nì ’n còmhdach gun sàil,
Oir cheannaicheadh air prìs i
Nach innsear gu bràth.

[TD 55]

Nì i san latha mhòr dhut
Do chòmhdach gu lèir
An uair a thèid do dhùsgadh
’S do chrùnadh mar reult,
Toirt molaidh agus cliù dha,
’S cha dùinear do bheul —
Gu seinn thu le aoibhneas
Na rinn E dhut fhèin.

Cha d’rinneadh ann an tìm i
Le ìnnleachd nan slògh;
Cha tugadh a-mach ùr i
A bùth na Roinn-Eòrp’;
Cha d’chuireadh i ri chèile
Le creutair tha beò;
Ach dhealbhadh leis an Triùir i
Sa Chùirt ann an Glòir.

Ma tha thu dhen an àireamh
A ghràdhaich E Fhèin
Nad chuairt anns an fhàsach
Tro àmhghair ’s tro dheur,
Nì chulaidh seo do chòmhdach,
’S nach leòr e dhut fhèin
Gum bi thu deàrrsadh gu sìorraidh
Mar ghrian ann an Nèamh.

’S e ’n fhuil a rinn gu h-àraidh
Cho blàth i dha shluagh,
’S cho freagarrach ’s a tha i,
Le fàbhar an Uain,
Oir cheannaicheadh le bhàs i
A phàigh oirr’ a luach,
Ga fàgail aig na fìrein
Mar dhìleab bhios buan.

[TD 56]

Chan urrainn mi a luaidh dhut
Gach buaidh th’oirre ’s cliù,
Na maisealachd, ’s i snuadhmhor,
Mar chualas o thùs;
Mas e ’s gu faigh mi shuas i,
An truaghan nach fhiù,
Gun danns mi le aoibhneas,
A’ seinn air a chliù.


Rìoghachd Chrìosda

Air fonn Fulangas Chrìosd (“’S e fulangas mo Shlànaigheir …”)

Nach cual’ thu mun an rìoghachd ud
Tha ’n dìleab Mhic a Ghràidh,
An rìoghachd sin tha maireannach
’S a cheannaich E le bhàs?
O chàirdean gaoil, nach iarr sibh i,
Sìor iarraibh i gu bràth,
Far an deach na fìreanan
A-steach do Thìr a’ Ghràidh.

Tha craobh na beatha fàs innte,
Is i fo bhlàth gu lèir,
Na beatha dha luchd-àiteachaidh
’S na h-àrach dhan an treud;
Cha searg i anns an fhìon-lios ud,
Cha chrom ’s cha chrìon a geug,
Is i le duilleach uain’ oirre,
Le maise ’s snuadh dha rèir.

[TD 57]

Tha beannachd agus tèarainteachd
’S gach uile mhiann dhut innt’,
Tha comann blàth na Trianaid innt’
A’ riaghladh os a cinn;
Tha peathraichean is bràithrean innt’,
A’ chuid a dh’fhàg ’s nach till,
A thug E dhachaigh sàbhailte,
Mar bhràithreachas dhut innt’.

Tha latha soilleir, grianach innt’,
’S cha tèid do ghrian fo sgleò;
Cha dorchnaichear an iarmailt dhut
’S cha tèid i sìos nas mò,
Le gàirdeachas gad lìonadh innt’
Gu bheil do Chrìosda beò,
’S gu bheil E dhut na làthaireachd
’S na Bhràthair ann an Glòir.

Tha tobraichean lan shòlasan
De dh’uisge beò nach tràigh,
Far a bheil na fuarain
Tha tighinn à cuan a ghràidh;
Bidh fasgadh a’ chruinn-ubh’l agad,
’S nach cùbhraidh i na fàs,
’S gu faod thu tron an t-sìorraidheachd
Bhith sìnte sìos fo sgàil.

Chan abair an luchd-àiteachaidh
Gu bràth gu bheil iad tinn;
Cha bhi bròn no teanntachd innt’
’S chan fhaicear calltachd leibh;
Cha bhi gruaim air aodann innt’
No caoineadh innt’ no caoidh,
Ach greadhnachas gar cuartachadh
Tro àlan buan nan linn.

[TD 58]

An Tìr sa bheil na h-athraichean
A dh’aidich E nan là,
Rinn roghainn air an talamh seo
De dhachaigh as ro fheàrr;
Far a bheil na martaraich ud
Bha gaisgeil anns a’ bhlàr,
Far an d’fhuair na h-òighean ud
A-steach le lòchrain làn.

Tha milleanan do-àireamh innt’,
Le fàinne ’s trusgan ùr,
’S mun cuairt orra neo-bhàsmhorachd
Is deàrrsadh às an crùin,
Le pailm aca nan làmhan innt’,
Bhon ràinig iad a-null;
Is saoilidh tu gun cluinn thu iad
A’ seinn an òrain ùir.

Bidh dubh is geal is ruadh innte
A lean an t-Uan san rèis,
A’ cur am molaidh suas innte
Air an luach bha ’m fuil na rèit’ —
An fhuil a ghlan ’s a shàbhail iad,
Tron d’fhuair iad fàbhar Dhè,
Is aig gach aon dhiubh clàrsaichean,
A’ seinn na làthair Fhèin.

Nuair dh’fhàgas sinn an dùthaich seo
’S a thig gach cùis gu ceann,
Bidh aiseag nì ar giùlain ann —
A-steach dhan dùthaich thall;
Thoir Fhèin do spiorad ùrnaigh dhuinn,
’S sinn lag is brùite, fann,
Mu siubhail ann an tuathanach
Bha gabhail cuairt sa ghleann.

[TD 59]

Adhamh sa Ghàrradh

Air fonn An Eala Bhàn

Gun toir mi sùil mun cuairt orm
Air sluagh a-bhos is thall,
Air ginealaich nam bliadhnachan,
Mar dhìomhanas sa ghleann —
Tha sluagh a’ triall ’s a’ fàgail ann
Gu bràth nach fhaicear ann,
An-diugh leinn air am fàilteachadh
’S a-màireach ’s gun iad ann.

’S e ’m peacadh tha cho sàraichte
A dh’fhàg cho geàrr ar rèis;
Is sìol o leasraidh Adhaimh sinn —
Chan eil dhuinn tàmh fon ghrèin;
Nach ann à duslach thàinig sinn
A-mach à làmhan Dhè,
Is chruthaich E gu sgiamhach sinn
Is sin na ìomhaigh Fhèin.

Bu naomh e anns a’ ghàrradh ud,
A-mach à làmhan Dhè,
Oir bha gach nì gu àilgheas ann,
Gach meas a b’fheàrr fon ghrèin;
Gu fac’ e measg nan craobhan ud
An sionnach caol bha breun,
Is mhealladh leis an nàmhaid iad —
’S e Adhamh agus Eubh’.

’S e “Càit a bheil thu, m’Adhamh-sa?”
An guth a ràinig e —
“’N do dh’ith thu dhe na dh’àithn mi dhut
Gun a chàradh na do bheul?
’N do chaill thu deagh-ghean m’fhàbhair-sa
’S mo làthaireachd gu lèir?
’N do dh’fhàg an sionnach luideach thu
’S tu rùisgte measg nan geug?”

[TD 60]

“Mheall an nathair liùgach mi
Le ionnsaighean bha treun,
’S a’ bhean a thug thu dhòmhsa
Gu còmhnadh dhomh nam fheum;
Is dh’ith mi dhen an ubh’l bha siud —
’S neo-shunndach mi na dèidh —
Is chuala mi do chonaltradh
Is dh’fholaich mi mi fhèin.”

“Feumaidh mi ur còmhdachadh,”
’S e thuirt fa-dheòidh an Dia —
“Chan ann le duilleach breòite
Ach còtaichean dhen iall;
Is feumaidh mi ur fògradh às,
Ged ’s brònach leam an gnìomh,
’S am peacadh leis ’n do thòisich sibh
Air tòiseachadh san t-sìol.”

Is dh’fhògair E a’ chàraid ud
A-mach à Gàradh Ed’n,
A shaothrachadh ’s a dh’àiteachadh —
A’ dèanamh spàirn le chèil’ —
Na talmhainn às an tàinig iad
Le neart an gàirdein fhèin,
Gu ’n tilleadh iad dha ionnsaigh
Gu ùir, rèir àithne Dhè.

Is chaill iad nis a ghàirdeachas
Is àilleachd is a shìth,
Is gach aoibhneas bha sa ghàrradh ud,
Is thàinig bàs nan lùib;
Is chaidh a-nis an rùsgadh ann
Mar iùbhraich ruith le gaoith,
’S gun chrann ’s gun seòl ’s gun stiùir oirre,
’S a cùrs air cladach millt’.

[TD 61]

Moladh dhan an Ard-Rìgh sin
A dh’ullaich slàinte shuas,
’S a choisinn dhuinn an èirig
Le èifeachd fuil an Uain;
A dh’ullaich dhuinn an gàrradh
Nach eil nas fheàrr ri luaidh,
Far nach brist an nàmhaid
’S nach fhaicear bàs no gruaim.


Laoidh dha na Seann Naoimh a Chaidh Dhachaigh
agus a B’aithne dhan Bhàrd na Latha

Air fonn An t-Eilean a Tuath

Bidh beannachd o shuas air eilean mo luaidh,
An t-eilean san d’fhuair mi m’àrach —
’S e Beàrnaraigh mo ghaoil far nach faicear na daoin’
A’ siubhal nan raon air Sàbaid.

An t-eilean beag cruinn sam faicear na naoimh
Bha seasmhach is dìleas dhàsan,
A lean E san rèis nan turas ’s nan ceum,
Toirt urraim is spèis dhan t-Sàbaid.

Sin Calum MacLeòid is Iain MacDhòmh’ill,
Is Ruairidh MacLeòid san àireamh;
Lachlainn mac Iain, Calum is Niall,
’S na mnathan nach iarrainn fhàgail.

Na mnathan bha còir is tlachdmhor mun bhòrd,
A’ chuid a bha beò ’s a dh’fhàg sinn,
Bha maiseach nan gnùis le ìomhaigh an Triùir,
Mar lili fo dhriùchd air Sàbaid.

[TD 62]

Bu sgiamhach gach tè mar fhlùran ri grèin
A’ togail a ceum air Sàbaid,
Le bonaid is cleòc, le sìoda ’s le sròl,
A chunnaic mi òg nam phàisde.

Oir theirigeadh cainnt ag innse na bh’ann,
’S ann bhos agus thall san àite —
Na fianaisean ciùin bha tlachdmhor nan gnùis
An Eilean mo rùin is m’àraich.

Na fianaisean mòr tha ’n-diugh ann an Glòir,
Tha nis mun a’ bhòrd len Gràdh-Fhear;
Nach fhaic sinn san fheòil ’s nach cluinn sinn nas mò
An ùrnaigh no ’n còmhradh blàthmhor.

’S i ’n fhuil san robh luach a ghlan iad nan cuairt,
’S a rinn iad cho buadhach dhàsan,
A rinn iad gu lèir nan curaidhean treun
Air seachdain, air fèill ’s air Sàbaid.

Nach maiseach iad shuas an comann an Uain,
Le mais’ agus snuadh neo-bhàsmhor,
A’ seasamh mar ròs an oighreachd na glòir
A fhuair iad le còir san fhàsach.

Ged laigh iad san ùir, cha bhàsaich an cliù
Tha ’n-diugh leinn cho ùr ’s a bha e —
Bidh teist agus cuimhn’ gan leantainn a chaoidh,
Gach piuthar bha dhiubh is bràthair.

Na fianaisean ùr tha ’g èirigh mun ghlùin,
Gach beannachd is dùrachd fàis dhuibh;
O bithibh-se treun is leanaibh an treud
’S gach làrach is ceum a dh’fhàg iad.

Na toiribh-se gèill do nàmhaid na brèig,
Ach leanaibh E Fhèin mar tha E,
Is gheibh sibh ur duais nuair ruigeas sibh shuas
Bho Cheannard nam buadh ’s na slàinte.

[TD 63]

Ged tha sinn san tìr a’ fuireach car tìm,
Tha dòchas nar crìdh’ ga àrach
Gun coinnich sinn sibh an dachaigh an Rìgh,
’S nach sgarar a chaoidh bho ghràdh sinn.


Là a’ Bhreitheanais

Air fonn “Hò Mhàiri, hè Mhàiri …”

Bha an laoidh seo an toiseach ann an dà laoidh anns an robh mòran dhe na h-aon ruinn. Mar eisimpleir, cha robh atharrachadh sam bith eadar na trì ruinn aig toiseach gach laoidh. Seach gu robh iad a-mach air an aon chuspair, chaidh an cur còmhla, a rèir mar a bha am bàrd a’ cur an t-seallaidh fa chomhair an leughadair, agus tha a h-uile rann air leth a bha anns an dà laoidh anns an aon laoidh fhada a leanas. ’S e an t-aon ainm a bha air an dà laoidh cuideachd — Là a’ Bhreitheanais.

Gura brònach a tha mi, faicinn ànranach truagh
Is an cùlaibh ri Pàrras, tìr Imànueil shuas,
Is an aghaidh air lèirsgrios, air na deuchainnean buan,
’S chan eil iomradh no spèis ac’ gun do cheusadh an t-Uan.

Chan eil iomradh no spèis ac’ gun do cheusadh an t-Uan,
Is gun tig E gu cinnteach, mar tha ’n Fhìrinn a’ luaidh,
A thoirt breith air an t-saoghal ’s air gach aon dhen an t-sluagh
A bha ’g àiteach a raointean anns an daonnachd air chuairt.

Càit an teich thu no ’n cliùc thu no ’m falaich thu air do ghruaidh
Nuair thig leòmhann treubh Iùdah às na Cùirtean tha shuas?
’S ann le leabhar na cunntais air a ghiùlain san uair,
’S mìltean ainglean ro naomh leis air gach taobh dheth mun cuairt.

E ri tional an t-sluaigh sin tha sna h-uaighean ri tàmh;
’S na tha ’m falach sna cuantan, thèid an gluasad an àird;
Nuair a sheinnear an trompaid le ùghd’rras bho àithn’,
Thèid gach dùil leis a dhùsgadh gu toirt cunntais na làth’ir.

[TD 64]

Thèid an trompaid a shèideadh chrathas slèibhtean is cuan,
’S bidh sliochd Adhaimh gu lèir ann ’s iad ag èirigh on uaigh;
Chan eil anam nach gèill dhi; chluinn gach creutair a fuaim,
’S i le Ughdar nan Nèamhan air a sèideadh o shuas.

Chì thu comharraidhean treuna anns na speuran gun dàil —
Mar a leugh sinn gu cinnteach ’s mar tha ’n Fhìrinn ag ràdh —
Nach robh ’n leithidean riamh bha cho cianail nar là
Bhon a chruthaich E ’n saoghal san robh daoine ri tàmh.

Cuan is tonnan a’ beucadh, chrith na speuran mun cuairt,
Cridhe dhaoine gan trèigsinn — càit an tèid thu san uair?
Obair nàduir gu lèir ann, ’s iad a’ gèilleadh le fuaim,
Iad a’ tuiteam, gach gnè dhiubh, às a chèile le luaths.

Thèid grian is gealach a mhùchadh, ’s tuitidh cunntais de reult’,
Stèidh na talmhainn air ghluasad, ’s e ri fuasgladh bho chèil’
Le crith-thalmhainn ro làidir agus tàirneanaich threun,
’S cridhe dhaoine gan trèigsinn — ’s ann le stàirnich nan speur.

Ro stàirnich nan speuran chrith gach creutair tha beò;
Thàinig armailt nan Nèamhan, mar a leugh sinn nar n-òig’,
Leis an Uan sin a cheusadh, dh’iarraidh seudan na glòir,
A thug òrdugh gu lèir dhaibh iad a dh’èirigh on fhòd.

Thig gach anam na làthair bha san fhàsach air chuairt —
Bochd no beairteach a bha iad, rìgh no ànranach truagh;
Bidh iad cruinn air gach làmh dheth, an luchd-àicheidh ’s a shluagh,
’S iad mar ghaineamh na tràghad ann an àireamh dol suas.

Eiridh rìghrean is prionnsan sìos a dh’ionnsaigh nan tràill,
’S britheimh thalmhaidh bha mòrail, ’s iad gun òrdan nan làimh;
Is gach naoidhean beag dìblidh thig gu cinnteach na làth’ir,
Nach do dheoghail na cìochan ’s nach tug fianais ach ràn.

Feumar seasamh mar bhalbhain nuair thig armailt Mhic Dhè —
Gun tèid gobhair is caoraich ann a sgaoileadh bho cheil’;
’S thèid comharr’ sìorraidh a ghaoil-san, ’s ann air aodann gach seud,
Air gach aon bhios ri falbh leis nuair a thearbas E ’n treud.

[TD 65]

Bidh iad cruinn air a bheulaibh, na bha riamh anns gach treubh —
Dubh is geal is gach seòrsa mar a dh’òrdanaich e;
O nach cianail an sluagh sin nach tug luaidh dha no spèis,
’S e le òrdain gam fuadach, “Teichibh bhuamsa gu lèir!”

Chì thu sluagh ann gun chunntais nach tug ùmhlachd san àm,
A bha toibheumach, beumach air a threud-san sa ghleann,
’S iad ri bùirich ’s a’ rànaich an impis sgàineadh nan ceann,
’G iarraidh falach bho ghnùis-san — ’s ann fo stùcan nam beann.

Faic an cealgair na chabhaig a rinn fanaid is tàir,
Nach tug ùmhlachd air thalamh ’s a rinn magadh air càch;
Cluinn e glaodhaich ’s ag ùrnaigh ris na stùcan as àird’
Iad ga fhalach o ghnùis-san — cluinn a bhùirean ’s a ràn.

Their an t-aingidh ri chèis-san, “Cuim a dh’èirich thu suas
Gus ar pianadh le chèile ann an èiginnean truagh?
Chan eil ìomhaigh an trèid oirnn bhon a cheus sinn an t-Uan —
Tha sinn mallaicht’ le chèile ann an èisdeachd a shluaigh.

“Thèid ar cogais a rùsgadh ann an ùine ro gheàrr;
Bheir sinn fianais is cunntais air ar stiùbhartachd dha —
Faic am Britheamh ’s a shùil oirnn ’s e gar sgiùrsadh o chàch,
E gar tearbadh o chaoraich a thug gaol dha is gràdh.”

Thèid an sgaradh a dhèanamh anns gach iarmad is treubh;
Bidh an t-aingidh air fheuchainn ann am fianais an trèid;
Bidh e tosdach na fhianais, siud an sìol chuir e fhèin —
Cha bhi toradh ach blianach, cha bhi dias ann chum feum.

’S ann an siud bhios an nuallan — O, cha chualas a leith’d,
’S E toirt òrdain dhan t-sluagh ud, “Teichibh bhuamsa gu lèir!”
’S iad gan tional aig Sàtan ’s fiamh a’ ghàir’ air a bheul,
Fàgail slàn aig na caoraich — dol leo chan fhaod iad ’s cha tèid.

Thèid an tearbadh a dhèanamh ann am fianais an Rìgh,
Thèid na gobhair bha fiadhaich iomain sìos leis na bhinn
Dhan an t-sloc tha gun ìochdar — O, nach cianail an crìoch!
Chan eil tròcair ri h-iarraidh tron an t-sìorraidheachd dhuibh.

[TD 66]

Tha iad a-nis air am fuadach — cluinn an nuallan ’s an ràn,
Glaodhaich, “Och is ar cruadal! O nach truagh sinn gu bràth!
Slàn le càirdean ’s luchd-eòlais bha san fheòil leinn a’ tàmh,
Slàn le truas agus tròcair, slàn le sòlas is bàidh.”

Dealaichidh piuthar is bràthair, dealaichidh pàrant is clann,
Dealaichidh càirdean ’s luchd-èolais a bha còmhnaidh sa ghleann,
Cuid do dh’oighreachd a ghlòir-san dh’ionnsaigh sòlas nach gann
’S cuid do dhòrainnean sìorraidh tha gun chrìoch no ceann thall.

Tha iad a-nis às ar fianais, stad an t-iarrtas ’s a’ ghaoir —
Air an dùnadh gu sìorraidh ann am piantan nach traoigh,
On rinn iad tarcuis air tròcair nuair bu bheò iad san t-saogh’l,
’S cha do shnàmh iad an uair sin ann an cuantan a ghaoil.

Faic an còrr air am fàgail ann am fàbhar an Uain,
Ris an glaodh E, “Mo chàirdean, mo bhràithrean ’s mo shluagh,
Thèid sibh dhachaigh gu bràth leam dh’ionnsaigh Pàrrais tha shuas,
Dh’ionnsaigh aoibhneas mo ghlòir-sa, far ’m bi sòlas is duais.”

Thig na fìrein na fhianais mar a’ ghrian anns an speur,
Air an glanadh gu sgiamhach, giùlain ìomhaigh Mhic Dhè;
Chan eil peacadh nan nàdur, chaidh am fàgail nan dèidh —
Ghlan an fhuil iad bha cùbhraidh; rinn i ’n ionnlaid gu lèir.

Faic a-nis iad, an sluagh sin, a’ dol suas leis fa-dheòidh,
Leis na h-ainglean mun cuairt dhiubh ’s iad a’ gluasad le ceòl;
Bheir E steach iad do Phàrras, far bheil sràidean dhen òr,
Air an còmhdach gu mùirneach ’s air an crùnadh le glòir.

Their E, “Sibhse mo chaoraich, thug sibh gaol dhomh is gràdh,
Sibhse lean mi san t-saoghal nuair thug daoine dhuibh tàir;
Nuair a rinn iad ur sgiùrsadh airson Ughdar na Slàint’,
Airson Facal na Fìrinn, bha sibh dìleas gu bàs.

“Thug sibh biadh dhomh is aodach, bha sibh caomh rium is blàth;
Thug sibh fasgadh on fhuachd dhomh nuair chaidh m’fhuadach le càch;
Nuair a bha mi am prìosan fhritheil sibh air mo chàs,
’S mi gun aidich na rinn sibh ann an coibhneas ’s an gràdh.

[TD 67]

“Air ur son chaidh mo cheusadh ’s chaidh mo stèidheadh ri crann
Leis na britheamhan ro threun ud — faic an deuchainn san àm;
Ach tha sibhse dol còmh’ rium — sibh a b’òirdheirce bh’ann —
Dh’ionnsaigh sòlas mo rìoghachd; cha bhi crìoch air no ceann.”

Slàn le mulad is àmhghair — fhuair iad sàbhailt’ gach aon
Dh’ionnsaidh rìoghachd an aoibhneis a tha boillsgeadh le ghaol;
Cha bhi nàmhaid gan truailleadh ’s chan fhaigh buaireadh nan gaoth,
’S cha bhi saoghal gam pianadh — sin fois shìorraidh nan naomh.

Fois is sòlas nach crìochnaich tron an t-sìorraidheachd bhuan —
Cha bhi ceann air no crìoch air, mairidh sìorraidh gach uair;
’S cò nach iarradh na oighre air an oighreachd tha shuas,
Far eil Crìosda na Rìgh ann, ’s rinn E dìleab dha shluagh.

Bidh mi nis a’ co-dhùnadh ann an dùrachd is eud,
Seadh, gun tig sibh dha ionnsaigh ’g iarraidh stiùireadh o Nèamh;
’S fhir a leughas às ùr seo, ged bu shunndach do cheum,
Cuimhnich madainn na cunntais air an dùisgear thu fhèin.


Fois Shìorraidh nan Naomh

Air fonn Null thar an Aiseig (“Thèid mi null gu tìr mo rùin …”)

Seinn gu binn fad do thìm,
Seinn gu binn fhad ’s as maireann;
Seinn gu binn fad do thìm
Fois nan naomh a chaidh dhachaigh.

Chaidh iad dhachaigh leis an Aon
Rinn an saoradh air thalamh,
Shealbhachadh an t-sonais shuas
Leis an Uan rinn an ceannach.

Gu bheil Peadar ann is Eòin,
Is an còrr dhe luchd-tathaich,
Is na deisciobail gu lèir
Bha leis fhèin air an talamh.

[TD 68]

Cha bhi nàmhaid air an tòir,
Chaidh an dòrainnean seachad;
Cha bhi mulad dhaibh no pian,
’S iad an Iosa nan cadal.

Dh’aindeoin àmhghairean is fuath
Rè an cuairt air an talamh,
Cha robh ann ach plapadh neòil
Seach an sòlas a mhaireas.

Faic a-nis iad ann an Glòir
Air an còmhdach cho maiseach,
Trusgan geal orra mun cuairt
Timcheall shuas mun a’ Chathair.

Cha bhi eagal dhaibh no fiamh
Tron an t-sìorraidheachd fhada;
Cha bhi cùram dhaibh mu dhìon,
’S iad cho tìorail fo bhrataich.

Cò a chuireas ann an cainnt
Ceòl nan ainglean ’s an caithream?
Gur ann dhàsan a’ toirt taing,
’S bean na bainnse dol dhachaigh.

Nuair a thig E ann an glòir
Tro na neòil mar tha againn,
Bidh na naoimh ud leis gu lèir —
Armailt Nèimh ’s a chuid aingeal.

Sin fois shìorraidh nan naomh —
’S iad a dh’fhaodadh a chantainn,
Anns an oighreachd a tha shuas,
A tha buan agus maireann.

Thèid an sluagh leis fa-dheòidh
A bhios glòrmhor na shealladh
Tro na geataichean òir —
Sean is òg ’s meadhan-latha.

[TD 69]

Cruinnichear iad leis gu lèir
As gach treubh agus teanga;
Cha bhi seud dhiubh air chall
Nach bi ann air a’ bhanais.

Geugan dhen an fhìonan fhìor
Is a reumhach air thalamh —
Gun do dh’fhàs iad a-nis suas
Chum am buain ’s an toirt dhachaigh.

Dh’fhàs iad coltach ris a’ Cheann —
Fhuaireadh ann iad nam maise —
Ri Ard-Bhuachaille an trèid,
Thug leis Fhèin iad gu fantainn.

O nach truagh dhan a’ chòrr
A thèid fhògradh an là ud
Chun nan lasraichean ro mhòr —
’S ann le ordugh o shealladh.

Bidh mi crìochnachadh mo ruinn,
Pheacaich dhìblidh gun aithne —
’S e bhith cumail na ar cuimhn’
Fois nan naomh tha nan cadal.


A Nighean, Eisd

Air fonn An Gaisgeach

A nighean, èisd, is amhairc fòs
Is cluinn mo chòmhradh riut gach uair,
Is seinneamaid le iolach àrd
Air gaol is gràdh is teachd an Uain.

Sibhs’ a shluaigh air feadh an àit’
Sa chadal bhàsmhor ann an suain,
O cuimhnichibh a-nis na thràth
Air gaol is gràdh is teachd an Uain.

[TD 70]

Mo thruaighe sibh, mo chàirdean gaoil,
Bhon dhall an nàmhaid sibh gach uair
Tha dèanamh dìmeas agus tàir
Air gaol is gràdh is teachd an Uain.

O cuimhnichibh gun tig e rìs
Thoirt breith am fìrinn air gach sluagh
Nuair dhùisgeas suas an cruinne-cè
Le sgal ro threun ’s le fuaim ro chruaidh.

Is chithear E le armailt Dhè
A’ tighinn san neul, mar chaidh E suas,
Thoirt breith air uaibhrich bhorb gun chèill,
Air sluagh nach tug iad fhèin dhan Uan.

Is their E ris na peacaich thruagh,
“O imichibh bhuam a-nis gu bràth
A chum nan lasraichean ro mhòr,
Le fear gun tròcair air ur sàil!

“Oir bha mi acrach le cion bìdh,
Tartmhor, iarganach a ghnàth,
Lomnochd is gun fhalach m’fheòil,
Is cha do chòmhdaich sibh mi ’n àird.

“Bha mi nam choigreach anns an tìr,
Am prìosan air mo chur an sàs —
Cha tàinig sibh gam amharc riamh
Le bàidh no iarrtas no gràdh.

“Ach imichibh a-nise bhuam,
O sibhs’ a shluaigh a bha cho dalm’,
A chum ur peanais shìorraidh bhuain,
A dh’ionnsaigh cuain na lasair dhearg!”

Ach their e ris na fìrein chòir,
An sluagh tha sònraicht’ na làth’ir,
“Thigibh, sealbhaichibh an tìr
A dh’ullaich mi dhuibh le mo ghràdh.

[TD 71]

“Nuair bha mi na mo chìoch’ran truagh
Am measg an t-sluaigh gu h-acrach, pàitht’,
Nam phrìosanach ’s nam choigreach sgìth,
Thug sibhse aoigheachd dhomh le bàidh.

“Lean sibh mi gach ceum san fheòil,
Toirt coibhneis dhòmhs’ gach oidhche ’s là —
Gheibh sibhse duais a thoill ur gnìomh
On tha na fiachan a-nis pàight’.

“Gheibh sibh rìoghachd bhrèagh’ nach gann,
Gu fuireach ann o seo gu bràth,
’S grian na fìreantachd na sgiath
Mar sholas grianach, glan nan tràth.”

A chàirdean, cuiribh ann an Dia
Ur dòchas ’s iarraibh E gach là;
Mar sin sìor mhealaidh sibh an tìr
Is glòir na rìoghachd sin gu bràth.

Chan fhaca sùil ’s cha chuala cluas
’S cha tàinig e an smuaintean chàich,
No ’n cridhe feòlmhor neach bha riamh,
Na dh’ullaich Crìosda dha luchd-gràidh.

Ach bitheamaid mar sin fa-dheòidh —
’S ann mar na h-òighean glic a bha;
Mun cluinn sinn guth an fhir-nuaidh-phòsd’,
Ar lòchranan biodh ’n còmhnaidh làn.

Ullaichibh mun tig an stoirm
Is cùisean doirbh a thig nur rath’d,
’S bidh Crìosda dhuibh na sholas foirf’
Dol tro ghleann dorcha sgàil a’ bhàis.

An t-aogas sin a tha na fhiamh
Nas maisiche na grian nan speur,
Nas boillsgiche na ghealach shuas,
Nas soillsiche na shnuadh na ’n reult.

[TD 72]

Is maisich’ E na clann nan daoin’;
Tha ùmhlachd daonnan ri toirt dha;
Cha d’fhuaireadh samhail dheth san fheòil
Am measg nan slògh a tha no bha.

Mo thruaighe sinn san latha mhòr
Nuair thèid na slòigh a dhùsgadh suas
Is sinn gun chulaidh-bainnse oirnn
A’ dol a chòmhdhlachadh an Uain.

O b’fheàrr nach tàinig sinne riamh
Dhan t-saoghal aingidh, chianail, thruagh,
Is nach do rugadh sinn san fheòil,
Mas ann gu dòrainn bhios ar ruaig;

Mur faighear annsan sinn na thràth
Mun tig am bàs tha ’g èaladh oirnn,
’S gu laigh sinn sàmhach anns an uaigh
Nar coigrich thruagh aig Uan na Glòir.


Bainne Fìorghlan an Uain

Air fonn “Ho Mhàiri, hè Mhàiri …”

Nì mi dùsgadh sa Ghàidhlig,
Ann an cànan nam buadh —
O, mas aithne dhomh tàthadh
Ann am bàrdachd san uair —
Mun a’ Chuspair ro ghràdhach
Bhios mi ’n dràsda ri luaidh,
A chaidh tro gach àmhghair
Airson teàrnadh an t-sluaigh.

[TD 73]

O nach sona dhan àireamh
Thèid a theàrnadh gach uair —
Cha bhi peanas no dìteadh
Dhaibh a chaoidh à seo suas;
Thèid am mulad air dìochuimhn’
Is thig crìoch air an gruaim,
’S iad ag òl tro na linntean
Bainne fìorghlan an Uain.

Siud an dream a bhios ciatach
’S a bhios sgiamhach nan gruaidh;
Gum bi maise na naomhachd
Air an aodann gach uair;
Cha tig sgleò air an grian-san
Tron an t-sìorraidheachd bhuain,
’S iad ag òl tro na linntean
Bainne fìorghlan an Uain.

Siud an dream a bhios aoibhneach,
Bhios nan oighrichean shuas,
A gheibh seilbh air an oighreachd
Anns an cluinnear am fuaim,
Seinn nan òran nuadh, binn ann
Dhan an Tì sin thug buaidh,
’S iad ag òl tro na linntean
Bainne fìorghlan an Uain.

Ged is anfhainn a tha iad
Anns an fhàsach air chuairt,
Fulang deuchainn is àmhghair
Mar a b’àbhaist dha shluagh,
’S iad a dh’fhaodas bhith ceòlmhor,
Dèanamh sòlas le uaill,
’S iad ag òl tro na linntean
Bainne fìorghlan an Uain.

[TD 74]

Seall air Peadar ’s gach fàidh,
’S Eòin a ghràdhaich an t-Uan,
Laigh air uchd-san nuair bha e
Anns an fhàsach air chuairt;
Cha robh neach nach d’fhuair àite
Dhe na thàinig dhe shluagh,
’S iad ag òl tro na linntean
Bainne fìorghlan an Uain.


Glaodh a’ Pheacaich

Air fonn Manitoba (“Gur muladach mise …”)

Gur muladach mise,
’S mi ’n seo gun duin’ idir
A sheinneas leam idir
Air slighe na slàint’,
’S mi còmhnaidh san uair seo
Measg dheanntag is chluaran,
’S nach cluinn mi bhith luaidh air
An Uan chaidh an àird.

Theich an samhradh bha snuadhmhor
’S tha ’n geamhradh mun cuairt oirnn,
’S tha cuid dhen an t-sluagh seo
Cho cruaidh ris a’ bhàs;
Cha dèan teagasg no ùrnaigh
No briathran ro dhrùidhteach
An cur air an glùinean
Gus ùmhlachd thoirt dha.

[TD 75]

Is òg bha mo smuaintean
Ag iadhadh mun cuairt dhìot
’S do shaighdean bha buadhach
Ga mo bhualadh a ghnàth,
’S bha mo chleachdaidhean gòrach
Is smuaintean na h-òige
Ga mo chumail on Ghlòir sin
Le seòltachd an nàimh.

Ach comhairlean fhuair mi
Is teagasgan buadhach
A thogadh san uair mi
Gu suaimhneas a b’àird’,
A dhèanadh mis’ aomadh
Gu gràdh an Fhir-Shaoraidh,
Gun mo làmh a bhith daonnan
San t-saoghal an sàs.

’S e ’n saoghal le sheòltachd
A mheall mi bho m’òige,
A’ gealltainn dhomh stòras
Bha gòrach gun stàth,
Mar tha airgead is òr dhuinn
Is nithean ro shòghail
Nach fhaod a dhol còmh’ rium
Dhan Ghlòir tha gu h-àrd.

A Shlànaigheir bhuadhaich
A cheannaich le luach mi,
Na fàg mi san uair seo
Ga mo thruailleadh aig nàmh,
Ga mo bheathachadh daonnan
Air plaosgan an t-saoghail,
Air gòraiche ’s faoineas
Is aotromas chàich.

[TD 76]

Tha spàirn agus ùrnaigh
Rin dèanamh an taobh seo
Mu laigh mi san ùir sin
’S nach dùisg mi gu bràth
Gu ’n seinnear an trompaid
Le aingeal a’ chùmhnaint,
Tron criothnaich le bùirean
Gach dùil chaidh fon làr.

Tha d’Fhacal neo-thruaillidh
Ag innse gach uair dhomh
Gur coigreach ’s fear-cuairt mi
’S nach dual dhomh bhith tàmh;
’S gu feum mi, mo thruaighe,
Le cabhaig bhith gluasad
Do dhuslach mo dhualchais,
Dhan uaigh, m’àite-tàimh.

A Shlànaigheir ghlòrmhoir
Tha sealltainn an còmhnaidh
Air peacaich cho mòr ruinn
Le tròcair is bàidh,
Na fàg mi nam ònar
Am fàsach nan deòir seo,
’S gu seinn mi mar smeòrach
Air mòrachd do ghràidh.

Biodh d’Fhacal ’s do bhriathran
Nan deoch is nam biadh dhomh
’S do reachdan tha ciatach
Cur srian rium gach là —
’S e ’n còmhnaidh bhith ’g iarraidh
Fo sgàile do sgiathan,
Mun tuit mi gu sìorraidh
An lìontan an nàimh.

[TD 77]

Cha do chruthaich E creutair
Air cuantan no slèibhtean,
Air sgiathan sna speuran
No creutair fon làr,
Mas iasg, eun no brùid e
No snàgach na h-ùir e,
A dh’fheumas toirt cunntais
Dhe stiùbhartachd dha.

’S e àlach na daonnachd
Bha ’g àiteach an t-saoghail,
A’ treabhadh a raointean
’S ga thaomadh an àird,
A dh’fheumas ’s a dh’iarrar
Bhith cruinn air a bheulaibh,
Bhon a chruthaich e shìos sinn
Na ìomhaigh ’s na bhlàth.


Càit an Taisbean Mi?

Air fonn Crò Chinn t-Sàile (“Thèid mi dhachaigh, horo dhachaigh …”)

Tha mi duilich, cianail duilich,
Tha mi duilich dol tron fhàsach;
Tha mi duilich ’s trom fo smuaintean —
An tèid m’fhuadachadh bho làthair

Nuair a bhios an speur air luasgan,
Slèibhtean cruaidh dol às an làrach
A bha daingeann riamh mun cuairt dhiubh,
’S nach do ghluaiseadh gus an là seo?

Càit an taisbean mi san uair sin
’N dara h-uair a thig an t-Ard-Rìgh?
Nuair a dhùisgear às mo shuain mi,
An tèid m’fhuadachadh bho làthair?

[TD 78]

Nuair a thig E ann an neulan —
’S ann le iarmad ’s iad a’ deàrrsadh,
Leis na h-ainglean naomh mun cuairt air,
Greadhnachas a-nuas à Parras.

Tighinn a dhùsgadh sluagh gun chunntadh
A chaidil san ùir gu sàmhach;
’S na bha ’m falach anns na cuantan,
Dùisgidh fuaim iad a chruaidh-stàirnich.

Cha dèan slèibhtean ’m falach bhuaithe,
Creagan cruaidhe cha chuir sgàil oirnn;
Diùltaidh talamh agus cuan sinn
Gus ar falach suas bho làthair.

Cha seas caraide sa chùirt sinn —
Feumaidh cùisean a bhith sàbhailt’
Air an taobh a-bhos de dh’Iòrdan,
Ann an gleann nan deòir, mu fàg sinn.

Mura bi sinn ann an Crìosda,
O nach cianail bhios ar càradh!
Tha ’n taigh talmhaidh dol na sprùilleach —
’S geàrr an ùin’ gu feum sinn fhàgail.

Cha seas beairteas, maoin no stòr sinn,
Ged bu leinne stòr na bàn-righinn,
Ged a sgeadaichte le òr sinn,
Air ar còmhdach gu ar sàilean.

Mura bheil sinn dhe na seudan
Air an èirich grian a ghràidh-san,
B’fhearr dhuinn nach do rugadh riamh sinn,
Dol gu sìorraidh sìos gu làthaich.

Mura bi sinn dhen an t-sluagh sin
Bha leantainn an Uain san fhàsach
Tro gach àmhghair agus cruadal,
Thèid ar fuadachadh bho làthair.

[TD 79]

’S ann an sin a bhios an nuallan
Aig a’ pheacach thruagh an là sin,
Nuair a chluinn e a’ tighinn bhuaithe,
“Imichibh bhuam, a shluaigh gun nàire!

“B’iongantach riamh gun tug mi lòn dhuibh,
’S gun do chòmhdaich mi ur cnàmhan,
’S gun do ghlèidh mi sibh cho tèaraint’,
Dèanamh toil is miann mo nàmhaid.

“Cuid le ficheadan de bhliadhnan,
Cuid le ceud ach deich air fhàgail,
Nach do lùb an glùinean riamh dhomh
’S nach do dh’iarr mi fad an là sin.

“Thug mi gliocas dhuibh is reusan,
Thug mi ciall dha rèir is tàlant,
’S chuir mi ’m Facal Fhèin dhar n-ionnsaigh —
’S ann a dhiùlt sibh e le tàire.

“Imichibh a-nise bhuamsa,
Sibhse, shluaigh a bha gun nàire,
Bho nach b’ùidh leibh mar an Rìgh mi,
Gu bhith chaoidh leam ann am Pàrras!

“Thèid ur dùnadh bhuam gu sìorraidh
Anns na piantan nach gabh bàthadh,
Far nach bàsaich a’ chnuimh chìocrach —
Prìosan sìorraidh, cianail, cràiteach.

“Far am bi an deatach theanntach
Chuireadh oillt ort a bhith làimh rith’;
Far nach cluinnear ceòl no seinn ann,
’S cha bhi soills’, ach oidhch’ a ghnàth ann.”

’S beag an t-iongnadh ged b’e ùrnaigh
Nam peacach às ùr an là seo
Ris na creagan is na stùcan,
“Tuitibh ’s mùchaibh sinn bho làthair!”

[TD 80]

Tha na h-ainglean leis air sgiathan,
Tighinn a dh’iarraidh a chuid bhràithrean
’S a chuid pheathraichean bha diadhaidh
Thàinig riamh bho leasraidh Adhaimh.


Marbhrann do dh’Alasdair MacLeoid (Alasdair Dhòmhnaill Oig)

Air fonn “O, ’s ann tha mo ghaol-sa thall …”

Bhuineadh Alasdair dhan bhàrd. Chaidh a chall anns a’ Chiad Chogadh, agus tha seo mar gum b’ann air a dhèanamh le màthair Alasdair.

Gur e mise tha gad chaoidh
Gach là is oidhche leam fhìn,
Is chan annasach sin leibh —
Gu bheil falt mo chinn air gealadh.
O, ’s ann tha mo ghaol-sa thall.

Mi air gealadh mar a chaor’,
Mar an sneachd’ air feadh an raoin,
No mar cheò a chì thu sgaoilt’
Air an aonach moch sa mhadainn.
O, ’s ann tha mo ghaol-sa thall.

Gu bheil m’inntinn-sa fo leòn
Is cha dùisg i suas ri ceòl,
’S mi ri ionndrain a’ ghill’ òig
Nach fhaic mi ri m’bheò tighinn dhachaigh.
O, ’s ann tha mo ghaol-sa thall.

Chan fhaic mi gu bràth a ghnùis,
Aghaidh shìobhalta bha ciùin,
Sùil a’ chalmain fo rosg dlùth,
’S pearsa chùbhraidh mar an canach.
O, ’s ann tha mo ghaol-sa thall.

[TD 81]

Tha do leabaidh fada bhuainn
Far a bheil thu sìnte fuar;
Gur e dìthean gorm is uain’
Tha ri còmhdach d’uaigh san talamh.
O, ’s ann tha mo ghaol-sa thall.

Gur e mhiannaichinn às ùr
Bhith nam sheasamh os a cionn,
Gus am faicinn le mo shùil
Far ’n do chuir iad thu air d’aineol.
O, ’s ann tha mo ghaol-sa thall.

Tha do dhealbh agam air card,
’S anns a’ chèis ud gu là bràth;
’S tric mo shùilean air an àird
’N ùine gheàrr a bhios mi fantainn.
O, ’s ann tha mo ghaol-sa thall.

Sin an ìomhaigh a bha blàth,
Air nach fhacas gruaim no pràmh,
’S nach dìochuimhnich mi gu bràth
Gus an càirear mi san anart.
O, ’s ann tha mo ghaol-sa thall.

Nuair bhios càch nan cadal suain —
’S iad mo nàbaidhean mun cuairt —
’S ann bhios mise trom fo smuain,
Cuimhneachadh do shnuaidh nach dealaich.
O, ’s ann tha mo ghaol-sa thall.

Cuimhneachadh nuair bha thu òg,
’S tu cho aotrom ris na h-eòin,
’S tu ri mireag feadh nan lòn —
Làithean sòlasach a bh’againn.
O, ’s ann tha mo ghaol-sa thall.

[TD 82]

Ach tha caochladh air an tràth;
Sgaoil am bròn air feadh an àit’;
Tha gach inneal-ciùil na thàmh
Is cha dùisg iad ’n àird gu h-ealamh.
O, ’s ann tha mo ghaol-sa thall.

’S lìonmhor màthair tha ri caoidh,
’S tha ri ionndrain rùn a crìdh’
Rinn i àrach air a cìch,
Tha na shìneadh ’n-diugh gun anail.
O, ’s ann tha mo ghaol-sa thall.

’S lìonmhor maighdeann feadh gach àit’
Bhios gun leannan gaoil gu bràth
Bhon a thuit e anns a’ bhlàr
Leis an nàmhaid tha ro charach.
O, ’s ann tha mo ghaol-sa thall.

’S tric mi cuimhneachadh leam fhìn
Air an fhiùran a bha grinn;
’S bhon a sheòl e às an tìr,
Gu bheil m’inntinn-sa fo smalan.
O, ’s ann tha mo ghaol-sa thall.

Tha mo shùilean mar an t-allt,
Mar an t-uisge ruith tro ghleann,
’S tha mo cheum air fàs cho mall
’S nach dìrich mi ’n gleann gun anail.
O, ’s ann tha mo ghaol-sa thall.

’S ann ro ghoirid bhios an ùin’
Gus an tèid mi leat a-null;
Bhon tha ’n t-eug a’ tarraing dlùth,
Chan eil dùil agam ri fantainn.
O, ’s ann tha mo ghaol-sa thall.

[TD 83]

Dol dhachaigh dhan dachaigh bhuain
As na h-àmhghairean bha cruaidh,
A bha againn rè ar cuairt
Anns an fhàsach thruagh a’ fantainn.
O, ’s ann tha mo ghaol-sa thall.


Laoidh dhan Chogadh Mhòr, 1914-18

Air fonn Glòir an Uain

Rinneadh seo air dhan bhàrd a bhith na shùil-fhianais air lèirsgrios a’ Chogaidh ann an Gallipoli.

A Thì tha ro naomh, ’s Tu ’n t-Aon a chruthaich
Na daoine, muir agus tìr;
’S Tu Ard-Rìgh a’ Chrùin os cionn nan uile,
Le ùghd’rras, cumhachd is binn;
Tha ’n saoghal ’s a làn nad làimh gu h-uile,
Le gràdh nach urrainn dhomh inns’,
’S ar guidhe gach là san fhàsach dhuilich:
Com-pàirtich uile ruinn sìth.

Nach seall Thu a-nuas le truas gu buileach
Air truaghain dhuilich nan deòir;
Nach sgaoil Thu do sgiath air an fhìon-lios uile,
Cur dìon air fuil agus feòil —
Tha anaman caillt’ san àm a’ fulang
Tha cràiteach, uireasbhach, leònt’,
Feadh mhonadh is ghlinn nan sìneadh uile,
Nam mìltean tuiream fo leòn.

O, liuthad mac màthar àlainn, maiseach
A tha na chadal san t-sliabh
A dh’àraich i ’n àird le bàidh is canas
’S le gràdh bha farsaing na cliabh;
Cha till iad gu bràth bhon dh’fhàg iad ’n anail;
Air sràid chan fhaicear iad sìos;
Rinn ìnnleachd an nàimh an tàladh dhachaigh
Dhan cheàrn sam fan iad gu sìor.

[TD 84]

O, liuthad gill’ uasal, suairc is ceanalt’,
Le snuadh bu mhaiseach air sràid,
Tha na shìneadh sa chuan, ’s gur fuar a leabaidh
Fo stuaghannan caithriseach, àrd;
’S bidh pàrantan gaoil gan caoineadh thairis
Gach oidhche, madainn is là,
’S gu ’n tèid iad dhan ùir cha mhùth ’s cha dealaich
An rùn do dh’fhearaibh an gràidh.

An Ceusar a th’ann, b’e ceann na dunaidh,
Chuir lann a’ sruthadh nar dòrn;
’S e ’n nàmhaid a dhall a cheann ’s a mhuineal
Thug antlachd dhuinne ri òl;
Sinn an dubhar san àm e chall no bhuinnig —
’S e th’ann ach buille ro mhòr,
Na teudan cho teann ’s an t-sreang aig fulang
Toirt srann le tuilleadh ’s a chòir.

’S e ’m peacadh a-mhàin rinn tràill dhen duine
Bho Adhamh thugainn a-nuas,
’S chuir aimhreit ’s gach àit’ le nàmhaid guineach,
’S e ghnàth ri siubhal mu chuairt;
’S e gach oidhch’ agus là gun tàmh, gun fhuireach,
Cuir sgàil air cumhachd an t-sluaigh,
’S gam fàgail cho dall ’s cho mall nam fuireach,
A’ gealltainn tuilleadh ’s an duais.

Ach, a charaid mo ghràidh, na tàmh ’s na fuirich,
’S an t-àite feitheamh ort shuas —
Dèan oidhirp is spàirn tro fhàsach dhuilich
Bhon phlàigh mus sluig i thu suas;
Cuir d’aghaidh air Crìosd — ’s E dìon nan uil’ E,
’S a mhiann thu thilleadh le luaths,
’S a ghàirdeanan sìnt’, gan sìor chur thugad,
Toirt mìle cuireadh dhan t-sluagh.

[TD 85]

Ged choisneadh tu ’n saogh’l ’s gun saors’ aig d’anam,
Dè th’ann ach faileas is sgleò,
’S gun sinn ach air chuairt ’s nach dual dhuinn fantainn,
’S an uaigh gar tagairt le còir?
Na dèanamaid uaill à snuadh no maise,
No buaireadh beairteis no òir,
Ach annsan bha uair a chuairt air thalamh,
’S chaidh suas gu Cathair na glòir.


Marbhrann dhan Urr. Iain Moireasdan (Seonaidh a’ Mhinisteir)

Rugadh Iain (no Seonaidh) Moireasdan air an 10mh latha dhen Lùnasdal, 1885, ann an Labhar, an siorrachd Pheairt, far an robh athair, an t-Urramach Murchadh Moireasdan, na mhinistear. Thàinig athair a Bheàrnaraigh agus chaidh Seonaidh dhan sgoil san eilean agus ann an Leòdhas. Ann an 1911 ghabh e ri gairm o choithional Cheann na Creige. Chaidh e dhan Arm aig àm a’ Chogaidh Mhòir agus fhuair e bàs air a’ 4mh latha fichead dhen t-Sultain, 1918.

Is duilich leam a bhith gad ionndrain;
’S bochd ’s is tùrsach ’n-diugh tha mi,
Cuimhneachadh air d’ìomhaigh bhòidhich
Bhios na leònadh dhomh gach tìm;
Ged a chaidh ar dealachadh
’S nach tachair sinn a chaoidh,
Gu ’n càirear anns an anart mi,
Ag aithris ort bidh mi.

Cò chuir eòlas ort o d’òige
Nach robh brònach is fo chràdh,
Caoidh na h-aghaidh chiùin bha stòlda
Is lan òirdheirceis a’ fàs;
On rinn thu, mar their daoine ruinn,
A’ mhaorach ris an tràigh,
Bha Crìosda na reult-iùil agad,
’S tu stiùireadh air gach là.

[TD 86]

Bu dìleas, deas fo d’armachd thu
Le d’fhèileadh dealbhach, grinn,
’S tu ’n rèiseamaid nan Albannach
Bha ainmeil anns gach linn,
A’ cogadh ris a’ Ghearmailteach
’S ri cealgaireachd an rìgh,
A dh’fhag an-diugh na milleanan
Len coireannan sa chill.

Dhearbh thu anns gach cùis
A bhith ùmhlaichte dhan àithn’ —
Bu dìleas air do ghlùinean thu
Ag ùrnaigh air ar sgàth;
Bu shaighdear anns a’ chùbaid thu
Nuair dhùmhlaicheadh ort càch,
’S tu breithneachadh na Fìrinn dhaibh,
’S am Bìoball na do làimh.

Ag innse mu na beannachdan
A dh’aithriseadh le Pòl,
An dìleab sin a ghealladh dhuinn,
Nach ceannaichear le òr:
Sin eòlas air an t-Slànaighear,
’S a ghràdhachadh san fheòil —
Ma dh’iarrar leinn gu dìleas e,
Chì sinn e na ghlòir.

O nach iomadh màthair
Tha cràiteach mar tha mi,
Bhon a chaill ’s na blàran seo —
B’e àilleagan a crìdh’;
Ur cliù cha ghabh e àrdachadh
Dhan àl a thig nar linn,
Na saighdearan nach tàinig às,
A bhàsaich airson sìth.

[TD 87]

Gu bheil mo cheum air fannachadh,
’S chan annasach sin leibh,
An acaid seo na h-eallach dhomh,
’S cha dealaich rium a chaoidh;
Mo chiabhagan air tanachadh
’S air gealadh anns a’ chìr,
Gach sòlas bhuam air fhuadachadh,
’S gach suaimhneas dhomh san tìr.


Cliù an Urr. Murchadh Moireasdan

Air fonn <eng>Jimmy, Come and Write for Me<gai>

B’e an t-Urr. Murchadh Moireasdan a’ chiad mhinistear a bha anns an Eaglais Shaoir ann am Beàrnaraigh. Chaidh a phòsadh ris a’ choithional anns a’ bhliadhna 1888, agus bha e ann gus an do chaochail e, ann an 1928. Ach chaidh an laoidh mholaidh seo a dhèanamh dha ann an 1926.

Gun dèan mi rann dhan Urramach
Fhuair urram anns an tìr,
An teachdaire bha againne
Bhon chaidh mi far na cìch;
Gur saighdear gaisgeil, iongantach e
Gus ’n aon rud chur nar crìdh’,
’S e eudmhor anns an t-saoghal
Mu na caoraich tha dol clì.

Gum b’iomchaidh, sèimh a ghluais e ann
Na bhuadhan is na ghràdh,
Ged bha nàimhdean buaireasach
Ga chuartachadh gach là —
Na leòmhainn fhuilteach, bheucach ud
Bha ’g iarraidh beum is fàth,
’S cha d’fhuair iad sin no sgainneal dha,
’S e ’n taic ri Fear a Ghràidh.

[TD 88]

Bu shaighdear anns a’ chùbaid e
Gu ’n dùsgadh sin an àird —
An sluagh sin tha ro chadalach,
’S air seachran a ghnàth,
’S ’e g innse mun a’ Bhuachaille
Tha ’g altram uan na Làimh,
’S mun dachaigh a bhios shuas aca
Ma bhuannaicheas iad gràs.

Tha gliocas tha ro mhòr aige,
’S e eòlach ann an Crìosd,
An cuspair tha ro òirdheirc leis,
San robh a dhòchas riamh;
Is seirbheiseach ro dhìleas e
Air taobh an aon nì fìor;
’S gun dìobradh ola ’n lòchrain air,
’S e ’n còmhnaidh làn gu bheul.

Cha dearmad mi ’s cha dìochuimhnich
Gu sìorraidh anns an linn
An aghaidh chiùin bu diadhaidh
Tha riaghladh ann an sìth;
’S ged shiùbhlainn feadh na Gàidhealtachd,
’S an dùthaich chèin ged bhith’nn,
Bidh chòmhradh glic gam ruagadh-sa
Gach uair, gach àm ’s gach tìm.

Is iomadh neach a dhùisgeadh leis,
Le dùrachd agus deòin,
O pheacaidhean bha toillteanach
Tha ’n-diugh a’ seinn an Glòir;
Bidh fiamh a’ ghàir’ air aodann-san,
’S na caoraich mun a’ bhòrd,
Bhon fhuair e steach an àireamh sin
Cho sàbhailte dhan chrò.

[TD 89]

Nuair bheirear null thar Iòrdain e
Gu sòlas is gu tàmh,
Bidh ainglean Dhè ga chuartachadh,
A’ cumail suas a làmh;
Bidh trusgan geal na Glòrach sin
Ga chòmhdachadh gu shàil,
Gu bhith na oighre cinnteach air
An rìoghachd sin gu bràth.

Is mòr an duais tha feitheamh air,
Gun teagamh chur sa chòir
A choisinn e san fhàsach seo
Cho nàdurrach bho òig’,
’S nuair bheir E steach dha àros e
Gu sàbhailte fo chleòc,
Bidh e mar aon dhe dheisciobail,
Mar Peadar agus Eòin.

Tha phearsa dealbhach, fìnealta
O chrùn a chinn gu shàil;
Is cumadail gach mìr dheth ann,
Mar lili ghrinn fo bhlàth;
Is soitheach taghte cinnteach e
Gu giùlain nithean gràis
Gu cìoch’rain tha neo-airidh air
Am bainne sin thoirt dhaibh.

Co-dhùnaidh mi na rannan seo
Do theachdaire nam buadh,
A’ guidhe slàint’ is fallaineachd
Dha phearsa à seo suas,
’S an Spiorad Naomh bhith dòrtadh air
On Chathair ghlòrmhoir shuas,
Cur spionnadh ùr na chnàmhan-san
Le gràs air ceann an t-sluaigh.

[TD 90]

Marbhrann do Chalum MacLeòid (Calum mac Ruairidh) — 24: 2: 27

Air fonn Nuair Bha Mi Og

Bha Calum na èildear san eaglais iomadh bliadhna. Bhiodh e a’ cumail choinneamhan ann am Boighreigh agus anns a’ Bhaile Shear.

’S e Calum gràdhach MacLeòid à Bearnaraigh
A bhios mi ’n dràsda nam dhàn ri luaidh,
A rinn ar fàgail ’s a thug am bàs leis,
Am puinsean làidir tha ghnàth mun cuairt;
’S e ’n spiorad gràis ud a rinn co-fhàs ris
A dh’fhàg e ’n dràsda dhen àireamh shuas,
Na oighr’ air slàinte san rìoghachd àghmhoir,
A’ seinn le càch ann air gràdh an Uain.

Cho fad’ ’s a bha e air chuairt san fhàsach,
Bu shona dhàsan ’s a ghràdh cho buan
Dhan Tì a bhàsaich na rùm ’s na àite,
’S na fiachan pàighte gu bràth dha shluagh;
Gum b’fhianais làidir e ’n eaglais Bheàrnaraigh,
Na lòchran àillidh a’ deàrrsadh suas,
’S bha sìth na naomhachd a ghnàth air aodann,
’S e coltach daonnan ri aon dhe shluagh.

B’e gheug san fhìonan a dh’fhàs cho sgiamhach,
A duilleach fìorghlan bu chiatach, blàth,
’S a dh’aindeoin siantan is fuachd na h-iarmailt,
Bha e gach bliadhna gun chrìon na fhàs;
Bha toradh ùrmhor na chois ga ghiùlain,
’S e cinneadh cùbhraidh le driùchd on àird —
Gun do bhuaineadh on talamh suas e,
Mun toirte bhuaithe a shnuadh le nàmh.

[TD 91]

’S e nì tha cinnteach gum bi air chuimhne
Ainm an fhìrein tro linn is àl,
An sluagh tha prìseil, nach teid air dìochuimhn’,
Bha seasmhach, dìleas do Rìgh na slàint’;
Bha Calum dhiubh sin le spiorad brùite —
B’e fear na h-ùrnaigh bha drùidhteach, blàth,
’S e eudmhor daonnan airson nan caorach
Bha mach air faondradh san aonach àrd.

Fear-seinn cho òrdail le fonn cho sònraicht’
Nuair bhiodh an còmhlan Di-dòmhnaich shuas,
’S an uair a thòisicheadh iadsan còmh’ ris,
Cha chualas ceòl na bu bhòidhch’ le cluais;
Tha ionndrain mhòr air am measg nan eòlach,
’S tha theaghlach còir ’s iad ri bròn gach uair —
’S ann leam nach nàr a chur anns an dàn seo
Gur h-ann am Beàrnaraigh chaidh àrach suas.

Cha b’ann san t-saoghal le bheairteas faoin ann
Bha tlachd an laoich ud fad aois gu thriall
Ach san aon nì tha feumail daonnan —
A bhith air fhaotainn cho caomh an Crìosd;
Bha inntinn fhaoilidh air nithean naomha,
’S e dèanamh saothair mun bhaile dhìon,
E ruith dha ionnsaigh le luaths na h-iùbhraich
Mun deigheadh a dhùnadh ’s a dhùil ri triall.

E nise shuas anns an oighreachd bhuadhaich
A’ faotainn bhuaithesan duais na còir,
Le trusgan fìorghlan, a’ chulaidh rìomhach,
’S gun samhail dhithse air rìgh san fheòil;
Tha anam uasal a-nis aig suaimhneas
Gu ’n dùisgear suas iad le fuaim ro mhòr,
On thilg e uallach ’s a dhìon o bhuaireadh —
Gur ann air gualainn an Uain glè òg.

[TD 92]

Nuair thèid an trompaid a sheirm le ùghd’rras
Leis an dùisgear às ùr na slòigh,
’S am Britheamh sìorraidh a’ tighinn gam feuchainn
An uair thig Crìosda tro neulaibh neòil,
Gu bheil na h-uaibhrich gu bhith gam fuadach
O ghnùis, mo thruaighe, gu duais a’ bhròin;
Is Calum mac Ruairidh bha seo air chuairt leibh
A’ dol san uair sin le Uan na Glòir.

Gur h-i an fhìrinn tha seo gu cinnteach
A rinn mi innse ’s a sgrìobh mo mheòir,
A chì na mìltean ’s a leughas sìos e
Mun teisteas dhìleas a bh’air MacLeòid;
’S mu phearsa dhìrich, cha tèid mi clì ann,
’S an aghaidh shìobhalta mar an ròs,
Is ann an dualchas b’e fhèin an t-uasal
Anns an d’fhuaireadh an dual bhith còir.

Gun dùin mi ’n àird dhuibh a-nis an dàn seo,
Mun teid mi ceàrr ann an cur an cèill
Na fianais bhlàth sin a dhùisg mo bhàrdachd,
An lòchran deàrrsach a bha leinn fhèin;
A cholainn uasal a-nis cha ghluais i,
’S e tosdach, fuar anns an uaigh le chèil’,
Fon ghlais tha buadhach — gun tèid gach sluagh innt’
Gus an gluaisear an cruinne-cè.

[TD 93]

Laoidh dhan Urr. Tormod Moireasdan (Ministear a’ Mhachaire)

Air fonn Nuair Bha Mi Og

Rinn am bàrd an dàn seo nuair a dh’fhàg Mgr. Moireasdan Beàrnaraigh agus a chaidh e dhan Bhlàran Odhar an 1927. Bha e mu dheireadh na mhinistear ann am Baile na Cille an Leòdhas. Tha an dàn mar gum biodh am beul Fhionnlaigh Bhàin, athair Eachainn.

’S e Maighstir Tormod an sàr dhuin’-uasal
Dhan dèan mi ’n duanag seo suas às ùr,
Bha treis am Beàrnaraigh am measg nan càirdean
Na shaighdear làidir an Stàit a’ Chrùin;
B’fhear-teagaisg mòr e gu cur an òrdugh
Mu lagh Iehòbhah, a ghlòir ’s a chliù,
’S ag innse buadhan an naoidhein uasail
A fhuair na buachaillean le reult-iùil.

Tha ionndrain làidir an eilean Bheàrnaraigh
Bhon rinn e fàgail gun dàil thar chuain,
Do Chataibh bhòidheach, a cluain ’s a neòinein,
An tìr ro òirdheirc as bòidhche snuadh;
Bha caoimhe ’s bàidh ann is truas na nàdur
Ri bochdan ’n àite, gan àrach suas,
Gu faotainn lòin dhaibh air iomadh seòladh,
An nì tha glòrmhor is mòr na luach.

Gur tùrsach tha mi bhon rinn e fàgail
Cha dean mi àicheadh gu bràth dhan t-sluagh,
Mo charaid dìleas bha coibhneil, sìobhalt’,
Bha còir dha-rìribh is grinn gun uaill;
A bhuadhan làidir ’s a ghliocas nàduir —
Cha robh na b’fheàrr na mo nàbaidh suairc,
’S nach mòr am beàrna a thug e ’m Beàrnaraigh,
’S gun neach san àite nì chàradh suas.

[TD 94]

Mo shoraidh slàn leibh a-nùll thar sàile
’S an teaghlach gràdhach a dh’fhàg san uair;
Cha bhi gu bràth sibh nas fheàrr nur càradh
Na ghuidheadh am Beàrnarach gach là ’s gach uair —
Sin Fionnlagh Bàn seo, as tric a bha leibh
Air iomadh Sàbaid nur fàrdaich shuas,
’S mi ’n dùil mu fàg mi a’ chuairt san fhàsach
Gun glac mi ’n làmh sin a dh’fhàisginn shuas.

Mo bheannachd fhèin leibh gach taobh dhan tèid sibh —
Gun dìth, gun èis leibh le chèile suas,
Le spionnadh slàinte, an nì tha gràsmhor;
’S ur teaghlach àlainn chan fhàg mi bhuam;
Bidh cuimhn’ aig Beàrnaraigh air fear mo dhàin-sa,
Aig linn tha tàmh ann ’s tha fàs ann suas,
Air Maighstir Tormod mu bheil mo sheanchas
Tha nis air falbh às, ’s a thearb bhon t-sluagh.

Cho fhad’ ’s as beò ann gum bi ar dòchas —
’S e sin gun còmhdhalaich sinn a chèil’;
Tha facal daonnan gun coinnich daoine
’S nach coinnich aon dhe na cnuic a chèil’;
Bidh sinn a’ fàgail ar cùis na làmhan,
An Tì tha tàmh ann an Nèamh nan speur,
A rinn na cuantan ’s gach nì mun cuairt oirnn
’S a chruthaich suas sinn na ìomhaigh fhèin.

[TD 95]

A Rìgh Tha Còmhnaidh am Pàrras (1927)

Air fonn Caraid agus Nàmhaid an Uisge-Bheatha

A Rìgh tha còmhnaidh am Pàrras,
Sna Nèamhan fìorghlan a’ tàmh ann,
Nach dòirt thu oirnn gu pailt-làmhach
Do spiorad gràsmhor às ùr;
Is peacaich thruagh sinn nad làthair
Th’air am buaireadh aig nàmhaid,
Lusan anfhainn neo-bhàsmhor
Tha seargte fàs ’s sinn gun lùths.

Ullaich sinn anns an fhàsach
Is dèan sinn cinnteach dhen àireamh
A bhios agad san là sin,
A’ seinn gu h-àrd air do chliù;
Thoir fo sgàile do sgiath sinn,
Far am bi sinn gu tèaraint’,
A’ dèanamh ùmhlachd nad fhianais,
A’ lùbadh sìos aig do ghlùin.

Dè a nì e do dhuine
Ged a choisneadh e ’n saoghal,
Le chuid beartais is maoin ann,
Is anam caomh bhith air chall?
Chan eil ainm air an t-saoghal
A nì ar teàrnadh bho dhaorsa
Ach an t-Uan a bha daonnan
An Uchd a’ Ghaoil sin gach àm.

’S e sin Iosa na aonar,
Iobairt rèite na saorsa
A ghabh air nàdur na daonnachd,
Gun pheacadh dhaoine bhith ann;
’S e a cheannaich gu daor sinn
Le fhuil a dhòrtadh gu h-aontach
Nuair bha sinn sgapte mar chaoraich
A-mach air aodann nam beann.

[TD 96]

’S e siud am buachaille sònraicht’
Gu iomain chaorach gu stòlda —
Cha leig e beud dhaibh no dò-bheart,
’S a sgiath gan còmhdach mun cuairt;
Cha chaill e aon dhe na ’s còir dha,
Iad air a chùram cho dòigheil,
’S iad air inntinn an còmhnaidh,
’S a shùil fa-dheòidh air na h-uain.

’S e siud an dream a bhios ceòlmhor
A’ seinn nan laoidhean ’s nan òran,
Is maise Chrìosda gan còmhdach
San rìoghachd ghlòrmhoir tha shuas,
Far nach dorchnaichear ’n oidhche
’S nach fheum iad solas na coinnle,
’S nach tig crìoch air an aoibhneas
On gheibh iad oighreachd bhith-bhuan.

Gheibh iad oighreachd ro àghmhor
A dh’ullaich Iosa dha chàirdean
Nuair rinn na h-Iùdhaich an tàir air
’S a chaidh a thàirngeadh ri crann —
Oighreachd bhoillsgeach ro àlainn,
Is i le ghlòir-san a’ deàrrsadh,
Far an tionail E ’n àird iad,
’S E Fhèin le gràdh air an ceann.

Aig cho anfhainn ’s a tha iad
Fad rè an cuairt anns an fhàsach,
A’ fulang maslaidh is tàire
Air a sgàth-san gach àm,
Tha nis an trusgan a’ deàrrsadh,
Is e gan còmhdach gun sàilean,
On chuir e lòchran nan làmhan
Gu Tìr Imànueil thall.

[TD 97]

Nuair a dhùisgear an àird iad
Le fuaim na trompaid bhios làidir,
Gun tig na fìrein na làthair
Le fiamh a’ ghàir’ air an gnùis —
An sluagh bha beannaichte, gràdhach,
A lean an t-Uan ’s a chuid àithntean
Fad rè an cuairt anns an fhàsach
Tro iomadh tàire ’s mì-chliù.

Na slòigh a dh’èireas san là sin,
Cha ghabh gu cinnteach an àireamh —
Bidh iad mar ghaineamh na tràghad,
Mar reultan àrd os ar cionn;
Thèid cuid a dh’ionnsaigh an aoibhneis,
A chum na duais sin a thoill iad,
A dh’fhaotainn sealbh air an rìoghachd
Ro phrìseil cheannaich E dhaibh.


An t-Sìorraidheachd Cho Buan (27: 9: 27)

Air fonn Gad Chuimhneachadh

O smaoinichibh na briathran seo
Aig peacach cianail, truagh,
Tha ceusadh le mo ghnìomharan
An Iosa thogadh suas,
Tha tighinn mar a gheall E dhuinn
’S na h-ainglean dha mun cuairt —
O chàirdean gaoil, nach iarr sibh E,
’S an t-sìorraidheachd cho buan!

[TD 98]

E tighinn mar a gheall E dhuibh
’S na h-ainglean dha mun cuairt,
An Cuspair seo a cheusadh leibh,
Aon Mhac an Dè tha shuas;
’S gun dùisgear leis nuair dh’èigheas E
An cruinne-cè à suain —
O chàirdean gaoil, nach iarr sibh E,
’S an t-sìorraidheachd cho buan!

An Cuspair sin bha àmhghaireach
San fhàsach seo air chuairt,
On fhrasaich anns an stàball
A phaisg a mhàthair suas;
A sin chun a’ Chruinn-cheusaidh leis,
’S a laigh gu sèimh san uaigh —
O chàirdean gaoil, nach iarr sibh E,
’S an t-sìorraidheachd cho buan!

Cha b’ann san lùchairt rìoghail ud
A rugadh Rìgh nan Sluagh,
Is cha robh rìgh no bàn-righinn
No prionnsa dha mun cuairt,
Ach buachaillean bha treibhdhireach,
A dh’fhàg an treud sa chluain —
O chàirdean gaoil, nach iarr sibh E,
’S an t-sìorraidheachd cho buan!

Bu Mhac an Athar shìorraidh E —
An tiodhlac chuir E nuas
A bha na uchd bho shìorraidheachd
’S a mhiannaich E dha shluagh;
Bu Thighearna na Glòire E
Bha seo san fheòil air chuairt —
O chàirdean gaoil, nach iarr sibh E
’S an t-sìorraidheachd cho buan!

[TD 99]

O bithibh-se nur fianaisean
Air Iosa thug a’ bhuaidh,
Tha sealltainn ann an tròcair ruinn
O ionad-còmhnaidh shuas;
Mun caidil sinn, gach aon againn,
Fo ghlais neo-chaoimh na h-uaigh —
O chàirdean gaoil, nach iarr sibh E,
’S an t-sìorraidheachd cho buan!

Ged choisneadh tu an saoghal seo
Le mhaoin a rèir a luach,
Ged bhiodh an cruinne-cè agad
Dhut fhèin fad rè do chuairt,
O rìgh, gum b’fhalamh, faoin dhut e
Mur tug thu gaol dhan Uan —
Gun dealaich riut na dh’inns mi dhut
Nuair shìnear thu fon chluain.

Gun atharraich na beanntan,
Ged ’s trom an ceann sa chuan,
’S a chaoidh chan fhaighear àite dhaibh
Le àithne tha bho shuas;
An Tì sin a bheir òrdugh dhaibh
Bhith triall on còir le luaths,
Cha dealaich E ’s chan fhàg E sinn
Ma bheir sinn gràdh dhan Uan.

O bithibh-se nur n-oighrichean
Air oighreachd tha bith-bhuan,
Is craobh na beatha fàs innte
A dh’àraicheas gach sluagh;
Tha fasgadh bho gach gaoith innte
Ri oidhche Fhaoillich fhuair;
Gum beathaichear le fàileadh thu —
’S i Ròs o Shàron shuas.

[TD 100]

Ged chaidleas sinn car ùine bhos,
Gun dùisgear sinn à suain
Nuair sheinnear leis an trompaid ud
Le sgal às ùr ro chruaidh —
Nach ann a bhios a’ ghaoir an sin
’S na caoraich gan toirt bhuaibh,
’S na gobhair air an òrdachadh
Gu dòrainn tha bith-bhuan.

Dealaichidh na pàrantan
On cloinn a dh’araich suas,
Na peathraichean ’s na bràithrean sin
Bha càirdeil iomadh uair;
Na rìghrean is na bàn-righinnean
Bha greadhnach ann nan cuairt,
Thèid cuid dhiubh dh’ionnsaigh dòrainn
Is cuid do ghlòir an Uain.

O ’s e bhith glic is dìcheallach,
’S ar tìm a’ ruith cho luath,
’S gun mionaid air a cunntais dhuinn
San dèan sinn fàth is uaill;
O bitheamaid air ar glùinean ris,
Ag ùrnaigh aig gach uair —
’S Fear-Tagraidh tha ro dhìleas E
Nach dìochuimhnich a shluagh.

Bi dìcheallach an ùrnaigh,
’S do chrùn a’ feitheamh shuas,
’S a’ chulaidh sgiamhach, àlainn sin
A’ deàrrsadh ort mun cuairt,
’S na geugan pailm a chàireas E
Nad làimh ma bheir thu buaidh;
’S gum bi thu seinn nan òran ann,
Ga ghlòrachadh gach uair.

[TD 101]

Gum bi mi nis a’ crìochnachadh
’S ag iarraidh bhith dhen t-sluagh
Ga leantainn tro gach àmhghair
San fhàsach seo air chuairt;
’S ar lòchranan bhith deàrrsadh leinn,
’S iad làn againn gach uair —
Bhith daonnan mar na h-òighean sin
Bha glic nan dòigh dol suas.


An Dachaigh Bhuan (1927)

Air fonn “Thèid is gun tèid i leam …”

Thèid mi nùll thar abhainn Iòrdain —
Chan eil dùil agam bhith fantainn;
Thèid is gun tèid mi null.

Thèid mi nùll thar abhainn Iòrdain —
’S ann gu dòrainn no gu mathas.
Thèid is gun tèid mi null.

Ged a gheibhinn ceudan bliadhn’,
Dè as fhiach e ’s mi dol dhachaigh?
Thèid is gun tèid mi null.

Cuireamaid ar taigh an òrdugh,
’S gun san fheòil dhuinn bail’ a mhaireas.
Thèid is gun tèid mi null.

Càit am fosgail mi mo shùilean
Nuair a dhùinear iad air thalamh?
Thèid is gun tèid mi null.

Nuair thèid a’ cholainn dhìblidh thruagh seo
Fo ghlasan na h-uaigh an tasgadh.
Thèid is gun tèid mi null.

[TD 102]

’S thèid an spiorad, mar a leugh sin,
Dh’ionnsaigh Dhè a thug e seachad.
Thèid is gun tèid mi null.

Càit an taisbean mi san uair sin?
Ceist ro chruaidh — chan fhuasgail neach i!
Thèid is gun tèid mi null.

’N ann san rìoghachd sam bi aoibhneas,
Far an cluinnear leinn na h-aingil?
Thèid is gun tèid mi null.

’N ann an dorchadas neo-chrìochnach,
Ann am prìosan piantach, farsaing?
Thèid is gun tèid mi null.

Far am bi a’ chnuimh nach bàsaich,
’S nach mùchar gu bràth an lasair?
Thèid is gun tèid mi null.

Cò a threòraicheas air làimh mi
Nuair a thig am bàs am fagas?
Thèid is gun tèid mi null.

Cò a’ phacaid nì mo ghiùlain
’S a bheir a-null mi thar an aiseig?
Thèid is gun tèid mi null.

Cò leis a’ bhratach bhios ri àrd-chrann —
Leis an nàmhaid no m’Fhear-Tagraidh?
Thèid is gun tèid mi null.

’S e m’Fhear-Tagraidh E gu cinnteach —
Iosa ’m Fìrean, Rìgh na Cathrach.
Thèid is gun tèid mi null.

’S e m’Fhear-Tagraidh E tha buadhach,
Laigh san uaigh airson nam peacach.
Thèid is gun tèid mi null.

[TD 103]

Smaoinichibh air Rìgh na Sìthe
Bha na naoidhean anns an fhrasaich.
Thèid is gun tèid mi null.

Cha b’ann an lùchairt nan rìghrean
Fhuair na druidhean no luchd-fair’ e.
Thèid is gun tèid mi null.

Ach sa bhrat-spèilidh air a chàradh —
’S ann le mhàthair anns an fhrasaich.
Thèid is gun tèid mi null.

Smaoinichibh air Mac a’ Ghaoil sin
Bhith san daonnachd air an talamh.
Thèid is gun tèid mi null.

Gur e ghaol dhuinn thug a-nuas E
Is a ghluais E o na Flaitheas.
Thèid is gun tèid mi null.

’S e Ard-Bhuachaille nan caorach,
Dh’iomaineas gu caomh is faic’llach.
Thèid is gun tèid mi null.

Fàgaidh sinn ar càirdean gaolach,
A’ chuid nach fhaod a dhol nas fhaide.
Thèid is gun tèid mi null.

’S fàgaidh sòlasan an t-saoghail
A tha daonnan dhuinn mar fhaileas.
Thèid is gun tèid mi null.

Mar tha airgead agus òr dhuinn,
Nithean sòghail, ceòl is aighear.
Thèid is gun tèid mi null.

Ach cha dealaich ruinn an t-aon Neach,
Ma bheir sinn dha gaol air thalamh.
Thèid is gun tèid mi null.

[TD 104]

Dèanamaid ar taghadh cinnteach,
’S sinn dha-rìribh a’ dol dhachaigh.
Thèid is gun tèid mi null.

Dol dhachaigh dhan dachaigh bhuain ud
Far nach till ’s nach gluais ’s nach caraich.
Thèid is gun tèid mi null.

Gus an cluinnear fuaim na trompaid,
Leis an dùisg na bhios nan cadal.
Thèid is gun tèid mi null.

Bheir an talamh dha san uair sin,
’S bheir na cuantan an cuid seachad.
Thèid is gun tèid mi null.

Bheir am Britheamh chun a’ Mhòid iad,
’S fosg’lear leabhraichean le cabhaig.
Thèid is gun tèid mi null.

’S bidh na peacaich chaillte thruagha
Air am fuadachadh o shealladh.
Thèid is gun tèid mi null.

Thèid na fìrein leis san uair sin
Shealbhachadh na duais a mhaireas.
Thèid is gun tèid mi null.

Nan oighrichean air oighreachd Chrìosda
A tha sìorraidh agus maireann.
Thèid is gun tèid mi null.

’S trusgan geal orra gan còmhdach,
Mar chunnaic Eòin orra san t-sealladh.
Thèid is gun tèid mi null.

O cò nach miannaicheadh ’s nach iarradh
A bhith triall leo air an là ud?
Thèid is gun tèid mi null.

[TD 105]

Ach cha bhi sinn leis na slòigh ud
Mura faigh sinn còir air thalamh.
Thèid is gun tèid mi null.

Dè as fhiach e ged bu rìgh mi
Mur bi còir na rìoghachd agam?
Thèid is gun tèid mi null.

Mar a thuiteas craobh san fhìon-lios,
’S ann tron t-sìorraidheachd a laigheas.
Thèid is gun tèid mi null,
Chan eil dùil agam bhith fantainn;
Thèid is gun tèid mi null.


Rann do Mhgr. Moireasdan

Rinn am bàrd an rann seo do Mhgr. Moireasdan, ministear Bheàrnaraigh, nuair a leigeadh sìos dhan uaigh e air an 8mh latha deug dhen Fhaoilleach, 1928.

Tha ar cairt-iùil bha dìleas
Do Rìgh nan Rìghrean
San uaigh na sìneadh,
Is i na tàmh;
Ach sgeul tha cinnteach
Do shluagh na tìr seo:
Gum bi ainm air chuimhn’ ann
Tro linn is àl.

[TD 106]

Marbhrann dhan Urr. Murchadh Moireasdan (1928)

Air fonn “Hò Mhàiri, hè Mhàiri …”

’S ann air feasgar Di-ciadain,
Is i neulach fo neòil,
Chaidh ar teachdaire gràdhach —
’S ann a chàradh fon fhòd,
Leis gach urram is cliù ann,
Leis gach mùirn agus glòir
Ghabhadh cur air no càradh
Ann am Beàrnaraigh an fheòir.

O nach brònach tha Beàrnaraigh
’S iomadh àite mun cuairt,
Ge b’e dùthaich no ceàrn anns
A bheil àireamh dhe shluagh,
Caoidh an Urramaich ghràdhaich
Rinn ar fàgail san uair,
A chaidh dhachaigh gu shòlas
Dhan a’ ghlòir sin tha shuas.

Gur e dh’fhàg sinn cho tùrsach
A’ chruit-chiùil bhith na tàmh;
Bho nach fhaic sinn le ar sùil e,
Cha bhi dùil ris gu bràth,
Bho nach cluinn sinn a chòmhradh
Bha mar smeòrach sa Mhàigh —
Pearsa dhìreach, dheas, dhealbhach,
Aotrom, meanmnach a dh’fhàs.

Craobh nam bagaidean cùbhraidh
Sìos a dh’ionnsaigh an làir —
’S mòr an toradh ’s an t-iùnntas
Bha i giùlain gach là;
Cha tug gailleann na Dùbhlachd
Dhith a h-ùr-mheas no blàth
Gu ’n do bhuaineadh leis Fhèin i,
’S i ro fheumail gu h-àrd.

[TD 107]

Bhon a nochd e san fhìon-lios,
Bha e ciatach a’ fàs;
Cha robh dhuilleach a’ crìonadh
Ach gu sgiamhach fo bhlàth;
Bha chuid gheugan a’ sgaoileadh
Mach ri aodann gach àird —
Nach cùis-fharmaid an sluagh sin,
Seadh, nan gluasad ’s nam bàs.

B’e fear-teagaisg na Fìrinn
A bha dìleas gu bàs —
Nì sinn dealbh dheth nar n-inntinn
Leis a’ Bhìoball na làimh;
Gun tug e fichead bliadhna
’S a naoi deug air a’ bhlàr
Ann an eaglais mo dhìslean,
Far ’n do rìoghaich e ’n àird.

B’e fear-àraich an trèid e
A bha eudmhor na là
Gu bhith tional nan caorach
A bh’air faondradh bho chàch;
B’e fear-teagaisg ro mhòr e
Ann an eòlas na slàint’,
’S e air Iòsaph na oighre —
Bha chuid shaibhlean cho làn.

Ar ceann-iùil e ro uasal
Bha gun uabhar, gun phròis,
Bha gun àrdan mun cuairt air,
Bha na ghluasad gun bhòsd;
Ann an gliocas ’s am buadhan
Chuireadh suas ann bho òig’,
Ruith e rèis leinn san fhàsach,
Gus ’n do dheàrrs e an Glòir.

[TD 108]

Gun do chrìochnaich e thuras
Na ar cuideachd le sìth
Dh’ionnsaigh rìoghachd a shòlais
Steach do sheòmar an Rìgh —
Chan eil adhbhar no dòigh dhuinn
A bhith brònach gan caoidh,
Na thèid dhachaigh le Crìosda
Gu fois shìorraidh nan naoimh.

Ged a sheargas na ròsan
A tha bòidheach nam blàth,
A dh’fheumas teicheadh ron Dùbhlachd
Agus liùgadh fon làr,
Ged a sheargas gach cuairteach
A nì snuadhmhor am blàr,
Cha tèid ainm-san air dìochuimhn’
Far ’n do mhiannaich e tàmh.


Mi Mar am Bàrd (15: 3: 28)

Air fonn An Ionndrain (“Air fantainn dhomh gu fad’ am thàmh …”)

Mi mar am bàrd bha fad’ nam thàmh,
Laigh air mo chnàmhan aois,
Gam chuartachadh le cleòc a’ bhàis,
Aig nàmhaid ’s mi fo dhaors’;
Cha robh mo chàil do nithean gràis
An tùs mo là san t-saogh’l,
’S gun smaointean riamh air maise Chrìosd —
Mar bhrùid air sliabh no raon.

[TD 109]

’S e “Iarr mi ann an là na h-òig’”
A thuirt Iehòbhah rium,
“Mun druid do bhliadhnachan ’s do là,
Mun tig am bàs gun dùil;
Mun gearrar thu à tìr nam beò,
’S gun dòchas air do chùl,
’S gun fhois dhut ann a-bhos no thall,
Mar fhear air chall gun diù.”

’N sin dh’èisd mi ris a’ ghuth bha binn
Is thàinig sìth le gràs,
Is thàinig dorchadas gu soills’
Is oidhche gus an là;
Las a’ choinneal dhomh às ùr
Bha mi mùchadh fad mo là,
Is ghleus mi teudan na cruit-chiùil
A bha sa chùil na tàmh.

Gu bheil mi brònach, tùrsach, trom —
Cha tog mi fonn le gàir’;
Chan iongnadh leibh ged tha mi brùit’
’S ged tha mo ghnùis fo nàir’,
A’ smaoineachadh a liuthad toll
A rinn na chom mo làmh,
’S chuir tàirngean tro na casan naomh
Bha dhomh nan gaol ’s nan gràdh.

A’ cur na sleagh a-steach na thaobh
Bha faobharach is geur,
A’ stampadh Fhacail agus àithn’
’S a’ dèanamh tàir air Fhèin;
A’ diùltadh cuiridhean nan gràs
Is Mac a Ghràidh air Nèamh,
A bheir gu cinnteach dhomh mo dhuais
’S mo thuarasdal a rèir.

[TD 110]

Bidh e na iongnadh dhomh gu bràth —
’S e iochd is bàidh mo Dhè,
Nuair ghiùlain e leam air a’ bhlàr
Nam pheacach gràineil, breun,
Air seachran ’s a’ dol o thaobh,
A’ claonadh anns gach ceum,
Le ithe ’s òl is “Gabh do leòr
A shòlasan gun fheum.”

Ach moladh dhut, a Rìgh nan Gràs
Rinn fàbharach mo dhìon,
Air sgath m’Fhir-Tagraidh tha gu h-àrd,
A dh’fhàg mi iomadh bliadhn’ —
Gun cladhaicheadh e dhìom gach taobh,
Cur aolach mu mo fhreumh;
’S mur giùlain i mo thoradh gràidh,
An sin gun geàrr mi sìos.

Ma chailleas mise m’anam truagh,
Bidh choire fuaight’ rium fhèin,
Bhon cheannaich Iosa mi le luach —
Is daor ’s is cruaidh a phàigh;
Is bha e strì rium iomadh uair
Le Spiorad uasal Fhèin,
’S mi aotrom, gòrach, òg sa chluain
A’ buachailleachd an trèid.

Na fiachan mòr fo bheil sinn dha
Nuair thàinig E san fheòil,
Nuair dh’fhoillsicheadh an leanabh gràidh
San stàball leis an òigh;
Is ann a fhuaireadh E air tùs,
’S gun rùm dha san taigh-òsd’ —
Chan eil ’s cha robh ’s cha bhi gu bràth
Do Shlànaighear na Glòir.

[TD 111]

Ach bidh am mallachd air ar ceann
Mur creid sinn ann gu lèir,
Mur creid sinn gur e siud an Tì
A dhìt iad leis an eud,
Le crùn dhen droigheann chur mu cheann —
An sgìtheach teann ro gheur —
’S mur creid sinn gur e siud a Ghnùis
Tha tighinn bho Chùirt nan Nèamh.

Mur creid sinn gur e siud a Ghnùis
A chì gach sùil gu lèir,
Am britheamh sìorraidh air gach dùil
Le ùghdarras bho Nèamh
Tha tighinn thoirt breith air sean is òg
A dh’àraich feòil is cnàimh;
Air latha deireannach na Cùirt,
Gun dùisg iad às gach treubh.

Gum bi gach neach sa chruinne-chè
Air chrith ’s a’ sleuchdadh dha
Nuair thig e oirnn tro neulaibh neòil
Mar chaidh e Ghlòir an àird;
Le mìltean ainglean air gach taobh
A fhritheil daonnan dha,
Gun tèid am Facal chur an gnìomh
Bha againn riamh nar làimh.

[TD 112]

Comanachadh Bheàrnaraigh (8: 7: 28)

Air fonn “Hò Mhàiri, hè Mhàiri …”

’S ann air Orduighean Bheàrnaraigh
Bhios mi ’n dràsda ri luaidh,
Dèanamh sgeul air a’ chòmhlan
Chuir an dòchas san Uan;
Bha sinn cruinn ann Di-dòmhnaich
’S cùisean òrdail le shluagh,
Cumail cuimhne san fhàsach
Air a’ Bhràthair tha shuas.

Bha Maighstir Smith leinn san Ordugh
A chaidh a phòsadh ruinn ann,
’S Mac a’ Phearsain an t-uasal
A bh’air chuairt leinn sa ghleann;
’N e gu fàgainn MacAidh
Gun a chàradh san rann,
A bh’air chuairt leinn sa Chèitean —
Saighdear eudmhor fo lann.

Saighdear dìleas fo armailt,
Saighdear ainmeil ro threun,
Saighdear dìleas do Chrìosda
Air a lìonadh le eud;
Saighdear gaisgeil sna blàran
Air nach cuir nàmhaid ratreut,
Saighdear cinnteach na ghluasad
A gheibh an duais sin air Nèamh.

Fhuair sinn searmonan mòra
Air a mhòrachd ’s a ghràdh,
Air a’ ghaol sin tha ’n Crìosda
Bhios gu sìorraidh cho blàth —
Nuair a dh’fhoillsich e spèis dhuinn,
Tighinn à Nèamhan gu làr,
’S gur e Aon-ghin Mhac Dhè E,
’S chaidh a cheusadh nar n-àit’.

[TD 113]

Le fèin-rannsachadh nàduir
Bha na bràithrean air ghleus —
’S ann am Mata a bha iad
Cur a’ ghràidh sin an cèill,
An còigeamh caibideil ann ’s an
Treas rann dheth bhom beul —
Bochdainn spioraid an fhìrein
Gheibh an rìoghachd air Nèamh.

Bha sinn sona ga chluinntinn,
’S e cur aoibhneis nar crìdh’
A bhith ’g èisdeachd nam bràithrean
As gach àite bha leinn;
Thug mi ’n t-urram mar bhàrd dhuibh,
’S cò nach àrdaicheadh sibh
A bha ’g èisdeachd ur còmhraidh,
Milis, ceòlmhor, ro bhinn?

Siud an t-òrdugh a dh’fhàg E,
Dh’earb ’s a dh’àithn E dha shluagh —
Cuimhn’ a chumail air a bhàs-san —
Mun do dh’fhàg E dol suas,
Nuair a cheadaich E ’n samhla
Seo bhith ann na ar cuairt,
Gus an tig E na Ghlòir oirnn,
As na seòmraichean shuas.

Nuair a chruinnichear leis Fhèin iad,
Cha bhi seud dhiubh air chall —
’S iad a bhràithrean is fhianais
Nach gabh spìonadh o làimh;
Mar na reultan a’ deàrrsadh,
’S iad as àille bhios ann —
’S iad a dhùisgear air tùs leis,
’S fuaim na trompaid nan ceann.

[TD 114]

Mura bi sinn an Crìosda,
O nach cianail ar duais!
B’fhèarr nach tàinig sinn riamh ann —
Dhan an fhìon-lios air chuairt.
Cuim nach do rinn Thu dhinn iarann
No iasg anns a’ chuan
Mura bi sinn dhen àireamh
An seudan àlainn do shluaigh?

Fhir nan ciabhagan liatha,
’S aois a’ ciaradh do bhlàth,
Dè a rinn thu gu d’shaoradh
Ann an òige do là?
Liuthad facal a chual’ thu
Le do chluasan mu ghràdh —
’S ann bho theachdraichean drùidhteach,
’S bheir thu cunntais air dha.

Thusa, òganaich threunaich,
O thoir èisdeachd dha m’dhàn —
Leig dhìot do mhì-chèille
’S cuir ort èideadh na slàint’.
Is a mhaighdeann òg bheusach,
Dh’aindeoin sgèimheachd is d’àill’,
Na dèan uaill às do bhrèaghad
Ach à Iosa gu bràth.

Nach robh cruinneachadh mòr ann
Air na h-Orduighean leinn —
Coigrich, càirdean is eòlaich,
Sean is òigridh ar tìr?
Ach ’s e cheist dhuinn gu sìorraidh,
’S a bhith meòrach nar crìdh’:
Na bha cruinn ann Di-dòmhnaich,
Seadh, an còmhdh’laich a-ris?

[TD 115]

[Dealbh]
Chithear Eaglais na h-Alba ann am Beàrnaraigh agus am Mansa aig fìor mhullach na duilleig. Chaidh an dealbh a thogail à plèan.

[TD 116]

Thigibh gu Crìosda (1928)

Air fonn Bruaichean Ghlinn Bhraoin

O nach tig sibh gu Crìosda,
O nach gèill sibh dha bhriathran,
O nach tig sibh gu Crìosda —
Prionnsa sìorraidh na sìth.

O nach tig sibh le dànachd
Gu Rìgh-Chathair nan gràs sin,
Chun an Ròis sin o Shàron —
Thug E bàrr air gach craoibh.

Thug E bàrr air gach flùran
Riamh a dh’fhàs anns an dùthaich;
Tha E ’n còmhnaidh na ùr-phreas,
Maiseach, cùbhraidh ’s gach linn.

Tha E ’n còmhnaidh fo bhlàth ann,
Le duilleach sgiamhach ro àlainn,
Soilleir, boillsgeach a’ deàrrsadh
’S iomadh àilleachd na lùib.

O nach tig sibh fo sgiathan,
Far eil fasgadh ro thìorail,
Far eil dìdean o shiantan
Agus tèarainteachd dhuibh.

’N fheàrr leibh fuireach mar tha sibh,
Ann an lìontan an nàmhaid,
Gus an crìochnaich ur làithean
Anns an fhàsach gun sìth?

’N fheàrr leibh sonas is sòlas
Na bhith ’m piantan a’ còmhnaidh?
’N fheàrr leibh rìoghachd na glòir sin
Na bhith ’n dòrainn gun chrìch?

[TD 117]

Cum nad inntinn an còmhnaidh
Gur luchd-cuairt anns an fheòil sinn
’S Rìgh nan Uabhas an tòir oirnn,
Is gun caochlaidhear sinn.

Dèan an t-ullachadh samhraidh
Mar an seangan ron gheamhradh,
Mun tig èis ort no ganntachd,
Mun tig teanntachd ’s droch shìd’.

Gabh gu Iòsaph dhan Eipheit —
Tha gach nì aige dh’fheumas
Air a thasgadh dhan fheumach,
’S cha bhi èis ort no dìth.

’S gheibh thu culaidh ro bhoillsgeach,
Deàrrsach, sgiamhach, ro òirdheirc,
Leis am faod thu gu deònach
Dhol gu pòsadh an Rìgh.

Gun tèid fàinne mu d’mheòir-sa,
’S cha bhi easbhaidh nam bròg ort,
’S thèid do mhuineal a chòmhdach,
’S crùn an òir thar do chinn.

Gus nach aithnichear le càch thu
A bha còmh’ riut san fhàsach
Nuair a gheibhear an àird thu,
Thar gach bàn-righinn is rìgh.

Tilg do luideagan breòite
Fada bhuat dhan an òtrach,
Gus nach fhaic thu ri d’bheò iad
Gus do chòmhdach a-rìs.

Ach ’s e fìreantachd Chrìosda
A chur umad gu sìorraidh —
Gur E cuspair mo bhriathran
Eideadh fìorghlan nan naomh.

[TD 118]

O nach teich sibh gu Crìosda,
Gu bhith còmh’ ris gu sìorraidh;
O nach teich sibh gu Crìosda —
O nach fhiach E sin dhuibh!


Sonas an Fhìrein (1928)

Air fonn Caraid agus Nàmhaid an Uisge-Bheatha

O nach sona dhan àireamh
A thèid dhachaigh gu Pàrras,
Mar na reultan as àirde
’S iad a’ deàrrsadh an Glòir —
Thig am mulad gu gàire
Is thig crìoch air an àmhghair,
’S cha bhi cuimhne mar bha iad
Ann am fàsach nan deòir.

Nuair a ruigeas iad sàbhailt’ —
’S ann fo bhrataich a’ ghràidh sin —
Tro gach deuchainn is àmhghair
A bha sàraicht’ san fheòil,
Is a chì iad an t-àite
Anns am bi iad gu bràth leis,
Cha bhi cuimhne mar bha iad
Ann am fàsach nan deòir.

Ged as anfhainn a bha iad
Air an luasgadh san fhàsach,
Air an ruagadh le nàmhaid
’S uisge Mhàrah ri òl,
Nuair a gheibh iad fo sgàile
Is a ghabhas E ’n àird iad,
Cha bhi cuimhne mar bha iad
Ann am fàsach nan deòir.

[TD 119]

Nuair a chì iad an t-àite
Dh’ullaich Iosa dha bhràithrean,
Baile fìorghlan ro àlainn —
’S ann le sràidean dhen òr —
Leis na h-ainglean a’ tàmh ann
Agus Iosa na Ard-Rìgh,
Cha bhi cuimhne mar bha iad
Ann am fàsach nan deòir.

Nuair a dhùisgear an àird iad
Leis an trompaid bhios làidir —
’S ann o ghlasan a’ bhàis sin
Chum an sàs iad fon fhòd —
Is a thig iad na làthair
Gus an crùnadh mar bhàn-righinn,
Cha bhi cuimhne mar bha iad
Ann am fàsach nan dèoir.

Nuair a chì iad san là sin
Peacaich uaibhreach ro ghràineil
Air am fuadach o làthair
Nach faigh tàrrsainn na chòir,
’S iad ag ùrnaigh ’s a’ rànaich
’G iarraidh tròcair is fàbhair,
Cha bhi cuimhne mar bha iad
Ann am fàsach nan deòir.

Nuair a thearbar leis Fhèin iad,
A chuid chaorach bha eudmhor,
Bho na gobhair nach d’ghèill dha
’S nach tug spèis dha san fheòil,
’S nuair a ghlaodhas an t-Ard-Rìgh,
“Teannaibh dlùth dhomh, mo bhràithrean,”
Cha bhi cuimhne mar bha iad
Ann am fàsach nan deòir.

[TD 120]

Nuair a gheibh iad dhan àite
’S a bheil Peadar ’s gach fàidh,
Agus Eòin sin a ghràdhaich
E na b’àirde na ’n còrr,
Oighreachd bhoillsgeach ro àlainn,
Anns an còmhdh’laich na bràithrean,
Cha bhi cuimhne mar bha iad
Ann am fàsach nan deòir.


San Fhàsach Seo (1928)

Air fonn Gad Chuimhneachadh

San fhàsach seo gur brònach e —
Cha chluinn mi ceòl no fuaim,
Cha chluinn mi laoidh no òran ann
Cur glòir air Rìgh nan Sluagh,
’S na h-ainglean ann an Glòir an-diugh
Air òirdheirceas a’ luaidh —
Nach dùraiginn bhith còmhla riuth’
A’ glòrachadh an Uain.

Bidh iad a’ seinn an còmhnaidh ann —
’S e òran Mhaois ’s an Uain;
Cha sguir an t-seinn ’s an ceòl sin ann
Tro linntean fòs bith-bhuan;
Far bheil na naoimh gu ceòl-ghàireach
Nan dachaigh còmhnaidh shuas,
A’ tuiteam sìos ro mhòrachd-san,
A’ glòrachadh an Uain.

[TD 121]

A bheil sinn anns an dòigh tha sin
An gleann nan deòir air chuairt
Cur urram agus glòir air ann
Tha ’n Nèamh a’ còmhnaidh shuas,
A dh’fhuiling na ar n-àite-ne,
A’ dol tro àmhghair chruaidh,
Is nach ann dhuinn bu chòir a bhith
A’ glòrachadh an Uain?

A bheil sinn agus gràdh againn
Dha Fhèin, dha àithn’ ’s dha shluagh,
Am fiachan dha na phàigh E oirnn,
Le anam gràis thoirt suas
Mar èirig airson dhìobarach
Bha caillte, millte, truagh,
Le binn a’ bhàis an tòir orra,
’S gu dòrainn air an ruaig?

Ard-urram thoirt le mòrachd dha
’S ann dhuinn bu chòir gach uair,
Dhan Tì a dh’ullaich lòn dhuinn ann
Is còmhdach bhon an fhuachd —
Dhan Tì sin tha cho fàbharach
’S cho gràdhach ruinn nar cuairt,
Is nach ann dhuinn bu chòir a bhith
A’ glòrachadh an Uain.

Gach creutair tha san fhàsach seo
Tha leis air àrach suas,
Ga mholadh-san nan dòigheannan
Air iomadh seòl is fuaim —
Bidh eunlaith nan geugan ann
A’ seinn gu sèimh sa chluain,
Le caithream binn is ceòlmhor
A’ glòrachadh an Uain.

[TD 122]

Nach cadalach ar seòrsa-ne —
Cha dèan sinn ceòl no fuaim,
Dhan tug E gliocas nàdurra,
Le tàlantan is buaidh;
A bheil sinn agus nàire oirnn
A’ cluinntinn chàich ga luaidh,
Gach creutair ’s iad nan dòigh fhèin ann
A’ glòrachadh an Uain.

O molaibh E is tòisichibh
A’ seinn air glòir an Uain,
Ga mholadh fhad ’s a dh’fhàgar sinn
San fhàsach seo air chuairt —
O molaibh E gu ceòl-ghàireach
Mar smeòraichean nam bruach,
Le gaol is gràdh gu teò-chridheach,
Gu ’n còmhdhalaich sinn shuas.


An Saoghal ’s an Fheòil (1929)

Air fonn “Tha ’n Gràdh seo cho làidir …”

Bhon as coigrich ’s luchd-cuairt sinn,
Gu cinnteach cha dual dhuinn bhith tàmh;
A dh’aindeoin ar gaol air,
Cha bhi sinn na aonach gu bràth,
No ’g àiteach a raointean,
Ach thèid sinn an taobh a chaidh càch —
Do dhuslach ar sinnsre
Sa bheil iad nan sìneadh fon làr.

[TD 123]

Na dèanamaid uaill às,
Na toireamaid luaidh dha no gràdh;
Na biodh e mar dhia dhuinn,
A sheargas ’s a chrìonas gu làr,
A’ leagail ar saibhlean
’S a’ togail nas saidhbh’re ’s nas àird’,
Gu tional ar stòir ann
Gu ’n can sinn, “Is leòr e gu sàth.”

Na dèanamaid bòsd às
A dh’aindeoin ar n-òige ’s ar trèin’,
Mar fhleasgach deas òirdheirc
No maighdeann tha bòidheach na sgèimh,
Oir tuitidh ar blàth dhinn
Is seargaidh ar n-àilleachd gu lèir,
Is goididh an uaigh i
Nuair gheibh i ar suaineadh fo beul.

Mas ban-rìgh air tìr thu
No prionnsa no rìgh ann an àird,
No seanailear airm thu
As tric a bha ainmeil sa bhlàr,
No admarail cuain thu
As tric a thug buaidh air an nàmh —
Gach onair a fhuair thu,
Gun taisgear leat suas i fon làr.

Thu ’g iarraidh bhith àrd ann,
Gu streap ann ’s gun teàrnadh nad fheum,
Do thogail thar chàich ann
Os cionn an luchd-àitich gu lèir;
Do dhèanamh cho mòr ann
’S gu sleuchdadh na slòigh dhut gu lèir,
Le bonaid nan dòrn dhut
Toirt onair is glòir dhut le chèil’.

[TD 124]

Biodh airgead is òr dhut
Mar ghaineamh ro mhòr air an tràigh,
Chan fhaigh thu do leòr dheth,
’S tu ’g iarraidh a’ chòrr dheth gach là;
Biodh cìocras ort daonnan
An dèidh gach faoineis gun stàth,
Cha sàsaich an saoghal
Do thart anns an daonnachd gu bràth.

Gach nì rinn do mhealladh,
O cuimhnich nach fhan e ach geàrr;
Cha leat e ’s cha mhair e,
Mar iasad tha agad nad làimh;
Mas iodhal air thalamh,
Mas òr e no beairteas a-mhàin,
Gun teich e mar fhaileas
A thèid às do shealladh mar sgàil.

Cuir cùl ri do ghòraich’
’S cuir d’aghaidh air sòlas as fheàrr —
Ri oighreachd na glòir sin —
Is mairidh do stòras gu bràth;
Is tog air a’ charraig
Tha seasmhach is daingeann a ghnàth,
’S bidh acaire d’anam
A-steach ann an caladh nan gràs.

Is tog air a’ bhunait
Nach caraich na tuiltean no ghaoth,
No cumhachd air thalamh
A spìonas a-mach thu o ghaol;
Tha sìorraidheachd fada
Ma chailleas tu d’anam maraon,
Ma chailleas tu sonas
Is oighreachd ionmholta nan naomh.

[TD 125]

Bi teicheadh le d’anam,
’S cuir d’aghaidh air dachaigh as fheàrr,
Mun iadh ort an oidhche
A thilgeas ort saighdean a’ bhàis;
’S an nàmhaid cho carach
A’ feitheamh do mhealladh gach là,
’S e ’n geall air do mhilleadh,
Do sgrios is do ribeadh o ghràdh.

Bi teicheadh gu Crìosda,
’S a chuireadh cho fialaidh ’s cho blàth
’S a làmhan riut sìnte,
Gad iarraidh gu rìoghachd nan gràs —
An rìoghachd ro bheannaicht’
Tha sìorraidh ’s a mhaireas gu bràth;
’S i rìoghachd nan òighean,
Far ’n deach iad le lòchranan làn.

A rìoghachd an t-solais,
An aoibhneis ’s an t-sonais gun tàmh,
A rìoghachd na fìrinn
Tha seinn innt’ air dìlseachd a ghràidh,
A rìoghachd nan ainglean
A fhritheil gu saidhbhir ann dha,
An rìoghachd mun cual’ thu
A cheannaich an t-Uan dhut le bhàs.

[TD 126]

Gràdh Chrìosda (1929)

Air fonn An t-Eilean Muileach

’S e gràdh m’Fhir-Saoraidh —
Nach caomh bhith luaidh air!
’S e dh’fhàgas ceòlmhor
Gach deòraidh fhuair e,
Gach peacach dìblidh
’S a bhinn ga ruagadh —
Bidh comann blàth dhaibh
Sa ghràdh nach fhuaraich.

An gràdh nach fhuaraich,
’S ann shuas a thòisich,
On Athair shìorraidh
’S le Iosa còmh’ ris,
Nuair chuir E nuas E
Air chuairt san fheòil leinn
Le gràdh na Trianaid,
Le mais’ Iehòbhah.

’S e’n gràdh a ghluais E,
’S an truas bha mòr dhuinn,
A uchd a ghràidh-san
O àite-còmhnaidh,
A glòir nan Nèamhan
Le sgeul ro mhòr dhuinn —
’S nach daor a phàigh E
A ghràdh thoirt dhòmhsa.

An gràdh nach caochail
’S an gaol nach fhàilnich —
Cha ghabh e innse
Air doimhne ’s àirde;
’S na h-ainglean naomha
Ri thaobh am Pàrras,
Gur tric an smuaintean
Mun Uan a bhàsaich.

[TD 127]

Tha seul’ an Triùir air
Sa chùis cho gràdhach;
Cha ghabh e gluasad —
’S ann shuas a dh’fhàs e;
Cha ghabh e spìonadh
’S a fhreumh cho làidir,
’S an Ceann sin fuaighte
Ri shluagh san fhàsach.

An gràdh bha sìorraidh,
Gun chrìoch, gun cheann aig’,
Tha tigh’nn an còmhnaidh
A stòr gun ghanntachd;
Tha sruthan caomh às
Nach traoigh an samhradh
No teas na grèine,
’S gun èis gach àm air.

’S e Iosa thàinig
Le gràdh dhan t-saoghal
Bha fantainn làimh ris
’S a’ tàmh na ghaol-san;
A Mhac bu mhiann leis
Chuir Dia dhan daonnachd
Le cnàimh is feòil air,
Chum slòigh a shaoradh.

Bha ceòl nan ainglean
Toirt taing dhan Ard-Rìgh
A chuir a-nuas E
Chum sluagh a theàrnadh,
An leanabh Iosa
Bha shìos san stàball,
Gu paisgte, mùirneach
Air glùin a mhàthar.

[TD 128]

Na buach’llean treubhach
Le treud fon cùram,
A fhuair le reult E
Gach ceum gan stiùireadh,
A rinn dha sleuchdadh,
Le gèill is ùmhlachd —
Do Rìgh nan Rìghrean
Bha leinn air ùr-bhreith.

O bhreith gu bhàs dha
Ga fhàgail ion’tach,
B’e Dia san fheòil E,
’S nach mòr an t-iongnadh —
An Tì a cheusadh
’S a dh’èirich aon uair
Na ghaisgeach treubhach,
Mar reult an t-saoghail.

An Tì a sgiùrsadh
Sa chùirt ’s a dhìt iad,
’S a rinn iad tàir air
An làthair Phìlait,
A’ figh’ a’ chrùin air
Cho dlùth na fhìlltean —
An droigheann teann chuir
Mu cheann mar sgìtheach.

’S E Rìgh nan Rìghrean
Os cionn gach àite,
M’Fhear-Tagraidh dlùth E
Sa Chùirt as àirde;
Am Britheamh sìorraidh,
’S gun triall na làthair
Gach neach bha riamh ann
De shìol sliochd Adhaimh.

[TD 129]

Bàthadh Bheàrnaraigh (1929)

Air fonn An t-Eilean a Tuath

Tha eilean an gràidh
Fo chaoidh is fo chràdh
A’ caoidh ann nan armann còir —
Na h-òigearan suairc
A chaidil sa chuan
’S a tha taisgte nan suain fon fhòd.

Tha ’n t-eilean fo ghruaim
’S an iargain ro chruaidh,
Le goirt’ air an t-sluagh gun tàmh,
Ag ionndrain cho mòr
Nam fleasgach bu chòir’
A choisich am bròig air sràid.

An guth a bha mòr
Ri sean agus òg,
A chriothnaich gach feòil sa ghleann,
Thug deòir bho gach sùil,
Le spioradan brùit’,
Le mulad is ionndrain ann.

Tha gruaim air an tìr,
Air cnuic agus glinn,
’S cha chluinnear guth binn nan allt
Sna raointean glan, rèidh
A choisich iad fhèin,
’S gum b’aotrom an ceum san àm.

Chan aithnich na bruaich
A dh’àraich iad suas
An ìomhaigh no ’n snuadh gu bràth;
Cha chluinnear nas mò
An guth-san no ’n ceòl,
Is clàrsach am beòil na tàmh.

[TD 130]

’S e Aonghas ’s Iain Bàn
Is Seonaidh a tha
Mi ’g iomradh gun tàmh san rann,
Na h-òigearan grinn
A chumar air chuimhn’
Gu ’n caidil an linn seo thall.

Tha na lùchairtean gràidh
Cho falamh le beàrn,
’S gun neach ann nì ’n càradh suas;
’S tha ’n eaglais a’ caoidh
Nach cruinnich i sibh
Gu adhradh na tìr dhan Uan.

Tha ur càirdean gu lèir
Bu dlùithe fon ghrèin
Fo chulaidh is èideadh bròin;
Chan iongnadh gach àm
Ged chanar ris ann,
Bho fhaireachdainn, “gleann nan deòir.”

Nach puinseanta ’m bàs,
Le uaigh air a shàil,
Thug caraid is bràithrean ann;
An àite bhith tàmh
Far ’n robh sibh a’ fàs,
’S ann tha sibh ag àiteach thall.

Le teist agus cliù,
Le meas agus mùirn,
Le tlachd agus ciùinead cainnt,
Le onair is stuaim,
Le urram is suairc’,
O ruith sibh a’ chuairt gu ceann.

[TD 131]

’S e na geugan as fheàrr
A ghearrar fo bhlàth,
’S na flùrain as àille snuadh —
Ma bhios iad nas fheàrr
Na companaich làir,
Cha mhair iad a-mhàin car uair.

Is duilich mar tha,
Nach robh mi nam bhàrd
’S gun togainn an àird an cliù,
Is dh’fhàgainn e sgrìobht’
Air clàran na h-inns’
Gu faiceadh gach linn len sùil.

Is coigrich sinn ann
’S gun tig e gu ceann
Nuair ruitheas an t-sreang gu lèir;
A dh’aindeoin ar miann
Bhith fuireach gu sìor,
Tha sinne ri triall nur dèidh.

Nuair a bhitheas mi sìnt’
An duslach mo thìr,
’S a chaidleas mi innt’ le suain,
Bidh cuimhne gach là
Air na fleasgaich a bha
’S nach fhaicear gu bràth measg sluaigh.

[TD 132]

Marbhrann do Ruairidh MacLeòid (Ruairidh Cùbair) — 4: 11: 29

Air fonn Glòir an Uain

’S e athair-cèile a’ bhàird a bha ann an Ruairidh, agus bha e na bhall dhen eaglais.

O seinnidh mi dàn ’s cha nàr leam aithris,
Ged ’s cràiteach, airsnealach mi,
Air teist agus cliù an fhiùrain mhaisich
Bha cliùiteach, tlachdmhor nar linn,
’S a ghairmeadh san uair gu shuaimhneas dhachaigh
Gu duais nach dealaich a chaoidh,
Le trusgan na glòir ga chòmhdach thairis
Mun bhòrd an Caisteal an Rìgh.

’S e Ruairidh MacLeòid, is cò dha nach b’aithn’ e,
Bha còmhnaidh againn san àit’,
A dhealaicheadh bhuainn Di-luain le cabhaig,
Chuir gruaim air eilean a thàimh;
Bha gairm air bho shuas le luaths gun mhaille,
’S an uair air tarraing an àird
A gleannan nan deòir thar Iòrdain thairis,
Le lòchran laiste na làimh.

Mar athair do chloinn bha loinn is gean air,
Gu coibhneil, carthannach, tlàth,
Na dhachaigh gach uair gun ghruaim gun smalan
Ach fuaight’ rin anam le bàidh;
’S na fhianais e fhèin na threud air thalamh,
Lan eud mu Cheannard a ghràidh,
’S e ’n-diugh leis air Nèamh na sheud ro mhaiseach,
Na reult a’ deàlradh gu h-àrd.

[TD 133]

Ged bu ghoirid a fhuair e chuairt air thalamh,
Bha chuairt na beannachadh dha,
Le ùmhlachd is spèis toirt gèill dha ghealladh
Rinn Nèamh is talamh le làn,
Cur ghearainean ùr do Chùirt nam Flaitheas
Le ùrnaighean ’s tagraidhean blàth,
’S ag iarraidh le miann fo dhìon na fala,
’S fo sgiathan beannaicht’ gu bràth.

Ged tha sinn fo bhròn, tha dòchas againn
Gur leòr ’s gur pailt dhut a ghràdh,
Gu bheil thu fa-dheòidh sa ghlòir a mhaireas,
Ag òl à abhainn nach tràigh;
Gu bheil thu san dìon gu sìor nach dealaich,
A mhiannaich d’aignidh gach là,
Fo sgàile bhith-bhuan nach gluais ’s nach caraich
O bhuaireadh ’s glaicean an nàimh.

Ged laigh thu san uaigh, tha cruaidh ri aithris,
Cha dual gu fan thu fon fhòd —
Gun dùisgear thu suas à suain do chadail
Le fuaim an Latha bhios mòr;
Chan fhàgar leis thu san ùir fo ghlasan,
’S gur mùirneach d’anam an Glòir
Nuair a chrathar leis suas an cuan ’s an talamh,
Toirt suas na ghabh iad mar chòir.

Tha trusgan a’ phòsaidh òirdheirc umad —
Cha chaill e tuilleadh a shnuadh;
Cha chaith e ’s cha chrìon ’s chan iarr e tuthag,
Ach sgiamhach uile mun cuairt —
Nas soilleir’ na fhiamh, na sgiamh ’s na mhaise
Na ghrian a’ deàlradh o shuas,
’S e uile-gu-lèir na èideadh maiseach,
’S b’e dèidh gach anam chur suas.

[TD 134]

Gu ’n caidil ar linn bidh cuimhne mhath ort
San linn a dh’fhanas nar dèidh;
Bidh iomradh gach uair air sluagh nam beannachd
A ghluais na reachdan gu lèir —
Na fianaisean còir bha ’g òl air thalamh
Mun bhòrd an talla Mhic Dhè,
Bha leantainn an Uain ’s cur luach gun d’cheannaich
Leis gach cruas tron deach E na fheum.

Bidh cuimhneachan oirbh nach meirg le sal air,
Cha teirig bhith ’g aithris ur cliù;
Cha bhàsaich ’s cha searg ur n-ainm ’s chan annas,
Ach foirf’ a’ fantainn cho ùr;
Sibh geugan dhen fhìonan fhìorghlan, fhallain
Measg crìonaich greannaich gun sùgh,
’S ur toradh ’s ur blàth a’ fàs cho flathail
Le gràdh, le tlachd agus ciùin’.

E cumail nar cuimhne, Rìgh na Cathrach,
Ar tìm cho aithghearr san rèis —
O ’s goirid ar là mar sgàil is faileas
A thàrlas thairis mar sgeul,
Nuair ghearras E bhuainn an sluagh le cabhaig
Tha luachmhor aige mar threud;
Nach coigrich ’s luchd-cuairt a fhuaireadh annainn —
Cha dual dhuinn fantainn nur dèidh.

[TD 135]

Ionndrain (8: 2: 30)

Air fonn An Eala Bhàn

Is muladach a tha mi
San fhàsach ruith na rèis;
’S e ’m peacadh a rinn tràill dhìom
’S a dh’fhàg mi baoth is breun
An uair bu chòir ’s bu dual dhomh
Bhith seinn ’s a’ luaidh ort Fhèin,
Bhon cheannaich Thu le luach mi
Le d’fhuil ro luachmhor Fhèin.

Gun annam a thaobh nàduir
Na dh’àrdaicheas Thu Fhèin,
Mur tig an driùchd cho gràsmhor
Le frasan blàth bho Nèamh;
Mar droigheann agus cluaran,
Gun sùgh mun cuairt dhen fhreumh —
Nach analaich Thu nuas oirnn
On stòr tha shuas gun èis.

Nach cuir Thu ’n driùchd far Hermon
Le spèis air m’anam truagh,
’S mur ùraichear leat Fhèin mi,
Gun tèid mi ’n eug san uair —
Mun caill mi tìr an t-sòlais
Is tìr na glòir tha shuas,
’S nach cluinnear fuaim mo chlàrsaich
A’ seinn air gràdh an Uain.

Cheannaich Thu le gràdh sinn —
Cha nàr leat gun do rinn;
Dhearbh Thu sin san fhàsach dhuinn
Le d’fhàbhar dha do chloinn;
Chan fhuasgail uaigh no bàs e
No nàmhaid ann am foill,
’S bidh ainglean Nèimh gun tàmh ann
Air clàrsaichean ga sheinn.

[TD 136]

Tron t-sìorraidheachd, ged ’s buan i,
Bidh iad a’ luaidh do ghràidh,
’S gach linn a bhios air chuairt dhinn
A’ cur am fuaim an àird;
Chan fhàg Thu ’n saoghal shìos seo
Gun fhianais air do bhàs
Gu ’n cruinnichear gach dùil leat
’S am bi do lùchairt làn.

Nach sona bhios an àireamh
A thèid gu Pàrras shuas,
Gheibh tèaraint’ agus sàbhailt’
Fo sgàil an Tì thug buaidh,
Gun eagal buaireadh nàmhaid
Bha sàraicht’ iomadh uair,
Bha duilich dhaibh san fhàsach
Nuair bha iad ann air chuairt.

Fad sìorraidheachd na làthair,
A’ snàmh an cuan a ghaoil,
A’ faicinn gnùis an Ard-Rìgh
A ghràdhaich iad san t-saogh’l,
Le gàirdeachas gun d’fhuair iad
Do dhachaigh shuas nan naomh,
Far nach sgar an nàmh iad,
No uaigh, no bàs, bho thaobh.

Bhon chrùn E iad le aoibhneas
Mar oighrichean na glòir,
Le trusgan deàlrach, sgiamhach,
Cho geal ri grian nan neòil,
Nuair thig E anns na neulan,
Bidh iadsan dol na chòmhdh’il
Gun eagal, fiamh no nàire
Na làthair aig a’ Mhòd.

[TD 137]

Cha chuimhnich iad an àmhghair
San fhàsach seo nas mò,
A liuthad latha sàraichte
Ag àiteach gleann nan deòir,
Le trioblaidean is buairidhean
Gan ruaig air iomadh dòigh,
Le ìnnleachdan an t-sluaigh sin
A ghluais a rèir na feòl’.

Ged laigh a’ ghrian san rèis seo,
O dh’èirich i ’n taobh thall
San tìr ’s nach fheum iad soillse,
Oir oidhche cha bhi ann;
Cha chluinn iad “Och” no sgìth ann,
No tinn — cha bhi sin ann,
Ach gàirdeachas is aoibhneas,
A’ seinn, ’s chan fhàs iad fann.

Nach ann a bhios an ceòl ann
’S a’ dol am meud gach là,
A’ seinn an òrain nuaidh ann
Nach cuala cluas nas àill’,
A’ cantainn cliù bith-bhuan dha
Thug gath à uaigh is bàs,
Gach aon a’ seinn le luathghair
Ach cò nì ’m fuaim as àird’.

Chan fhannaich iad ’s cha sgìthich,
Cha chlaoidhear iad gu bràth,
Toirt urram agus cliù dha
Cho dùrachdach le gràdh;
Bidh fine dhe gach seòrs’ ann,
’S na h-òighean glic a bha,
Le trusgain gheal na glòir sin
Gan còmhdachadh gun sàil.

[TD 138]

Coinneamh am Bàgh a’ Chàise (27: 6: 30)

Air fonn Nuair Bha Mi Og

’S e spiorad bàrdachd a dhùisg san tràth mi
Gu cur san dàn seo mar bha mi leibh
Air Là na Sàbaid am Bàgh a’ Chàise
Am measg nam bràithrean bha bàidheil, grinn —
An comann gràdhach bha suairc nan nàdur,
A nochd an càirdeas is bàidh an crìdh’;
’S bu shona bha mi an tìr nan àrmann,
Ged b’èiginn fàgail is slàn thoirt leibh.

Ged thug mi chuairt ud am measg nan uaislean,
Cha robh san uair dhomh mo thuras sgìth,
On thog sibh suas mi mar air ur guailnean —
’S ann leis a’ bhuannachd a fhuair mi leibh;
Is chuir sinn suarach an aimsir ghruamach,
A shil a-nuas oirnn san uair na dìl’,
Aig na fhuair mi à stòr an t-sluaigh sin,
An t-ionmhas luachmhor dh’fhàg suaimhneach mi.

Ged ’s creagach, cruaidh e le beanntan uaibhreach,
Tha cuid de shluagh tha na bhruaich a’ tàmh
’S b’iad fhèin na fiùrain an ceann na h-ùrnaigh,
A’ cur an cùisean às ùr na làth’ir,
A’ tagradh suas ris gun gabh E truas dhiubh,
’S nach dèan E ’m fuadach aig uair a’ bhàis —
A bhith dhe sheudan san dachaigh Nèamhaidh
Nach sgaoil bho chèile, leis Fhèin gu bràth.

Tha geugan sgiamhach bhon fhìonan fhìor ann
Fo bheanntan ciarach mun iadh an sàl,
A’ fàs gach bliadhna le toradh diadhaidh,
Le cridhe lìonte le miann is gràdh
Dhan Tì a cheusadh, thug buaidh ’s a dh’èirich,
A phàigh an èirig gach pèin nan àit’;
’S e ’m miann ’s an dùrachd toirt dhàsan ùmhlachd,
Fear-tagraidh dlùth anns a’ Chùirt as àird’.

[TD 139]

Tha mnathan diadhaidh a’ tàmh na chrìochan
’S cuid aosda, liath dhiubh nam fianais bhlàth —
Nan lòchrain chiatach, nan solais ghrianach,
Mar reult san iarmailt aig ciaradh ’n tràth;
Bheir deoch dhan ìotach is biadh dhan chìocrach
A bhios gan iarraidh le briathran gràis —
O cliù dhan Tì sin thug dhuinn an ìobairt
Na tha dha dìleas nar linn ’s nar là.

O bithibh dìleas air taobh na fìrinn,
Air taobh an Tì sin bheir dhuibh a’ bhuaidh,
An neach a bhàsaich nar rùm ’s nar n-àite,
A nochd a ghràdh dhuinn, a bhàidh ’s a thruas —
Bhith pòsda ghnàth ris le bannan làidir,
Nach fhosgail nàmhaid no bàs no uaigh,
Is gheibh sibh sàbhailt’ a-steach do Phàrras,
Gu bhith seinn gu bràth air a’ chlàrsaich shuas.

Gu robh ar n-ùrnaigh ’s ar tagradh dùrachd
A’ dol dha ionnsaigh tron tùisear òir;
Cha dean e diùltadh, bidh freagradh dlùth dha,
Le seul’ an Triùir air bho Chùirt na Glòir;
A’ chuilc tha brùite, no lìon caol-smùdain,
Cha bhrist ’s cha mhùch e às ùr le deòin —
’S e thlachd is aoibhneas a ghnàth bhith cluinntinn
A là ’s a dh’oidhche on chloinn ’s iad òg.

Iad òg san diadhachd le eagal diadhaidh,
Tro Thì tha riaghladh air neulan àrd
Bheir duais gu sìorraidh dhan tì nì h-iarraidh
’S nach leig air dìochuimhn’ a theist gu bràth —
O thugaibh ùmhlachd dha Ainm ro chliùiteach,
A’ seinn gu mùirneach air cliù a ghràidh,
Is gheibh sibh oighreachd a tha sìor bhoillsgeadh
Is sibh nas saidhbh’re na clann Chanàain.

[TD 140]

Fo Fhiachan (1930)

Air fonn Pòsda Ceangailte Tràth

Gu bheil sinn fo fhiachan an taobh seo,
An t-àite bha dorcha le ceò,
Na h-eileanan iomallach, iar seo
A chruthaich e shìos leis a’ chòrr;
Tha fiachan aig Ard-Rìgh nan Dùl oirnn —
Nuair dh’fhoillsich E ghnùis anns na neòil
Airson Soisgeul na sìthe le dùrachd,
Thug Crìosda a dh’ionnsaigh nan slògh.

Nuair a pheacaich Adhamh sa ghàrradh
Le cumhachd an nàmhaid bha mòr,
’S a dh’ith e ’m meas toirmisgt’ bha milis,
Thuit mallachd a-nis air gach feòil;
Cha robh neach ann a thigeadh dhar n-ionnsaigh
A ghiùlain na cùis a bha mòr,
No ghabhadh air nàdur na daonnachd,
Ach Iosa na aonar le glòir.

Sibhse, a pheacaich an àite,
Nach dùisg sibh an àird às ur suain,
Nach eil sibh tuilleadh is fada
Ann an dùsal a’ chadail fo bhuaidh?
Nach cluinn sibh an sgeula cho ciatach
’S a dh’aithriseadh riamh dhan an t-sluagh —
Gun do rugadh an Slànaighear Iosa,
’S gun d’fhuair E gach riaghladh bho shuas.

Gun d’fhuair E gach cumhachd air thalamh
’S air Nèamh bhon an Athair air tùs —
Na lobhair a bhith air an glanadh
’S na bodhair bhith cluinntinn às ùr;
Na bacaich bhith ’g imeachd le cabhaig
’S na doill a bhith ’g amharc len sùil,
’S na mairbh air an dùsgadh à cadal
Bha sìnte fo ghlasan na h-ùir.

[TD 141]

An Neach rinn na h-Iùdhaich a cheusadh,
’S iad ’g èigheach le èiginn ro chruaidh
Ri Pìlat, fear-urraim bh’aig Hèrod,
“O, ceusaibh E! Ceusaibh E bhuainn!
Is leig às an coimeas dhuinn Barabas,
Neach airson ceannairc is truaigh’
A rinn sinn a chàradh am prìosan,
Is sgiùrsaibh am Fìrean seo bhuainn!”

O nach bi masladh air na h-Iùdhaich
San là anns an dùisgear am Mòd,
An uair a chì iad am Britheamh
Le armailt a’ tighinn le glòir,
Bha tilgeil nan smugaid na aodann
’S toirt fìon bha neo-chaomh dha ri òl,
’S a bha iad a’ bualadh lem boisean
’S ga cheusadh le aineolas mòr.

An Tì sin a chruthaich an talamh
’S gach creutair tha fantainn ’s gach ait’,
’S a chruthaich na cuantan tha farsaing
’S gach iasg a tha ealamh gu snàmh,
A chruthaich na reultan ’s a’ ghealach
’S a’ ghrian a tha maiseach san là —
Nach airidh an Tì tha sin uile
Air glòir agus urram thoirt dha.

Sibhse, pheacaich neo-ùmhlaicht’
Nach do lùb sibh ur glùinean dha riamh
Ach ag ithe ’s a’ cadal ’s a’ dùsgadh
Gun aire mar bhrùidean san t-sliabh,
Tha ur tìde dol thairis ’s ur n-ùine,
Gur tarraing cho dlùth ris a’ chrìoch,
Gach mionaid gur tarraing cho dlùth dha,
Fàs abaich ’s ur cùlaibh ri Dia.

[TD 142]

A luchd nan ciabhagan geala,
’S an aois air ur glasadh cho liath,
Toirt cunntais gun d’fhuair sibh air thalamh
Deagh ùine gu gabhail ri Crìosd,
An do rinn sibh feum dhen a’ chothrom
A fhuair sibh le sochairean riamh,
No bheil sibh deas agus ullamh
Nuair gheibh sibh an cuireadh gu triall?

’N do chaith sibh ur n-ùin’ air an talamh
Toirt ùmhlachd dhan Athair le miann,
A’ lùbadh ur glùin dha gach madainn
’S gach oidhche mun caidil sibh sìos,
No ’n robh sibh air àireamh luchd droch-bheairt
Bha doirbh ann am facal ’s an gnìomh —
Luchd àraidh na teanga tha lotadh,
Luchd-misg agus pòitearan fìon?

Sibhse, luchd-caitheimh na h-òige
Gu h-inntinneach, ceòlmhor gach là,
Tha mire ’s a’ cluiche ri faileas,
O cuimhnich nach mair e ach geàrr!
Nach iarr sibh an gliocas tha maireann
Is dìon ron a’ ghailleann na thràth,
Mu faighear ur lòchranan falamh,
’S nach fhan iad dhuibh laiste nur làimh.

Cuireamaid dhinn an droch eallach
Is dèanamaid aithreachas tràth,
Is cuireamaid uile le cabhaig
Ar n-aghaidh air dachaigh as fheàrr —
An rìoghachd neo-thruaillidh ’s neo-shalach
Tha sìorraidh ’s a mhaireas gu bràth,
Is Crìosda ga riaghladh gu maireann
’S ga còmhdach le brataich a ghràidh.

[TD 143]

Marbhrann do dh’Iain MacPhilip (Iain Alasdair) — 1931

Air fonn “Tha ’n Gràdh seo cho làidir …”

Bha Iain à Ruisgearraidh agus bha e na bhall dhen Eaglais Shaoir ann am Beàrnaraigh.

Bidh teist ’s iomradh gu sìorraidh
Air an t-sluagh bhios nam fianais dha Fhèin,
Air na lòchrain bha sgiamhach,
A bha deàlradh mar ghrian anns an speur;
Nach bu h-aon dhiubh siud Iain,
Rinn ar fàgail ’s a thriall le deagh bheus —
Chaith e thuras is chrìochnaich,
Leantainn eisimpleir chiatach an trèid.

Bidh na bràithrean gad ionndrain
Rinn thu fhàgail gu tùrsach nad dhèidh —
Chaill iad sàr a bha mùirneach,
A thug beàrna às ùr an taigh Dhè;
’S guth na seinn a bha àlainn,
Nì nach cluinn iad gu bràth o do bheul
Bhon a thogadh on làr thu,
Gu bhith seinn air a’ chlàrsaich air Nèamh.

Tha thu nis air ar fàgail
Gu bhith seinn air a’ chlàrsaich tha shuas;
Chaidh a càradh nad làmhan
Gu bhith seinn oirre ghnàth cliù an Uain,
A rinn thu leantainn san fhàsach
Tro gach trioblaid is àmhghair bha cruaidh,
Gus ’n do bhuannaich thu ’n t-àite
Sa bheil sonas is sàmhchair bhith-bhuan.

[TD 144]

Ged a laigh thu san ùir seo
Tosdach, sàmhach gu ’n dùisgear bhon fhòd —
Rinn na càirdean do ghiùlain,
Dust an fhìrein bha cliùiteach gun ghò —
Ann am priobadh na sùla,
Chaidh an t-anam a dh’ionnsaigh na Glòir,
Gu bhith faotainn a’ chrùin sin
A tha taisgte mar ionmhas dha shlòigh.

Rinn thu feum dhen an tàlant
Thug an Rìgh dhut san fhàsach air chuairt;
Cha robh fois dhut no tàmh ann —
Chuir thu luach air na fhuair thu san Uan;
Nuair a rinn e riut cunntais,
’S ann a mhol e do stiùbhartachd shuas:
“A dheagh sheirbheisich dhìlis,
O imich gu dìleab mo shluaigh.”

Nuair a dh’fhàg thu an tìr seo,
Fhuair thu deagh-ghean an Rìgh is a ghràdh;
Chaidh do chòmhdach gu rìomhach
Leis an trusgan nach dìobair gu bràth;
Fhuair thu sealbh air an rìoghachd —
Cheannaich Crìosda sin dhuibhse le bhàs;
Sibh as oighrichean innte
Rinn a leantainn gu dìleas nur là.

Cha tig crìoch air do shamhradh,
Cha bhi earrach no geamhradh nas mò;
Thàinig foghar gu ceann dhut,
Leis gach mì-ghean bha ’n gleanntan nan deòir,
Nuair a dh’fhoillsicheadh thall thu
Anns an fhois mun do labhradh le Pòl,
Thu mar bhlàth an fhlùir shamhraidh,
Mar lili nan gleann is an ròs.

[TD 145]

Chuir thu cùl ri tìr d’àraich,
Dh’fhàg thu trioblaid is deuchainn na feòl’;
Cha tig sgleò air do lèirsinn,
Cha bhi dìth ort no èis air do stòr;
Bidh a làthaireachd Fhèin dhut
Mar am Bràthair nach trèig thu nas mò —
Cha bhi sgaradh bho chèile,
Ged dheigheadh talamh is slèibhtean nan ceò.

O nach cianail is nàrach
Dha gach neach a fhuair tàlantan mòr
Ma dhìteas tu ’n àird iad
Nuair a thig Fear do Ghràidh-sa na ghlòir;
Nuair a dhearbhas tu, Iain,
Gun do dhiùlt iad an ìocshlaint bha mòr,
Cur d’Amen ris na briathran
Bhios gan sgiùrsadh gu sìorraidh o Ghlòir.

Tha do chèile cho cianail,
’S i gad ionndrain fo iargain gach là;
Chaill i companach ciatach
Choisinn urram san fhìon-lios na là;
Chaill i rionnag bha sgiamhach,
Rinn a dachaigh a riaghladh le gràdh;
Chaill i comann bha rianail,
Bhon a thaisgeadh oirr’ Iain fon làr.

[TD 146]

Marbhrann do Ruairidh MacLeòid (Ruairidh Dhòmhnaill Mhòir)

Bha Ruairidh a’ fuireach an Cùl na Beinne. Tha am marbhrann mar gun dèanadh a bhantrach e.

Dha thoil ro naomha gu feumar strìochdadh
A thaobh riaghailt beatha ’s bàis —
Nuair a shìneas e Làmh gar n-iarraidh,
Feumaidh sinn bhith triall gun dàil.
Tha sinn uile ruith na rèis,
Dol nur dèidh gu fois is tàmh,
Gus an nochdar sinn na fhianais
Nuair a chrìochnaicheas ar là.

Is tùrsach, brònach fàth mo chòmhraidh —
Bidh mi leònte fad mo là;
Mi mar eun air sliabh nam ònar,
Caoidh a’ chomainn chòir bha blàth,
Leis an trusgan chulaidh-bhròin
Air mo chòmhdach gu mo shàil,
Bhon a chaill ’s a thugadh bhuamsa
Neach bha fuaighte rium le gràdh.

Ged a chàireadh anns an uaigh thu
Fon a’ chluain mar leabaidh tàimh,
Bidh mi smaoineachadh gach uair ort
’S tha mo ghaol gu buan ’s gu bràth;
Tha do dhealbh ’s do chòmhradh ciùin
Agus d’ùrnaighean bha blàth
’N àm bhith tagradh air do ghlùin
’N-diugh cho ùr dhomh is a bha.

[TD 147]

Thog thu fianais ann an Crìosda —
Anns an fhìonan tha do thàmh,
Gràdh is comann ga do riaghladh,
Sìth na Trianaid ort a’ fàs;
’S nuair a dh’fhoillsichear E Fhèin
’S ainglean treun leis air gach làimh,
Chithear leis-san ann mo Ruairidh
A’ toirt breith air sluagh gun ghràs.

’S tu aon de thional a’ mheas shamhraidh
Ghearradh às à gleann nan deòir —
Chaidh do bhuain ro fhuachd a’ gheamhraidh,
’S tu fo bhlàth san àm mar ròs;
’S chaidh do shuidheachadh gu bràth
Ann am Pàrras Rìgh nan Slògh
Leis na fiùrain nach gabh spìonadh
Bhios na fhianais ann an Glòir.

Tha do phàisdean caoidh gad ionndrain —
’S tric an sùil a’ sileadh dheòir,
Caoidh do chòmhraidh ghlic bu chiùine,
Foghlam air do ghlùin bhon òig’.
Tha do chathair tuilleadh fàs,
’S mòr am beàrn a thàinig oirnn —
’S cò a lìonas dhuinn an àird i
Anns an fhàsach seo nas mò?

Chan eil adhbhar bhith gad ionndrain —
Cò a ludhaigeadh dhut na b’fheàrr
Na bhith sàbhailte fo sgiathan,
Far ’n do mhiannaich thu bhith tàmh,
Anns an rìoghachd sin tha shuas,
Far an còmhnaich sluagh a ghràidh,
Leis na seudan Nèamhaidh luachmhor
’S clàrsaichean an Uain nan làimh.

[TD 148]

Marbhrann do Sheònaid NicDhòmhnaill (22: 7: 31)

Air fonn An Eala Bhàn

Rugadh Seònaid ann am Beàrnaraigh agus bha i pòsda ann an Caolas Sgalpaigh.

Nach muladach is brònach leam
Bhith cantainn òran ùr
Mun reult bha bhos a’ còmhnaidh leinn
Bha sònraichte na cliù;
Chan fhaicear leinn air òrdugh i
’S cha chluinn a còmhradh ciùin;
Bhon thug e steach dha sheòmar i,
Chuir Iòrdan air a cùl.

Gu bheil gach cnoc ’s na stùc-bheannan
Ga h-ionndrain mar an còrr
Gu tric a rinn a giùlain
Nuair bha i sunndach, òg;
Cha chumadh gaoth no fuachd i,
No gailleann chruaidh no reòtht’ —
Bha spionnadh gràidh ga gluasad
Rè fad a cuairt ’s a lò.

Nuair thig E anns na neulan
Le iarmad mach à Glòir,
Le ainglean air an sgiathan
Gan iarraidh chun a’ Mhòid,
Bidh Seònaid tighinn na fhianais
Gu sgiamhach mar an t-òr,
A’ sealbhachadh gu sìorraidh
Na mhiannaich i san fheòil.

[TD 149]

An-diugh nach maiseach shuas i
A’ seinn mun cuairt dhen bhòrd,
Le trusgan geal mun cuairt dhi —
An sluagh a chunnaic Eòin;
Ged laigh aon phàirt san uaigh dhith,
Tha h-anam shuas an Glòir —
O far nach tèid a buaireadh
Le truaillidheachd nas mò.

Fhuair i a’ chulaidh rìomhach
Mar dhìleab air a ghràdh,
A chòmhdaicheas gu grinn i
O chrùn a cinn gu sàil;
Le ainm is seul’ an Rìgh oirre,
Cha dìobair i gu bràth,
Cha chaith i tro na linntean,
’S cha chaill i lìth no blàth.

Tha clàrsach air a gleusadh,
A’ seinn le spèis is luaidh,
’S cha lagaich fuaim a teudan,
A’ dol am meud gach uair;
Gun d’fhuair i dhachaigh sàbhailt’
Tro àmhghairean bha cruaidh,
Tro thonnan cuain an fhàsaich
Nuair bha i ann air chuairt.

Tha thu nis san tìr ion-mhiannaicht’,
Cho geal ri grian nan speur,
Is chì thu ann na thriall bhuainn
Le Iosa, ceann an trèid,
Is chì thu ann ar càirdean
A dh’fhàg sinn às an dèidh,
Gan ionndrain anns an fhàsach
Bhon sgaoil am pàilliun crè.

[TD 150]

Is goirid leinn ’s is geàrr e
Gu fàg sinn às ar dèidh
’S gun coinnich sinn san àros,
A’ fàilteachadh a chèil’,
Far am bi aithne shàsaichte
Is eòlas slàint’ air Fhèin,
Ag òl à cuan a lànachd
An comann blàth gun èis.

Bidh iomradh ort is cuimhne
Gu ’n tèid ar linn fon fhàd,
Air d’earailean bha prìseil
’S do chòmhradh leinn bha blàth;
Gum b’ainmeil anns gach tìr thu
Dhan tug thu sgrìob nad là —
An lòchran soilleir, fìnealt’
Bha fialaidh, làn de ghràdh.


Laoidh dhan Bhìoball (16: 12: 31)

Air fonn An Gleann san Robh Mi Og

Mìle furan ort is fàilte —
Cha do phàigh mi ort do luach;
Bidh tu tlachdmhor na mo làmhan,
Cha toir òr gu bràth thu bhuam.
’S tu as lòchran anns gach linn
Air an fhìrinn bhios tu luaidh,
’S thàinig thu o Rìgh nan Rìgh
Gus a mìneachadh dhan t-sluagh.

[TD 151]

Chan eil cànan fon a’ ghrèin
Anns nach leughar thu nar là;
Theirear riutsa Facal Dhè,
Air do sheulachadh le gràdh;
Thu air d’èideadh mach à Nèamh,
Glòrmhor, èifeachdach gu bràth —
Thàinig thu a-mach o Dhia
Dh’innse riaghailt beatha ’s bàis.

Tha gràdh is fulangais mo Rìgh
Leat air innse na do chlàir,
A bhàs is aiseirigh bhon uaigh
’S a dhol suas le buaidh an àird;
Mu dhol dhachaigh dh’ionnsaigh Glòir —
Bidh do chòmhradh air gu bràth
Gus am foillsichear E Fhèin
Is ainglean treun leis air gach làimh.

Thàinig thu à Tìr an Aigh
San robh ’n Slànaighear air chuairt;
Tha thu prìseil feadh gach àil —
Leabhar gràdhaichte, bith-bhuan;
Ràinig thu sinn thar an t-sàil
Dha na ceàrnan seo air chuairt,
Dha na h-Eileanan an Iar;
Chuir fo fhiachan dhut an sluagh.

Nuair a bhios mi briste, brùit’,
’S tu fear-stiùiridh dha mo cheum,
’S tu mo lòchran ’s mo chairt-iùil
Anns gach cùis sam bi dhomh feum;
’S tu a stiùireas sean is òg
Ann an gleann nan deòir gu lèir,
’S tu a dh’innseas dha na slòigh
Na gheibh còir air rìoghachd Nèimh.

[TD 152]

Thèid an fhìrinn leat a luaidh,
Biodh i binn le cluais no searbh;
Chan eil leth-bhreith na do dhòigh —
Nì thu ’n còmhnaidh mar a dhearbh;
Chaidh thu mach bhon Spiorad Naomh;
Chan eil caochladh ort no cearb;
Tha thu beannaicht’ anns gach linn —
Nach e Am Bìoball dhut as ainm?

Chan eil samhail dhìot ri luaidh
Dhe na fhuair sinn fon a’ ghrèin;
’S tu fear-treòrachaidh an t-sluaigh
Ann an siubhal suas gu Nèamh;
Tha thu ’g innse mun a’ ghràdh
A bha tàmh an cridhe Dhè
Nuair a choisinn E dhan t-saogh’l
Mac a Ghaoil a bha leis Fhèin.

Ged a charaicheadh le luaths
Slèibhtean cruaidh a’ chruinne-chè,
Cha tig caochladh ort ’s cha ghluais,
’S tu cho buan ri Cathair Dhè;
Chaidh do dhaingneachadh sa Chùirt,
Seula ’n Triùir ort feadh gach rè;
Tha thu daonnan fantainn ùr,
Mar an driùchd a thig o Nèamh.

’S tu fear-altramais nan uan
Nuair a bhios iad luaineach, òg;
’S tu a dh’innseas mun a’ chluain
Anns an gluais iad na do sheòl;
Tha do chìochan daonnan làn
Leis a’ bhainne ’s fheàrr ri òl,
Chum am beathachadh gach là
Gus am fàg iad gleann nan deòir.

[TD 153]

’S tu fear-altramais nan caorach
Nuair a bhios iad aosmhor, liath,
Giùlain toradh trom na naomhachd,
Air an aonadh ann an Crìosd —
Mar an ròs a’ tighinn fo bhlàth,
Toirt am fàis on fhìonan fhìor,
Ged tha peacadh fuaight’ rin àirnean
Gus am fàg an saoghal shìos.

Tha thu beannaichte gach uair
’S tha thu buadhach anns gach linn;
Bheir thu slàinte dhan an t-sluagh
Bhios a’ gluasad na do shligh’;
Tha do bhratach sgaoilte ’n àird
Ris gach àite ’g èigheach sìth,
’S chaidh a cosnadh leis an Uan,
’S dh’fhàg sin luachmhor i na prìs.

Is dorch’ an dachaigh ’s nach eil thu
Air do thionndadh innt’ gach là,
Air do leughadh innt’ gach uair,
’N àm bhith ’g èirigh suas ’s a’ tàmh —
Chan eil solas innt’ no iùl,
Chan eil cùram innt’ no gràdh,
Chan eil fasgadh innt’ no dìon
’S Facal Dhè ga chur fo shàil.

’S tu am màna chuir E nuas
Bheathachadh an t-sluaigh o Nèamh;
’S tu an t-uisge fìorghlan, beò,
As do stòr ag òl an treud —
Nach tu brìgh an fhìonain fhìor,
Nach tu tùs is crìoch na sgèil,
Air a shuidheachadh le Dia,
’S tha e sìorraidh feadh gach rè.

[TD 154]

Bheir thu breith ann air gach treubh
Nuair a thig E Fhèin na ghlòir,
Nuair a dh’fhoillsichear an t-Uan
Tighinn a-nuas oirnn tro na neòil.
Thèid do leughadh aig a’ Chùirt —
’S iomadh sùil a bhios fo dheòir
’N àm bhith tional luchd an rùin
’S ’n àm bhith sgiùrsadh luchd a’ bhròin.

Thèid an sin do phasgadh sìos
Tron an t-sìorraidheachd bhios buan;
Cha bhi feum ort tro gach ial
Nuair a theicheas sliabh is cuan,
’S nach bi talamh ann no làn,
No luchd-àitich ann air chuairt,
No na h-Eileanan an Iar
Dh’àraich iomadh Crìosdaidh suas.

O gu soirbhich leat gu bràth
Gus an tèid gach ceàrn na smùr,
Nuair nach cluinnear fear do dhàin
’S nuair a bhios mi cnàmh san ùir.
Buaidh is piseach leat gach là
Anns na ceàrnan sam bi thu;
Glòir is naomhachd air do chlàir,
Le sìth is gràdh nach tèid air chùl.

[TD 155]

[Dealbh]
(t.d. 31)
(t.d. 232)
Dà eisimpleir de làmh-sgrìobhadh a’ bhàird.

[TD 156]

Coigreach (1931)

Air fonn “Ho Mhàiri, hè Mhàiri …”

Bhon as coigrich ’s luchd-cuairt sinn —
Seadh, cha dual dhuinn bhith tàmh —
Glasaidh ùir agus uaigh sinn
’S Rìgh nan Uabhas, am bàs;
Sin an sgrios tha ro mhillteach —
Fiù an naoidhean chan fhàg,
Ged robh màthair cho cianail,
’S a cuid chìochan cho làn.

Ged bu bhòidheach do ghnùis ann,
Ged bu chiùin i thar chàich,
Ged bu rosgach do shùilean,
Thèid an dùnadh sa bhàs;
Is na gruaidhean as bòidhche,
Mar na ròsan a’ fàs —
O gun taisgear fon fhòd iad
Nuair thig òrdugh le àithn’.

Aon sealladh mun cuairt ann
Air gach cuairteig is gleann,
Air an t-saoghal bhochd shìos seo
’S air gach dìomhanas ann;
’N-diugh air chuairt ann le càirdean,
Ceòlmhor, gàireach nan ceann —
Fàgail slàn leis a-màireach
Mun do thàrr sinn bhith ann.

Nuair a dh’fhàgar an tìr seo
Dha nach till sinn gu bràth —
Oir cha chluinnear a chaoidh sinn
Feadh a’ ghlinn seo mar bha —
Thèid a’ cholainn bha siùbhlach
’S a bha sunndach na là
Tosdach, sàmhach fon ùir
Gus an dùisgear i ’n àird.

[TD 157]

Tha taigh talmhaidh a’ phàilliuin
Daonnan làidir is treun
Gus an sgaoilear san fhàsach,
Is cha chàraichear e;
Aois no òige chan fhàgar
De shliochd Adhaimh gu lèir
A chuir còmhdach a’ bhàis oirnn
Anns a’ ghàrradh le Eubh’.

Is fàsach carraideach, cianail,
Brònach, iargaineach e;
Gleann nan deur e gach bliadhna
Dh’iomadh sìol agus treubh;
Chan eil sòlas no maoin ann
Air an dèanar leam sgeul
Ged a dheònaichinn tàmh ann,
Oir is dìomhanas e.

A Rìgh tha còmhnaidh am Pàrras,
Stiùir gach là sinn san rèis;
Dèan ar seòladh às ùr leat
Chum na dùthcha air Nèamh —
Dhan an lùchairt nach caochail
Is nach sgaoilear o chèil’,
Aite-còmhnaidh do shluaigh-sa,
A thug luaidh dhut is spèis.

Cum sinn dlùth riut san fhàsach,
Dèan ar teàrnadh nar feum;
Cum ar sùilean an àird riut
Thar nan càirdean gu lèir;
Cum fo sgàile do sgiath sinn,
Falaich sìos sinn leat Fhèin —
’S ann fo dhubhar do sgàile;
Biodh do ghràdh dhuinn gun èis.

[TD 158]

O nach còmhdaich Thu Fhèin sinn
Leis an èideadh bho shuas,
Trusgan maiseach ro sgiamhach
A tha ciatach ri luaidh;
Oir chan fheum e a chàradh,
Tha e àlainn na shnuadh —
’S e chur suas oirnn san fhàsach
Dh’fhàgas blàth sinn nar cuairt.

’S e bhith deas ann an còmhnaidh
Leis an lòchran nar làimh,
Agus ola gu leòr ann
Gus ar treòrachadh ’n àird;
Nuair thig guth an Fhir-Phòsda,
Dol na chòmhdhail gun dàil,
Mum bi doras na lùchairt
Air a dhùnadh gu bràth.

Mum bi geatachan dùinte,
’S nach bi ùine no dàil
Gu bhith tagradh no ’g ùrnaigh,
Cur ar cùisean na làth’ir —
Bhon tha ’n t-aiseag cho dlùth dhuinn,
Gus ar giùlain an àird
Far am feum sinn toirt cunntais
Air ar stiùbhartachd dha.

Thriall gach abstol is fàidh
Is na càirdean dhan eug,
Ar luchd-eòlais ’s ar bràithrean —
Cha robh tàmh ann fon ghrèin;
Sin ag innse gach uair dhuinn
Gur luchd-cuairt sinn gu lèir,
’S nach e fuireach as crìoch dhuinn
Ach bhith triall às nan dèidh.

[TD 159]

Marbhrann do Thormod MacCumhais (Tormod mac Aonghais Bhàin) — 1932

Air fonn A Pheigi, a Ghràidh

Bha Tormod na èildear san eaglais am Beàrnaraigh.

Bidh iomradh a chaoidh
Air na fìrein mhaiseach nan là,
’S thèid an cumail air chuimhn’
Tro gach linn is teanga is àl;
’S ged laigh iad san ùir,
Bidh an cliù gan leantainn gu bràth;
Cha bhàsaich an ainm,
’S cha teirig bhith labhairt mun gràdh.

O dùisgidh mi ’n àird
Is dàn gun cuir mi an cèill
Mu fhianais bha blàth,
Bha deàrrsadh maiseach san rèis;
Bha sa cholainn gach là
A’ tàmh ’s a dhachaigh air Nèamh,
Is aignidh a ghnàth
San àros dhan tug e a spèis.

Tha Beàrnaraigh mu thuath
Fo ghruaim, gach sean agus òg,
Ag ionndrain gach uair
An uasail charthannaich chòir,
’S Tormod mac Aonghais Bhàin
Air a chàradh leinne fon fhòd,
Is dh’fhàg sin a chlann
’S a bhantrach tuireadh fo bhròn.

[TD 160]

Fhuair thu aiseag bha ciùin
A-null à gleannan nan deòir;
Bha ainglean na Cùirt
Ga do ghiùlain dhachaigh do Ghlòir;
Ann am priobadh na sùl’
Bha thu le ceannard na Glòir,
An Ierusalem ùr
Far nach mùchar ’s nach caisgear do cheòl.

Chrìochnaich làithean do bhròin;
Gach leòn, gach airsneal is caoidh
A bha fuaighte san fheòil,
Chaidh am fògradh uile fo chìs;
Tha do chupa-sa làn
Gu bràth an comann nan naoimh,
Measg ainglean tha treun
Len èideadh geal agus grinn.

Cò dh’iarradh gu bràth
Thu thàmh leinn tuilleadh san t-saogh’l,
No dh’iarradh thu bhàn,
’S do thàmh an comann cho naomh,
Nad oighre mun bhòrd,
’S tu ’g òl à abhainn nach traoigh,
Le trusgan na Glòir
Gad chòmhdach thairis gach taobh.

Nam faiceadh na càirdean
Dh’fhàg thu tuireadh ’s a’ caoidh
Do thrusgan as àillidh
Thug bàrr air culaidh gach rìgh,
’S an sonas tha shuas,
Gach buaidh, is maise na tìr
A thaisg E dha shluagh
Mar dhuais, ’s cha dealaich e ruibh!

[TD 161]

Fhuair thu rìoghachd bhios buan,
Nach gluais ’s nach caraich gu bràth —
Cò ’s urrainn a luaidh
Gach buaidh is mais’ oirre tha,
Air a daingneachadh shuas
’S an t-Uan air Cathair nan Gràs,
A’ tagradh dha shluagh
Tha luachmhor aige na Làimh.

Bu Nàsarach thu
Bho thùs gu deireadh do là,
Bha ìomhaigh nan Nèamh
Air d’aodann maiseach bha blàth;
Ged laigh ort an aois
Thug caochladh uil’ air do phàirt,
Bha d’aignidhean beò,
’S do dhòchas maireann na làth’ir.

Cò ’s urrainn a luaidh,
Ged fhuair sinn teang’ agus beul,
Gach ùrnaigh chaidh suas
San uaigneas thuige leat fhèin?
Bidh làrach do ghlùin
Sa chùil a’ tagradh ri Nèamh,
’S do shùil air an Uan
Bhon d’fhuair thu freagradh nad fheum.

’S tu nàbaidh bha ciùin,
Bha cliùiteach, ceanalt’, gun ghò,
Bha tlachdmhor gach uair,
Bha suairc is geanail mun bhòrd;
Gun mhulad, gun ghruaim,
Gun fhuath bhith idir fo d’chleòc,
Ach coibhneas is blàths
A dh’fhàs riut uile bho d’òig’.

[TD 162]

Co-dhùinidh mi ’n duan
Tha luaidh mun ghaisgeach bha treun,
An fhianais gun fhoill,
An saighdear sin nach do ghèill;
Bha le creideamh is gràdh
Cur blàr an gleannan nan deur,
’S a choisinn a’ bhuaidh,
An duais nach dealaich ’s nach trèig.


Tìr Imànueil (1932)

Air fonn Nighean Donn a’ Chùil Rèidh (“O horo, mo nighean donn …”)

’S e Tìr Imànueil shuas tìr as maisiche snuadh,
Tìr as àill’ air an cualas sgeul —
O nach sona dhan t-sluagh bhios ga h-àiteach gach uair
’S a thèid dhachaigh innt’ suas leis Fhèin.

Chaidh ar càirdean ’s luchd-gaoil innte dhachaigh maraon,
Fhuair iad oighreachd san t-saoghal chèin;
Fhuair iad oighreachd bhios buan — Tìr Imànueil shuas,
’S i fo bhrataich an Uain gu lèir.

’S i fo bhrataich an Uain air a daingneachadh shuas —
Cha tig nàmhaid na cluaintean rèidh;
Is luchd-àitich na tìr cha bhi airsnealach, sgìth —
Tha iad uile gun dìth, gun èis.

Tha craobh na beath’ innte fàs ’s i le toradh fo bhlàth,
Tha i sultmhor gu bàrr gach gèig;
Nach i ’n fhìonan tha fìor — cha do dh’fhàilnich i riamh
Ann am meangan no meur dhith fhèin.

Tha cuid thobraichean làn leis na fuarain as fheàrr,
A bheir deoch dha gach àl is treubh;
Is bidh ’n teaghlach ag òl às na h-aibhnichean beò
A tha sileadh o Ghlòir gu sèimh.

[TD 163]

Tha luchd-àitich na tìr air an èideadh gu grinn —
’S ann le trusgan an Rìgh gu an sàil;
Chan eil ath’rrachadh snuaidh air a’ chulaidh tha shuas
A tha còmhdachadh sluagh a ghràidh.

Cha bhi caoidh ann no gruaim, cha bhi nàimhdeas no fuath —
Tha iad uil’ innte fuaight’ ann an gràdh;
An Tìr Imànueil shuas far an coinnich an sluagh
Ann an comann an Uain gu bràth.

’S e Tìr Imànueil shuas air a bheil mi ri luaidh —
’S ann na maise, na snuadh ’s na blàth;
Nach b’e ’n t-àilleagan i, nach bu shona bhith innt’
Thar gach dùthaich is tìr is ceàrn.

’S ann le cogadh is strì ’s iomadh nàmhaid san t-sligh’
Gheibh sinn dhachaigh do Thìr Chanàain;
Eadar Phàroah ’s Muir Ruadh, ’s iomadh nàimhdeas tha buailt’ —
Gheibh sinn thairis le buaidh a ghràidh.

Ma bhios E Fhèin air an stiùir gus ar seòladh a-null,
Chan eil eagal no cùram dha
Nach toir E dhachaigh an long thar gach cuan agus tonn
Gus an acraich e ’m fonn a ghràidh.

’S iomadh àmhghair is cruas ’s cupa searbh tha san dual
Bhios a’ leantainn do shluaigh nan là,
Oir cha bhuannaich a h-aon dol tro fhàsach an t-saogh’il
Le bhith pasgadh ’s a’ saoradh ràmh.

Nuair a ruigeas do shluagh Tìr Imànueil shuas
Tro gach trioblaid is cruas a bha,
Chì iad aghaidh an Rìgh air ’n do dh’fhoisnich an crìdh’,
Gu bhith fantainn a chaoidh na làth’ir.

Cha teid casg air an ceòl, seinn air clàrsaichean òir,
’S iad ga mholadh fo dheòin le dàn;
Gluinnear fuaim nan cruit-chiùil air an gleusadh às ùr,
’G iarraidh urram is cliù thoirt dha.

[TD 164]

Bidh gach teanga is treubh is gach fine fon ghrèin,
Seadh, a dheasaich E Fhèin le ghràs,
Air an cruinneachadh suas ’s òran molaidh dol bhuap’
Anns an tìr air ’n do luaidh mi ’n dàn.

’S e Tìr Imànueil shuas anns an iarrainn gach uair
A bhith caitheamh gu buan mo rèis,
’S nuair a dh’fhàgas mi ’n gleann is gach dìomhanas th’ann,
O thoir dhachaigh mi ann leat Fhèin.


Marbhrann do Chalum Caimbeul (Calum Fhionnlaigh) — 1933

Air fonn “O, ’s ann tha mo ghaol-sa thall …”

Bha Calum a’ fuireach ann am Bàgh a’ Chàise, far an robh e na bhall dhen Eaglais. Tha seo mar gum biodh e air a dhèanamh le bean Chaluim.

O, ’s ann tha mo rùn-sa thall —
Chaidh e dhachaigh às a’ ghleann
Dh’ionnsaigh oighreachd bhrèagh’ nach gann
Tha ri gealltainn air an talamh.
O, ’s ann tha mo rùn-sa thall.

I ri gealltainn dhan an treud
A rinn roghainn dhith san rèis,
Oighrichean air oighreachd fhèin —
’S nach e fear dhiubh sin bha ’n Calum?
O, ’s ann tha mo rùn-sa thall.

Tha mi ’n dòchas is an dùil
Gun do dh’fhosgail thu do shùil
Anns an rìoghachd san robh d’ùidh
Nuair a dhùin i air an talamh.
O, ’s ann tha mo rùn-sa thall.

[TD 165]

Nuair a thèid mi chun na h-uaigh,
Cha bhi ’n sin ach leabaidh fhuar,
Bhon a chreach i ’s thug i bhuainn
Neach bha fuaighte ruinn le beannachd.
O, ’s ann tha mo rùn-sa thall.

Bidh mo dhòchas ri mo bheò
Gu bheil d’anam ann an Glòir,
Seinn le clarsaichean dhen òr,
Ged tha ’n còrr dhìot fon an talamh.
O, ’s ann tha mo rùn-sa thall.

Chan eil adhbhar bhith gad chaoidh —
Fhuair thu dhachaigh leis an Rìgh,
’S chaidh an gràdh a thug E dhuibh
O gach linn os cionn nan aingeal.
O, ’s ann tha mo rùn-sa thall.

Ged a fhuair sibh dhan an tìr
Sa bheil sonas pailt gun dìth,
Cò nach ionndraineadh ann sibh —
’S nàdurrach e dhuinn ’s chan annas.
O, ’s ann tha mo rùn-sa thall.

Saoilidh mi gu faic mi thu
Anns an dachaigh air do ghlùin
Agus fallas air do ghnùis,
’N àm bhith ’g ùrnaigh ris na Flaitheas.
O, ’s ann tha mo rùn-sa thall.

Fhuair thu blasad air a ghràdh,
Fhuair thu sealladh air nad àit’,
’S E ri fulang air do sgàth
Chum gu sàbhaileadh E d’anam.
O, ’s ann tha mo rùn-sa thall.

[TD 166]

Nuair a dh’fhosgail E do shùil,
Fhuair thu sealladh air às ùr,
Air a cheusadh na do rùm,
’S choisinn sin do rùn is d’aignidh.
O, ’s ann tha mo rùn-sa thall.

Dh’èirich thu air sgèith an eòin
’S chaidh thu ’g itealaich le ceòl
Dh’iarraidh fasgaidh agus treòir
Agus tròcair airson d’anam.
O, ’s ann tha mo rùn-sa thall.

’S ann a ghleus thu do chruit-chiùil,
’S bha na teudan ruith gu ciùin
A bh’air meirgeadh anns a’ chùil
Is a dhùisg E às an cadal.
O, ’s ann tha mo rùn-sa thall.

Dh’èirich thu ga mholadh Fhèin
Rinn do chuideachadh nad fheum,
’S rinn thu roghainn dhen an treud
Bhios nan seudan anns na Flaitheas.
O, ’s ann tha mo rùn-sa thall.

Tha thu nis san oighreachd shuas,
As gach trioblaid agus cruas;
Cha bhi nàmhaid air do ruaig
’S cha bhi caoidh no gruaim air d’aire.
O, ’s ann tha mo rùn-sa thall.

Cha dèan briathran chur an dàn
Mar tha m’ionndrain ort an dràsd’
Bhon a dh’fhuasg’leadh leis a’ bhàs
Anns an fhàsach seo na bannan.
O, ’s ann tha mo rùn-sa thall.

[TD 167]

’S beag an t-iongnadh mi bhith bròn,
Air m’fhàgail le àlach òg,
Bhon a thaisgeadh thu fon fhòd
A bha seòladh dhuinn na dachaigh.
O, ’s ann tha mo rùn-sa thall.

Tha do phàisdean ga do chaoidh,
Air am fàgail às do dhìth —
A gheibh àrach ’s teachd-an-tìr
Bhon an Tì thug dhuinn gach gealladh.
O, ’s ann tha mo rùn-sa thall.

Nuair a chrìochnaicheas ar là,
Cha bhi fuireach dhuinn no tàmh;
Thèid ar tasgadh fon an làr,
Far a bheil na dh’fhàg nan cadal.
O, ’s ann tha mo rùn-sa thall.

Thèid ar sìneadh anns an uaigh,
Tosdach, sàmhach fon a’ chluain
Gus an criothnaichear bho shuas
Speuran, cuantan agus talamh.
O, ’s ann tha mo rùn-sa thall.

Bidh mi crìochnachadh mo dhàin,
Tùrsach, brònach mar a tha;
Fhuair sinn iasad dhìot bha blàth,
Ged as cràiteach a bhith dealaicht’.
O, ’s ann tha mo rùn-sa thall.

Cha bhi ’n dealachadh sin mòr
Gus an coinnich sinn fa-dheòidh,
’S cha bhi sgaradh ann nas mò —
Tuilleadh còmhla ri mo Chalum.
O, ’s ann tha mo rùn-sa thall.

[TD 168]

Dh’iarrainn còmhla ri mo luaidh
A sheinn gu h-àrd air gràdh an Uain
Leis na càirdean a chaidh suas
’S a tha cuartachadh na Cathrach.
O, ’s ann tha mo rùn-sa thall.

O, ’s ann le mo rùn-sa thall,
A chaidh dhachaigh às a’ ghleann
Dh’ionnsaigh oighreachd bhrèagh’ nach gann
Tha ri gealltainn air an talamh.
O, ’s ann tha mo rùn-sa thall.


A’ Choinneamh Gheamhraidh (1933)

Air fonn Gad Chuimhneachadh

O chrìochnaich anns an àm seo
A’ choinneamh gheamhraidh bhlàth —
’S ann leam a b’ait bhith innte,
’S b’e m’annsachd bhith na pàirt,
Ag èisdeachd ris na fiùghalaich —
Seadh, dùrachdach an sàs —
Le spiorad blàth na h-ùrnaigh
Ag ùrachadh mo chàil.

Na smaoinichibh san uair seo
Nach fhaigh sibh duais on àird
Nuair dh’fhoillsichear am Buachaille
A rinn sibh luaidh mu bhàs —
Nuair thig E anns na neulan,
Cha bhi dhuibh fiamh no nàir’
Gu robh sibh leisg no dìomhanach
San fhìon-lios mar tha càch.

[TD 169]

Na caillibh nì a fhuair sibh,
Ach gluaisibh na ghràdh,
Mar thrompaidean a’ sèideadh,
Ag èigheach ris gach àit’,
Ri sluagh a tha gun chùram —
O dùisgibh iad an àird —
’S a’ lùbadh air ur glùinean
Ag ùrnaigh air an sgàth.

O cumaibh suas an rìoghachd
Gu dìleas air a sgàth,
Is gheibh sibh pàirt dhen dìleab
Dh’ullaich E dhuibh tro bhàs;
’S ur n-ainmeannan tha prìseil
Bidh sgrìobhte leis gu bràth
An leabhraichean na h-oighreachd,
Mar oighrichean air slàint’.


Marbhrann do Sheumas MacLeòid (21: 1: 34)

Air fonn A Pheigi, a Ghràidh

Tha Beàrnaraigh an fheòir
Fo bhròn, fo mhulad ’s fo chràdh
Ag ionndrain MhicLeòid,
An t-òigear ceanalt’ bha fàs
Nuair ghearradh an ròs
Bha bòidheach, maiseach fo bhlàth —
Nach iongantach do dhòigh
Tha ’n Glòir a’ fantainn ’s a’ tàmh.

[TD 170]

An t-athair tha còir,
Nach brònach, duilich a chàs,
’S na peathraichean òg
Le deòir a’ sruthadh gu làr;
Tha càirdean ’s luchd-èolais
Leònte, duilich san àit’ —
Nach iongantach do dhòigh
Tha ’n Glòir a’ fantainn ’s a’ tàmh.

O, chrìochnaich MacLeòid
Glè òg a thuras bha geàrr;
Cha robh fuireach nas mò,
No dòigh a chumail le làimh,
Oir dh’fhuasgail an còrd,
Bha chòisir uile na tàmh —
Nach iongantach do dhòigh
Tha ’n Glòir a’ fantainn ’s a’ tàmh.

B’e ’n teachdaire fuar
Gun truas, gun chanas — am bàs —
Thug an t-òigear deas bhuainn
Bha suairc is geanail na là,
Na mhais’ is na òig’
Mar ròs ga ghearradh bho làr —
Nach iongantach do dhòigh
Tha ’n Glòir a’ fantainn ’s a’ tàmh.

Cha chluinnear nas mò
Do chòmhradh milis bha blàth,
’S do ghuth mar an smeòrach
Bu bhòidhche sheinneadh le càch;
Bhon laigh thu fon fhòd
Nach brònach aithris mo dhàin —
Nach iongantach do dhòigh
Tha ’n Glòir a’ fantainn ’s a’ tàmh.

[TD 171]

Cò lìonas dhaibh suas
Le gruaim is mulad do bheàrn
Bhios falamh gach uair,
’S nar cuairt nach fhaicear e làn?
’S tu trom na do shuain,
’S gur buan do chadal fon làr —
Nach iongantach do dhòigh
Tha ’n Glòir a’ fantainn ’s a’ tàmh.

Chan fhios dhan an t-sluagh,
Nuair bhuaineadh às thu gun dàil,
Nach deach thu san uair
Gu suaimhneas maireann a thàmh,
Far am faic thu an t-Uan
Na shnuadh, na mhaise ’s na ghràdh,
Oir ’s iongantach do dhòigh
Tha ’n Glòir a’ fantainn ’s a’ tàmh.

An t-athair tha caomh
Le aois a’ cromadh gu làr,
’S a chuspairean gaoil
As aonais tuilleadh gu bràth,
Na h-òigearan treun
’S a chèil’, cha mhaireann i dha —
Nach iongantach do dhòigh
Tha ’n Glòir a’ fantainn ’s a’ tàmh.

Gun crìochnaich mi suas
An duan a labhairt mar bha,
’S mo chomas cho truagh,
’S nach d’fhuair mi teanga nam bàrd;
Dèan glic sinn gu lèir
Bhith rèidh ri obair do làmh,
Oir ’s iongantach do dhòigh
Tha ’n Glòir a’ fantainn ’s a’ tàmh.

[TD 172]

A Pheacaich Thruaigh (1935)

Air fonn Caraid agus Nàmhaid an Uisge-Bheatha

A pheacaich thruaigh tha gun dòchas,
Nach toir thu èisdeachd dha m’chòmhradh
Is teich a dh’ionnsaigh Iehòbhah,
Is gheibh thu sòlas is slàint’,
Mun tèid thu sìos le sruth Iòrdain
A dh’ionnsaigh ionad na dòrainn,
Is tu gun dìon no gun dòchas,
Gun Dia, gun tròcair, gun bhàidh.

Mun tèid thu dh’ionad ro chianail,
Is do chùlaibh ri Crìosda —
Mura gèill thu dha bhriathran,
Bidh thu air srian aig an nàmh,
Agus slaodaidh e sìos thu
Do shloc uamharr na deuchainn,
Fo dheataich theanntaich ro phiantach
A’ dol gu sìorraidh an àird.

Cò nach teicheadh on uabhas?
Cò nach teicheadh on bhuaireadh?
Cò nach teicheadh o thruaighe?
Cò nach fhuathaicheadh bàs?
Cò nach teicheadh on mhilltear?
Cò a dh’iarradh dha rìoghachd?
Cò nì cùmhnantan sìth ris?
Cò ach sibhse gun stàth!

Cò nach teicheadh gu Crìosda?
Cò nach lùbadh a-sìos dha?
Cò nach gèilleadh dha bhriathran?
Cò nach iarradh a ghràs?
Cò nach iarradh dha ionnsaigh?
Cò nach toireadh dha ùmhlachd?
Cò nach lùbadh an glùin dha?
Cò nach coimhlionadh àithn’?

[TD 173]

Thusa, pheacaich gun ùmhlachd,
Mura h-èisd thu ri m’ùghd’rras,
Bidh na briathran seo ùr dhut
Nuair thèid do dhùsgadh na làth’ir;
Nuair a bhrùchdas an ùir thu
No na cuantan dha ionnsaigh,
Chì thu ’n Tì bha thu sgiùrsadh
’S a bha thu diùltadh gach là.

Chì thu ’n Tì bha thu ceusadh,
Dha nach lùbadh ’s nach gèilleadh,
Tighinn le armailt nan Nèamhan,
Le ainglean treun air gach làimh,
’S bidh thu ’g èigheach ’s ag ùrnaigh —
’S ann ri creagan is stùcan —
Iad a thuiteam dha d’ionnsaigh
Gus do dhùnadh fon sgàil.


Abhainn Iòrdain (1935)

Air fonn “Tha ’n Gràdh seo cho làidir …”

Tha thìde bhith dùsgadh ’s cur aghaidh air Ughdar na Slàint’,
Tha tìm oirnn a’ dùnadh is cothrom is ùine cho geàrr,
Gach seachdain sa bhliadhna gar giùlain air sgiathan gach là
Gu bruaich Abhainn Iòrdain — ’s am feum mi nam ònar a snàmh?

Tha làithean na h-òige dol seachad le gòraich’ mar sgàil —
Cha till iad dhar n-ionnsaigh, cha bhi sinn an dùil ris gu bràth;
Ar ceuman cho siùbhlach a’ stiùireadh mar iùbhraich thar sàil
Gu bruaich Abhainn Iòrdain — ’s am feum mi nam ònar a snàmh?

O chaidil na fiùrain ’s am miann air an dùthaich as fheàrr,
Mar Calum mac Ruairidh ’s an còrr a bha gluasad na ghràdh,
Is dh’fhàg iad nan dèidh mi, dol ceum air a’ cheum mar tha càch
Gu bruaich Abhainn Iòrdain — ’s am feum mi nam ònar a snàmh?

[TD 174]

Oir caidlidh an linn seo bha ’g àiteach nan glinn iomadh là,
Is cumaidh sinn còmhdhail ri uisgichean Iòrdan a’ bhàis,
’S i dol thar a bruaichean — gu cinnteach is cuan i nach tràigh:
Mo smaointean an còmhnaidh, am feum mi nam ònar a snàmh?

Is cuan i tha beucadh gun fhasgadh fon ghrèin ann do phàirt,
Dhan anam gun Chrìosda a dh’fheumas gun dìon dhol na dhàil;
Tha corraich Iehòbhah dhan mhuinntir gun eòlas, gun ghràs,
Aig bruaich Abhainn Iòrdain a dh’fheumas nan ònar a snàmh.

’S e aois agus òige bhith ’g iarraidh gu eòlas na slàint’,
’S an cothrom cho òirdheirc ’s nach ceannaich an t-òr e gu bràth;
’S e ’n triùir seo bhith còmh’ ruibh, ’s e creideamh is dòchas is gràdh,
Gu bruaich Abhainn Iòrdain, ’s chan fheum sibh nur n-ònar a snàmh.

’S e Crìosda na thròcair an Drochaid tha mòr agus àrd,
Tha tarsainn thar Iòrdain dhan anam tha còmhnaidh fo sgàil —
Nach làidir na guailnean nì ’n giùlain le truas agus bàidh
Thar uisgichean Iòrdain, ’s nach trèig iad nam beò no nam bàs.

Nach eil ainglean fo riaghladh nì ’n giùlain air sgiathan a ghràidh
Dhan oighreachd tha fìorghlan, gu bhith deàlradh mar ghrian ann gu bràth;
Thèid an còmhdach gu sgiamhach — nach e moladh as biadh dhaibh na làth’ir? —
Gu bhith tuilleadh na fhianais, ’s cuan sòlais gu sìorraidh ga shnàmh.


Teist Hannah NicLeòid (7: 7: 35)

Air fonn Bruaichean Ghlinn Bhraoin

Bha Hannah à Cnoc Gunna, agus bhiodh i a’ teagasg na Sgoil Shàbaid. Chaochail i na boireannach glè òg.

O, bu toigh leam an nìghneag,
Bu ro thoigh leam an nìghneag;
Mo sgeula dhubhach ga h-innse
Thu bhith nad shìneadh fon fhòd.

[TD 175]

Nì mi ’n duan seo sa Ghàidhlig —
Nach i daonnan ar cànan? —
Air cliù na maighdinn bha gràdhach —
B’e sin Hannah NicLeòid.

Thainig gruaimean air Beàrnaraigh
Bhon a chual’ iad do bhàs ann —
Cò dham b’aithn’ thu nad phàisde
Nach robh cràiteach fo bhròn?

Nuair a dheònaich an t-Ard-Rìgh
Do thoirt dhachaigh air àithne,
Cha bhi trioblaid an fhàsaich
Dhut na h-àmhghair nas mò.

Ged as tosdach fon chluain thu,
Bidh ar còmhradh ort uairean
Leis an fhianais tha luachmhor
San do ghluais thu nad òig’.

Aon de fhlùrain an t-samhraidh,
Air a thional ron gheamhradh
Gu bhith còmhnaidh le chlann-san,
Mun tig greanntachd na reòtht’.

Far am maiseach san àm thu —
O, nam faiceadh iad thall thu
Leis an trusgan a gheall E,
’S gun a shamhail san fheòil!

Chaidh do chòmhdach is d’èideadh
Leis a’ chulaidh tha glè-gheal;
Fhuair thu clàrsach bhinn, ghleusach,
’S tha a teudan dhen òr.

O, nach sona do chàradh,
Leis a’ chomann tha gràdhach,
Dh’aindeoin ionndrain do chàirdean,
Chuid a dh’fhàg thu san fheòil.

[TD 176]

Gu bheil d’athair trom, deurach,
Is do pheathraichean fhèin ann,
Dol Di-dòmhnaich dhan èisdeachd
Giùlain èideadh a’ bhròin.

Bhuail thu tinneas bha cràiteach,
A rinn tilleadh nad shlàinte;
Fhuair thu uisgichean Mhàrah
Anns an fhàsach rin òl.

Ged bha Pisgah cho àrd dhut,
Rinn thu dìreadh air àithne,
Far am fac’ thu o bàrr-se
Tìr Chanàain fo ròs.

Fhuair thu sealladh dhen oighreachd
A tha deàrrsadh mar dhaoimean,
Dol dha h-ionnsaigh le aoibhneas
Gu bhith boillsgeadh na glòir.

Bha thu feumail air Sàbaid
Gu bhith teagasg nam pàisdean —
’S ann air slighe na slàinte
Bhiodh do mhànran ’s do cheòl.

Thu mar smeòrach nan geugan
Anns gach còmhlan bhiodh feum ort,
’S cha do lughdaich do theudan
Ged a thrèig thu an fheòil.

Dh’fhàg thu eisimpleir ghràdhach
Gu bhith leantainn do làraich
Leis an fhianais bha fàs riut
Na do phàisde glè òg.

Bidh mi dùnadh mo dhàin dhut
Leis gach urram san tràth seo —
’S ann gur leantainn a tha sinn
Null à fàsach nan deòir.

[TD 177]

Duan do Dhonnchadh MacAsgaill

Air fonn An t-Aon Nì Feumail

Chaidh seo a chur chun an Urr. Donnchadh MacAsgaill à Beàrnaraigh an 1935, nuair a bha esan na dhuin’ òg agus a thàinig air a dhol dhan ospadal an Inbhir Nis. Tha Mgr. MacAsgaill e fhèin ri laoidhean, agus nochd an leabhar Bean Mo Rùin bhuaithe ann an 1987, air fhoillseachadh le Crùisgean.

Tha mi gu brònach, ’s nach còir dhomh innse,
A’ caoidh an òigeir tha còir is sìobhalt’;
’S bhon rinn thu gluasad thar chuain bhon tìr seo,
A eilean Bheàrnaraigh, O slàn gu ’n till thu.

Is e mo dhùrachd is m’ùrnaigh fhèin dhut
Thu thighinn dhar n-ionnsaigh às ùr gun èis ort,
’S mur tig thu nall tron a’ gheamhradh fhèin leinn,
Bidh choinneamh-ùrnaigh fo thùrs’ às d’eugmhais.

’S tu fhèin an fhianais bha ciatach, eudmhor —
Air taobh do Chrìosda bu mhiann leat èirigh;
’S tu fear na h-ùrnaigh bha grunndail, gleusda,
Bha leinn cho drùidhteach mar dhriùchd nan Nèamhan.

Gu bheil do phàrantan gach là gad ionndrain
’S an teaghlach gràdhach a dh’fhàg thu tùrsach,
A’ caoidh am bràthar, an t-àrmann cliùiteach —
Gach math tha fàs ort, gu h-àraidh d’ùrnaigh.

Ged dh’fhàg thu ’n tìr, na gabh sgìths dhen bhàrdachd,
Dhe do chuid laoidhean — bu bhinn le càch iad —
Air gràs Fir-Saoraidh chum daoin’ a theàrnadh,
’S an gràdh tha buadhach, bhon fhuair thu pàirt dheth.

O, bi sgrìobhadh dhan tìr rinn d’àrach,
A dh’innse dhuinn ann le cinnt do chàradh,
’S bheir ceann Rìgh Seòras — ’s cha mhòr a tha e —
A-nall thar chuain i gach uair as àill leat.

[TD 178]

Cumha air Ailean MacLeòid (Ailean mac Iain ’ic Mhurchaidh) — 1936

Air fonn “Ho Mhàiri, hè Mhàiri …”

Bha Ailean na bhall dhen eaglais, agus bha e a’ fuireach aig a’ bhaile ann am Beàrnaraigh.

Gu bheil Beàrnaraigh gu tùrsach
’S e ri ionndrain MhicLeòid,
An fhianais làidir bha cliùiteach —
’S ann na ghiùlain ’s na dhòigh;
’S tha na càirdean bha dlùth dha
’S tric an sùilean fo dheòir,
Bho nach cluinn iad a bhriathran
Anns an fhìon-lios nas mò.

Fhuair thu aiseag bha sìochail
Dh’ionnsaigh fìon-lios a b’àird’,
Dhan a’ chomann tha sìorraidh,
Far ’n do mhiannaich thu tàmh
Leis an trusgan ghlan, òirdheirc
Nì do chòmhdach gu làr,
Culaidh rìoghail na glòire —
Chunnaic Eòin i air càch.

Tha sinn brònach gad ionndrain,
Caoidh nan ùrnaighean blàth
A bha taitneach is drùidhteach
Cur do chùisean na làth’ir;
Fhuair thu gibhtean bha sònraicht’
Cur an òrdugh do dhàin
Rinn do bhriathran cho maiseach,
Air an sailleadh le gràs.

[TD 179]

Thu mar gheug anns an fhìonan
A bha ciatach fo bhlàth,
Giùlain toraidh gach bliadhna —
Cha b’e crìonadh ach fàs;
Cha do chaill thu na fhuair thu —
Rinn thu luaidh air nad là
Leis an tàlant bha luachmhor;
’S ann a bhuannaich thu dhà.

Tha thu nis anns an àros
Leis na bràithrean chaidh bhuainn,
Anns an dachaigh tha glòrmhor,
Aite-còmhnaidh a shluaigh;
Cha tig sgleò air do lèirsinn
’S cha tig deur air do ghruaidh,
’S chaidh do chlàrsach a ghleusadh,
Seinn laoidh èibhinn an Uain.

Chan e ’n saoghal thug duais dhut,
No do thuarasdal àrd,
Ach an Tì san do ghluais thu,
’S a ghabh truas dhìot is bàidh;
Chum E suas thu an còmhnaidh
Le do lòchran bha làn,
Gus an deach thu thar Iòrdain
Steach do shòlas a ghràidh.

Gu bheil Beàrnaraigh gad ionndrain,
Taigh na h-ùrnaigh ’s an sluagh —
Chaill i rionnag bha mùirneach,
Ghabh a cùrsa nis uainn;
Bho nach fhaic sinn an t-aodann
Air an taobh seo dhen uaigh
Bha le maise na naomhachd
Nuair a b’aosmhor do shnuadh.

[TD 180]

Gum bi iomradh is cuimhne
Air an fhìrean gu bràth —
Bidh an cliù-san ri innse
Dha gach linn agus àl;
Bidh an teisteas mar dhìleab
Air a sgrìobhadh air clàr,
’S gu robh Ailean MacLeòid dhiubh
Air ’n do thòisich mo dhàn.


Marbhrann do Dhonnchadh MacAoidh (Donnchadh Sgeotasaigh) — 1936

Air fonn Glòir an Uain

Bha Donnchadh na èildear ann an eaglais an Tairbeirt. Chaidh am marbhrann seo a dhèanamh mar gum b’ann le bhean.

Tha mo ghrian a’ dol sìos ’s mo threòir a’ fannadh,
Le ciabhag gheal air mo cheann
Ag innse gach uair nach dual dhuinn fantainn —
’S luchd-cuairt a th’annainn sa ghleann;
Ar càirdean bha shìos ro mhùirneach againn
Air triall dhan dachaigh tha thall,
’S tha m’aignidh nan dèidh fo dheur gach madainn,
’S mo rèis a’ tarraing gu ceann.

’S e mo chompanach còir bha pòsd’ le bannan
San fheòil seo agam le gràdh —
A dhealachadh bhuam chuir gruaim air m’aignidh,
On d’fhuair mi fasgadh is blàths,
A dh’fhàg mi mar eun air sliabh nam beannan
Cho cianail ’g amharc gach àit’;
On bhristeadh a sgiath cha dèan i astar,
’S chan iarr dhan chaithream aig càch.

[TD 181]

Gu bheil mi nad dhèidh gu deurach, dubhach,
Bhon thrèig thu buileach ’s a thriall;
Le èideadh a’ bhròin, an sròl neo-shubhach,
Gur còmhdaicht’ uile mi sìos;
Mi ’g ionndrain cho mòr do dhòighean uile
Thug dhòmhsa buille gu sìor —
Gu luathaich an là san tàrr mi dhachaigh
Dhan cheàrn dhan deach thu le Crìosd.

Thog thu fianais nad là air Ard-Rìgh Shioin
A dh’ung do bhilean le gràs,
Thu leantainn an Uain nad chuairt sa ghinealach
Chuir luach air slighe na slàint’;
Bha briathran do bheòil nan ceòl cho milis
Air glòir nan nithean as àird’ —
Mar a fhuair thu le spèis dhut fhèin an lighich’,
Cur d’fheum gu minig na làth’ir.

Bu tu lòchran gun fhoill trom boillsgeadh solas
San oidhche dhoineannaich, gheur,
Ag innse do chàch a-mhain mun t-sonas
On d’fhuair thu comhfhurtachd threun;
Bidh d’aignidh gun tàmh an sàs gun tosdachd
Gu h-àrd a’ moladh Mhic Dhè,
A choisinn an t-slàint’ ’s a dh’fhàg mar thochradh
An gràdh a-bhos aig an treud.

Cha bu chraobh thu nad chuairt dh’fhàs suas neo-shultmhor,
Air nach d’fhuaireadh ach duilleach a-mhàin,
Mar a thachras do shluagh nach gluais gu cubhaidh,
Gun smuain air turas a’ bhàis;
’S e toradh gach uair a fhuair E umad,
Mun cuairt dhìot uile fo bhlàth,
Do bhriathran ’s do dhòigh cur glòir air uile,
Mar ròs san Iuchar a’ fàs.

[TD 182]

Fhuair thu ’n saoghal seo shìos, far nach b’mhiann leat fantainn,
Gun dìon, gun fhasgadh fon ghrèin;
Bha pàilliun na crè dol sios le cabhaig,
’S tu ’g iarraidh dachaigh air Nèamh;
Bha ’n taigh-talmhaidh a’ fas neo-shàbhailt’ umad —
Is dual gun tuit e gu lèir —
’S cha d’fhuair thu na b’fheàrr ’s na b’shàbhailt’ bunait
Na ’n t-àite dh’ullaich E Fhèin.

Nuair ghabh thu leinn slàn ’s a dh’fhàg ar cuideachd,
Chaidh do chlàrsach dhuinne na suain,
’S chaidh a’ chulaidh a b’fheàrr a chàradh umad
Tha àlainn uile na snuadh;
’S bidh d’anam gu bràth a-mhàin a’ fuireach
San àite dh’ullaicheadh shuas —
Gun coinnich e fhathast cur fàilte ’s furan
Air a’ phàirt dhìot dh’fhuirich san uaigh.

San Latha bhios mòr tro na neòil nuair thig E,
Fa-dheòidh nuair chlisgeas an saogh’l,
Nuair chritheas gach feòil tro ghlòir a’ Bhritheimh,
’S na slòigh gan tional ri thaobh;
Nuair chrathas gach uaigh sa chuan ’s san talamh,
Toirt suas na ghabh iad maraon,
Thig Donnchadh na làth’ir gu deàrrsach, maiseach,
Gun nàir’ ro Cheannard a ghaoil.

Gheibh e sealbh air a’ chrùn — cha mhùch ’s cha chaith e,
Ach ùr gu maireann ’s gu bràth;
Le trusgan na h-òig’ as bòidhche lainnir
Ga chòmhdach thairis gu shàil —
Dol dhachaigh do Ghlòir le ceòl nan aingeal,
Le slòigh is abstoil a ghràidh,
Gu bhith deàrrsadh gu fìor mar ghrian nam Flaitheas,
Gu sìorraidh fantainn na làth’ir.

[TD 183]

Fuath an t-Saoghail (Lùcas 21: 17) — 1937

Air fonn Fulangas Chrìosd

’S e briathran caomh’ an t-Slànaigheir
Ri bhràithrean anns gach linn,
“O bithibh seasmhach, làidir ann,
’S na fàilnichibh a chaoidh;
O feuch nach dèan sibh m’àicheadh ann,
Ged shàraicheadh iad sibh,
’S bidh fuath nan uile dhaoine dhuibh,
’S nach ann dhen t-saoghal sibh.”

’S e thubhairt an t-Ard-Bhuachaille,
“Tha sluagh agam le cinnt
A leanas mi san fhàsach seo,
Is gràdhaichidh iad mi,
Bhon thagh mi mar mo chaoraich iad
’S nach tèid a h-aon dhiubh dhìth;
’S bidh fuath nan uile dhaoine dhuibh,
’S nach ann dhen t-saoghal sibh.

“Chreid iad seo gun tàinig mi
Gan teàrnadh anns gach linn,
Is chreid iad gun do bhàsaich mi
Nan àit’ air Calbhari;
Is chreid iad gur e màna mi
A shàsaicheas an crìdh’;
’S bidh fuath nan uile dhaoine dhuibh,
’S nach ann dhen t-saoghal sibh.

“Bhon thagh mi anns an t-saoghal sibh,
Mo chaoraich their mi ruibh,
Is seallaidh mi na cluaintean dhuibh
San gluais sibh na mo shligh’;
Ma dh’fhanas sibh an aonadh rium,
Cha tèid a h-aon dhibh clì,
’S bidh fuath nan uile dhaoine dhuibh,
’S nach ann dhen t-saoghal sibh.

[TD 184]

“Cò spìonas às mo làmhan iad,
Cha tàinig e le mnaoi,
’S iad sgrìobhte air mo dheàrnaibh-sa —
’S iad àilleagain mo chrìdh’;
Gun toir mi dhachaigh sàbhailt’ iad
Gu fois is tàmh le sìth;
’S bidh fuath nan uile dhaoine dhuibh,
’S nach ann dhen t-saoghal sibh.

“Chan eagal dhuibh san fhàsach sin
Sa bheil ur tàmh car tìm,
Ma leanas sibh tro àmhghair mi
Le m’àithntean air ur crìdh’ —
Gu cinnteach bidh sibh sàbhailte
Air gàirdeanan ur Rìgh;
’S bidh fuath nan uile dhaoine dhuibh,
’S nach ann dhen t-saoghal sibh.

“Tha rìoghachd dhuibh air a h-òrdachadh
Gu còmhnaidh ghabhail innt’,
’S chan abair an luchd-àiteachaidh
Gu bràth gu bheil iad sgìth
Nuair bheir mi null thar Iòrdain sibh
San àm a shònraich mi;
’S bidh fuath nan uile dhaoine dhuibh,
’S nach ann dhen t-saoghal sibh.

“Is deàrrsaidh sibh nam oighreachd-sa,
Na h-oighrichean bhios innt’ —
Mar sholais ann an coinnleirean
Is reultan boillsgeach sibh,
Le trusgan geal mo bhainnse-sa
Nach caith ’s nach caill a lìth;
’S bidh fuath nan uile dhaoine dhuibh,
’S nach ann dhen t-saoghal sibh.

[TD 185]

“Nuair dh’fhoillsichear sna neulan mi
Nuair mhiannaicheas an Rìgh,
Le ainglean air an sgiathan leam,
A dh’iarraidh mo chuid naoimh,
Cha dearmad mi an còmhlan sin
A lean ’s a ghlòraich mi;
’S bidh fuath nan uile dhaoine dhuibh,
’S nach ann dhen t-saoghal sibh.

“Is bheir mi dhachaigh sàbhailt’ iad
Dhan àros tha gun dìth,
Na peathraichean ’s na bràithrean sin
A lean ’s a ghràdhaich mi,
A’ seinn ann air na clàrsaichean,
’S gu bràth cha bhi iad sgìth;
’S bidh fuath nan uile dhaoine dhuibh,
Bhon ’s e mo ghaol-sa sibh.”


Lìon an Damhain-Allaidh (1937)

Siud an lìon a tha breòite,
Anns nach eil dòchas ri fhaotainn,
Ged as maiseach a bhòidhchead,
Mar an t-òr air an raonaidh;
’S e sin dòchas a’ chealgair,
’S e sin anaman gun saoradh —
Bheir an oiteag air falbh e,
A chuid dhealbhannan faoine,
A-muigh ’s a-mach!

[TD 186]

Na Stad sa Chòmhnard

Air fonn Oran Coire a’ Cheathaich

Ged tha e bòidheach, na stad sa chòmhnard,
Ach seinn an t-òran is na toir suas;
Cum do shùilean gu glan nan dùsgadh,
Is gabh do chùrsa dhan bhaile nuadh;
Na gabh-sa sgìths dhe na beagan mhìltean —
Tha culaidh rìomhach gad fheitheamh shuas;
Thèid thu gu dòigheil gu Cathair Glòire
Am measg nan òighean tha cheana shuas.

Na gabh-sa iongnadh, oir chì thu daoin’ ann
A bha dhut gaolach an seo nad chuairt;
Chuir iad an dòchas san fhuil a dhòirteadh,
Oir fhuair iad tròcair tro fhuil an Uain,
’S gur e am miann-san gum bi an t-iarmad
A’ dol nan triall-san a-steach do Ghlòir,
’S gu faigh iad teàrnadh bho na plàighean
A bha gun tàmh aca anns an fheòil.

’S e cùis an iongnaidh dhan chinne-daonna
Gu bheil cuireadh saor aca dhol a Ghlòir,
’S a’ dol thar Iòrdain bidh ’n saorsa glòrmhor,
A’ dol an còmhdhail na beatha bhuain;
Ma bhios sinn dìleas ’s nach dèan sinn dìmeas
Air Mac an Rìgh a thàinig a-nuas,
Gun toir e Ghlòir sinn gun stad sa chòmhnard
’S gu faigh sinn sòlas is beatha bhuan.

[TD 187]

Caoidh na h-Oige (1938)

Air fonn An Eala Bhàn

Nuair bha mi ’n tùs na h-òige,
Nach bochd ’s nach brònach e
Nach d’fhuair mi aithne ’s eòlas
Air maise ’s mòrachd Dhè,
Air gràdh is cliù a’ Bhuachaill’
Tha ’g altram uan dha Fhèin,
’S an t-àite blàth bha dhòmhsa
An glòir na h-ìobairt rèit’.

O, chaith mi là na h-òige
Gu sònraichte mar sgeul,
An amaideas ’s an gòraich’,
’S a’ ruith na feòl’ san rèis;
Cha tug mi gèill dha d’àithntean —
’S e sin mo chràdh ’s mo lèir’ —
’S an t-àite blàth bha dhòmhsa
An glòir na h-ìobairt rèit’.

B’e sin na làithean gòrach
A’ cur na h-òig’ air ghleus,
A’ claonadh bho do thròcair
’S ag iarraidh seòl dhomh fhèin;
Ri cluich is ceòl is mànran,
Na gnàthan bha gun fheum,
’S an t-àite blàth bha dhòmhsa
An glòir na h-ìobairt rèit’.

O, chlaon mi bho do ghràdh-sa
’S cha d’fhuair Thu d’àite Fhèin —
Tha sin na mhulad dhòmhsa
’S na bhròn an-diugh ’s an-dè;
Mo chiabhagan air bànadh
Is chaith mo là gu lèir,
’S an t-àite blàth bha dhòmhsa
An glòir na h-ìobairt rèit’.

[TD 188]

Rinn thu d’fhuil a dhòrtadh
Airson nan slògh gu lèir —
’S e siud mo neart ’s mo dhòchas
’S chan e mo dhòighean fhèin;
’S e sin mo thearmann làidir —
Gun d’fhuair mi fàbhar Dhè
’S an t-àite blàth bha dhòmhsa
An glòir na h-ìobairt rèit’.

Ged dh’ìobradh iad san fhàsach seo
Na bheil a’ tàmh fon ghrèin,
Gach creutair ann a shnàigeas
’S na bheil a’ tàmh sna slèibh,
Cha dèanadh sin mo shaoradh
As aonais aon Mhac Dhè,
Gus àite blàth bhith dhòmhsa
An glòir na h-ìobairt rèit’.

Nach sona ’n sluagh dhan Dia Thu,
Nach torrach freumh gach gèig,
Oir caithidh iad an t-sìorraidheachd
Nad fhianais-sa gun èis;
Ged fhuaireadh mi nam chrìonaich
Am fàsach blian nan deur,
’S an t-àite blàth bha dhòmhsa
An glòir na h-ìobairt rèit’.

Nuair thig an t-àm gu fàgail
Mo chàirdean ’s mo luchd-dàimh
Bha còmhnaidh leam san fhàsach seo
An caidreamh blàth a chèil’,
O deònaich nach tèid m’fhuadach
Bhon t-sluagh dhan tug mi spèis,
’S an t-àite blàth bha dhòmhsa
An glòir na h-ìobairt rèit’.

[TD 189]

Marbhrann dhan Urr. Seòras MacLeòid (1938)

Air fonn “Ho Mhàiri, hè Mhàiri …”

Bha Mgr. MacLeòid na mhinistear anns an Eaglais Shaoir Aonaichte anns an Rubha ann an Leòdhas.

O nach brònach Eilean Leòdhais,
Is cha neònach tha sin leinn,
Caoidh an Urramaich bha sònraicht’,
Mgr. Seòras a bha leibh;
Fhad ’s a ruitheas allt gu cuan,
Fhad ’s a chluinnear fuaim an tuinn,
Gum bi cuimhn’ air fear mo chòmhraidh
Fhad ’s bhios duine beò san linn s’.

Chan eil adhbhar bhith gad ionndrain,
Ged as tùrsach sinn nad dhèidh,
’S tu cho tèarainte na Làmhan,
’S tu fo dhubhar sgàil a sgèith;
Cò a spìonas tu o Làimh —
Cha dean nàmhaid air a thrèin’;
Chan eil cumhachd ann a spìonas
Tu gu sìorraidh mach o threud.

Ghairmeadh dhachaigh thu gu Pàrras,
Far nach fhaic thu cràdh no leòn;
Cha bhi àmhghair tuilleadh ann dhut —
Chrìochnaich iad an gleann nan deòir;
Cha bhi ann ach fois is sìth dhut,
Cha tig crìoch ann air do cheòl,
Moladh Iosa leis na h-ainglean,
A’ toirt taing do Rìgh na Glòir.

[TD 190]

Nuair a nochd thu às gach dòrainn
Steach do sheòmar an Ard-Rìgh,
’S tu bha maiseach air do chòmhdach,
’S air do phòsadh ris a chaoidh;
Chaidh na h-ainglean leat an àird,
Dèanamh gàirdeachais san t-sligh’,
A’ dol dhachaigh leis an oighre
Air oighreachd air nach tig crìoch.

Fhuair thu culaidh sgiamhach, àlainn,
A tha deàrrsadh ort an Glòir;
Fhuair thu crùn nach meirg ’s nach caochail,
Nach ceannaichear le maoin no òr;
Fhuair thu seilbh air Tìr a’ Ghràidh,
Tìr nam bràithrean tha gun bhròn,
Tìr an t-sonais is an aoibhneis,
Tìr a’ ghreadhnachais tha mòr.

’S tu an reult a bha cho deàrrsach
Fhad ’s a bha thu anns an fheòil,
Mar a’ ghrian an àird na h-iarmailt,
Soillseachadh gun neul, gun sgòth,
Le do lòchran na do làimh
Nach do thràigh dhut fad do lò,
Gu ’n do ghairmeadh thu on fhìon-lios
Dh’ionnsaigh inbhe sìor bu mhò.

’S tu a’ gheug a dh’fhàs cho cùbhraidh
Le duilleach a bha ùr gach là;
Air a suidheachadh san fhìonan,
Gura ciatach rinn i fàs;
Cha tug gailleann dhith a snuadh,
Cha tug fuachd dhith mais’ no blàth;
Cha do chrìon i anns a’ gheamhradh,
Meangain samhraidh oirr’ a ghnàth.

[TD 191]

Nuair a nì E suas a sheudan
Dhe gach teanga, treubh is slògh,
Chithear Seòras le chuid Fhèin ann
A choisinn E Fhèin san fheòil;
Nuair a ghlaodhas E san àm,
“Feuch a’ chlann a thug thu dhòmhs’,”
’S iad mun cuairt air mar na bràithrean,
Tighinn an làthair Rìgh na Glòir.

Bu tu fear-mìneachaidh na Fìrinn
Leis a’ Bhìoball na do làimh,
Fear an tagraidh is na h-ùrnaigh
A bha grunndail, drùidhteach, blàth;
Bha thu maiseach, sèimh is ciùin,
Measail, cliùiteach na do là —
Gum bi cuimhn’ ort feadh nan crìochan
Gus an tèid ar linn fon làr.

Fhuair thu nis gu fois is sàmhchair,
’S cha bhi nàmhaid air do thòir,
Far nach brist a-steach am mèirleach,
Far nach fhaigh e làmh nad chòir;
Far nach abair, “Tha mi sgìth,
Airsnealach no tinn” nas mò —
Sìorraidheachd gun chrìoch na làthair,
Faicinn fear do ghràidh na ghlòir.

[TD 192]

Marbhrann do Pheigi NicPhilip (Peigi Lachlainn ’ic Chaluim) — 1939

Air fonn An Eala Bhàn

Bha Peigi à Borgh. Chaochail i glè òg, an dèidh a bhith bliadhnachan na ball dhen eaglais.

O ’s duilich leam ’s gur duilich leam
An-diugh bhith togail fonn
Air fianais bha ro urramach
’S bha cubhaidh aig gach àm;
Ach O, chan fhaicear tuilleadh i
Bha fuireach leinn sa ghleann,
Bhon thainig gairm nan uil’ oirre,
Is fuireach cha robh ann.

’S e ’n tinneas rinn do bhuaireadh,
A ghoid do shnuadh ’s do bhlàth,
Thug an rudhadh às do ghruaidhean
Bha snuadhmhor iomadh là;
’S e dh’fhàg do thuras luaineach
’S a rinn do chuairt cho geàrr —
Nach duilich do thoirt bhuapa
Glè òg dhan uaigh cho tràth.

Bidh ionndrain ort san àite seo
Am measg do chàirdean dlùth,
’S do theisteas aig na nàbaidhean
A dh’fhàg thu air do chùl,
Bhon shuidhicheadh san fhìonan thu
Mar lili, miann gach flùir —
’S e sin a dh’fhàg cho sgiamhach thu
’S cho ciatach ann an cliù.

[TD 193]

Do dhachaigh gura cianail i
Bhon thriall thu aist’ cho tràth,
A b’eireachdail a riaghladh tu
Le obair ’s gnìomh do làmh;
Do chompanach gad iargain innt’
’S do theaghlach ciatach, tlàth,
Bhon chaill iad air a’ bhliadhna seo
An sgiath fom biodh iad blàth.

Bu chuspair a bha sìochail thu
Is ciallach anns gach dòigh;
Bu mhodhail, ciùin is gnìomhach thu,
Is tosdach riamh bho d’òig’;
Bha maise chaomh na diadhachd ort
Bhon thog thu ’n fhianais mhòr —
Bha d’aignidhean is d’iarrtais
Ag innse miann do dhòigh.

Bhon dh’fhàg do chomann gràdhach,
Tha ’n fhàrdach ’s i fo èis —
Cha lìon e àit’ na màthar
Na tha sa chruinne-chè;
Cha chluinn iad fuaim do chòmhraidh
Bu bhinn’ na ceòl nan teud
On phearsa dhìrich, bhòidhich
Bha cuimir, òrdail, rèidh.

Carson a tha sibh brònach,
Is dòchas math dha taobh
Gun d’fhuair i null thar Iòrdain
Gu glòir is fois nan naomh,
’S gu robh a turas aoibhneach
Le ainglean air gach taobh
A’ giùlain bean na bainnse
Mar oighrichean na saors’?

[TD 194]

O, tamall beag san fhàsach seo
Is fàgaidh sinn gu lèir,
Is leanaidh sinn na daoine sin
A chaoin sinn às an dèidh;
Is brònach às an aonais sinn,
Ar càirdean caomh ’s ar dàimh
Bha fuaighte ruinn san t-saoghal
Le gràdh is gaol nach trèig.


Rann do Hitler (7: 3: 40)

Air fonn Glòir an Uain

O Hitler thruaigh a ghluais na cinnich
Gu buaireadh ’s cogadh às ùr,
Nan toireadh tu buaidh bu truagh bhiodh sinne,
Fo shluagh nas miosa na bhrùid,
Le ceannardan cruaidh, gun truas, gun chanas,
Gun bhàidh ri faicinn nan gnùis,
Ach danarra, gruamach, uaibhreach, fearail —
Na Nàsaich, fine gun diù.

’N do smaoinich thu riamh air Dia nam Flaitheas
Tha riaghladh talaimh is Nèimh,
A chruthaich o shuas an cuan tha farsaing,
Gu shluagh bhith ’g aiseag am feum?
Air bharran a thonn bha longan Tharsuis
Gu fonnmhor, aigeannach, treun,
’S nan robh thu nan linn, a mhìllteir mara,
Bhiodh torpedo agad ’s gach tè.

[TD 195]

’N do smaoinich thu ghlòir tha mòr ri h-aithris,
’S a dhòighean beannaichte Fhèin,
’S an long a bha còir, de sheòl na mara,
Rinn Iònah aiseag leis fhèin —
Nuair fhuair i fa-dheòidh air bòrd an t-anam
’S a sheòl i, gearradh nan leum,
’S a thog i a cùrs’ air cairt-iùil nam Flaitheas,
A stiùir i thairis gun bheud?

Mar fhalaisg sa Mhàrt chuir thu ’n t-àit’ ri teine,
’S cha bhàth thu lasair dhe d’dheòin,
Le d’adhaircean àrd gan sàthadh annainn
’S gun bhàidh ri anam tha beò,
Cur bhàtaichean ùr le do U dhan ghrinneal,
Le criuth’ ’s le acfhainn air bòrd,
Le d’innleachdan bàis tha gràineil, salach,
Tha nàr rin aithris an clò.

O cuimhnich gu luath, tha ’n uair a’ druideadh
San càirear dubhan nad shròin,
A bheir thu mun cuairt, ged ’s cruaidh leat fhulang,
’S an caill thu buileach an deò;
Is chithear an sluagh mun cualas uiread,
Na h-Iùdhaich uile ’s na Poles,
A chuir thu fo chìs an tìr an turais,
Air am fuasgladh uile bho d’spòig.

Bidh cuimhn’ ort gu bràth mar nàmhaid guineach
Leis an àl nì fuireach nar dèidh,
’S le iomadach màthair ghràdhaich, luraich
A dh’fhàg thu tuireadh nan deur,
’S le iomadach tìr a’ caoidh an cuideachd,
A chaill na curaidh bha treun —
Ach theirigeadh tìm a dh’innse uile
Gach plàigh a thug thu oirnn fhèin.

[TD 196]

Tha Nimöller thall nad champ a’ fuireach,
A dhìteas thus’ aig a’ Mhòd,
A’ fulang fo d’làimh na h-àmhghair uile
Mun fhianais thug e bha mòr;
Ged fhuair thu do mhiann ’s an t-srian leat uile,
’S do sgiathan cumhachdach mòr,
Is leòr dhut do phian tron t-sìorraidheachd uile
Mun ghnìomh a chuir thu san fheòil.

Tha Breatainn ’s an Fhraing san àm fo bhrataich,
’S gach lann is beartan air dòigh,
Air seasamh riut thall air ceann nan gaisgeach,
Le flùr nam breacan as bòidhch’;
Le milleanan sluaigh dhe gach dual is fine
Nach cualas uiread san fheòil,
’S Mac-Talla mun cuairt toirt fuaim le guthan,
Le nuallan ghunnaichean mòr.

Nach deònaich thu sìth, a Rìgh na Cathrach,
’S cuir crìoch air cogadh is streup;
Nach nochd thu do ghaol do shaoghal peacach
Le aonadh maireann nach trèig;
Ged thoill sinn mar shluagh le cruas is ceannairc
San uair ar smachdachadh geur,
Cha dealaich do ghràdh gu bràth on talamh,
’S chan fhàilnich gealladh do bhèil.

[TD 197]

Teachd Chrìosda (1942)

Air fonn Eilean Beag Donn a’ Chuain

Nuair thàinig Thu nall à sìorraidheachd thall
Do shaoghal bha aingidh, truagh,
Bha ’n nàmhaid na dheann a’ gleusadh a lann,
’S e cinnteach a’ call san duais;
Nuair thàinig Mac Dhè, a’ gabhail air Fhèin
Ar nàdur le spèis san uair,
Le gaol agus gràdh na chridhe cho blàth,
Gu fulang an àit’ a shluaigh.

Gun d’dh’fhuiling E bàs, a’ seasamh nar n-àit’,
Nach urrainear le càch a luaidh,
Le lot agus cràdh na chasan ’s na làmh’n,
’S E crocht’ air na tàirngean shuas;
Is ghlaodh E le èigh a sgoilt às a chèil’
Na creagan gu lèir bha cruaidh,
Is dhùisgeadh na naoimh, tha ’m Facal ag inns’,
Bha glaiste fo chìs na h-uaigh.

Bha fhulangais geur ach bha toil ann dha rèir,
Nuair thàinig E Fhèin a-nuas
Bhon bhroilleach bha blàth san robh E ri tàmh
Mun do chruthaich E ceàrn no sluagh;
B’e deàlradh a ghnùis is àilleagan sùl’
Bha fantainn gu dlùth ris shuas,
Le ainglean na Cùirt dha cromadh ’s a’ lùb’dh,
Toirt urraim is cliù dhan Uan.

’S Tu Cuspair as àille choisich air blàr
No chithear gu bràth le sluagh —
Bha mais’ agus sgèimh am pearsa Mhic Dhè
Ag imeachd san rèis mun cuairt,
Le tlachd agus gràdh dhan Athair gach là,
Toirt urraim dha àithne shuas,
Ag innse do chàch mu bheatha ’s mu bhàs
Na thuit ann an Adhamh truagh.

[TD 198]

Nuair thig E a-rìs mar Bhritheamh ’s mar Rìgh,
Toirt breith air gach linn is sluagh,
Gun dùisg E na suinn a chaidil sa chill
Nuair chrathas E tìr is cuan,
Is thig iad na làth’ir mar ghaineamh na tràgh’d,
’S gun neach ann nì ’n àireamh suas —
Gach anam gu lèir le eallach air Fhèin,
A choisinn E Fhèin na chuairt.

Is glaodhaidh an t-Uan, “Mo sheudan ’s mo shluagh,
Gun tug sibh dhomh luaidh is gaol —
Nuair thug iad dhuibh tàir, is sin air mo sgàth,
O sheas sibh, mo chàirdean gaoil!
Sheas sibh gu treun is chuir sibh an cèill
Gun tàinig Mi Fhèin dhan t-saogh’l
A cheannach mo shluaigh le prìs agus luach,
Gan leigeil ’s gam fuasgladh saor.”

Ach their E ri càch, a dhiùlt E le tàir,
“Cha tug sibh dhomh gràdh no gaol,
Rinn dìmeas air gràs an latha na slàint’,
A’ bristeadh mo Shàbaid naoimh;
O imichibh bhuam ’s bho shonas mo shluaigh,
’S bhon bheannachd a fhuair iad saor,
Gu peanas is pian, a choisinn ur gnìomh,
’S gu lasraichean sìor nach traoigh!”

Nach sona gu bràth do theaghlach nan gràs
Theid dhachaigh gu Pàrras shuas,
Fon trusgan as fheàrr, bhom mullach gun sàil,
A choisinn dhaibh gràdh an Uain;
Cha chaisgear an ceòl ’s cha sguir e nas mò,
An oighreachd na Glòir ga luaidh —
Bidh sean agus òg, am beag is am mòr,
Toirt urraim is glòir dhan Uan.

[TD 199]

[Dealbh]
Ceit, bean Eachainn MhicFhionghain, am bàrd fhèin agus caraide, Dòmhnall Thormoid Shaighdeir. Chaidh seo a thogail ann am Beàrnaraigh.

[TD 200]

Cadal Sàbaid (1942)

Air fonn Latha Dhomh ’S Mi Gabhail Sràid

An do dh’èirich thu an-dè?
An do ghluais thu leis an treud
Chuir an aghaidh air taigh Dhè?
An tug thu spèis dhan t-Sàbaid?
An do dh’èirich thu an-dè?

An do chaidil thu le suain
Nuair bu chòr dhut a bhith shuas,
’S a bhith cluinntinn le do chluais
Mu theist an Uain a bhàsaich?
An do dh’èirich thu an-dè?

Chan eil anam bhos no shuas
Riut cho aigeannach Di-luain,
Na do chabhaig dol mun cuairt,
Ged thàinig suain a’ bhàis ort.
An do dh’èirich thu an-dè?

A bheil d’fharmad ris an t-saogh’l,
Ri chuid beairteis, òr is maoin?
Nach cùis fharmaid dhut na laoich
A chumas naomh an t-Sàbaid?
An do dh’èirich thu an-dè?

Chan eil annad ach fear-cuairt;
Gu bheil tìm a’ ruith cho luath;
Tha ’n taigh talmhaidh tighinn a-nuas,
’S gun taisgear suas fon làr e.
An do dh’èirich thu an-dè?

O, cha till thu dhan a’ ghleann —
Cha bhi àite-fuirich ann,
No do ghuth ri chluinntinn ann,
Is sin on àm a dh’fhàg thu.
An do dh’èirich thu an-dè?

[TD 201]

Bheil do chàirdean a bh’air chuairt
Tosdach, sàmhach anns an uaigh?
’N do chuir siud thu trom fo smuain,
No ’n robh thu shuas nad àite?
An do dh’èirich thu an-dè?

Cuir do thàlantan gu feum —
Buadhan teanga agus bèil —
Le bhith ’g adhradh dh’Uan na rèit’
A thug E Fhèin nad àite.
An do dh’èirich thu an-dè?

Mur do dh’èirich thu an-dè,
Biodh a’ challtachd agad fhèin;
Cha dean leisgeulan dhut feum —
“Mo cheann an-dè gu sgàineadh.”
An do dh’èirich thu an-dè?

An do dh’èirich thu an-dè?
An do chaidil thu an-dè?
Cha chùis fharmaid fear no tè
Nach èirich air an t-Sàbaid.
An do dh’èirich thu an-dè?

Bidh mi crìochnachadh mo dhuain
Moch sa mhadainn air Di-luain;
Teich le d’anam ’s amhairc suas
Mun tig an uair nach tàrr thu!
An do dh’èirich thu an-dè?

An do dh’èirich thu an-dè?
An do ghluais thu leis an treud
Chuir an aghaidh air taigh Dhè?
An tug thu spèis dhan t-Sàbaid?
An do dh’èirich thu an-dè?

[TD 202]

Dhan t-Sòbhraig (1943)

Air fonn The Flowers of Edinburgh

Nach maiseach thu, a shòbhrag,
A’ cuart’chadh nan leòidean,
Gun pheacadh fo d’chleòca,
Gun dò-bheart nad chrè —
Nach nàrach sin dhòmhsa,
Le ìomhaigh san fhèoil seo,
Ga cheusadh an còmhnaidh,
O m’òig’ bhon a’ chìch.

Ach moladh dhan an Ard-Rìgh,
A chumhainn mi ’s a dh’fhàg mi
Gu d’fhaicinn a’ fàs ann,
Cho nàdurrach ann —
Tro thròcair is fàbhar
Mo Shlànaigheir ghràdhaich —
Nach robh mi san tràth seo
Ag àiteachadh thall.

A shòbhrag as àille,
Tha m’fharmad thar chàich riut,
Thar rìghrean is bhàn-righinnean
As àirde fon ghrèin;
Cha tig thu gu cunntais
Le sgalaich na trompaid;
Cha bhi thu ag ùrnaigh
Ri stùcan is slèibht’.

“Seadh, tuitibh a-nuas oirnn
Is falaichibh suas sinn
O ghnùis Rìgh nan Sluagh seo,”
A ghuidheadh sinn fhèin —
Sin ùrnaigh gach àireimh
A dhiùlt e san fhàsach,
’S nach cianail na làthair
Na dh’àidhcheidh ann e.

[TD 203]

Marbhrann do Dhòmhnall MacLeòid (Dòmhnall Iain Oig) —1943

Air fonn Soraidh Slàn le Fionnairigh (“Eirich agus tiugainn, O …”)

Bhuineadh Dòmhnall do Bheàrnaraigh, agus bha e na mhaighstir-sgoile air tìr-mòr. Bha e na bhall de dh’Eaglais na h-Alba.

Gu bheil Beàrnaraigh ’s e fo ghruaim
A’ caoidh an àrmainn chaidh thoirt bhuainn;
Gu bheil Beàrnaraigh ’s e fo ghruaim
A’ caoidh an uasail charthannaich.

Gur ann chionn nach eil thu beò
A tha ar cridhe trom fo leòn,
Bhon chaidh do chàradh fon an fhòd
’S a chaoidh san fheòil nach tachair sinn.

O chan fhaic sinn thu air sgrìob
Tighinn air chuairt mar bha thu leinn,
Bhon tha do chas gun neart, gun chlì,
Bha uair a’ tighinn cho aigeannach.

Pearsa chliùiteach anns gach ceum,
Fear na h-ùrnaigh a bha treun,
Aoigheil, ciùin, a’ ruith na rèis
Le tlachd is sgèimh is maisealachd.

Bhon a dh’fhuasg’leadh thu bhon fheòil
Dh’ionnsaigh gairm is àirde Glòir,
Leis na h-aoighean aig a’ bhòrd,
A chum an t-sòlais ghealladh dhut,

Gun d’fhuair thu seilbh air trusgan ùr
A rinn E thasgadh dhut, is crùn,
Thu nis a’ seinn air òran ùr,
Is sin an Cùirt nam Flaitheanas.

[TD 204]

Fhuair thu seilbh air Tìr an Aigh,
Tìr nam Fìrean, Tìr a’ Ghràidh,
An tìr a cheannaich E le bhàs,
An Slànaighear a dh’aidich thu.

Bha do mhiann oirre gach là —
Gum b’i d’ùrnaigh moch is tràth,
Leis an tùisear na do làimh,
Ag iarraidh gràis is neartachaidh.

An luchd-àitich’ cha bhi tinn
’S an luchd-turais cha bhi sgìth;
Cha bhi leòn no bròn ann dhuibh,
No bàs, no caoidh, no dealachadh.

Nuair a ràinig thu an tìr,
Fhuair an t-anam fois is sìth;
Chaidh do ghlanadh bho gach nì
A bha na sgìths ’s na eallach dhut.

Tha do chupan a-nis làn
’S a’ cur thairis air a bhàrr,
A’ toirt molaidh dha gu bràth
A thug gu sàbhailt’ dhachaigh thu.

Tha do chàirdean ga do chaoidh,
Aghaidh chiùin an iùil ’s na sìth —
Gur e do chàradh anns a’ chill
A dh’fhàg iad sgìth is airsnealach.

Cha robh làrach dh’fhàg do bhròg
Nach robh beannaicht’ air do thòir,
A’ faighinn fàilte làimh is pòg
Aig sean is òg is caraidean.

Dh’fhàg thu eisimpleir nad dhèidh
Gu bhith leantainn do chois-cheum,
On bha thu deàlradh mar an reult
Am measg an trèid a cheannaich E.

[TD 205]

Gur e Dòmhnall mac MhicLeòid
A dhùisg m’aignidh suas gu ceòl —
Pearsa ghrinn nan gruaidhean ròis,
An fhianais mhòr nach maireann leinn.

Bu duilich mi, le rùn is spèis,
An àm do chliù a chur an cèill,
Nan deighinn ceàrr a’ cluich nan teud
’S gum biodh air èis san dealachadh.

Bhon rinn thu d’imrich bhuainn gu bràth
A dh’ionnsaigh dùthaich as ro fheàrr,
Gum bi mi crìochnachadh mo dhàin,
A bhios air clàr ri aithris ort.


Marbhrann do Choinneach MacAsgaill (Coinneach Aonghais ’ic Choinnich) — 7: 9: 44

Air fonn Glòir an Uain

Bha Coinneach a’ fuireach ann an Rubha Mhàghainis agus bha e na èildear anns an eaglais.

O seinnidh mi dàn sa Ghàidhlig bhlasda
’S cha nàr leam aithris mar sgeul,
Ag innse do chàch mun t-sàr MacAsgaill
’S a bhàs a chuir mi air ghleus;
Nach fhaic mi gu bràth air sràid a’ bhaile,
Air Sàbaid, seachdain no fèill,
Bhon chrìochnaich e là sa cheàrnaidh againn,
A’ deàrrsadh thairis mar reult.

Chan e ìomhaigh no bhlàth rinn fhàgail maiseach,
San fhàsach gabhail a cheum,
Ach maise nan gràs bhith fàs ’s ri fhaicinn
Le càch na phearsa gu lèir;
Mar lili fo dhriùchd bu chùbhraidh sealladh
Bha ghiùlain uile ’s a bheus,
’S ’n àm tagradh a chùis ri Cùirt nam Flaitheas,
Bhiodh ùrnaigh bhlasda na bheul.

[TD 206]

Bhiodh cuimhn’ aig’ air càch gach là na thagradh —
Gach nàbaidh ’s caraid na fheum,
’S a’ mhuinntir a bha gun ghràs, gun fhasgadh,
’S na bha air leabaidh fo lèigh;
Bhiodh fallas bho ghnùis mar dhriùchd a’ frasadh
Le ùrnaigh charthannach, rèidh,
Le aghaidh gach uair air Uan na Cathrach,
Bhon d’fhuair e beannachd dha fhèin.

Tha ’n teaghlach fo dheòir, fo leòn is airsneal,
’S na h-eòlaich dham b’aithn’ e gach là,
Le èideadh a’ bhròin gan còmhdach thairis,
Le deòir a’ frasadh gu làr;
Tha caochladh ro mhòr air seòl na dachaigh,
’S nach leòr a chathair ’s i fàs,
’S nach fhaic iad len sùil a ghnùis air thalamh,
Ga ionndrain tuilleadh gu bràth.

Nach duilich ri sheinn nach cluinn sinn tuilleadh
Do chòmhradh milis bha blàth,
Nach fhaic sinn a’ gheug bha feumail dhuinne
Na dhreuchd ’s na oifig a b’fheàrr;
Bidh ’n eaglais ga chaoidh san linn seo againn
Gu ’n sìn sinn uile fon làr,
Gu ’n crìochnaich ar cuairt mar shluagh na cruinne —
’S e ’n dualchas dhuinne bhith geàrr.

Tha thu nis ann an sìth an tìr nan aingeal,
Le clàrsaich mhaireann dhen òr;
Cha lagaich a fuaim cur suas a molaidh
Dhan Uan dhan toir sibh gach glòir;
Bidh trusgan geal ùr ga ghiùlain tuilleadh,
’S an crùn nach d’rinneadh le meòir —
Bidh Coinneach nam pàirt, an sàr MacAsgaill,
Bha ’m Beàrnaraigh fantainn bho òig’.

[TD 207]

Tighinn Chrìosda (1946)

Air fonn An Geamhradh

Thàinig Crìosda le beannachd
Na leanabh dhan t-saoghal —
Mac Dhè, an dara Pearsa,
Sgeul ro mhaiseach do dhaoine;
Cha b’ann airson dìteadh
A ghabh e inntinn na daonnachd,
Ach chum na peacaich a theàrnadh
A bha aig nàmhaid fo dhaorsa.

Thainig Esan bhon Athair,
’S cha do ghabh iad ri chòmhradh;
Cha do ghabh iad ri reachdan,
Ri lagh is ceartas Iehòbhah;
’S ann a rinn iad air fanaid,
Toirt tàir is masladh ro mhòr dha,
A’ cur a theagaisg fon casan,
’S iad a’ saltairt lem bròig air.

Nuair a thig E a-rìs oirnn,
Mar tha ’n Fhìrinn toirt cunntais,
Càit am falaich thu airsan,
Càit an teich thu bho ghnùis-san?
Cha dèan beanntan no creagan
Do dhìon is d’fhalach bhon t-sùil ud —
Feumar seasamh na làthair
An uair thig là na cruaidh-chunntais.

Tha E tighinn gu cinnteach
Le leabhar cuimhne na cunntais
A thoirt breith air na h-uaibhrich
Bha borb nan gluasad ’s nan giùlan;
Bheir tìr is cuantan dha seachad
Na chaidh a thasgadh nan ùrlair —
Le fuaim na trompaid bhios làidir,
Nì sluagh gun àireamh a dhùsgadh.

[TD 208]

Càit an seas thu nis, Iùdais,
Nuair a dhùisgear bhon eug thu,
A ghabh an sporan gu cinnteach
A chum an Tì ud a cheusadh?
Theìd do mhaslachadh dùbailt’
Is do sgiùrsadh bhon treud sin
A chum nan lasraichean sìorraidh,
A chum do phianadh ’s do lèireadh.

Bha gach nì a ghabh àite
Mun an Ard-Rìgh ri dhèanamh
Mar bha sgrìobhte ’s ri ràdha
Leis na fàidhean bha diadhaidh —
Mar a b’èiginn dha fulang
Ann am mulad ’s an deuchainn,
’S dol tro bhàs a’ Chruinn-cheusaidh,
Mum biodh rèit’ air a dèanamh.

Dh’fhosgail tobar na slàinte,
’S uisge blàth às a’ srùthladh;
Thug E ’n gath às a’ bhàs dhuinn
Chum nach sàraich an ùir sinn;
Chaidh E dh’ullachadh àite
Dha na càirdean bheir rùm dha,
’S a bheir gèill dha chuid àithntean,
’S leis an àill tigh’nn dha ionnsaigh.

Nach E ’n Tì a tha riaghladh
Ghabh an ciatadh do dhaoine
Nuair a chuir E Mhac Iosa —
’S ann ga phianadh san t-saoghal —
A bha na uchd-san tha sìorraidh,
’S b’e cuspair fìorghlan a ghaoil E;
Cha d’dh’fhàg e ’n obair ri dèanamh,
Is chuir E crìoch air a shaothair.

[TD 209]

Thug E seachad gach earail,
Lagh is reachdan is àithntean,
Mu dhuais an fhìrein le mathas,
An sluagh tha beannaicht’ na làthair;
’S mar a b’èiginn dhaibh fulang
Ann an turas an fhàsaich,
Gus an crìochnaich an turas,
Is iad ullamh gu fàgail.

Nach robh tuill aig na sionnaich
’S àite-fuirich mar dhìdean,
’S nead aig eunlaith an adhair
Gus am fanadh iad innte?
Ach an Tì a rinn uil’ iad
Is a chruthaich gach nì dhiubh,
Cha robh àite dha uiread
Anns am b’urrainn dha sìneadh.

Dh’fhàg sin E an còmhnaidh
’S E na fhògarrach dìblidh,
Bho nach b’ann le ar seòrsa
A bha E còmhnaidh na rìoghachd,
Ach an Cathair na Glòire —
Fhuair E còir a bhith innte,
’S crùn na naomhachd ga chòmhdach
Fo ainm Iehòbhah gu sìorraidh.

Sgaoil oirnne do bheannachd
’S cuir do mhathas gar còmhdach;
Cum ar sùil air a’ charraig
Tha ro mhaiseach is òirdheirc,
’S air an rìoghachd tha maireann
’S a tha deàlradh le ghlòir-san,
’S thoir dhuinn sealbh air do ghealladh
Ann am madainn ar n-òige.

[TD 210]

Marbhrann do Aonghas MacPhilip (Aonghas Dhòmhnaill) — 1947

Air fonn A Mhàiri Bhòidheach

Bha Aonghas na èildear anns an eaglais aig an aon àm ris a’ bhàrd.

Mar eun gun sgiathan ’s ro chianail tha mi
A’ caoidh ’s ag iargain gach Crìosdaidh gràdhach,
An comann tìorail bh’aig Dia sa cheàrn seo —
Tha aon is aon dhiubh maraon gar fàgail.

Air madainn Dòmhnaich bha bròn am Beàrnaraigh
A’ caoidh na rèilt ud a thrèig ’s a dh’fhàg sinn —
’S e Aonghas Dhòmhnaill, mum b’eòlach bha sinn,
An fhianais dhìleas mu sgrìobh mi ’n dàn seo.

Tha mi gad ionndrain rèir cùrsa nàduir,
’S a rèir do ghiùlain bu tu mo bhràthair;
Bha seul’ an Triùir ort, an cliù nach fhàg thu —
B’e gràdh Iehòbhah do chòmhradh àbhaist.

Is maiseach shuas thu le sluagh gun àireamh,
Sa chomann uasal le sluagh neo-bhàsmhor;
Cha chluinn ar cluasan ann fuaim do chlàrsaich,
Le trusgan ùr ort ’s do chrùn a’ deàrrsadh.

Mar long air cuan thu air chuairt san fhàsach,
Fo bhrataich luachmhoir an Uain a bhàsaich;
Bhon thug thu ’n stiùir dha bha ’n cùrsa sàbhailt’,
’S bhon dh’fhàg thu ’m port seo nas bochda tha sinn.

Oir chaidh do ghiùlain a-null le càirdean,
Is dh’fhàgadh shuas thu san uaigh gu sàmhach
Gu ’n tèid do dhùsgadh le trompaid làidir,
Le guth is nuallan nach cualas àicheadh.

[TD 211]

Thig thu na fhianais gun fhiamh san là sin,
Na chruth ’s na ìomhaigh mar ghrian a’ deàrrsadh;
Cha chum an uaigh sibh san uair bho làthair,
Oir ’s sibh a reultan ’s a sheudan àlainn.

Bhon thog thu ’n fhianais ’s do ghrian ag èirigh,
Mar rionnag fhìorghlan bha ciatach, eudmhor,
Air ceann na h-ùrnaigh bu drùidhteach, treun thu,
Mar bholtrach cùbhraidh fo dhriùchd nan Nèamhan.

Gur brònach, deurach do chèile ghràdhach
Nach fhaic gu sìorraidh na lìonas d’àite,
Fo thrusgan leònte a’ bhròin gu sàilean —
Nach trom ri ghiùlain bhith ’g ionndrain chàirdean.

Do theaghlach uasal san uair a dh’fhàg thu
Ri caoidh gu cianail do sgiath bha blàth dhaibh,
Bhon sgaoil Di-dòmhnaich na còrdan gràidh sin
Leis an teachdair’ chruaidh ud gun truas a thàinig.

Tha guth a’ chalmain air falbh on fhàrdaich,
Tha chòisir-chiùil ud san ùir gu sàmhach,
’S a’ chas bha siùbhlach bu shunndach sràid-cheum
Gu taigh na h-ùrnaigh a-null air Sàbaid.

Bidh mi co-dhùnadh às ùr mo dhàin dhut,
’S mo chomas truagh air gach buaidh bha fàs riut;
’S gu fàg mi sgrìobht’ e san tìr rinn d’àrach,
Gu bhith air chuimhne san linn nach tàinig.

[TD 212]

An Cladh (31: 8: 49)

Air fonn O Teannaibh Dlùth is Togaibh Fonn

Thuirt am bàrd fhèin gun do rinn e seo an dèidh tighinn dhachaigh bho adhlacadh Dhòmhnaill Ailig MhicLeòid (Dòmhnall Ailig Dhòmhnaill Bhig), gille Beàrnarach nach robh ach aona bliadhna deug nuair a chaochail e.

An cladh ud shuas, an cladh ud shuas,
Far eil an sluagh nach maireann,
Nach tig a-nuas ’s nach dùisg à suain
Aig àm na buan’ no earraich.

Chan fhaicear tuilleadh sibh air blàr,
Cha chuir sibh fàilt’ air caraid;
Cha dèan sibh bròn ’s cha seinn sibh ceòl,
Fo smachd an fhòid ’s fo ghlasan.

Chan fhaicear tuilleadh sibh ’n taigh Dhè
San robh ur spèis ’s ur n-aignidh;
A chaoidh cha dùisg toirt dhàsan cliù
Air adhradh ùr gach madainn.

Tha ’n teanga balbh, tha cholainn marbh,
A’ chas chan fhalbh ’s cha charaich;
Tha ’n cridhe fuar thug gràdh dha shluagh
Bha leibh air chuairt air thalamh.

Nach lìonmhor aon de dhust nan naomh
Tha taobh ri taobh nan cadal
A’ feitheamh fuaim na trompaid chruaidh
Le òrdan shuas on Chathair.

Gun criothnaich E gach cnoc is sliabh,
’S gach neach bha riamh na chadal;
Gun crath E ’n cuan le sgal ro chruaidh
’S gum brùchd an sluagh a-mach às.

Chan fhad’ an tìm gu ’m bi sinn leibh
’S gu ’n teirig sgìths is airsneal,
Gu ’n gabh sinn slàn le tìr ar gràidh —
Gach cnoc is bàgh is glaicean;

[TD 213]

Gu ’n gabh sinn slàn le luchd ar gaoil;
An sin gu sgaoil na bannan —
Gach ceangal pòsd’ rinn sinn san fheòil,
’S na càirdean bha gar ceangal;

A’ dol a chòmhdhlachadh an Rìgh
Gun neach dol leinn no caraid,
Far bheil an t-Uan na Bhritheamh shuas
Toirt breith air sluagh gach baile.

O sgeadaich sinn an gleann nan deòir
Airson an dòchais bheannaicht’,
Le gràdh dha shluagh ’s ar n-aignidh shuas,
Le òran nuadh gach madainn.

O sgeadaich sinn le trusgan ùr
’S le brògan iùil mur casan;
Thoir dhinn gu lèir gach luideag bhreun
A tha gun sgèimh, gun mhaise.

O lùb ar glùin mu ruith an ùin’,
Ag iarraidh crùn na maise
Tha taisgte shuas san dachaigh bhuain
A dh’ullaich Uan na Carraig.

Nach sona ’n sluagh a rinn san uair
Am pòsadh buan a mhaireas,
Nach sgar an uaigh no bàs bhon Uan,
Gu sìorraidh buan na Dhachaigh.

[TD 214]

Oidhche Coinneimh an Taigh Cairistìona (1949)

Air fonn Soraidh Slàn le Fionnairigh

A rèir làmh-sgrìobhadh a’ bhàird fhèin, “Rinneadh an dàn seo air oidhche coinneimh ann an Rubh’ Mhàghainis air an t-slighe dol dhachaigh, agus sgrìobh e e mun deachaidh e a chadal.”

Is èiginn dhuinn a-nis bhith triall
Is beannachd fhàgail aig Cairistìon’,
Is seòlaidh sinn an ear ’s an iar,
Ged b’e a miann gu fanamaid.

’S ann san dachaigh seo tha ’n ceòl,
Gabhail laoidhean dhe gach seòrs’ —
O nach ann a bhios an ceòl
Nuair gheibh sinn còmhla dhachaigh leis!

Gum bi Tormod ann fa-dheòidh
Agus Murchadh caomh is còir,
Is iad a’ seinn nas binn’ na smeòrach —
’S cluinnear crònan Eachainn ann.

Gum bi Seonag ann le càch,
Toirt a beannachd air gu bràth,
Bhon a dhùisg E i na thràth
A sheinn air clàrsaich mhaireannaich.

Bidh na fineachan gu lèir
Air an cruinneachadh gu Nèamh
As gach fine, teanga ’s treubh —
’S e sin an treud bhios beannaichte.

Cha bhi aon dhiubh air a chall,
Cha bhi aon nach fhaicear ann
A’ dèanamh suas an teaghlaich thall —
Na bainnse anns na Flaitheanas.

Mìle beannachd dhuibh gu lèir —
Oidhche mhath leibh ’s cadal sèimh;
Thèid gach aon dha ionad fhèin,
’S gur h-èiginn a bhith dealachadh.

[TD 215]

Nach ann tha bheannachd anns an tìr
A tha thall nuair gheibh sinn innt’;
Cha bhi sgaradh aig na naoimh,
No bròn no caoidh no dealachadh.


Marbhrann do dh’Ailean MacAsgaill (Ailean Dhonnchaidh) — 1951

Air fonn “Tha ’n Gràdh seo cho làidir …”

Bha Ailean na bhall dhen eaglais ann am Beàrnaraigh.

Tha mi brònach san fhàsach ag ionndrain nam bràithrean a dh’fhalbh,
Na saighdearan gràdhach a liostaig le càch anns an arm
’S a lean Ceannard na Slàinte, ’s rinn siud iad ro làidir is calm’;
’S ged chaochail na h-àrmainn, gu cinnteach cha bhàsaich an ainm.

Na bràithrean bha gaisgeil thug gèill dhan a’ chaismeachd gu lèir;
Nuair thòisich am batal, na suinn cha do ghabh an ratreut —
’S ann bha ’n dòchas ’s am bunait ann an gealladh ’s an cuiridhean Dhè,
Air clach chinntich na h-oisinn air ’n d’leag ’s an do thog iad nam feum.

’S e MacAsgaill bha caomh leam, bha measail aig aois agus òig’,
Mun dèan mi an duan seo mas aithne dhomh luaidh mar as còir;
Tha Beàrnaraigh gad ionndrain ’s na càirdean bha dlùth dhut san fheòil,
’S do chèile gu tùrsach a’ sileadh ’s a’ srùthladh nan deòir.

’S tu nàbaidh bha uasal, bha tlachdmhor, làn suairc’ agus còir,
A’ cholainn bha stuama na cleachdadh ’s na gluasad bho h-òig’,
An fhianais bha luachmhor a shuidh leis na h-uain aig a’ bhòrd —
Ach tha d’àite nis falamh bhon ghabh thu leinn beannachd san fheòil.

Chan e èideadh na feòla tha nis ga do chòmhdachadh shuas
Ach trusgan na Glòire, a’ chulaidh as bòidhche na snuadh,
’S tu seinn leis a’ chòmhlan air mais’ agus mòrachd an Uain,
Bhon chaidh thu thar Iòrdain gu sonas is sòlas bith-bhuan.

[TD 216]

Cha bhi èis air do stòras no dìth air do lòn ann gu bràth,
Cha bhi anfhainneachd fèola no sgìths ann no bròn ann no cràdh;
Bidh comann d’Fhir-Pòsda na aoibhneas ’s na cheòl dhut ’s na ghràdh,
An cuspair tha sònraicht’ a dh’fhuiling ’s a leònadh nad àit’.

Fhuair thu sealbh air an oighreachd bha thu tagradh le loinn mun do dh’fhàg,
Far nach tuit ort an oidhch’ ach a’ deàrrsadh mar choinnleir na làth’ir,
Leis a’ chomann tha aoibhneach far an cluinn thu bhith seinn air a ghràdh,
Far an cruinnich E ’n oighreachd tha nan seudan ’s nan oighrichean dha.

Chan b’ann le lòchran bha falamh a ghabh thu an t-aiseag a-null,
Ach làn ’s a’ cur thairis leis gach aoibhneas is beannachd gu ghrunnd;
Cha b’ann le sgàile no faileas a dhùin thu air thalamh do shùil,
Ach le dòchas bha maireann dol an làthair do Cheannaird ’s d’Fhir-Iùil.

Cha chluinn sinn do chasan toirt fuaim air an starsaich gu bràth,
Cha chluinn sinn do chaismeachd, do chòmhradh bha tlachdmhor is blàth;
Chan fhaic sinn a’ ghnùis ud mar lili bha cùbhraidh na fàs,
’S cha chluinn sinn an ùrnaigh a tha sinn ag ionndrain gach là.

Bhon a ghabh thu do thuras gu bheil sinn gu duilich nad dhèidh,
Oir cha chluinn sinn thu tuilleadh ’s cha bhi sinn an cuideachd a chèil’;
Tha sinn air ar turas a’ feitheamh a’ chuiridh nad dhèidh —
Cha tàmh dhuinn no fuireach ach falbh agus siubhal gu lèir.

[TD 217]

Marbhrann do Mhàiri NicLeòid (Màiri Og Dhòmhnaill Chaluim) — 1952

Air fonn O Teannaibh Dlùth is Togaibh Fonn

Bha Màiri à Cùl na Beinne ann am Beàrnaraigh.

’S e Mairi òg, ’s e Mairi òg,
’S e Mairi òg nach maireann —
Gur e do bhàs a ghleus mi suas,
Mun dèan mi ’n duan a mhaireas.

Gun dèan mi duan le bròn ga luaidh
Dhan chailin shuairc bha banail,
A ghearradh bhuainn à tìm cho luath
’S tha ’n-diugh cho fuar san anart.

Tha sinn fo bhròn a’ caoidh na h-òigh —
’S e Màiri òg nach maireann,
A thriall ’s a dh’fhàg, ’s nach fhaic gu bràth
A’ coiseachd sràid ar baile.

Gu ’n triall an linn tha ’n-diugh nar tìr,
Gun cumar cuimhne mhath ort —
Bidh sean is òg a’ caoidh NicLeòid,
’S tha adhbhar sònraicht’ againn.

’S tu gheug a dh’fhàs gu sultmhor, blàth,
Bha giùlain blàth na machrach,
Le ciùine ’s sìth, le tlachd is aoigh,
Rè fad na tìm san d’dh’fhan thu.

Am flùr sa chluain a gheàrr E nuas
Na sgèimh, na snuadh ’s na maise,
Gu bhith le shluagh sa ghàrradh shuas,
’S E Fhèin a bhuain ’s thug dhachaigh.

[TD 218]

Chan fhaca sluagh ’s cha chuala cluas,
’S cha deach a luaidh no aithris,
Na thaisg e suas mar dhìleab bhuan
Bhios dhuibh mar dhuais a lean E.

Chan èideadh feòl’ no culaidh bhròin
Tha ’n-diugh gad chòmhdach thairis,
Ach trusgan sìth le seul’ an Rìgh —
Tro linn nan linn cha chaith e.

Bidh d’òran nuadh a chaoidh dol suas,
A’ moladh Uan na Cathrach,
Air clarsaich òir air ’n d’fhuair thu còir
Nad chuairt san fheòil air thalamh.

Cha tèid do ghrian leat tuilleadh sìos,
Cha tèid i ’n iar nas fhaide;
Gun d’chrìochnaich bròn le aoibhneas mòr
Air sràidean òir a’ bhaile.

Do chàirdean caomh ’s do bhràithrean gaoil
A’ caoidh gach aon le airsneal —
’S e rinn an leòn ’s a shil an deòir
Thu bhith fon fhòd an tasgadh.

Do dhachaigh bhlàth an-diugh cho fàs
Ag ionndrain Màiri thlachdmhoir,
Gach cnoc mun cuairt a’ sealltainn gruaim —
Chan eil an snuadh mar chleachd e.

Ar dòchas àrd mar chlann nan gràs
Gun d’fhuair sibh sàbhailt’ dhachaigh
A gleann nan deòir gu Tìr na Glòir
A-steach le lòchrain laiste.

Bhon ràinig sibh air fois na tìr
Far bheil an Rìgh na mhaise,
Cha chuimhnich sibh nur smaoin a chaoidh
An turas sgìth chaidh seachad.

[TD 219]

Laoidh dhan Urr. Donnchadh Caimbeul

Air fonn “Tha ’n Gràdh seo cho làidir …”

Thàinig an t-Urr. Donnchadh Caimbeul a Bheàrnaraigh anns a’ Chèitean, 1952. Bha e a’ cumail choinneamhan airson còrr is seachdain, agus bha a sheirbheis air a beannachadh gu mòr.

Mo bheannachd le dùrachd
Dhan teachdaire chliùiteach gu bràth
A thàinig dhar n-ionnsaigh
Le Soisgeul is ùghd’rras na slàint’;
Gur maiseach na ghnùis e,
’S e dìleas is drùidhteach fo ghràs,
Na sheasamh sa chùbaid,
Le fallas a’ srùthladh gu làr.

’S e ’n Caimbeulach diadhaidh
Bu mhath leam chur sìos anns an dàn
Tha dìleas do Chrìosda,
Dha Shoisgeul, dha bhriathran ’s dha àithn’,
’S gu faicear an Glòir iad
A’ seinn air a mhòrachd ’s a ghràdh,
A rinn e a spìonadh
O ghlasan ’s o lìontan a’ bhàis.

An Tì rinn do chumadh
’S a rinn thu nad ionnsramaid dha
Gu peacaich a dhùsgadh
O chadal ’s o dhùsal a’ bhàis,
Gur cinnteach an crùn dhut
Tha taisgt’ anns an dùthaich as fheàrr,
’S a’ chulaidh tha rìomhach
A dh’ullaich an Rìgh dhut na ghràdh.

[TD 220]

Thu cur impidh air daoine
Iad a theicheadh gu Aon-Ghin Mhac Dhè,
Bhon dhòirt e fhuil chraobhach —
’S ann innte tha saorsa gu lèir;
’S ann innte tha fasgadh,
An dìon dhaibh ’s an dachaigh air Nèamh,
Le bhith gluasad fo bhrataich,
Mar shaighdearan gaisgeil an Lèigh.

Thu mar thrompaid a’ sèideadh
Ri peacaich ro bhreun agus truagh,
’S tu sealltainn na h-èifeachd
Tha ’n lotan ’s an creuchdan an Uain;
Cur crith air an àirnean,
Cur gluasad sna cnàmhan tha cruaidh,
Gu ’n glaodh iad an àird ris,
“Mo chuibhreann ’s mo Shlànaighear shuas.”

Gun glòraich iad Dia ann
Tro linntean na sìorraidheachd bhuain,
A’ chuid rinn thu chriathradh,
Gu sealltainn dhaibh piantan is truaigh’,
A shealltainn dhaibh Iosa
Tha fantainn gu sìorraidh mar Uan
Sa Chathair tha rìoghail —
Fear-tagraidh nach dìobair a shluagh.

Bhon chuir thu do chùl ruinn,
Gu bheil sinn gu tùrsach nad dhèidh,
A’ caoidh is ag ionndrain
Do bhriathran mar dhriùchd tighinn o Nèamh;
An teachdaire drùidhteach
Bheir seòladh is stiùireadh dhan treud —
Ar dùrachd thu thilleadh
An lànachd an Spioraid ’s an eud.

[TD 221]

An tig thu a-rìs leinn,
Ma cheadaicheas tìm agus slàint’,
A shireadh anaman prìseil
Do dh’eilean mo dhìslean ’s mo ghràidh?
Bidh sinne ri ùrnaigh,
A’ cromadh ’s a’ lùbadh na làth’ir,
Gun cuir E dhar n-ionnsaigh
An neach mun co-dhùin mi mo dhàn.


A’ Bhliadhn’ Ur, 1953

Air fonn Eilean an Fhraoich

O anaim, nach dùisg thu
Dha ionnsaigh gun dàil,
’S bidh toiseach Bliadhn’ Uir dhut
Na iùnntas gu bràth;
Na fan anns an Eipheit,
Ach trèig i gun dàil,
Bhon tha tìm ort a’ dùnadh
Is ùine cho geàrr.

Faic Rut is Naòmi
Gu stòlda le chèil’
An tùs na buain eòrna
Cur Mhòaib nan dèidh,
Bhon a dh’ullaich e lòn dhaibh
Le tròcair nam feum
Air achaidhean Bhòais
Bha bòidheach fo dhèis.

Bidh dheagh-ghean is fhàbhar
Gu bràth dhut san tìr;
Bidh stiùireadh a ghràis ort
’S chan fhàs thu dheth sgìth;
Bidh comann nam bràithrean
Mar eàrnais do shìth;
’S nuair a dh’fheumar bhith fàgail,
Bidh fàilt’ bhon an Rìgh.

[TD 222]

Bidh dachaigh dhut thall,
’S gun a samhail san fheòil —
Chan iarr thu a-nall aist’
Do ghleanntan nan deòir,
Le còmhdach is èideadh
Mar reult ann an Glòir,
Gu bhith seinn ann gu bràth
Air na clàrsaichean òir.

Far am faic thu na càirdean
A dh’fhàg sinn san rèis,
’S a thriall iad a dh’àiteach
Tìr Imànueil Fhèin —
’S nach fhaod mi chur sìos
Anns na briathran seo fhèin
Gu bheil sinn mar eun
Air ar sgiathan nan dèidh.

O faic E gach taobh dhìot,
Cur aolaich mun cuairt
Mu fhreumhan na craoibh
Air an taobh seo dhen uaigh
Ach an tig thu gu dùsgadh
A dùsal do shuain,
Air cosgais nan càirdean
Tha ’m bàs ri toirt uainn.

Faic Eòin anns an fhàsach —
Nach laidir tha èigh,
Le èideadh a’ chàmhail,
Ged a b’fhàidh e fhèin;
E glaodhaich ’s ag ùrnaigh
Le ùghd’rras bho Nèamh
Ri clann na h-eas-ùmhlachd
Tha diùltadh an Lèigh.

[TD 223]

Ma dhiùltas tu ’m bliadhna
An ìocshlaint bho shuas,
’S gu fàs thu nad chrìonaich
A’ blianadh sa chluain,
O b’fhearr dhut gum b’iasg thu
Gad riasladh sa chuan
Na bhith cadal gun Chrìosda
Tron t-sìorraidheachd bhuan.


Long an t-Soisgeil (29: 4: 54)

Air fonn Oran nan Dròbhairean

’S e long an t-Soisgeil long an àigh,
An long tha sàbhailt’, tèarainte,
A dh’ullaich Dia dhuinn na mhòr-ghràdh
Am pearsa àlainn Chrìosda dhuinn;
’S i sin an long nach caill a cùrs
Ri stoirm no dùmhlachd shiantanan,
Is bheir i dhachaigh sinn a-null
Do thìr ar rùin as miannach leinn.

Chan eil anam bhios air bòrd
Bhios sean no òg am bliadhnaichean
Dhan toir i ’n t-aiseag anns an fheòil
Nach toir a’ ghlòir gu sìorraidh dhi,
’S do Cheann nam Beannachd bh’air an stiùir,
A thug a-nùll gu tèaraint’ iad,
A’ cantainn dhàsan òran ùr
’S a’ seinn a chliù tron t-sìorraidheachd.

Faic i marcachd air an fhairg’
Ri doineann gharbh, ga riasladh innt’,
Gun fhiamh no eagal air na dh’fhalbh
Gu sluig an fhairge sìos ann i;
Oir ’s ann tha ’n dòchas is an earbs’
San Tì a dhealbh ’s a chrìochnaich i,
Is a dh’ullaich i mar àirc,
Is sin le làimh na Trianaid dhaibh.

[TD 224]

I mar àirc air bhàrr nan stuagh,
’S a ceum cho luath ’s cho èasgaidh ann,
Le brataich rìoghail os a cionn
Toirt cunntais air a tèarainteachd;
Oir buinidh i do Rìgh nan Rìgh,
Le bheil an Rìoghachd fhìorghlan ud —
Gun toir i ’n t-aiseag dhaibh a-null,
Is sin gach dùil a dh’iarras e.

Tha ’n t-aiseag dhut na aiseag saor —
Cha phàigh a h-aon ’s chan ìocar leo
On phàigh an Ceannard air a’ Chrann
Gach sgillinn bh’ann ri iarraidh ort —
An Tì a choisinn dhuinn an t-saors’
’S a ghlaodh gu robh e crìochnaichte,
Ma rinn thu obair dha maraon,
Is sin le gaol san fhìon-lios sin.

Chì thu Peadar innt’ is Eòin
’S an t-abstol Pòl a shàbhail E;
Muire is Marta a bha còir,
Is iad air bòrd le Làsarus.
Chì thu Samuel is Maois,
’S gach piuthar chaomh is bràthair ann
A thug i thairis thar a’ chaoil —
’S cha deach a h-aon a bhàthadh dhiubh.

Chan eil crann innte no seòl
No innleachd slòigh mun cuairt oirre;
Chan eil einnsean air a sàil
A dhèanadh stàth no ghluaiseadh i —
’S ann a dhealbhadh i an Glòir
Sa mhadainn òig mar chuala sibh,
Mu robh talamh ann no làn,
No beinn no bàgh no cuantan ann.

[TD 225]

Long nam beannachd, long an àigh,
An long as fheàrr mun cuala sibh,
An long a dh’ullaich E le ghràdh —
Chan eil nas fheàrr ri luaidh oirre.
Na cuir teagamh, na cuir dàil,
Na deanadh nàmh do bhuaireadh ann,
Ach gabh comhairle na còrach
Is bi air bòrd mun gluaisear i.


Tìr nas Deàlraich’ na Ghrian (22: 10: 54)

Air fonn <eng>There’s a Land that is Fairer than Day<gai>

Tha tìr ann tha nas deàlraich’ na ghrian,
’S tha na naoimh innt’ a’ triall anns gach linn;
Tha tìr ann tha nas deàlraich’ na ghrian,
’S nach bu shona gu sìorraidh bhith innt’.

Tha tìr ann tha nas deàlraich’ na ’n là,
’S tha fasgadh is sàbhailteachd innt’;
Bhon a cheannaich E Fhèin i le bhàs,
Cha ghluais i ’s chan fhàilnich i chaoidh.

Tha tìr ann tha nas deàlraich’ na reult,
Air cho soilleir ’s gu faod i a bhith —
Nach eil cunntais am Facal Mhic Dhè
Mun an tìr tha gun èis no gun dìth?

Ach a dh’aindeoin ar mulaid ’s ar cràidh
Air ar cuairt anns an fhàsach seo dhuinn,
O nach math gu bheil dachaigh na ghràdh
A dh’ullaich ar Slànaighear dhuinn.

O nach math gu bheil dachaigh air Nèamh
A dh’ullaich E Fhèin dha gach linn,
Dha na càirdean a ghràdhaicheas E
’S a bheir urram is spèis dha mar Rìgh.

[TD 226]

Seo an tìr a bu chòir dhuinn gach là
Le dìcheall bhith spàirn gu dhol innt’,
Mun caill sinn an oighreachd as àill’
’S ar n-anam gu bràth a bhith dhìth.

Mura faigh sinn ar còir oirre ’n dràsd’,
’S ma chailleas sinn fàbhar an Rìgh,
O, chan fhaigh sinn san t-sìorraidheachd thall
An oighreachd a gheall E thoirt dhuinn.

Seo an oighreachd tha maiseach is àill;
Cha bhi mulad no cràdh innt’ no caoidh,
Ach aoibhneas ri chluinntinn gun tàmh,
A’ seinn air na clàrsaichean binn.

Seo an oighreachd san cluinnear an ceòl —
Cha mheasgar le bròn e a chaoidh,
’S cha ghabh e dhuinn foghlam san fheòil,
Am fonn bhios air òran nan naoimh.

Oighreachd bhoillsgeach an aoibhneis ’s a’ ghràidh,
Chaidh a ceannach le bàs Mac an Rìgh,
Tha i saor dha gach aon leis an àill
A gabhail ga h-àiteach a chaoidh.

Nach eil craobh sin na beath’ innte fàs,
Is tha toradh is slàinte na lùib,
Oir tha duilleach gu leigheas gach creuchd,
Gach euslaint is eucail bhios leinn.

O chan fhacas le sùil e ’s cha chual’,
Is cha tàinig aon smuain na ar crìdh’,
Na dh’ullaich ’s na thaisg E dha shluagh
A ghràdhaicheas shuas E mar Rìgh.

Tha tìr ann tha nas deàlraich’ na ghrian,
Is b’e m’aigne ’s mo mhiann a bhith innt’,
Fo fhasgadh, fo bhrataich ’s fo sgiath
Nuair thig E sna neulan a-rìs.

[TD 227]

Comanachadh Bheàrnaraigh, 1954

Air fonn An Rìbhinn Donn

Gur brònach tha mi le gràdh is eud
A’ caoidh nan càirdean ’s mo bhràithrean treun
Tha ’n-diugh gar fàgail a-nùll thar sàile
A eilean Bheàrnaraigh dhan àite fhèin.

Gu bheil an t-Ordugh a-nis air triall
’S na làithean glòrmhor a bh’air an t-sliabh;
’S bha beannachd dhùbailt’ a’ tighinn dhar n-ionnsaigh,
Le aimsir chiùin ann bho thùs gu crìoch.

Gu bheil na bràithrean bha leinn air chuairt
A-nis gar fàgail a-null Di-luain;
’S e ùrnaigh Bheàrnaraigh, ’s e caoidh nan sàr ud,
Gu faigh iad sàbhailt’ thar tìr is chuain.

Gu robh sinn tùrsach ’s ar sùil nan dèidh,
’S an long gan giùlain gun dùthaich fhèin,
A’ caoidh an ùrnaigh ’s an comainn ùrail,
Le briathran drùidhteach mar dhriùchd bho Nèamh.

Bha ar cridh’ ag aonadh le gaol is gràdh
Do dh’aon a chèile a rèir na h-àithn’,
Mar bhràithrean Chrìosda tha beò san diadhachd,
’S E Fhèin gan riaghladh le miann is gràdh.

O Thì tha riaghladh air sgiath na gaoith,
Thoir dhachaigh sàbhailt’ thar sàil do naoimh;
’S dèan cuachan làn dhiubh a-null à Beàrnaraigh,
’S gu ruig air càch dheth, a dh’fhàg iad sgìth.

’S gu faigh iad pàirt às a lànachd shuas
A fhuair na bràithrean bha leinn san uair,
Chuir smior nan cnàmhan le anam sàsaicht’,
Le creideamh slàinteil air gràdh an Uain.

[TD 228]

Ged thriall sibh bhuainne Di-luain gu lèir,
O bidh ar n-ùrnaigh às ùr ri Nèamh
Gun tèid ar dùsgadh ’s gu sil an driùchd oirnn,
’S e dol le dùrachd tro thùisear Dhè.

Mo shoraidh bhuan leibh thar chuain an tràth s’,
Mo bhràithrean uasal bh’air chuairt san àit’;
Is seudan luachmhor na h-oighreachd shuas sibh
A lean an t-Uan ud le luaidh is gràdh.

Ged sgaoil na bràithrean — ’s e fàth mo sgèil —
Gach aon gu fhàrdach ’s gu chàirdean fhèin,
Bidh tional bràithreil air còmhnard Phàrrais
Nach sgaoil an fhàsach gu bràth o chèil’.

Far nach abair bràthair gu bheil e sgìth,
No piuthar ghràdhach gu bheil i tinn —
Cha chluinnear gruaim ann no bròn ri luaidh ann,
Ach ceòl an t-sluaigh ud a fhuair air tìr.

O beannachd leibh, agus sìth an Uain
Biodh dhuibh na cuibhreann os cionn gach duais,
’S gu lean i sibhse ’s gach ceàrn sam bi sibh,
’S gu faic na linntean gur sibh a shluagh.

Gun dùin mi ’n dàn seo a fhuair mi sgrìobh’dh
Dha na bràithrean uasal ’s iad sluagh mo chrìdh’,
Tha gabhail slàn leam le pòig bhios blàth dhomh
Air cladach Bheàrnaraigh a dh’àraich mi.

[TD 229]

[Dealbh]
Eaglais na h-Alba agus am Mansa ann am Beàrnaraigh.

[TD 230]

Ionndrain a’ Bhàird air na Càirdean a Chaidh Dhachaigh (Foghar 1954)

Air fonn Anna NicLeòid

Mi ’n seo nam shìneadh air a’ bhruaich,
Toirt sùil mun cuairt san tràth,
A’ smaoineachadh air làithean m’òig’
Is air na seòid a bha
Ag imeachd leam air sràid is raon,
Na càirdean caomh a dh’fhàg
Tha ’n-diugh nan suain sa chadal bhuan,
Nan sìneadh fuar fon làr.

Tha mi nam shìneadh air a’ bhruaich —
Ri àm na buan’ a tha —
’S chan eil na laoich bha leam sa chluain
A-bhos no shuas air fàir’;
Tha gruaim is caochladh air gach nì
Is iad a’ caoidh nan sàr —
Gach glaic is bruaich is lagan uain’,
Chan eil an snuadh mar bha.

Ged sheargadh flùr sa gheamhradh fhuar,
Bheir earrach snuadh dha ’s fàs —
Gun dùisg e suas le duilleach uain’
Gu dosrach suas fo bhlàth;
Is bidh na h-eòin gu binn a’ seinn
Is cluinnear iad len àl —
A chaoidh cha chluinnear luchd mo luaidh
Tha sìnte fuar fon làr.

[TD 231]

A chaoidh cha choinnich sinn sa ghleann
A bha sibh ann ri fàs —
’S e dh’fhàg ar cianalas san àm
’S ar ceum cho fann gach là
Gu ’n coinnich sinn san dùthaich thall,
Far ’m faic sinn clann nan gràs
An comann caomh nam bràithrean naomh,
Far nach fhaicear aois no bàs.

O fhir tha cromadh leis an aois,
’S do cheann mar fhaoilinn tràigh,
Do cheum cho mall ’s do chuimhne maol,
’S nach eil a h-aon mar bha,
An d’fhuair thu ’n Slànaighear dhut fhèin
A thug E Fhèin nad àit’?
Bheil thu nad eisimpleir dhan t-sluagh
An rèis ’s an cuairt do là?

Cait an taisbean thu thu fhèin
Nuair ruitheas rèis do là,
An uair a sgaoileas às a chèil’
Am pàilliun crè gu bràth?
Càit an teich thu, càit an tèid
Nuair thig an t-eug nad dhàil?
Is càit an seas thu nuair a thèid
An cruinne-cè na smàl?

A mhaighdeann shuairc nan gruaidhean ròis
Tha aotrom, òg ri fàs,
Is òigearan tha calma, treun,
As sunndach ceum air blàr,
O cuimhnichibh air bàs is aois,
Nach dèan a h-aon dhiubh dàil,
Is cuiribh ur dòchas am Mac Dhè
Mar charraig threun nan àl.

[TD 232]

O cuiribh ur dòchas anns an Tì
A cheannaich sìth tro bhàs,
A chaidh a cheusadh air a’ Chraoibh
Mar ìobairt air ur sgàth;
’S an àm bhith crìochnachadh mo ruinn
Gun guidhinn dhuibh san dàn
Gach beannachd, sòlas agus sìth
Tha aig na naoimh a dh’fhàg.

Tha àm gu tighinn ’s àm gu triall,
Mar lìonadh agus tràgh’dh;
Tha àm gu cur is àm gu buain,
Le teas is fuachd gu bràth;
Tha àm gu gul is àm gu bròn,
Tha àm gu ceòl is gàir’;
’S tha àm gu ùrnaigh air ar glùin,
A’ tabhairt ùmhlachd dha.

Tha am foillsichear fo fhiachan dhaibhsan a cheadaich dha na laoidhean a tha air na duilleagan a leanas fhoillseachadh.

[TD 233]

Laoidh do dh’Eachann
leis an Urr. Uilleam MacGhillFhinnein

Air fonn Gillean Ghleann Dail

Bha Mgr. MacGhillFhinnein na mhinistear am Beàrnaraigh nuair a chaochail am bàrd.

Cha bhàrd gu dèanamh òran mi
’S chan eòl dhomh bhith ri dàn —
’S e cridhe brùite, brònach
Tha gam threòrachadh an dràsd’;
Tha falamhachd is cianalas
Ga mo lìonadh-sa gach là,
’S m’fhear-cuideachaidh san fhìon-lios seo
An-diugh gu fuar fon fhàd.

A chàirdean, na biodh iongnadh oirbh
Ged thòisich mi ri dàn —
’S e dh’iarrainn cliù an fhìrein ud
A sgrìobhadh do gach àl;
’S fhada bhon a dh’inns e dhuinn
Gun d’fhuair e dìleab gràidh
A bheireadh dhachaigh cinnteach e
A-steach do Thìr Chanàain.

O Eachainn, ’s mise mhiannaicheadh
Do chliù a chur an cèill
Is inns’ do chàch nam b’urrainn mi
Gach mais’ a dh’fhàs riut fhèin,
Oir fhuair thu bhon an Ard-Rìgh
An deise b’fheàrr bh’air Nèamh —
An deise sin san d’dh’imich thu
’S a mhol thu dhuinn nad cheum.

[TD 234]

’S fhada bhon a fhuair thu i
Le òrdugh Fear do Ghràidh;
Riamh cha d’chuir thu smal oirre —
Nach beannaicht’ siud ri ràdh;
Bha i dhut cho freagarrach
’S tu seasamh innt’ an àird,
A’ nochdadh don an t-saoghal seo
Cò ’n Tì don tug thu gràdh.

Ghluais thu innt’ an irioslachd,
’S do shùil an àird a ghnàth,
’S tu tarraing às an stòras sin
A dh’fhàg thu òg gach là;
B’fhoghainteach ag ùrnaigh thu
’S an driùchd tighinn ort on àird,
’S tu tagradh ris gu dùrachdach
Gun dùisgeadh Esan càch.

B’aoibhneach air an t-Sàbaid thu
Do chàch a’ cur an cèill
Feartan agus gràsan
Agus àillidheachd Mhic Dhè,
A fhreagarrachd mar Shlànaighear
Do na tha ’s na thig nar dèidh,
Oir ’s E an Neamhnaid luachmhor
Air an tric a luaidh do bheul.

Nad bhàrdachd bha thu tàlantach
Thar mòran anns an tìr;
De laoidhean thug thu àireamh dhuinn
Nar cànan milis, mìn.
Tha beatha do gach àl annta
Is beannachd do gach linn,
Treòrachadh is comhfhurtachd
Do dh’anaman brùite, tinn.

[TD 235]

O beannachd leat bhon dh’fhàg thu sinn,
Eachainn ghràdhaich, chòir;
Dh’fhàg thu againn cuimhneachan
Nach dealaich ruinn ri ar beò;
Nochd thu am fìor Chrìosdaidh dhuinn
Bha triall gach là do Ghlòir
’S tha nis gu sona, sàbhailte
San àite sa bheil Eòin.

Bidh mi nis a’ crìochnachadh,
Ged ’s dìblidh, bochd mo ruinn —
Chan urrainn mi na mhiannaichinn
Chur sìos dhuibh ann an cainnt;
’S e m’ùrnaigh agus m’iarrtas,
Nuair chromas sìos mo cheann,
Gu faigh mi dhachaigh còmhla riut
A sheinn an òrain thall.

[TD 236]

Ionndrain
le Murchadh MacSuain

Air fonn Gad Chuimhneachadh

Tha Mgr. MacSuain à Sgalpaigh na Hearadh.

Ged ’s tric air cabhsair cruaidh tha mi
Measg àireamh sluaigh ro mhòr,
Bidh smuainteanan a’ gluasad leam
Gun fhios don t-sluagh nam chòir;
Bheir mac-meanmna leis air chuairt mi null
Thar beanntan fuar a’ cheò,
Thar mara ’s cuain is stuaghannan
Gu eileanan mo dheòin.

Bheir m’inntinn mi air astar
Tro na linn san robh mi òg,
’S do dh’àiteachan san d’dh’fhiosraich mi
Co-chomann dhaoine còir;
Bidh ath-chuimhne air an tìoralachd
Ag ùrachadh mo bhròin,
’S cha tèid brìgh am briathran-san
Air dìochuimhn’ orm ri m’bheò.

Tha ’n ìomhaighean cho faisge dhomh
’S tha ’n guth nam chluais a ghnàth,
’S gu saoil mi gur ann as còir dhomh
Bhith a’ còmhradh riuth’ gach tràth;
Is ’s e dh’iarrainn air an t-Slànaighear
E le ghràs mo chumail suas
Air an t-slighe ghabh na h-àrmainn ud,
’S anns a’ ghràdh tron tug iad buaidh.

[TD 237]

Tha aon dhiubh aig an àm seo
Tighinn nas dlùithe air mo smuain,
Oir b’ionmhainn leam mun tràth sa
Bhith ga fhàilteachadh le luaidh;
’S e Eachann, Crìosdaidh gràdhach,
Bàrd Bheàrnaraigh, tha nam smuain,
Bhon dh’fhàg e mi san fhàsach seo
Le cuimhneachain bhios buan.

Tha a chorp a chaidh tro dheuchainn
Nuair a thug an t-eug air buaidh
An-diugh na laighe socair
Agus tosdach anns an uaigh,
Far ’n do laigh an Ròs o Shàron
Thug on bhàs a ghath ’s a bhuaidh —
Ach tha anam ann am Pàrras,
An Tìr Imànueil nam buadh.

Ged an-diugh nach cluinnear leinn
A ghuth bha tlachdmhor, ciùin,
Tha e fhathast a’ labhairt ruinn
Tro na laoidhean tha cho ùr,
’S e gar misneachadh ’s gar cronachadh,
Toirt earail dhuinn is iùil,
’S gar cuireadh chun an t-Slànaigheir
Aig bheil teàrnadh do gach dùil.

Ma dheònaicheas an t-Ard-Rìgh dhomh
Gu faigh mi ’n tràth s’ às ùr
Gu Orduighean Bheàrnaraigh,
Far ’n do choinnich sinn le mùirn,
Cuiridh Caolas Uibhist tiamhaidheachd
Is iargain na mo thaobh,
’S bheir a’ bheàrna th’anns an fhìon-lios ud
Deur cianalais bho m’shùil.

[TD 238]

Bu tric e luaidh mun t-Slànaighear,
Mu ghràdh is gràs Mhic Dhè;
Bha dhùil ri Tìr Imànueil
’S ri àireamh seudan Dhè;
Bha a bhuil sin air a nàdur,
Air a bheusan ’s air a ghnè,
’S e air a stiùireadh ’s air a riaghladh
Le Spiorad Chrìosd ’s gach ceum.

Bu tric an ceann na h-ùrnaigh e,
Air a ghlùin aig cathair gràis,
’S nach ann sa chruth sin fhuaireadh e
Nuair bhuadhaich air am bàs?
Bu tric a rinn e àros Dhè
De dh’òb ri taobh na tràigh,
No de dh’aonaranachd an t-slèibhe,
’S làth’reachd Dhè dha anns gach àit’.

’S e an Neamhnaid a bha luachmhor leis
’S air ’n do rinn e luaidh le ceòl
Tha ’n-diugh air Nèamh ga threòrachadh
Gu aibhnichean tha beò,
Measg oighrichean fhuair sàbhailte
Thar Iòrdain null gun ghò
’S a ràinig air a’ chaladh sin
’S air a’ phòrt bu mhiannach leo.

Ged tha sinne ’n-diugh gan ionndrain
Agus tùrsach às an deidh,
Chan ann mar dhream gun dòchas sinn,
Gun shòlas ann do ar creuchd;
Tha earbsa againn ’s muinghin
Ann am Facal Fìrinn Dhè —
Gun cuir E leinn gach cùis gu crìch
Mar chì E oirnne feum.

[TD 239]

’S e coinneachadh is dealachadh
Ar cuid an gleann nan deòir,
Amannan lan gàirdeachais
Is uairean dorch’ le bròn;
Ach ma tha sinn den an àireamh
Chaidh a theàrnadh steach don chrò,
’N sin coinnichidh sinn san àros
Far nach dealaich sinn nas mò.

“… agus tre sin, air dha bhith marbh, tha e fathast a’ labhairt.”

[TD 240]

Marbhrann do dh’Eachann
le Dòmhnall Màrtainn

Air fonn A Pheigi, a Ghràidh

’S ann à Brùsda a bha Dòmhnall.

Mo chridhe fo leòn
’S mi seòladh dhachaigh thar sàil,
Mo chridhe fo leòn
’S mi seòladh dhachaigh thar sàil —
’S e sgeul a bha cruaidh
A fhuair mi madainn Di-màirt,
Chuir mulad is bròn
Air mòr is beag anns gach ceàrn.

Nuair ghearradh a’ gheug
Bha treun is maireann gu bàs
’S a thugadh e bhuainn
Gu luath, gun fhiosda do chàch —
Nuair thàinig an uair
’S a ghluaiseadh cuibheall nan gràs,
Bha iomadach sùil
Gu tùrsach sileadh gu làr.

Chan fhaicear thu thall
Sa ghleann san d’thogadh sinn òg,
’S cha chluinnear do chainnt
Bha leinn cho milis san fheòil;
Ged ’s duilich do chall,
Bha d’àm air tighinn an Glòir,
Is ghairmeadh thu ann
Le lainntear laiste nad dhòrn.

[TD 241]

Tha làrach do ghlùin
’S gach cùil an eilean mo ghràidh,
Far ’m biodh tu ri lùbadh
’G ùrnaigh dh’oidhche ’s a là;
Tha clach anns an tìr
Le d’sgrìobhadh mhaireas gu bràth,
A’ cumail nar cuimhn’
Ar Rìgh ’s mar thug e dhuinn gràdh.

Shaothraich thu treun
’S bha feum ort iomadach là,
’S cha d’ghearain do cheum
Air dreuchdan chumail san àit’;
’S e dh’iarr thu mar dhuais
An sluagh bhith daingeann gu bràth,
Nam meanglain air craoibh
Nach fhaodar ghearradh gu làr.

Fear-crathaidh mo làimh
Le bàidh nuair thiginn nad chòir,
’S a dhùraigeadh slàint’
Do chàch tha fuireach sa chrò —
’S e dùrachd mo chrìdh’
Nuair shìnear mi fon an fhòd
Gun coinnich mi rìs
Le sìth riut far nach bi bròn.

Nan robh mi nam bhàrd,
Chan fhàsainn idir dheth sgìth,
’S gun cuirinn air clàr
Do bhàidh, do ghean agus d’aoigh;
Gach earail is luaidh
Le buaidh a thug thu gun phrìs
Do dhaoine bha truagh
Air cluaintean farsaing gun suim.

[TD 242]

Is dòch’ nach bu chòir dhomh
’N t-òran chur air a’ chlàr,
’S mi fhathast gun dòigh,
Gun seòl ach mar a th’air càch;
Ach ’s iomadh fear gòrach
Dheònaich thusa nad là,
’S a chreid gu bheil tròcair
’S dòchas far am bi Gràdh.

[TD 243]

Marbhrann air Eachann MacFhionghain
le Ruairidh MacFhionghain, a bhràthair

Air fonn Marbhrann da Chèile (“Och, ’s mi deuchainneach gam lèireadh”)

Bha Ruairidh, bràthair Eachainn, e fhèin na bhàrd cliùiteach, agus thàinig leabhar de dhàin spioradail leis, Ar Slànuighear, a-mach o Alasdair MacLabhruinn ’s a Mhic ann an 1932.

’S ann Di-ciadain fhuair mi sgiala
Dh’fhàg mi cianail, tùrsach,
Iad gad iarraidh ’s gun thu ’m fianais,
’S gu sìorraidh nach biodh dùil riut.
Cha ghabh briathran chur air m’iargain
’S chan fheuch mi iad air m’ionndrain,
On chuireadh sìos thu ann an Siabaidh,
A’ chuid a dh’iarr an ùir dhìot.

Nuair a dhìreas mi air fiaradh
Iochdar na Beinn Shlèibhe,
Chì mi shìos orm an iar-dheas
Aite-dìon do chrè-sa,
Ach a’ chuid dhìot a bha sìorraidh
Tha le Dia sna Nèamhan,
Aite cuideachdail ion-mhiannaicht’
Dh’ullaich Crìosd E Fhèin dhut.

Là na Sàbaid ’s tric a bha thu
’G inns’ do chàch on chùbaid
Mun an t-slàinte rinn thu làidir,
Mun tug gach fàidh cunntais.
Cha robh athadh ort no nàire,
Cha d’dh’àicheidh thu d’Fhear-Saoraidh,
’S gu bheil falamhachd san àite
On a dh’fhàg thu ’n taobh sa.

[TD 244]

Thaobh do bhàrdachd, bha thu, bhràthair,
Tàlantach thar mòran;
Anns a’ Ghàidhlig, cainnt ar màthar,
Dh’fhàg thu againn stòras.
’S ann mun ghràs a rinn do theàrnadh
Bha thu ghnàth ri còmhradh,
’S Tìr Imànueil na h-àilleachd
’S Ròs o Shàron glòrmhor.

Maiseach, tìorail, lusach, feurach,
Eunach, grianach, bòidheach
Tha an t-àit’ ’n do chuireadh sìos thu
An tìr do mhiann is d’òige —
Eòin na h-iarmailt ceòlmhor, gnìomhach,
Seinn gu dian san Og-mhìos,
’S on taobh an iar dheth bidh an t-iasgair
Toirt le cliabh a bheòshlaint.

Bidh mi nis a’ dùnadh suas
Na duanaig, o nach eòl dhomh
A bhith labhairt air gach buaidh
Bha fuaighte riut mar chòmhdach;
’S nuair a chrìochnaicheas mo chuairt
’S a chì mi bruaichean Iòrdain,
Gu robh an Tì tron tug thu buaidh
Tighinn thar nan stuagh nam chòmhdhail.

[TD 245]

Marbhrann do dh’Eachann
le Ruairidh MacFhionghain, a bhràthair

Tha seo mar gum b’ann air a dhèanamh le Ceit, bantrach Eachainn.

Gur duilich leam bhith togail fonn
Is mi cho fann gun treòir,
A’ caoidh na bh’agam anns a’ ghleann
’S nach fhaic mi ann nas mò;
Gur h-e an sgarachdainn a bh’ann
A chrom mo cheann le bròn,
’S gu bheil mo shonas gu bhith gann
Gu ruig mi ceann an ròid.

An uair a chòmhdhalaich sinn a chèil’
Is sinn gu h-eutrom, òg,
Cha robh dhòmhsa fon a’ ghrèin
Ach bhith ri chèile pòsd’;
Bha sinn còmhla le mòr-spèis
Is sinn gun èis nar stòr,
’S gu robh ar n-òige dhuinn gu lèir
Mar èirigh grèin gun neòil.

Bidh seinn an fhuinn le suinn an àit’
Air Sàbaid mar as nòs
A’ toirt nam chuimhne mar a bha
Nuair bha thu ghnàth nam chòir —
Bu tric thu seinn air saidhbhreas gràis
An t-Slànaigheir tha mòr,
’S gum b’e do ghnàths a thogail àrd
’S gun àicheadh anns an fheòil.

[TD 246]

Fhuair thu coibhneas agus blàths
On mhuinntir tha gun ghò,
A rinn dhuinn fhoillseachadh cho tràth
Gun d’fhuair iad gràsan mòr;
Ach ged bha ’n oidhch’ agad am pàirt,
Le saighdean bha gad leòn,
Gu bheil thu soillseachadh le càch
Mar shaighdear àrd an Glòir.

Nuair chì mi ghrian a’ cromadh sìos
Cur fiamh bhuidh’ air na neòil,
Is i na triall cur dhathan brèagh’
Air Siabaidh ’s shìos mun Chròic;
Nuair chì mi ’n t-iasgair tighinn on iar
’S an lìonadh aig an Os —
Bidh siud cur iargain na mo chliabh
Is cianalas ro mhòr.

Cha bhithinn sgìth bhith ’g inns’ do chàch
Mun nì a thàinig oirnn,
Ach ’s e bhith strìochdt’ dhan Tì as àird’,
A rinn am beàrn tha mòr;
Co-dhiù bhios tìm dhomh sìnt’ no geàrr,
Bidh aon nì ghnàth gam leòn —
Nach fhaicear sinn a chaoidh mar bha
No cruinn gu bràth mun bhòrd.

Gum bi mi nis a’ dùnadh suas,
Ged tha am buaireadh mòr
Gu bhith a’ leantainn air an duan
’S do bhuadhan chur ri ceòl.
Ach ’s e mo chomhfhurtachd san uair
Gu bheil thu shuas an Glòir,
A’ seinn gu buan air cliù an Uain
A thug thu suas dha chrò.
