[TD 229]

A’ CHEALLA—PRIOMH STEIDH NA BEATHA

(1) Le Raghnall MacLeòid (Oilthigh Missouri—St. Louis)

LE bhith a’ deilbh ’s a’ toirt gu ìre am microscope, rud a thachair anns an Olaind anns an t-siathamh is anns an t-seachdamh linn deug, bha a nise inneal aig mac-an-duine leis an dèanadh e mion-rannsachadh air a stuth-bodhaig fhéin agus stuth-bodhaig rudan eile a tha a’ fàs. Chun a so, a rèir an eòlais a bh’ann, bha ainmhidhean air an dèanamh de gheir, de chnàimh, de fhuil ’s de fhèithean, agus mar sin air adhart, agus lusan air an dèanamh de dhuilleagan, de rusg agus de fhiodh. Cha robh fhios aig daoine am b’e fìor bhonn-stéidh na beatha a bha anns an stuth-bodhaig, anns an fhàs-bheairt so, no an robh bonn-stéidh eile ann air an robh gach nì a bha beò air a thogail.

Fhuaireadh ciad fhreagairt na ceiste so eadhon anns an t-seachdamh linn deug, o’n dlùth rannsachadh a rinn grunn dhaoine, a’ cleachdadh nan seann mhicroscope. Bha Robert Hooke (1635-1703) air aon diubh so. Chuir e sliseagan tana de àirc fo’n ghloinne, agus chunnaic e coltas cìr-mheala orra. ’Se bh’anns an rud a bha Hooke a’ coimhead stuth-bodhaig marbh, le tuill no ceallan anns a robh uaireigin stuth a bha beò. Nuair a bhàsaich na ceallan sin cha robh air fhàgail ach ballachan nan cealla.

Cha do thuig Hooke, no an fheadhainn a thàinig ás a dhéidh air tùs, brìgh na chunnaic iad, agus b’ann tràth anns an naoidheamh linn deug a sheall dithis Ghearmailteach gu robh gach nì a bha a’ fàs air a thogail le ceallan. B’e an dithis sin M. J. Schleiden (1804-1881), an lùs-eolaiche, agus T. Schwann (1810-1882), an <eng>zoologist<gai>. B’e an rud a dhearbh iad gur h-i a’ chealla bonn-stéidh gach lus agus gach ainmhidh. Rinneadh leasachadh air a’ bheachd-smuain so. Mar eiseimpleir, chuir R. Virchow (1821-1902) beachd fìor thomadach ris ann an 1858, nuair a thuirt e nach fhàsadh ceallan ach bho cheallan a bha am bith mar thà.

Neònach ’s ga bheil am beachd sin an diugh, gu ruig meadhon na naodhamh linn deug bha móran a’ creidsinn gu robh rudan gun

[TD 230]

bheatha a’ tighinn beò leotha fhéin, agus bha cuid a’ cur air adhart <eng>recipé<gai> airson fàs-bheairtean eugsamhail a chruthachadh. Bha J. Van Helmont (1577-1644) de’n bheachd gun tigeadh luchainn am bith, gun cruthaichte iad mar gum b’eadh, far an robh gràineanan cruithneachd, anairt salach, agus càise a’ laighe ùine gun buntainn riutha ann an stàbull no an àite eile. Chan eil teagamh nach obraich an <eng>recipé<gai> tha so, agus obraichidh e fìor-mhath mura leigear cait air àrainn an àite fad lathaichean. Bha dòighean na bu shìmplidhe ann gu fàs-bheairtean eile a chruthachadh: abair, speachan á buachar. Shìolaidh creideas as na beachdan so air falbh air sàilleabh obair Virchow air na ceallan, agus an dearbhadh a fhuaireadh air na beachdan aige, tre obair Louis Pasteur, ás an Fhraing, agus John Tyndall, á Breatainn, anns an earrainn mu dheireadh de’n naodhamh linn deug.


Meudachd agus Cruth nan Ceallan

Chaidh móran a chur ri ar n-eòlas air ceallan anns an linn so fhéin, agus tha beachd gu math nas coimhlionta againn air mar a tha iad air an dèanamh is mar a tha iad ag obair. Chan e an aon àireamh de cheallan a tha anns gach fàs-bheairt fa leth. Chan eil ann an cuid dhiubh ach an aon chealla: ’sann de’n t-seòrsa so tha <eng>Salmonella typhosa<gai>, a tha ag aobhrachadh fiabhras typhoid; agus <eng>Plasmodium vivax<gai>, creutair aoncheallach, a tha am bun aon seòrsa de mhailéiria; agus beirm a tha feumail, mar as math as aithne dhuinn, ann an caochladh dhòighean, leithid deasachadh arain agus leanna.

[Dealbh]
Tair-dhealbh (meudaichte) de chaolan (is pàirt de phancreas) an t-salamandair Amphiuma. Tha an tair-dhealbh so coltach ri dealbh a’ chaolain anns an duine. Faic na pòcaidean ’s na pruganan air balla a’ chaolain: tha so a’ fàgail barrachd rùm gu biadh a stòradh. (An dealbh leis an Ollamh Seòras Babcock, Oilthigh Missouri—St. Louis.)

[TD 231]

[Dealbh]
Meudachadh de aon dhe na pruganan air balla a-stigh caolan an Amphiuma. ’Se na cnapan cruinne dorcha na niùclasan, agus chithear bloigheagan dorcha ’nam broinn. ’Se na cromosoman, co-dhiù na pìosan dhiubh a tha gun sgaoileadh, tha so, agus na niùclasagan. ’Se na ceallan na structairean mar bhocsaichean anns a bheil na niùclasan (Dealbh leis an Oll. S. Babcock.)

Tha fàs-bheairtean eile anns nach eil ach beagan cheallan, mar a tha spongan, cuid de dhaolagan no de bhaoiteagan, agus cìoch na mnatha-sìthe, no cìoch na maighdinn-mhara (<eng>sea-anemone<gai>). Tha againn a rithist nithean beò leithid na craoibhe giuthais, no an duine fhéin anns a bheil iomadh millean cealla. Ann an leanabh air ùr bhreith, tha is dòcha da bhillean cealla (i.e. 2 x 1012). Ann an duine a tha air inbheachd a ruighinn tha suas ri ceud billean cealla, agus an ceathramh earrainn dhiubh sin ’nan ceallan deargfhuileach. Tha a’ mhór-chuid de fhàs-bheairtean iomacheallach a’ dèanamh cheallan ùra an àite an fheadhainn a tha air caitheamh, gun sgur fad am beatha, leithid craiceann lìnigidh ann an stamag duine, no coin, no cait.

Tha ceallan eile ann, leithid an fheadhainn ann an stuth-nerbhichean na h-ionchainn, nach gabh an dèanamh ás ùr, agus mar sin cha ghabh milleadh ionchainn a leasachadh. Tha na h-uiread de chreutairean ann aig nach eil comas ceallan am bodhaig ath-chruthachadh aon uair ’s gun tig iad ás an ugh. ’Nam measg tha daolagan (<eng>eelworms<gai>) de chaochladh gnè, a tha a’ deanamh droch chall air air buntàta ’s air bulbaichean, agus doirbean a tha gam biadhadh fhéin air an duine, leithid <eng>Ascaris lumbricoides<gai> no <eng>roundworm<gai>. Chan eil comas aig creutairean mar so a leòintean fhéin a shlànachadh, ach gu fortanach chan eil na creutairean adhartach ás aonais a’ chomais so.

Tha a’ mhór-chuid de cheallan cho beag ’s nach fhaicear iad ach

[TD 232]

troimh’n mhicroscope, ach tha beagan ann, leithid uighean eun, a tha grunnan chiadameatair an leud. Tha iad air a’ chruth so a chionn gu bheil aca ri móran bìdh a stòradh do’n isean a tha a’ fàs. Chan eil ach an aon chealla, matà, ann an ugh ostrais, ged a tha e a 1,500 uiread ugh a’ bhoireannaich, nach eil ach mu 0.12 mìlemeatair an leudachd. Agus tha ceallan eile ann a tha fada nas lugha na sin: tha ceallan adha mhic-an-duine 0.02 mìlemeatair an leudachd, agus chan eil bacteria ach eadar 0.0001 agus 0.005 mìlemeatair am fad. Anns a’ chumantas tha faisg air an aon tomhas-lìonaidh anns gach gnè cealla, eadar gu bheil an fhàs-bheairt beag no mór. Tha mu’n aon mheudachd ann an ceallan nan dubhag, as bith an ann do tharbh, do dh’each no do luch a bhuineas an dubhag. Tha dubhag tairbh nas motha na dubhag luchainn a chionn ’s gu bheil barrachd cheallan innte.

Chan e mhàin caochladh meudachd ach caochladh cruth a gheibhear ann an ceallan: tha cuid cruinn is dlùth, mar cheallan meristemataic lusan; cuid eile flat man truinnsear, mar a tha na ceallan air uachdar craiceann an duine; no tha meadhon cruinn teann aca le rud a’ dol a-mach bhuaithe, uaireannan a’ dol cho fada ri meatair, mar ann an ceallan cuid de na nerbhichean ann an duine. Tha an saoghal bràth de sheòrsachan cumaidh air na ceallan. Tha cuid dhiubh a’ caochladh cruth fad an t-siubhail, mar a tha na ceallan gealfhuileach agus cuideachd <eng>Amoeba<gai>; agus tha feadhainn eile nach eil ag atharrachadh, mar a tha ceallan lusan.

Mar a tha na Ceallan air an dèanamh, agus an stuth a th’annta

Tha beatha, matà, stéidhichte air beairt ris an can sinn cealla, agus tha a’ chealla ri faotainn, mar a tha a’ bheatha fhéin, ann am móran chruthan. Tha againn a nis ri beachdachadh air co dheth a tha na ceallan air an dèanamh, agus an uair sin ri lorg a bheil dèanamh agus riaghailt an taobh stigh dhiubh. Tha na fàs-bheairtean móra iomacheallach air an dèanamh de iomadh seòrsa a tha ao-coltach ris gach seòrsa eile. Mar sin, ma ghabhas sinn garbh-ghnè ceimiceach na fàs-bheairt gu h-iomlan, is dòcha nach tig sin air rèir mìn-ghnè ceimiceach nan cealla fa leth. Ach bheir e tuairmse dhuinn de’n t-seòrsa stuth ris am biodh dùil againn anns na ceallan.

Seòrsa					Co-thàth (%)
Fàs-bheairt	Prótain		Geir		Stuthan eile		Uisge
Damh	16			24		5			55
Mac-an-duine	16			12		1			71
(leanabh air ùr-bhreith)

’Se uisge as motha a tha an gnè lusan agus ainmhidhena. Tha uaireannan tuilleadh is 96% de uisge ann am muir-tèachd, ach aig

[TD 233]

a’ cheann eile de’n t-sreath, chan eil ach 4.1% de uisge ann am falt, agus 2.8% ann an eanamail nam fiaclan. Tha e soilleir gur h-e prótain agus geir prìomh eileamaidean fhàs-bheairtean. Ma sgrùdas sinn a nis gu mionaideach gnè aon chealla air leth, chì sinn gu bheil 85% de bhùrn ann, 10% de phrótain, 2% de gheir agus de stuthan coltach ri geir, 1.5% de shalainnean agus gràineanan de cho-thàthaidhean eile. Tha cuid de na co-thàthaidhean sin cudthromach a thaobh dualchais, mar a chì sinn.

Tha na h-eileamaidean sin a’ tighinn gu chéile ann an stuth na cealla, no am protoplasma. ’Se stuth mar silidh tha so, agus ma sgrùdas sinn e fo’n mhicroscope, chì sinn gu bheil iomadach seòrsa cruthachd ann. Tha a’ chealla ’na broinn air a dèanamh de mhion-chruthachadh agus tha an t-uabhas de dh’obair aice ri dhèanamh, agus cha mhotha tha na tha ’na broinn sìmplidh agus furasda a thuigsinn.


An Niùlclas

Mar as trice, ’se an cnap as motha a gheibhear anns a’ chealla rud cruinn ris an canar an niùclas. Thugadh an aire dha so cho tràth ris a’ bhliadhna 1780, ach bha 1831 ann mus do thuig daoine gu robh e ri fhaotainn gu cunbhalach anns a’ mhór-chuid de cheallan. Tha cuid de cheallan ann gun niùclas, aon uair ’s gu bheil iad aig làn ìre: mar eiseimpleir, ceallan deargfhuileach an duine. Tha dèanamh air ceallan eile, leithid bacteria agus <eng>algae<gai> ghorma, nach eil a’ cur feum air niùclas.

Ma chailleas cealla a niùclas, theid i bàs, ged a dh’fhaodadh nach tachair sin gu ceann beagan sheachdainean. Mar a thuirt mi mar thà, ’si a’ chealla dheargihuileach as cumanta ann am bodhaig an duine. Anns a’ chumantas, tha mu chóig no sia millean dhiubh sin anns gach mìleliotair ciùbach de fhuil, agus millean nas lugha, anns a’ chumantas, ann am fuil boireannaich. Tha na ceallan sin air an dèanamh ann a smior a’ chnàimh, agus air a leigeil ma sgaoil, anns an fhuil, nuair a tha iad aig làn ìre. Aig an àm sin, no goirid roimhe, tha gach ceall a’ call a niùclas. Chan eil iad an uair sin a’ mairsinn anns an fhuil ach mu 120 là. Tha e soilleir gu bheil na ceallan gun allsadh gam milleadh ’s gan dèanamh ás ùr, agus tha so a’ dol air adhart aig a leithid de dh’astar ’s gu bheil 1,250 mìleliotair de dh’fhuil ùr ga dèanamh gach mìos. Agus tha eadar a cheithir agus a dheich uiread ga deanamh air taobh a-stigh beagan làithean an deidh do dhuine móran fala a chall. Bu chòir dhuinn cuimhneachadh cuideachd nach eil maireannachd no eadhon saoghal fada an lùib na cealla, ged a bhitheadh niùclas aice. Tha cuid de cheallan gealfhuileach anns a bheil niùlcas, agus cha mhair iad ach mu 14 uairean-a-thìde.

[TD 234]

[Dealbh]
Tair-dealbh (meudaichte) de dhuilleig liathchorcra. Faic na ceallan móra ceithir-cheàrnach fo uchdar na duilleig. ’Se niùclas a tha anns a’ chnap mhór chruinn dhorch anns gach cealla dhiubh sin. ’Se cloroplastaichean a th’anns na structairean beaga timcheall air oir gach cealla. Ann am meadhon na duilleig (mu thrìtheamh earrainn a-null bho’n làimh chlì) chì sibh na ceallan beaga a tha ann am féith duilleig. (Dealbh leis an Oll. S. Babcock.)

[Dealbh]
Tair-dhealbh meadhoin (meudaichte), air fhad, troimh bhun freumh uinean (<eng>Allium cepa<gai>). Faic na th’ann de cheallan air chumadh bocsa, gach tè le niùclas mór cruinn innte. ’Se niùclasagan, anns a’ chumantas, a tha anns an spotan dubha am broinn gach niùclais. (Dealbh leis an Oll. S. Babcock.)

[TD 235]

Ach cha dèan a’ chealla a’ chùis ás aonais an niùclas. ’Se tha riaghladh na tha tachairt anns a’ chealla. Ma sgrùdas sinn an niùclas gu mionaideach, chì sinn gu bheil e fhéin air a chur an altan a chéile gu sgilear, agus coltach ris a’ chealla fhéin, tha grunn structairean ann. An toiseach, tha balla dà-fhillte de chraiceann no de mheamran aig an niùclas, ris an canar meamran an niùclais. Tha iomadh toll no pòr anns a’ bhalla so, agus mar sin tha e furasda do stuth siubhal eadar an niùclas agus an còrr de’n chealla. Air taobh stigh an niùclais fhéin tha aonan no grunnan de structairean rudeigin cruinn, agus ’se niùclasag a th’againn orra sin. Tha pàirt acasan ga ghabhail ann an co-chur na searbhaig rioboniùclasaich (<eng>SRN<gai>) agus nam prótain, agus tha iad air an ceangal ri snàithleanan fada, ris an can sinn cromosoman, a tha am broinn an niùclais.


Na Cromosoman

Ann an ceall sam bith, cha mhór, de fhàs-bheairt sònraichte gheibh sinn àireamh shònraichte de chromosoman; mar eiseimpleir, tha 46 dhiubh anns a’ mhór-chuid de cheallan mhic-an-duine, ach 54 ann an ceallan chaorach, 60 ann an crodh, 42 ann an coirce. Tha an aon àireamh-chromosom ann an cuid de fhàs-bheairtean, leithid cuileag chumanta agus pònair (<eng>Vicia faba<gai>)—’se 12 an àireamh a th’aca so—ach tha eadar-dhealachadh eatorra a thaobh cumaidh agus meudachd. Faodaidh sinn, mar sin, fàs-bheairt a chomharrachadh a thaobh àireamh, cumadh agus meudachd nan cromosoman anns na ceallan aice. ’Se an t-ainm a th’ againn air an aireamh-chromosom an àireamh diploid (.i. dùbailte), oir anns a’ mhór-chuid de cheallan tha dhà ann de gach cromosom. Mar eiseimpleir, ann an ceallan mhic-an-duine tha 46 cromosom, dà shreath de 23. Thàinig aon shreath bho’n athair, agus an t-sreath eile bho’n mhàthair, nuair a ghineadh an leanabh.

’Sann ainneamh a tha ceallan a’ chuirp gan roinn fhéin, agus nuair nach eil iad a’ dèanamh sin tha na cromosoman fada, caol, ’s chan fhaic an t-sùil iad eadhon fo’n mhicroscope. Ach aon uair ’s gu bheil fàs-bheairt no stuth-bodhaig air a mhilleadh no air a dhochann, feumar a chàradh, agus ’sann le roinn cheallan a tha an càradh ga dhèanamh. ’Se <eng>miotosis<gai> an t-ainm a th’againn air roinn nan ceallan, agus tha so a’ tachairt nar bodhaigean gun sgur, a’ slànachadh lotan, ghearraidhean agus dhochann, agus a’ dèanamh stuth-bodhaig ùr far a bheil an seann stuth air géilleadh. Tha smachd làidir ga chumail air an roinn so, agus ma chaillear an smachd so tha mar as trice fluth a’ fàs.

’Se fear dhe na rudan tha tachairt an toiseach nuair a tha cealla an impis roinn, gun tòisich na cromosoman a’ teannachadh, agus

[TD 236]

tha iad a’ fàs nas giorra ’s nas tighe. Chithear an uairsin gu bheil gach cromosom air a roinn air fhad ’na dhà leth. ’Se cromataid an t-ainm a tha air gach leth, agus canaidh sinn mar sin gu bheil dà chromataid càirdeach anns gach cromosom. Tha e soilleir cuideachd, nuair a dh’fhàsas na cromosoman goirid agus tiugh, gu bheil dlùthachadh no teannachadh ann aig àite àraidh, agus canaidh sinn ris a so am prìomh theannachadh no an <eng>centromere<gai>.

[Dealbh]
Na cromosoman ann am pònair (<eng>Vicia faba<gai>). Seall mar a tha gach aon de’n dà chromosom deug air a roinn air fhad ’na dhà chromataid. Anns na deich cromosoman beaga, chithear an teannachadh (far a bheil an dath a dhìth): is e so an <eng>centromere<gai>, no am prìomh theannachadh. Tha dà theannachadh anns gach fear dhe ’n dà chromosom fhada; tha an <eng>centromere<gai> faisg air a’ mheadhon, agus faisg air a’ cheann tha an teannachadh dàrnach. Tha miotosis a nis aig a’ mhetaphase. Tha na cromosoman air am meudachadh gu mór. (Dealbh leis an Ard-Ollamh Douglas Davidson, Roinn na <eng>Biology<gai>, Oilthigh McMaster, Hamilton, Ontario, Canada.)

Tha pàirt aig a so ann an roinn nan cromataid càirdeach nuair a tha miotosis no roinn niùclas a’ dol air adhart. Tha na niùclasagan ag éirigh bho’n teannachadh dàrnach a chithear an ceann greis nuair a tha na niùclasagan a’ briseadh, mar a tha miotosis a’ dol air adhart. Chan fhaighear an teannachadh dàrnach tha so anns a h-uile cromosom idir.

[TD 237]

’Sann ri na cromosoman a tha e an urra gach fiosrachadh a ghiùlain a tha a’ dol bho na pàrantan gu ruig an leanabh, agus mar sin ’se gnothaich deatamach a th’ann dhuinn a thuigsinn ciamar a tha na cromosoman air an cur ri chéile. ’Se an dà phrìomh stuth a gheibhear annta prótainean agus searbhagan niùclasach. Gheibhear dà sheòrsa de shearbhag niùclasach ann an ceallan, searbhag rioboniùclasach (on <eng>SRN<gai>) agus searbhag deocsairioboniùclasach (no <eng>SDN<gai>), agus tha na dhà ri ’m faotainn anns na cromosoman, agus feadhainn eile cuideachd. ’Se an <eng>SDN<gai> mar gum b’eadh smior-caillich a’ chromosom: am moileciuil a tha a’ giùlain an dualchais.


Balla na Cealla agus Craiceann na Cealla

Tha cruthan sònraichte aig ceallan mar as trice, agus chan eil na tha ’nam broinn gun sgur a’ dòrtadh asda; cha mhotha tha an lionn a tha mun cuairt orra, agus anns a bheil a’ mhór-chuid dhiubh beò, measgaichte leis a’ phrotoplasma. Tha e soilleir, ma tha, gu bheil na ceallan air an cuairteachadh le rud a tha gleidheil a’ phrotoplasma a-stigh, agus air leth bho’n lionn a tha air an taobh a-muigh. ’Se craiceann na cealla a tha a’ deanamh so. Leigidh e na h-uiread troimhe; leigidh e an dara rud a-steach do’n chealla agus cumaidh e rud eile a-mach, agus air a’ cheart dhòigh leigidh e cuid de cho-thàthaidhean a-mach agus cumaidh e feadhainn eile a-stigh. Anns an dòigh so, faodaidh a’ chealla stuthan àraidh a chumail an taobh a-stigh dhe’n chraiceann gus am bi iad nas pàilte an sin na tha iad air an taobh a-muigh. Mar eiseimpleir, faodaidh sinn beachdachadh air na stamhan móra a tha a’ fàs faisg air a’ chladach. Tha iad so a’ cruinneachadh aidhiodain agus stuthan eile ’nan ceallan, gan toirt ás an t-sàl, agus gabhaidh an aidhiodain so a thoirt asda, mar a bhathas a’ deanamh uaireigin an Innse Gall. Is dòcha gun tòisich an obair so ás ùr, aon uair ’s gun teirig na tha de dh’aidhiodain ann an Chile ’s an àiteachan eile.

A thuilleadh air craiceann, tha balla aig cuid de na ceallan. Tha so fìor a thaobh lusan agus bacteria; ach chan eil mu cheallan nan ainmhidhean ach an craiceann. Ann an lusan tha ballachan nan ceall cruaidh agus uaireannan an ìre mhath tiugh. Tha so a’ leigeil leis an lus seasamh, ’s gun chnàmhan aige. Tha luach airgid anns na ballachan so, oir ’sann dhe so a tha fiodh air a dhèanamh, agus stuthan eile cuideachd a tha a’ tighinn bho lusan, leithid cotan agus àrc/corcais. Tha ceall-bhallachan nam bacteria eadar-dhealaichte, a thaobh ceimic agus a thaobh structair, bho cheall-bhallachan nan lusan. ’Se an dòigh anns a bheil penisilion ag obair (an antibiotaic a th’againn gu cogadh an aghaidh tinneas bacteridheach) gu bheil e a’ briseadh sìos co-chur nan ceall-bhallachan anns a’ bhacterium, agus tha na ceallan mar sin a’ sgaoileadh ás a chéile agus a’ dol bàs.

[TD 238]

Tha móran sheòrsachan bhacteria a tha a’ gleidheil stuth air taobh muigh nan ceall-bhallachan: tha an stuth so gan dùnadh mar gum b’ann am broinn capsal silidh. ’Sann an uair a tha iad ann an capsal de’n t-seòrsa so a tha na bacteria galar-dhùsgach. ’Se am <eng>bacterium Pneumococcus<gai> a tha mar as trice ag aobharachadh <eng>Pneumonia<gai>: tha seòrsachan de’n bhacterium so gun chapsal umpa agus chan eil cron annta.

Tha iomadh rud anns a’ chealla a thuilleadh air an niùclas. ’Se an obair a th’ aca lùths a thoirt do’n chealla, ach an dèan i a h-obair fhéin gach là. Agus tha pàirt dhiubh an sàs ann an co-chur nan co-thàthaidhean sin a tha a’ giùlain lùths, leithid siùcar, no ann a bhith a’ dèanamh phrótainean: tha comas togail agus comas saoraidh aig na prótainean mar as trice. Tha cuid eile dhiubh an sàs nuair a tha na ceallan gan roinn, a’ stòradh stuthan agus a’ gluasad cuid de na ceallan.


Miotocondria

Tha iad so beag bìodach, ann an cumadh slait. Tha craiceann air an taobh a-muigh agus air an taobh a-stigh, agus tha an craiceann a-stigh air a thoinneamh air chor ’s gu bheil rudan air a bheil <eng>cristae<gai> air an sàthadh leis ann an taobh a-stigh na slaite. ’Se prótain as motha tha anns na miotocondria (65% -70%), agus a rithis geir (25%-30%), ach tha na h-uiread de <eng>SRN<gai> agus <eng>SDN<gai> annta cuideachd. Leis gu bheil an co-thàth <eng>SDN<gai> annta, tha e soilleir gu bheil iad a’ giùlain fiosrachadh ginteil. Chan eil na stuthan so anns na ceallan bacteridheach, nì nach eil ’na iongnadh, oir tha miotocondria agus bacteria mu’n aon mheudachd. Is dòcha gun do dh’éirich na miotocondria á bacteria a bha uaireigin beò leotha fhéin.

Chan eil ach beagan de mhiotocondria anns an ceallan nach eil ro dhripeil, ach tha móran anns na ceallan dripeil. Tha drip mhór air na ceallan anns an adha, mar eisimpleir, agus faodaidh uiread ri 2,500 miotocondria a bhith anns gach cealla dhiubh sin. Tha móran sheòrsachan obair aca ga dhèanamh, gu h-àraidh (1) a’ deanamh co-chur air <eng>adenosine triphosphate (ATP)<gai>, co-thàth anns a bheil mór-lùths, lùths a tha air a chur gu feum anns a’ chaochladh seòrsa co-chur a tha dol air adhart anns a’ cheall, agus (2) a’ cuideachadh le bhith a’ briseadh sìos siùcar gus a chur gu feum.

Gheibhear lùths á siùcar, mar a chì sinn le a thilgeil dh’an teine—loisgidh e. Nuair a tha e a’ losgadh tha a lùths ga chur dheth mar theas. Tha sinn a’ deanamh feum de shiùcar ach am bi lùths againn airson coiseachd, ithe, obair is mar sin air adhart, ach chan ann ga losgadh a tha sinn gus a lùths a thoirt ás. ’Se na ceallan againn a tha ga bhriseadh sìos a lìon beag is beag, air chor ’s gu

[TD 239]

bheil a lùths ga leigeil ma sgaoil air a shocair, fhad ’s a tha móran de dh’atharraichidhean ceimiceach a’ tachairt. Tha cuid dhiubh sin a’ tachairt anns na miotocondria, agus mar a tha lùths an t-siùcair ga leigeil ma sgaoil tha e air a bheò-ghlacadh anns an <eng>ATP<gai>, agus tha e ri ar làimh gus obair a thoirt ás. 


Cloroplastaichean

’Sann ann an ceallan lusan a-mhàin a gheibh sinn na cloroplastaichean, ach tha corra lus, leithid balgan-buachair, ás an aonais. Tha dath uaine air lusan a chionn ’s gu bheil an stuth-dhath clorofail annta, agus is e an stuth-dhath so a tha toirt an dath uaine air na lusan. Tha stuth-dhathan eile ann an lusan cuideachd, mar a chì sinn as t-fhoghar, nuair a tha an clorofail anns na duilleagan air a bhriseadh sìos. Thig dathan an fhoghair an uair sin air na duilleagan. Coltach ris na miotocondria tha beagan <eng>SDN<gai> anns na cloroplastaichean, agus tha iad mar sin a’ giùlain fiosrachadh ginteil.

Nuair a loisgear siùcar, ann an teine, no air a shocair anns na ceallan againn fhìn, tha lùths ga leigeil ma sgaoil agus tha uisge agus carbon dà-ocsaid air an dèanamh. Ma tha lùths a dhìth oirnn, thig an t-acras oirnn agus ithidh sinn biadh, agus nì sinn siùcar á pàirt de’n bhiadh sin ach a faigh sinn lùths. Chan urrainn do lusan biadh ithe no a thoirt a-steach anns an dòigh sin, agus thig orra siùcar a dhèanamh dhaibh fhéin. Tha iad ga dhèanamh le uisge agus carbon dà-ocsaid, agus tha lùths a’ tighinn thuca bho’n ghréin. Tha lùths-soillse na gréine air a bheò-ghlacadh leis a’ chlorofail anns na cloroplastaichean, agus tha e a’ dèanamh seòrsa eile de lùths dheth le bhith ga bheò-ghlacadh ann an siùcar de chaochladh sheòrsaichean. Tha e furasda a chreidsinn, do dhuine a dh’fhuiling losgadh-na-gréine, gu bheil lùths ann an solus na gréine. Tha e air leth feumail gu bheil lusan a’ dèanamh co-thàthaidhean a tha làn de lùths, oir tha na h-ainmhidhean a’ tighinn beò air lusan, le bhith gan ithe, mar a tha an crodh ’s na caoraich, no le bhith ag ithe feòil nam beathaichean a tha tighinn beò air lusan (mar a nì cait is coin). Tha so fìor eadhon a thaobh iasg na fairge, oir tha iad aig a’ cheann mu dheireadh an urra ris na meanbh lusan a tha a’ seòladh faisg air uachdar na mara.


Recticulum endoplasmach

Gheibhear móran phìobagan a’ dol a-null ’s a-nall air feadh na cealla, agus ’se an reticulum endosplasmach an t-ainm a th’orra. Tha dà sheòrsa ann, aon far a bheil na pìobagan air an còmhdach le cnapan beaga leth-chruinn air a bheil riobosoman (reticulum endoplasmach cnapach). ’Sann anns na riobosoman a tha co-chur

[TD 240]

[Dealbh]

[TD 241]

nam prótainean a’ dol air adhart, anns a’ chumantas. ’Se an niùclasag a tha a’ dèanamh nam pìosan bho a bheil na riobosoman air an cumadh. Ach tha reticulum endoplasmach ann a tha mìn gun chnapan, agus chan eil gnothaich aig na riobosoman ris an t-seòrsa so. Tha an dara reticulum so, a rèir coltais, ga chleachdadh ann an co-chur stuthan geireach agus cuideachd hormonan nan ainmhidh. Faodaidh an dà sheòrsa reticulum a bhith anns an aon chealla.


Apparatus Gholgi

Tha so air ainmeachadh air Camillo Golgi, an duine a lorg e anns a’ bhliadhna 1898. Tha e aig a làn ìre ann an ceallan-dealachaidh, mar a tha anns an adha agus anns a’ bhrisgein-mhilis. ’Se th’ann suim de structairean flat, falamh mar thruinnsearan, agus móran de phocagan beaga, agus ’se an obair a th’aige a bhith a’ dèanamh grunn de na stuthan a tha air an dealachadh leis a’ chealla.


Liososoman

’Se bloigheagan beaga air an còmhdach le meamran tha so, agus gheibhear iad anns a’ chealla. Tha stuthan annta a chreachadh a’ chealla gu léir, nan leigte ma sgaoil iad. Nuair a tha cuid de fhàs-bheairtean a’ fàs, bho ìre an uighe gu ìre an inbhich, tha cuid de na structairean annta a’ dol bho fheum agus feumar am milleadh. Mar eiseimpleir tha earball na dairbeig. Caillear an t-earball nuair a theid an dairbeag ’na losgann, agus cuiridh na liososoman ás do’n earball a tha a nis gun fheum. Anns an aon dòigh, ma bhriseas sinn cas gu dona, faodaidh gum bi spealgan de chnàimh air am fàgail anns a’ chois. Tha na spealgan sin air an toirt air falbh leis na liososoman. Seirbheis eile, agus seirbheis fìor chudthromach a tha na fàs-bheairteagan sin a’ dèanamh, ’se bhith a’ milleadh nam bacteria a tha air an cuairteachadh le cuid de na ceallan gealfhuileach. Anns an dòigh so tha iad ’nan dìon dhuinn roimh bhacteria a dh’fhaodadh cron a dhèanamh oirnn.


Meadhonagan

Gheibhear na meadhonagan, ann an ceallan ainmhidhean agus lusan àrsaidh leithid seòrsachan feamad agus rainich. Cha d’fhuaireadh lorg orra fhathast ann an ceallan nan lusan adhartach, leithid an darach, an leamhan, an neòinean agus am beàrnan-brìde. Tha gnothaich aca ri roinn nan ceallan sin anns am faighear iad. Tha structair na meadhonaig coltach ri structair flagellum, a’ chuip a tha a’ toirt air cuid de cheallan, leithid ceallan-sìl, gluasad. Tha seòrsa nas lugha de flagellum, air a bheil cile, ri lorg gu tric ann am pailteas, ann am móran sheòrsachan de cheallan, agus cuid de

[TD 242]

cheallan an duine ’nam measg. Gheibhear iad, mar eisimplier, air na ceallan a tha a’ lìnigeadh slighean na h-analahch, is iad a’ toirt air falbh bloighean dust is smùir a thàinig a-steach air an anail. Tha smocaigeadh a’ milleadh nan cile sin, no gan cur fo phairilis, air chor ’s nach eil dust agus nithean fuadain eile air an toirt air falbh. Tha so a’ dèanamh dragh do dhuine, ’s a’ toirt air a bhith casdaich.


Falmhagan

Tha iad so ri ’n lorg aig àrd ìre ann an ceallan lusan gu cumanta. Mar as trice tha uisge annta agus stuthan leaghte. Tha iad a’ cuideachadh ann a bhith a’ cumail ceallan nan lusan rag, agus tha so a’ cumail an luis ’na sheasamh. Chithear so mura bheil bùrn ga chumail ri lusan: tha bùrn a dhìth air na ceallan, agus tha an lus a’ seargadh. Tha seòrsa eile de fhalmhag (an fhalmhag sheacach) ri faotainn ann an ainmhidhean aoncheallach a tha tighinn beò ann an uisge. Bhon a tha nas lugha de dh’uisge am broinn nan ceallan sin na tha air an taobh muigh, tha uisge dualtach a dhol a-steach annta. Mura biodh dòigh aig a’ chealla air an uisge so fhuadach, dh’atadh i agus spreadhadh i ás a chéile. Tha na falmhagan seacach bho àm gu àm a’ spùtadh a-mach uisge á ceallan de’n t-seòrsa so. Bu chòir dhuinn a thoirt gu ar n-aire nach eil falmhagan seacach aig ainmhidhean aoncheallach a tha tighinn beò ann an sàl. Tha so a chionn gu bheil mu’n aon uiread de stuth leaghte anns na ceallan sin agus anns an t-sàl, agus mar sin chan eil tuilleadh uisge a’ dol a-steach annta.

Is iad sin, ma tha, na prìomh rudan a tha anns a’ chealla. Chithear nach e dìreach cnapan silidh a tha anns na ceallan, ach structairean iomachruthach anns a bheil móran a’ tachairt. Tha an niùclas a’ riaghladh obair na cealla; tha na miotocondria agus na cloroplastaichean a’ dèanamh, ’s a’ dèanamh feum de, na stuthan mór-lùthsach mar siùcar; tha an reticulum endoplasmach agus apparatus Gholgi a’ co-chur ann an iomadach dòigh, agus na liososoman a’ milleadh stuthan anns nach eil feum, mar bacteria a tha ag iarraidh a-steach; tha na meadhonagan a’ toirt air na cromosoman gluasad nuair a tha a’ cheall ga roinn, agus tha na flagella agus na cilean a’ toirt air na ceallan gluasad; agus tha falmhagan againn, a tha a’ toirt air falbh an uisge ma tha cus dheth ann. ’Se cùis iongnaidh a th’ann gu bheil na pìosan sin ag obair ann an co-bhoinn ri chéile, agus nach eil a’ cho-bhann so ga sgiabadh nas trice. Bhiodh e gu dearbh ’na chùis-iongnaidh nan gineadh recipé Van Helmont aon chealla, gun luaidh air luch.

(Air eadar-theangachadh le R. McT.)

[TD 243]

FACLAIR

aidhiodain—<eng>iodine<gai>
antibiotaic—<eng>antibiotic<gai>
aoncheallach—<eng>unicellular<gai>

bacteridheach—<eng>bacterial<gai>
beachd-smuain—<eng>theory<gai>
bloigheag—<eng>particle<gai>

capsal—<eng>capsule<gai>
carbon dà-oscaid—<eng>carbon dioxide<gai>
cealla (ceallan)—<eng>cell<gai>
cealla-sìl—<eng>sperm cell<gai>
ceallan-dealachaidh—<eng>secretory cells<gai>
ceimic—<eng>chemistry<gai>
ceimiceach—<eng>chemical<gai>
ciadameatair—<eng>centimetre<gai>
cile—<eng>cilium<gai>
ciùbach—<eng>cubic<gai>
clorofail—<eng>chlorophyll<gai>
chloroplast (-aichean)—<eng>chloroplast<gai>
cnapach—<eng>granular<gai>
co-chur—<eng>synthesis<gai>
co-thàth (-aidhean)—<eng>compound<gai>
comas-saoraidh—<eng>catalytic function<gai>
cromataid (-ean)—<eng>chromatid<gai>
cromosom (-an)—<eng>chromosone<gai>

dàrnach—<eng>secondary<gai>

endoplasmach—<eng>endoplasmic<gai>

falmhag—<eng>vacuole<gai>
fàs-bheairt (-ean)—<eng>organ, organism<gai>
fàs-bheairteach—<eng>organelle<gai>
fluth—<eng>tumour<gai>

galar-dhùsgach—<eng>pathogenic<gai>
ginteil—<eng>genetic<gai>

hormon—<eng>hormone<gai>

iomacheallach—<eng>multicellular<gai>

liathchorcra—<eng>lilac<gai>
lionn—<eng>liquid<gai>
liososom—<eng>lysosome<gai>
lùths—<eng>energy<gai>

meadhonag—<eng>centriole<gai>
meamran—<eng>membrane<gai>
meatair—<eng>metre<gai>
meristeamataic—<eng>meristematic<gai>
meudachadh—<eng>magnfication<gai>
mìleliotair—<eng>millilitre<gai>
mìlemeatair—<eng>millimetre<gai>
miotocondrium—<eng>mitochondrium<gai>
miotosis—<eng>mitosis<gai>
moileciuil—<eng>molecule<gai>

niùclas—<eng>nucleus<gai>
niùclasag—<eng>nucleolus<gai>

penisilion—<eng>penicillin<gai>
pìobag—<eng>tubule<gai>
pocag—<eng>vesicle<gai>
prìomh theannachadh—<eng>centromere<gai>
prótain—<eng>protein<gai>
prugan—<eng>projection<gai>

reticulum endoplasmach—<eng>endoplasmic reticulum<gai>
riobosom—<eng>ribosome<gai>

seacach—<eng>contractile<gai>
searbhag—<eng>acid<gai>
searhag deocsairioboniùclasach (SDN)—<eng>deoxyribonucleic acid (DNA)<gai>
searbhag niùclasach—<eng>nucleic acid<gai>
searbhag rioboniùclasach (SRN)—<eng>ribonucleic acid (RNA)<gai>
structair—<eng>structure<gai>
stuth (-bodhaig, -nerbhichean)—<eng>tissue(s)<gai>
stuth-dhath—<eng>pigment<gai>
suim—<eng>system<gai>

tair-dhealbh—<eng>cross-section<gai>
teannachadh—<eng>constriction<gai>
tomhas-lìonaidh—<eng>volume<gai>

[TD 261]

MAOL-BRIGHDE
le DEORSA MOSS (Ceasog, Inbhir-Nis)

Mu thuairim na bliana, mìle s a triochad, bha mormhaor dom b’ ainm Maol-Brìde, a’ rialadh tharainn am Moraibh. Bu chòir an duine e, ach gu deimhin cha robh e bòidheach. Bha fiaclan móra aige an dorus a bheòil agus iad a’ sginneadh a-mach los nach do làmh e a bhilean a dhùnadh tharta.

Bha brugh aige an Inbhear-Nis, prìomh-bhaile Moraibh, mór-roinn a shìn o chrìochan Cataibh a tuath gu crìochan Athoill agus Màir a deas; agus o Dhruim-Albann a siar gu crìochan Buchain a sear.

Agus aig an àm sin, bha iarla Lochlannach dom b’ ainm Sigurd, a’ rialadh an Orcaibh agus an Cataibh. Bha Sealtainn agus Orcaibh ’nan innse-Gall o chionn fada, agus greim aig na Goill Lochlannach sin air Cataibh. Uaireanta, bha an smachd a’ ruigsinn, am Moraibh féin, air an Ros agus air tuathair na h-Airde Meadhonaich, agus mòd-rialaidh aca an Inbhear-Athai agus an Inbhear-Pheofarain. Ach, cha b’ fhad a mhair a leithid, agus na Gàidheil, don co-ainm, na Scuit, gan sguabadh ás a rìs.

Bu bheag d’ar a bha dèanta air fearann na Rois, ach geileadh cruidh agus gobhar. Ghabhadh iad sin an ioman gu siar dh’ionnsaigh nam beann, mar nach gabhadh achadh eòrna no dul coirce, tra fuaras robhadh gu robh birlinnean Lochlannach a’ dèanamh air an Rois. Cha rachadh na Goill sin am fad o’m birlinnean, agus cha rachadh iad suas a-measg nam beann, an lorg nan Gàidheal, ged a bhiodh bàrr daoine aca. Oir bhiodh luchd-bogha nan Gàidheal a’ feitheamh orra mu gach bealach agus cunglach, gus nach tilleadh aon duine aca a dh’innseadh tuairisgeal. Dh’ionnsaich na Lochlannaich na ceachtanna, agus dh’fhan iad air na h-oirearan muiridh.

Theirear gu robh na Lochlannaich fiomach fiochdha gun tròcair, ach gu deimhinn cha robh na Gàidheil féin cho ciùin màlda sin idir.

Tharladh, am foghmhar na bliana, mìle, triochad a dà, gun tàinic fios gu Maol-Brìde, gu robh buidhnean de Lochlannaich a’ creachlosgadh thall air an Rois, agus gu robh mnà, clann, agus sean bhodaich na Rois air am buar a shaodachadh dh’ionnsaigh nam beann, agus fir-ionairme na Rois a’ cogadh ri Lochlannaich mar bu deach a dh’fhaod iad.

Bha aig Maol-Brìde coisri throm fo lùireach is fo chlogaid, le claidheamhnan móra dà-làmhach no sleaghan aca. Feadhainn nach teicheadh o na Goill a b’fhèarr a chunnaic iad riamh, ach caran mallcheumach dol air taisdeal, agus trealach-cogaidh trom orra. Agus fòs aige, troighich eutrom agus boghannan aca agus

[TD 262]

claidheamhnan leathan a bha goirid agus eutrom seach claidheamhnan móra dà-làmhach. Fir a’ mhonaidh gu ìre mhóir, o na cóig srathan, Glas, Nis, Nàrainn, Fionn-éireann, Spé, agus na gleanntan ruitheas chuca no uatha.

Dream a bhiodh ri cuallach nam bó agus sealg nam fiadh nuair nach robh iad ri saighdearacht. Daoine clis luath, a bhiodh thall air an Rois sul gum biodh a’ choisri throm seachad air Inbhear-Fharrair. Chuir Maol-Brìde cuid de na troighich eutrom sin air folbh gu tuath, agus e féin agus a mhac a’ marcaiacht còmhla riu. Tra bha iad trasd Beul-Ath na Mormhaghaich, thachair am Fàidh Farrarach orra; duine naomh a bhiodh uaireanta ’na chònai an ionad uaigneach a’ sìor-ùrnaigh; agus trothannan eile, a’ siurradh na dùcha a’ cuideachadh le daoine daibhir agus a’ fòir air daoine euslan. Bha peollan de ghruaig ruadh agus feusag mhór ruadh air, cosuil ri tom conuisg ’na theine. Bha léine chròich caran luideach air, ach dathan a bhrait ga thaisbean gu robh e pailt cho uasal ri Maol-Brìde féin; i., seacht dath air Rìgh, sé dath air Ollamh, cóig dath air Tighearna-tuatha, 7.c.

Thuirt Maol-Brìde ris, “Fàilt ort, a Fhiosaiche. Ciod è tha san tairngireacht dòmhsa?” Agus fhreagair am Fàidh, “Fàilt ort a Mhormhaoir. Buaidh am Moru, bàs an Catu.” Thuirt Maol-Brìde, “Tuilleadh fiosa dhomh.” Agus fhreagair am Fàidh, “Marbhai Sigurd thu, agus mu sheachtain na dhéidh sin, marbhai tu Sigur.” Fheòraich Maol-Brìde deth, “Cionnas a ni mi sin, agus mi féin marbh an toiseach?” Thuirt am Fàidh, “Cha tig leam innse dhut cionnas no cuime, ach a-mhàin ciod a thachras. Tha na nithean sin mar leabhar a tha sgrìobhta, agus amharc beag agam air an ath dhuilleig. Slàn leat agus sìth dod anam.” Agus ghabh e roimhe.

Thuirt Maol-Brìde ri a mhac, “Gille sunntach esan. Rach dhachai, agus mur an dèan mise pilltinn tuilleadh, bidh tu nad mhormhaor air Moru. Agus biodh na dh’fhàg mi de fhir-chogaidh a’ Bhràigh ullu agat, chum do chòir a dhìon, oir is ann o mhachair Eilgin agus Nàrainn a thig trioblaid nad aghaidh, ma thig idir i.”

Agus thill a mhac na fritheing gu Inbhear-Nis.

Tra ràinic ceatharnaich Mhaol-Brìde seachad air Inbhear-Pheofarain, bha na birlinnean gu sear, air cladach deisgeart na Rois. Chaidh na Scuit eadar na birlinnean agus na grunnan Gall a bha air tìr. Thog na birlinnean orra, agus sheòl iad as amharc tre chaolas Cromba. Theich na Goill gu tuath, ach bha gillean clis nan cóig srathan

[Sanas]

[TD 263]

rompa. Ma bha fithich á Lochlann gun tròcair a dheanamh air truaghain na Rois, ni mó rinneadh tròcair orra féin le faoil á Fionn-éireann agus ar-choin o an Aird. Dh’fhag na Scuit róic do na preachain.

Thàinic fios gu Maol-Brìde o luchd-faire nan Roiseach, gu robh na Goill air faotainn sgrog-mhairt an sud ’s an so, agus gu robh iad gan cruinneachadh le chéile mu Inbhear-Athai chum an ioman a siar gu beul-àth na h-Oiceil, air madainn an ath là, los an toirt gu Cataibh. Chuir Maol-Brìde a dhiùlanaich trasd an t-Sruith, ré na h-oidhche, agus mus tàinic solus geal an ath là, bha iad am folach ri taobh na slighe air cladach Caolas nan Cat. Chuir e lìon beag da dhaoine a siar gu beag los an treud a chumail aca féin, a chum mairtfheoil a bhith aca, agus thug e òrdu do chàch, an crodh a leigeil seachad, agus leumadh air na Lochlannaich. Mar bu nòs do Scuit roimh chath, cha robh lòn-maidne aca, oir is e an duine ocrach as fèarr a chogas. Os bàrr, nam faigheadh neach lot ma mhionach, b’ fhèarr dha féin falamh e.

Chuir iad coimheadaich a-mach, agus ghabh iad fois agus cadal. Thàinic robhadh gu robh am buar a’ tighinn, agus chuireadh gach nì air lagh. Leig iad seachad am buar, agus tra bha na Goill mu an comhair, dhiubhraich luchd-bogha agus leum luchd-claidhimh orra, agus an Gall nach deach eug le saighead, thuit e do rinn a’ chlaidhimh. Agus tre obainne an tulmhàin, cha deach aon Ghàidheal a chiùrradh. Chaidh na Scuit far an robh bùrn agus connadh, agus dheasaich iad biadh dhoibh féin. Chunnacas birlinn bheag a’ tighinn o’n ear fa thuath, a’ bòrdadh agus a’ sìomanach an aghaidh osaig o’n iar. Tra bha i os an coinne, nuas thàinic an seòl, agus nochd Lochlannach mu stoc, agus sgiath roimhe, agus sùil gheur aige air na gàinnearan mus tigeadh saighead air, agus ghlaodh e. “Teachtair mise o Shigurd. Tilleadh slàn domh.” “Is dut e,” fhreagair Maol-Brìde, “abair romhat.” Agus thuirt an Gall. “Bha bàrr daoine agaibh an diu ’s an dé. Ma tha de mhisneach agaibh seasamh ri laoich Lochlainn, agus co-lìon daoine agaibh, tigeadh Maol-Brìde agus dà fhear dheug maille ris, gu beul-àth na h-Oiceil moch a màireach; agus nì Sigurd coinne ris ann sin, agus dà fhear dheug aige-san, fheuch co is dàna sheasas am beàrn baoghail. Ach, mas gealtair Maol-Brìde, na tigeadh e.” Agus fhreagair Maol-Brìde “Bìdh mi ann.”

Rinn a’ bhirlinn iompadh leis a’ ghaoith, agus suas chaidh an seòl, agus sheòl i ás gu sgiamhach, a’ dèanamh air Dornach no Eanboll, no fiù Srath-Fleòit no Goillspi, agus osag de ghaoth an iar ’na déidh.

Tra thàinic madainn an ath là, thar na Scuit gu ruig beul-àth na h-Oiceil, agus chaidh Maol-Brìde agus an dà fhear dheug thairis gu faich uaine far a robh dà dheug de Ghoill a’ feitheamh orra agus

[TD 264]

Sigurd agus a ghill-eich air muin each còmhla riu. Theirinn Sigurd bhàrr a eich agus thug an gill-eich an dà each gu ionad eile far a robh iad ullamh ri dul ás gun mhaille. Tharraing Sigurd a chlaidheamh agus dh’éirich buidheann eile de Lochlannaich eadar Maol-Brìde agus an abhainn, agus leum iad uile air an dà fhear dheug á Moraibh. Dar a chunnaic na Gàidheil, air taobh deas na h-abhann, na bha air tachairt, trasd an àtha ghabh iad ’nan deann, ach bha iad mó is anmoch. Chunnaic iad dithis a’ toirt orra gu astar air muin each, agus fhuair iad colann gun cheann aig Maol-Brìde air an fhaiche, agus den dà fhear dheug cha bu bheò ach aon a-mhàin, agus dà fhichead Gall marbh timcheall orra. Thug iad na cuirp Scotach gu taobh deas na h-abhann agus dh’adhlaic iad ann sin iad, agus chuir iad clach gheal air uaigh Mhaol-Brìde gus an aithnichte i. Dh’innis am fear a thàinic beò ás a’ chòmhraig, a sgeul doibh mar so:—“Tra tharraing Sigurd a chlaidheamh, tharraing na Gàidheil an lannan. Dh’amhairc Maol-Brìde air a chùl, fheuch an robh gach nì air lagh againn, agus chunnaic e an grunn eile de Lochlannaich. “Foill” ars esan “tha bàs romhainn agus nar déidh.” “Ciod a nì sinn” dh’fheòraich càch; “Ni sinn cogadh agus gun roghainn eile againn,” thuirt Maol-Brìde. Agus leum na Goill oirnne. Bha fear an déidh fir de na Scuit a’ dul eug, ach mu gach Scot a thuit, thuit dithis no triùir de na Goill. Bhuail ùraisg mhór Lochlannach buille eagalach orm a bhiodh air mo chlaigeann a sgoltadh mur b’e gun tàinic leam oisinn mo sgéith a chur eadar mo cheann agus faobhar a chlaidhimh. Leis sin féin, chuir neart na buille ás m’ fhaireachadh mi, agus thuit mi cosuil ri corp. Tra thàinic mi chugam féin a rìs, cha bu bheò ach Maol-Brìde, Sigurd, agus Gall eile.

Rinn an Gall eile sin teall air Maol-Brìde, ach bha lann Maol-Brìde tre a sgornan sa’ bhad, agus thuit e marbh. Ach mus tàinic le Maol-Brìde tionndadh ri Sigurd, bhuail Sigurd faobhar a lainn air a mhuineal le a làn-neart, agus cha bu lag e, agus sgap e an ceann deth. Ghlac Sigurd ceann Maol-Brìde, ruith e dh’ionnsaigh nan each, agus thug e gu astair air.” Rinn ceatharnaich Mhoraibh longart air tuathair na Rois fad seachtain. An ceann seachtaine thàinic gille Lochlannach air muin mhairc, agus blas air a Ghàidhlig, don co-ainm Scotbheurla, nach tàinic riamh a Moraibh, agus achlasan aige suainte am brat. Dh’iarr e bruidhinn ris an uasal a b’àirde de na Moraich, agus fhuair e sin. Thuirt e “Is Lochlannach mise, agus bu Lochlannach m’athair romham, agus is i beurla Lochlainn as dual domh, ach tha Gàidhlig agam cuideachd. Bha mi mar sin, feumail do Shigurd oir labhrainn ri uaislean nan Scot air a shon-san, agus is e sin as fàth dhomh bhith an so a nis. Bha mi am ghill-eich aig Siguard, Iarla Orcaibh is Cataibh, tra chaidh Maol Brìde, Mormhaor Moraibh, a mharbhadh. Tha Sigurd marbh a nis, agus b’e Maol-Brìde, ge marbh e féin, a chuir ás da. Agus so dhuibh ceann Maol-Brìde,

[TD 265]

agus na h-uaislean Lochlannach ga aiseag dhuibh, los nach deanadh e tuilleadh dochainn orra.” Dh’amhairc na Scuit air ceann Maol-Brìde, agus shuain iad sa’ bhrat a rìs e, agus dh’iarr iad air an Lochlannach innse dhoibh ciod a thachalr. Agus bha a sgeul caran an mar so. Tra mharcaich Sigurd agus e féin air folbh, bha aig Sigurd a chlaidheamh san dara làimh, agus ceann Maol-Brìde san làimh eile, no co-dhiù, greim air a fholt.

Mus deach iad fada, chuir Sigurd a chlaidheamh ’na thruaill, agus cheangail e ceann Maol-Brìde air taobh eile a dhìollaid. Mar a bha e a’ marcaicht, bha an truaill a’ bualadh a leis air an dara taobh, agus an ceann a’ bualadh a leis air an taobh eile. Bu mhìn an truaill agus cha d’rinn e cron, ach bha deudan a’ chinn a’ sginneadh a-mach, agus iad biorach. Rinn iad toll air a chuid eudaich an tùs, agus an uair sin, air craiceann a leis, ach cha tug e monaid dha. Tra ràinic iad Srath-Fleòit, far an robh birlinn Shiguird ’na laigh, thar Sigurd air bòrd, agus an ceann aige, agus thog iad orra gu Uic, agus an gill-eich a’ dul leis na h-eich air tìr. Tra chuir Sigurd a chuid eudaich dheth, mhothaich e lot domhan air a leis, agus raige agus cràdh ann da chionn. Mus ràinic iad Uic, bha at agus bòcadh agus droch dhath ann a bha ro-dhona. Fhuair iad léigh, ach bha an dochann a cheana dèanta, agus an nimh air feadh a cholainn, agus fhuair Sigurd bàs.”

Chaidh Sigurd adhlac an gar do Chircuall, prìomh-bhaile innse-Gall. Chuireadh ceann Maol-Brìde air muineal a chuirp anns an uaigh ri taobh na h-Oiceil, agus cha tàinic Lochlannach tuilleadh ri togail na creiche air an Rois.

[Sanasan]

[TD 266]

AN LOINIDH
le UILLEAM WATSON BUCHANAN (a tha an urra ris an <eng>“Centre for Rheumatic Diseases”<gai> an Glascho)

[Dealbh]

Leum-droma

freumaich an nerbh

an smior-droma

clàr cumanta

cnàmh

clàr briste a’ bualadh ’sa nerbh

Chan e aona chnàimh a th’anns a’ chnàimh-droma idir ach colbh de chnàmhan beaga air an ceagnal ri chéile le na fèithean; eadorras na cnàmhan so tha clàir de stuth mar rubair ris an canar na “<eng>discs<gai>.” Uaireannan theid té de na clàir so a phrannadh air leithid a dhòigh ’s gu bheil pàirt dhith a’ nochdadh a-mach á àite. Ma dhigheas i smior a’ chnàimh-droma fhéin, bheir i pairealais air duine. Mura buail i ach ann am fear de na freumhaichean nerbh a tha nochdadh a-mach ás a’ smior, fairichear cràdh anns a’ phàirt de’n chorp a tha an nerbh sin a’ frithealadh: mas anns san amhaich a “leum” an clàr, ’sann sa’ ghàirdein a bhios an cràdh; mas e clàr nas ìsle san druim a th’ann, bidh pian (<eng>sciatica<gai>) anns a’ chois.

’Se bhith cadal air bùird dòigh cho math ’s a th’ann son leum-droma a leigheas. Tha colair no tacsa eile de <eng>Plaster of Paris<gai> glé fheumail cuideachd. Uaireannan, ge ta, feumar an “<eng>disc<gai>” chearbach a ghearradh ás.

[TD 267]

[Dealbh]

Tha fireannaich òga gu h-àraidh buailteach do leum-droma. ’Se bhith togail cuideam ro throm nuair a tha an druim crom as trice as coireach ris:

[Dealbh]
“Tha thu air a bhith aig m’fhìon a-ris, Jeeves!”

<eng>Gout<gai>

Tha an <eng>gout<gai> air a bhith ’na chùis-spòrs o chionn linnteann air àrd-ùrlar is an dealbhan-éibhinn; ach cha chùis-spòrs idir e do’n duine tha fulang leis, oir chan eil pian eile a’ bualadh duine cho cràiteach ris. ’Se a’ chas as trice anns a bheil an <eng>gout<gai> fìor dhona. ’Se as coireach ris gu bheil an <eng>uric acid<gai> a th’anns an fhuil a’ cruadhachadh ’na criostalan agus tha so ag adhbhrachadh droch at. ’Se seann ìocshlaint—stuth (<eng>Colchicine<gai> air a tharraing o lus na cròich—as fheàrr fhathast air a shon. Tha drugaichean ann an diugh a bheir air na dubhagan barrachd <eng>uric acid<gai> a shìoladh ás an fhuil gus nach bi na h-uimhir do chothrom aig criostalan air nochdadh. Ged nach gabh an tinneas leigheas uile-gu-léir, ’s urrainn do dhotairean a nise smachd a chumail air chon na h-ìre nach eil e cur dragh sam bith air an duine air a bheil e. Cuideachd, bha uair a bhiodh an <eng>gout<gai> ag adhbhrachadh tinneas anns na dubhagan, tinneas a bhiodh uaireannan a’ marbhadh dhaoine, ach


[TD 268]

[Sanasan]


[TD 269]

chaidh làmh an uachdair fhaighinn air a so. So dealbh de làmhan anns a bheil an <eng>gout<gai>—’se <eng>uric acid<gai> a th’anns na cnapan is tha cuid dhiubh a’ sileadh:

[Dealbh]


Na tha <eng>arthritis<gai> a’ cosg dhuinn

O àm gu àm bidh an Riaghaltas a’ cur a-mach leabhran tomadach fo’n ainm, <eng>Digest of Statistics Analysing Certificates of Incapacity<gai>. Tha so a’ sealltainn gu bheil an rìoghachd so a’ call “co-dhiù 30 muillean” latha obrach a h-uile bliadhna air sàilleabh an lòinidh, ’na chaochla riochdan. Ach tha am figeir so fada ro ìosal. Chan eil an <eng>Digest<gai> a’ cunntais ach nuair a tha duine bharr na h-obrach cho fada (4 latha no còrr) is gu feum e loinne dotair; chan eil guth air an latha an dràsda ’s a rithist no an treiseag de latha a ghabhas Tormod no Màiri dheth son gu bheil na <eng>rheumatics<gai> nas miosa na’n àbhaist. Chan eil e cunntais boireannaich nach eil idir a’ pàigheadh “<eng>insurance<gai>” no daoine ann an obraichean nach eil ag iarraidh loinne dotair idir. Agus tha móran ann a tha air a bhith dona le <eng>arthritis<gai> cho fada ’s nach eil sgeul orra an leabhraichean Ministeir na h-Obrach. ’Se an t-uil-fhìrinn, ma tha, gu bheil grunn math mhuillean latha gan call a h-uile bliadhna am Breatainn a bharrachd air an 30 muillean air a bheil an <eng>Digest<gai> so a’ deanamh iomradh.


[TD 270]

[Dealbh]


[TD 271]

Tha <eng>arthritis<gai> a’ cosg £130 muillean do Bhreatainn gach bliadhna. Ach chan eil Breatainn a’ cosg air a bhith rannsachadh a-mach leigheas dhan tinneas ach £250,000 gach bliadhna—agus ’sann bho chomuinn-fhialaidh (gu h-àraidh an <eng>Arthritis and Rheumatism Council for Research in the United Kingdom<gai>) a tha 40% de’n so a’ tighinn. Chan eileas a’ cosg air rannsachadh a-mach mu’n tinneas ach bonna-sia mu choinneamh a h-uile not a tha e a’ cosg dhan rìoghachd: chan e obair ro ghlic a tha so.

Tha meur shunndach de’n <eng>Arthritis and Rheumatism Council<gai> an Glascho is Taobh an Iar Alba. ’Se an Ceann-suidhe Seumas Senaghan, C.B.E., a bha roimhhe so ’na fhear-stiùiridh air gàrradh-iarrainn <eng>Fairfield’s<gai>; tha feadhainn air a’ chomaitidh air a bheil daoine glé eòlach—cleas Iain Lawrence, ceann-suidhe <eng>Rangers<gai>, agus an t-Ard-Easbuig Seumas Scanlan. Tha a’ chomaitidh so air airgead a thogail son duine a phàigheadh an Oilthigh Ghlascho a bhios a’ rannsachadh a-mach mu dheidhinn <eng>arthritis<gai>. Rinn Alasdair Giliosa (’se dotair-fhiaclan a th’ann fhéin) turn fìor mhath ris a’ chomaitidh an uiridh nuair a ruith e cuirm-chiùil mhath dha-rìribh dhaibh ann an seann Talla Ciùil Ghlascho; so dealbh de dh’Alasdair còmhla ri té dhe na th’againn anns an <eng>Centre for Rheumatic Diseases<gai> an Glascho.

[Dealbh air TD 270]

[Sanas]

[TD 272]

AN CROTAL CORCUR
Criomag de dh’eachdraidh na h-Albann, air a h-innse le Bruce Watson

ROIMH ’n bhliadhna 1857, nuair rinn W. H. Perkin “Mauveine,” a’ chiad dhath co-thàthach, bha na h-uile dathan air an tarraing á lusan de iomadach seòrsa. O chionn fhada, anns a’ Ghàidhealtachd, b’e crotal aon de na lusan so a bha air an cleachdadh. Tha dà sheòrsa, co-dhiù, de chrotal ás an d’tharraingeadh stuth-dhathan, crotal dubh (<eng>Parmelia Saxatilis<gai>) agus crotal còrcur (<eng>Lecanora Tartarea<gai>). Bheir a’ chiad sheòrsa dath ruadh-dhonn do chlòimh agus bheir an dara seòrsa dath dearg dhì. ’Se an crotal còrcur a tha ’na chuspair do’n eachdraidh a leanas.

Anns a’ cheathramh mu dheireadh de’n ochdamh linn deug bha cèard-umha, Deòrsa Gordon, ag obair ann an Lunnainn agus aon là thachair e bhith a’ càradh coire mhóir de dh’umha ann an tigh-dhath far an robh iad a’ dathadh le stuth-dhath ris an tuirteadh “<eng>Archella<gai>.” Nise, b’ann bho chrotal eile (<eng>Rocella<gai>) a rinneadh “<eng>Archella”<gai> agus bha e air a dheasachadh a-mhàin ann am Florence. Bha Deòrsa Gordon ’na dhuine geurchuiseach ’s ghabh e beachd air an obair a bha a’ dol air adhart mun cuairt air. Thug e fainear, cuideachd. gun robh an gnìomhachas glé choltach ris na chitheadh e nuair bha e ’na bhalach anns a’ Ghàidhealtachd. Thàinig an smuain ’na inntinn gum bitheadh e comasach stuth-dhath co-ionnan a dheasachadh bho’n chrotal san dùthaich so fhéin.

Air dhà tilleadh gu h-Albainn, dh’innis Deòrsa a smuaintean do mhac a bhràthar, Cuthbert Gordon, a bha aig an àm sin ’na lighiche ann an Dun-Eideann. Cha b’fhada gus an d’thionnsgain an dithis Gordonaich dòigh air stuth-dhath a dhèanamh á crotal còrcur agus stéidh iad tigh-ceàird ann an Lìte. Dh’ainmich iad an stuth-dhath so “<eng>Cudbear<gai>”—geàrr-fhacal air Cuthbert.

Anns a’ bhliadhua 1777, choinnich na Gordonaich ri Gàidheal eile, Deòrsa Mac-an-Tòisich, athair do Theàrlach, cho ainmeil

[TD 273]

airson a’ chòta dhìonaich is gun do lean an t-ainm “Mac” ris gus an là an diugh. Bha Deòrsa Mac-an-Tòisich ’na dhuine air leth glic, ealanta ’s léirsinneach. Rinn an triùir co-shealbha agus thog iad tigh-ceàird eile ann an Glaschu.

Fo threòrachadh Mhic-an-Tòisich shoirbhich a’ chuideachd fìor mhath agus ann an ùine ghoirid, bha 250 tonna de chrotal chòrcur air a thrusadh sa’ bhliadhna bho chreagan na Gàidhealtachd ’s nan Eileanan an Iar airson cumail ris an tigh-ceàird ann an Glaschu.

Thugadh an aire bu ghéire innleachdan an tigh-ceàirde a chumail dìomhair. Thogadh balla ro àrd mun cuairt air agus b’fheudar do’n luchd-obrach bòideachadh nach fhoillsicheadh iad ciamar a rinneadh an stuth-dhath. Thuilleadh air sin, cha tugadh obair do neach sam bith aig nach robh a’ Ghàidhlig. Is beag an t-iongnadh, mar sin, ged a bhitheadh “<eng>The Secret Works<gai>” aig muinntir a’ bhaile air an tigh-ceàird.

Chaidh cùisean gu math leo fad mu fhichead bliadhna, ach, mar as motha bha an t-iarraidh air a’ chrotal a’ fàs, b’ann bu teirce a dh’fhàs e agus thàinig an là nuair nach robh faisg air foghantas dheth anns a’ Ghàidhealtachd airson feuma an tigh-ceàirde. An uair sin, ann an 1794, shiubhail Mac-an-Tòisich, duine neartmhor mar a bha e, gu Suaine far an d’rinn e cùmhnant ri Gustavus Adolphus IV gum faigheadh e crotal còrcur bho’n rìoghachd sin. Bha a’ mhalairt so cho buannachail ’s gu robh fiach £6000 de chrotal sa’ bhliadhna air a thoirt gu h-Albainn á Suaine gu ruig mu 1838.

Is còir dhuinn an t-urram as motha a thoirt do’n triùir fhear so airson na h-oidhirpe a rinn iad am muinntir fhéin a chuideachadh nuair bha cruaidh fheum aca, ach ’sann do Mhac-an-Tòisich a dh’fheumas sinn an cliù as motha thoirt, oir is iomadh gnothach eile a rinn e gu cor an t-sluaigh a leasachadh ré àm fuadachd nan Gàidheal—ach is e sgeul eile a tha sin.

Mas e an fhìrinn gum b’e an t-airgead a bheireadh an crotal a-steach do’n Ghàidhealtachd a thug dhuinn an seanfhacal “Is fheàrr a’ chlach gharbh air am faighear rudeigin na chlach mhìn air nach faighear dad idir,” is e cuimhneachan iomchuidh do Mhac-an-Tòisich a th’ann.

[Sanas]

[TD 274]

DEALBH-CHLUICH AS A’ GHAIDHLIG

Dealbh a’ cluich as a’ Ghaidhlig anns an nos ur

Le IAIN MOIREACH

[Tha so a’ gabhail àite aig deireadh linn sam bith a chaidh seachad no aig toiseach linn sam bith a tha ri tiochd.]

SEALLADH: Broinn eanchainn, beò
Tha an eanchainn fosgailt
Tha DEALBHAN de’n t-saoghal air na ballachan, is tuilleadh a’ tighinn a-steach air uinneig phurpaidh chruinn.

PEARSACHAN: Daoine, no dealbhan de dhaoine, ma’s fhìor, mar:

BRITHEAMH
MEAIRLEACH
LUCHD-EISDEACHD IS COIMHEAD

ACT A H-AON:

MEAIRLEACH : Sìnimid.

Tha am BRITHEAMH [facal <eng>THRIBMAE<gai> no smuain ] ’na shuidhe air ballachan.

Tha dealbhan sam bith (ach a mhàin drabasdachd) a’ breabail, ach bheir THUSA orra stad.

MISE: <eng>Tabula rasa<gai>.

Tha an eanchainn a’ fàs geal mar dhuilleag [leabhar; no gorm].

Tha SMUAINTEAN (chan eil ainm eile orra) a’ tighinn a-steach air a’ BHRITHEIMH: tha iad agus mar uibhean <eng>PINK<gai> a th’air sgàineadh ’sa bhùrn-theth agus an gealagan a’ sruthadh. Tha iad a’ dannsa gus am bi iad

[TD 275]

falamh agus tha am BRITHEAMH a’ dol am broinn AON aca. Tha a h-uile duine eile a th’agad ann a’ seinn, ach tha e cho àrd is nach cluinn sinne e, ged a chluinneas sinn anns an dealbh-chluich e.

Tha an EANCHAINN ri smaoineachadh: tha agus am BRITHEAMH: tha an LUCHD-EISDEACHD ri smaoineachadh: tha na SMUAINTEAN ri meòireachadh.

Chan eil iad a’ tuigs’ dé seòrsa dealbh-chluich a tha seo.

[Dé tha thu fhéin a’ smaoineachadh, ’nad inntinn?]

Tha i DUBH: agus UAINE

BRITHEAMH: (a’ smaoineachadh) Tha mi air smaoineachadh fada gu leór.

[N.B. Seanais: chan e seo a tha e smaoineachadh ged a thubhairt e e.]

AN LUCHD-EISDEACHD: (’nan sreathan)

thatha tha thathathatha
tha thatha
tha thatha
= THA

AN LEUGHADAIR: - - - - - - - - - - - - ?

Leaghaidh uile ás mar an rud a chunna tu ’na do chadal, ’s do shùilean dall dùinte.

MISE: Nì sinn dealbh-chluich eile, ùr. Cha b’fhiach sud.

Ach mas can MISE (ge bith có e) an còrr thig seo:

CHANFHAOD DEALBHAN ABHITH A CLUICHE (TUILLEADH)

Agus fosgailidh beul na h-oidhche is bheir ise pòg do bheul na mara

Agus tòisichaidh na dealbhan a’ cluiche.
Feuch an cuir sibh stad orra.
Seall an ris an . seo

[TD 281]

An Sgeilp Leabhraichean

<eng>Memoirs of a Modern Scotland<gai>, deas. le Karl Miller. Faber & Faber. 45/-

Tha cóig bliadhna fichead bho choinnich mi an toiseach Eachann MacIomhair, agus tha deagh chuimhne agam air an àm ’s air an ionad. B’ann aig coinneimh phoiliticeach an Talla a’ Bhaile an Steòrnabhagh a bh’ann, agus bha mi air mo ghuth a thogail às leth nan Nàiseantach, ged nach robh duine aca a’ fiachainn a-steach do’n Phàrlamaid (anns na h-Eileanan) aig an àm sin. Thainig Eachann a chòmhradh rium an déidh na coinneimh, oir bha sinn de’n aon bheachd anns a’ chùis sin. Bha mi air gu leòr a chluinntinn mu dheidhinn: bha e fhathast iomraiteach airson rudan a thubhairt e mu Leódhas agus mu’n ghréim a bh’aig an Eaglais air Leódhas, agus bha gu leòr a’ smaoineachadh gur h-e blaigeard a bh’ann. Cealgaire a chanadh dad a chuireadh sìos air Leódhas agus air an Eaglais a stéidhicheadh ann an là a leagadh bunaitean an domhain.

Chunna mi uair no dhà e air an t-samhradh sin, is chan fhaca cus tuilleadh gus an deach mi a Dhun-Eideann an 1948. Bha fhios agam an uairsin gu robh gràdh Leódhais gu domhainn ’na chridhe, is nach robh e gun spéis do’n Eaglais. Ach bha e air fàs eòlach air a bheachdan a leigeil ma sgaoil gun sùil ro gheur, no co-dhiù ro mheata, a thoirt air a’ chuideachd, agus mar sin cha robh e a’ tighinn ri càil a h-uile duine. ’Se duine gun gheilt ’na nàdur a bh’ann, ged a bha e mar bu trice ciùin socair ’na chòmhradh.

Chuir mi iomadach feasgar seachad ’na chuideachd ann an Dun-Eideann, ri aighear is fealla-dhà, agus an uairsin a’ tionndadh gu poilitics, is eachdraidh, agus eadar meadhon-oidhche is àm sgaoilidh, litreachas agus gu h-àraidh bàrdachd. Bha e furasda dhomh a chreidsinn—rud a chuala mi tric bho chàch—gur h-e fear-teagaisg air leth a bh’ann. Ghlacadh e d’aire cho luath ’s a thòisicheadh e a’ bruidhinn; bha leithid a dh’ùidh ’s a thoileachas aige ann am bàrdachd ’s gum b’fheudar dhut éisdeachd ris agus gabhail ri pàirt dhe na beachdan aige, agus chan eil fhios agam a bheil dòigh eile ann air bàrdachd a theagasg ceart. Tha mi an dùil gur h-e a las ùidh dhomh ann am bàrdachd Yeats nach deach ás an t-sealladh fhathast.

[TD 282]

Bàrdachd is Gàidhlig is Leódhas, no’s dòcha Leódhas is Gàidhlig is Bàrdachd: cha robh e gu diofar có aca bha tighinn air thoiseach anns a’ chuideachd sin, ged a bha sinn a’ deanamh toibheum, gun fhiosda dhuinn, do na h-Uibhistich is na Sgiathanaich!

Bu bheag an t-iongnadh, is dòcha, ged a gheibhinn-sa mar sin e, is sinn mar gum b’eadh ann an dòigh no dhà air an aon ràmh. Ach chì mi anns an leabhar ùr so a thainig am follais mar chuimhneachan air, gu robh an aon bhuaidh, no buaidh a bha coltach rithe, aige air Goill is Sasunnaich, air daoine dha latha fhéin agus air daoine a bha fada na b’òige na e.

Bhuineadh Eachann MacIomhair do Shiabost. Rugadh e ann an 1910, agus chaochail e ann an 1966. Bha e a’ teagasg Beurla ann an Ard-sgoil Rìoghail Dhun-Eidinn. Troimh ’n chogadh bha e anns an Néibhi. Bha e math air craobh-sgaoileadh air an réidio agus air dealbhan-cluiche a dheasachadh.

Anns an leabhar so tha grunn de luchd-sgrìobhaidh a dh’aithnicheadh e, agus grunn nach aithnicheadh e idir, a’ cur sìos am beachdan air rudan anns an robh ùidh aige, no anns a bheil ùidh aca fhéin. Chan fheàirrde an leabhar an còmhnaidh an t-saorsa sin a thoirt dhaibh. Tha Alasdair Reid a’ cur sìos air Crìochan Shasuinn (<eng>The Borders<gai>), Muriel Spark a’ beachdachadh air Dun-Eideann, Karl Miller a’ deanamh leisgeul dha fhéin a chionn e bhith a’ fuireach is a’ sgrìobhadh ann an Lunnainn, Uisdean MacDhiarmaid a’ sgrìobhadh air Langholm, dùthaich àraich, agus air an ath-bheothachadh ann an litreachas a chaidh a lasadh an toiseach leis fhéin, Somhairle MacGhilleEathain a’ sgrìobhadh mu sheann òrain Ghaidhlig. Tha móran anns an leabhar mu litreachas is mu phoilitics na h-Alba eadar 1930 agus an là an diugh, pàirt dheth a tha gu math ceacharra, mar a tha sgrìobhadh Tom Nairn (“Stalin mo rùin-sa is Lenin mo ghràidh,” mar a thuirt am bàrd), agus pàirt eile, mar an rud a sgrìobh Arthur Marwick air poilitics, a tha a’ cur solus ás ùr air eachdraidh. Tha blàths cridhe anns na sgrìobh William McIllvaney air “<eng>Growing up in the West<gai>,” agus togail cridhe anns a’ chaibidil “<eng>The emergence of Scottish Music<gai>” le Ronald Stevenson. Ach dhòmhsa co-dhiù cha robh dad anns an leabhar a thigeadh ann an uisge na stiùireach (agus nach math a chòrdadh na facail ris a’ mharaiche) dhe na sgrìobh Robert Taubman, fo’n ainm “<eng>Strangers<gai>.” Tha mi smaoineachadh gun do thuig e rud math de nàdur Eachainn, ged nach biodh dòigh aige air a thuigsinn buileach glan:

<eng>“. . . . he had a Celtic regard for nobility, for exceptions; a fellow-feeling for the arrogant Yeats, Cunninghame Graham and Joyce, and he was known to practice the aristocratic art displeasing, as if enemies and superiors were there for that

[TD 283]

purpose. There was no natural bourgeois in him between the peasant and aristocrat, which often made him a difficult friend.”<gai>

Tha mi toilichte gu robh eòlas agam air, agus gu bheil an leabhar so againn a nis mar chuimhneachan. 

RUARAIDH MACTHOMAIS.


Bardachd á Leodhas. Deas. Am Bàrd Bochd. Gairm. 1969. 15/-

Tha grunnan mhìosan on thàinig an leabhar beag-sa am follais, cuimhneachan snasail air Tarmod MacLeòid “Am Bard Bochd” mar chanadh e ris fhéin. Ach ’s fhada bhuaith e. Cha robh ann ach an deagh sgoilear, an deagh bhàrd, agus an deagh bhritheamh mar tha an tional-bàrdachd tha san leabhar a’ dearbhadh.

’Se na h-òrain Leódhasach a chòrd ris fhéin agus anns na ghabh e tlachd a roghnaich e chlò-bhualadh agus mar bha iomadh taobh air Tarmod tha iomadh seòrsa bàrdachd ’na leabhar. ’S truagh nach do chuir e barrachd de shaothair fhéin ris an àireamh bhig so—chan eil ann ach aon aoir a sgrìobh e ach bidh dòchas againn gum faic iad solus-là troimh thìde.

’Se tha so ach beagan bàrdachd á Leódhas gu h-àraid ás na sgìrean far an robh Tarmod eòlach ’s far na shaothraich e ’na mhaighstir-sgoile. Ach ged is bàrdachd á Leodhas i buinidh i do luchd na Gàidhlig air fad. Saoilidh mi nach eil Gaidheal nach fhaigh òran, aoir, no sàr-bhàrdachd anns an leabhran a thaitneas ris ’s a chuireas gu smuain e.

’Sann á Nis tha mhór-chuid de’n bhàrdachd—chan eil ùghdar ás an sgìre sin nach b’aithne dha gu ro-mhath, agus taing do shealbh gun robh leithid Tharmoid ann gus am bàrdachd a ghleidheil beò. Có nach dean gàire ri òrain Murdo Sheumais ’s an tàir thug caileagan spaideil Ghabhsuinn dha nuair thog iad orra air mhuinntearas an Glaschu?

Có air nach cuir aoir Mhurchaidh Chròic sunnd nuair chàineas e na caileagan Gallda no ni e fearas-chluich air a nàbuidhean, no eadhon air Easbuigean Eaglais na h-Alba?

Tha dusan òran àbhachdais aige á Nis, rabhdan nach fiù an cuid ma dh’fhaodte ach tha iad uile eirmiseach, làn cridhealais is dibhearsain, móran aca ag aoireadh càirdean agus luchd-eòlais ach ’sann gun ghamhlas, gun mhì-run gun mhagadh. Tha “Gleann Orin,” “Oran nan Cearc” is “Na Coilich” air leth suigeartach aighearach agus mur dean thu lachan ri “Tha e falamh bhith ’nad Chaillich” le Dòmhnall Moireastan (Geinidh) tha thu dùr, muladach, dubhach da-rìribh.

Ach càite na dh’fhàg mi “Bodach a’ Fluth” le Murchadh Chrabhlasta? Leughaidh tu na rainn-sa agus an fheadhainn mun t-Suirigheach le toileachas is tlachd—tha iad cho éibhinn ri dad a leugh thu riamh. Cuir riu so “Cumha Ghuga” agus “Maighdean


[TD 284]

[Sanas]


[TD 285]

Ghlas nam fiaclan fada,” le Seòras Moireasdan. Bhiodh dùil ri a leithid bho pheann Sheòrais, ach tha na rainn air “Cladh Mhìcheil” ùrail, blàth, tiamhaidh ri dàn-spioradail sam bith—miann a’ bhàird is miann nan Gaidheil uile a bhith suaint an ùir an àite-breith ’s an àraich. Nach sgilear, deas-bhriathrach ealanta “Cruinnich iad so” mar a shaoileadh tu o Sheòras! Saoilidh mi gum bu chòir dha fàdh “Cuimhnichibh iad so.”

Tha bàrdachd nan Caimbeulach, an dà Aonghas, tlachdmhor cothromach an cainnt ’s an smuain. ’S mór an talant chaidh a bhuileachadh orra. Có ris nach còrdadh na h-òrain air Beàrnaraidh na Hearadh—cianalas a’ Ghaidheil, ’s gach aon againn am brògan Aonghais Oig? Air an aon stéidh tha Coinneach Dòmhnullach le “Tigh mo Sheanar” agus “Mo dhachaidh.” Is loinneil briathran “A’ Phuilein” mu “Fhear-Mhillidh” nan iomadh ainm is chlìc, agus nach eirmiseach sgaiteach a chàin e “ Deargadan Pholand.” Tha mi creidsinn nach eil òran anns an leabhar cho drùighteach cianail ri “Smaointean am Braighdeanas”—an saighdear ann am prìosan a’ bruadar mu bhean-a-ghràidh, mu phàisdean ’s a dhachaidh. Tha cainnt saoghal na sgoilearachd ann, cainnt nam bàrd o shean a’ ruith gu fonnmhor réidh, ach tha eagal orm do-thuigse do mhóran. Tha facail ann nach cluinnear an diugh air bilean sluaigh agus is mór am beud. Ach is brèagha sìmplidh dealbh na màthrach a’ brìodal “Tàladh” d’a sliochd.

Có an seòldair nach do dheachd luinneag-gaoil air bòrd na luinge? Nach do mhol leannan an fhuilt bhàin am briathran milis blàth?

Tha na h-òrain ghaoil againn, “An Ciaora,” “Caoidh mo Dhòchais,” “Gur daor a cheannaich mi,” “Nighean an Tuathanaich” is iomadh eile a chluinnear tric air céilidh is radio. Agus na h-òrain cianalais is guil, òrain gràdh-dachaidh, ’s gu h-àraid gràdh-Leódhais. ’Na measg tha “Oran Monaidh” le Murchadh Macleòid, “An till mise chaoidh?” is “Iasgach Port Nis” is briathran annta a dhùisgeas mac-meanmain gu smuaintean air làithean o chian.

Theagamh gu canar gu bheil na h-òrain thaghte-sa milis, binn, ach sean-fhasanta ’s mu chuspairean a thaitneas ris an aois a-mhàin ’s ri muinntir Leódhais gu h-àraid, is nach eil iad airson a’ mhór-shluagh taobh muigh an eilein. Mo bharail gur fiar am beachd-sa. Tha beag-litreachas anns an leabhar, móran ri ionnsachadh ’s toileachas-inntinn nach gann.

Ma tha beagan ann nach eil ’na bàrdachd de’n inbhe as àirde agus beagan mhearachdan an litreachadh cha do mhill sin e.

Tha an sgrìobhadh soilleir, glan, is farasda ri leughadh, agus beagan mu’n mhór-chuid de na bàird aig toiseach an saothar. Tha an leabhar air a bhrod-dheasachadh le bùird chruaidh eireachdall a sheasas.

[TD 286] 

Ma dhioghlumas maighstirean-sgoile eile na Gaidhealtachd ’s nan Eilean an achadh-bhuana nam bàrd cho dìcheallach ri Tarmod MacLeòid bidh am foghar tarbhach torrach, gléidhear móran gun a dhol a dhìth, ’s ma dh’fhaodte gum faigh sinn Bàrdachd ás ceàrnaidhean eile. ’S math an taghadh a rinn Tarmod ás na chruinnich e fhéin ’s a sgoilearan, agus is ciatach an cuimhneachan a chuir “Gairm” an clò air, fo làimh an Ollaimh MacThómais. Buaidh leis an leabhar. Is math is fhiach e cóig tasdain deug.

IAIN MACAOIDH


Alba. Clàr-iùil no map, ann an Gaidhlig. 54 cm X 44 cm. Le <eng>Roy Pedersen, 43 Cranleigh Road, London, N.15. 1969<gai>. (Anns a’ bhùth, 6/-; leis a’ phost, paisgte 6/4; ’na rolla, 7/-).

Tha daoine air a bhith bruidhinn air map Ghàidhlig a chur an clò o chionn fhada; cha robh dùil gum b’ann taobh Lunnainn a thigeadh i, ach is math i bhith ann. Ann a bhith a’ lorg ás ùr, agus a’ neartachadh, ar n-uaille mar luchd-Gàidhlig, agus uaill nan Gall cuideachd ann an seann chànain na dùthcha, tha iomadach bealach a dh’fhaodamaid a ghabhail, agus tha so air fear dhiubh. Tha mi ’n dòchas gum faicear a’ mhap so air ballachan sgoile air Ghaidhealtachd agus air Ghalldachd.

Chan eil dath air a’ mhap so, no cumadh nam beann ’s nan garbh-chrìochan. Chan eil oirre ach na h-aibhnichean ’s na lochan is na bailtean, is ainmean nan eileanan is nam mór-roinnean. Le dìth nan cumaidhean (<eng>contours<gai>) is nan dathan tha e nas fhasa barrachd ainmean a chur air a’ mhap, agus tha iad ann eadar bheag is mhór. Tha a’ mhór-chuid dhiubh ceart, ged a tha mearachd an sud ’s an so. Tha corra mhearachd, ach ’se glé bheag, anns an litreachadh, mar A Bhruich an àite A’ Bhruaich agus Aoraisgeidh an àite Eirisgeidh. ’Se ainm sgìre ’s chan e ainm baile a tha an Nis Leódhais, agus mas e obair eadar-theangachaidh a tha ann an Athford, nach biodh e cho math <eng>-ford<gai> a leigeil mu làr? Tha cuid de ainmean eile a tha, saoilidh mi, air an ùr-bhaisteadh air bailtean is roinnean Gallda, leithid Seilcirc is Hamhuig anns Na Crìochan agus is dòcha Baile nan Fiasgan faisg air Dun-Eideann, agus tha ainm Gàidhlig air <eng>Port Ellen<gai>. Ach tha iomadach sean ainm air a thoirt ás na cùiltean far na ruaig a’ Bheurla iad, leithid Liabost is Tom an t-Sabhail is Dun-Phàrlain, agus is math an obair-latha sin fhéin. Bu chòir dhuinn meal-an-naidheachd a chur air Ruadh Mac Phàdraig. Tha e ag innse dhuinn, agus is math an naidheachd i, nach fhada gus am bi map Ghàidhlig, agus té nas motha a thaobh scàla, ann de Leódhas agus na Hearadh, agus de cheàrnaidhean eile ri tìde.

R. McT.

[TD 287]

<eng>Contrast III. Short Stories: Alan Sillitoe; Angus Wilson. Compiled by Roger Mansfield. Pergamon. 1970.<gai>

Tha luchd-foghluim an diugh trang a’ càradh nan sgaraidhean a rinn an aithrichean eadar cuspair is cuspair. Gu sònraichte, tha iad a’ tòiseachdainn air litreachas fhaicinn chan ann mar chur-seachad tìde aig nach eil bointeanas ri dol-a-mach làitheil an duine ach mar rud a tha soillseachadh iomadach roinn de ar beatha. ’Sann a réir an cuspairean ’s chan ann an dòigh-sgrìobhaidh a chaidh na sgeulachdan so a thaghadh ’s a chur an eagaibh a chéile (ged a tha dòigh-sgrìobhaidh an dithis ’nan sgàthan air an cuspairean is a tha, mar sin, “<eng>contrasts<gai>” a sin cuideachd).

Dh’fhàg Alan Sillitoe an sgoil ann an Nottingham aig aois 14 bliadhna agus bha e ann am factoraidh agus san R.A.F. mus do thòisich e air an sgrìobhadh mar obair latha. ’Sann do sgoil “<eng>public<gai>” a chaidh Angus Wilson agus ás deidh sin gu Oxford: tha e an diugh ’na phrofeasair air litreachas na Beurla. Bidh Wilson a’ sgrìobhadh mu na daoine bho’n tàinig e fhéin—daoine le airgead is foghlum—ged nach ann gam moladh a tha e mar as trice. ’Se Sillitoe fear de’n fheadhainn

[TD 288]

a choisinn ainm dhaibh fhéin anns an 50’s le bhith deanamh dealbh air beatha an luchd-obrach am bailtean móra Shasuinn (gu h-àraidh sa’ Cheann-a-tuath); bidh chuid mhór eòlach air <eng>Saturday Night and Sunday Morning<gai> agus <eng>The Loneliness of the Lond Distance Runner<gai>, na dealbhan a chaidh an stéidheachadh air nobhal is sgeulachd le Sillitoe.

Tha ochd sgeulachd anns an leabhar so, fear ma seach o’n dà sgrìobhaiche. Aig an deireadh tha 17 duilleag de cheistean (no, co-dhiù, boinn-còmhraidh) fo chaochaldh chinn—“<eng>Social Class,” “Love and Marriage,” “Parents and Children<gai>.” Tha na ceistean gu sònraichte a’ tarraing aire na sgoilearan chon an eadardhealachadh a th’ eadar dòigh-beatha an luchd-obrach is nan “ daoine móra,” agus a’ brosnachadh na cloinne gus an coimhearsnachd ’s am beachdan fhéin a sgrùdadh.

B’fheàrr gu robh leabhar no dhà againn sa’ Ghàidhlig de’n t-seòrsa so—le pìosan litreachais a tha cur soillse air caithe-beatha is dòighean an t-sluaigh. Chan eil uimhir de litreachas againn ’s gum biodh so farasda—agus co-dhiù, tha cus bàrdachd againne taca ris na th’ann de rosg—ach ghabhadh e dèanamh. ’Se rud nach fheum na sgrìobhaidhean a bhith uabhasach math mar litreachas cho fad’s a ghleidheas iad aire na clainne—tha cuid de na sgeulachdan a th’anns an leabhar so caran staoin, ach cha duirt sin nach e leabhar tlachdmhor, feumail a th ann.

DOMHNALL IAIN MACLEOID.
