[C 1]

A’ SUATHADH RI IOMADH RUBHA

Aonghas Caimbeul
(Am Puilean)

[C 2]

A’ SUATHADH RI IOMADH RUBHA
AONGHAS CAIMBEUL
(Am Puilean)

Deilbh còmhdaich le Donnchadh MacAsgail

[C 3]

A’ SUATHADH RI IOMADH RUBHA
Aonghas Caimbeul
Gairm

[DA 1]

SUATHADH RI IOMADH RUBHA

CLO-BHUALAIDHEAN GAIRM — Leabhar 34

[DA 2]

[Blank]

[DA 3]

[Blank]

[DA 4]

[Dealbh]

[DA 5]

SUATHADH
RI
IOMADH RUBHA

Eachdraidh a bheatha
le
AONGHAS CAIMBEUL
(Am Puilean)
deasaichte le Iain Moireach

GAIRM
Glaschu
1973

[DA 6]

Air fhoillseachadh an 1973 le
GAIRM
29 Sràid Waterloo, Glaschu, G.2

Clò bhuailte le
Learmonth Printers Ltd.
9 Sràid an Rìgh
Struighlea

SBN 901771 40 6

Thug an Comunn Leabhraichean Gàidhlig cuideachadh do’n luchd foillseachaidh gus an leabhar seo a chur an clò

© 1973 Aonghas Caimbeul

[DA 7]

CLAR INNSIDH

OIGE ANN AN SUAINEABOST						3
An Teaghlach agus an Dachaidh; Na Seann-daoine; Baile Shuaineaboist; An t-Aonadh — Mailisi — Clann-nighean an Sgadain; An Sgoil; Pàdruig Shuaineaboist; An Càr—Iasgach—Gàbhaidhean Cuain; An Ionnairidh: Fealla-dhà agus Cùisean-eagail; Ughdarras na h-Eaglais—Ministearan Ainmeil; Obair na Bliadhna — An Airigh — Bainnsean; An Cogadh Mór 1914; An Sgoil: Supplementary

DAOINE EIBHINN SAN SGIRE						71

BEARNARAIDH AGUS EASAIDH						111
Imrich á Suaineabost — Eilean Bheàrnaraidh; Buachailleachd — Cairtearachd — Iasgach; Ag Obair aig Stiùbhartaich Easaidh; Seòladh Caolas na Hearadh; A’ Bhliadhna mu Dheireadh am Beàrnaraidh.

CUCKOO SAILOR								173

ANNS AN ARM CHEANGAILT						185
Fort George — Eireann; Nowshera — Cor an t-Saighdeir — An Sluagh Ionadail; Lahore — Obair san O’Dwyer Institute — Co-fharpuisean; Jhansi — Oifigich — Cogadh ris an Pathans; Ag Eisdeachd Gandhi—A’ Bruidhinn ri Amy Johnson; Naidheachd Bròin; Dol Dhachaidh.

NIS AGUS GLASCHU							227
Cor an t-Sluaigh—Am “Bothan”—Pòsadh; Daoine a Thriall—Nithean a Bha agus Nach Eil; Obair an Glaschu—Tilleadh—Bagraidhean Cogaidh.

BRAIGHDEANAS								267
“An Cogadh Faoin” — Blitzkreig — St. Valery; An Turus gu Thorn — Stalag XXA — Bromberg; Droch Mhaighstir — gu Groudenz—Beatha nas Fheàrr; A’ Choiseachd Fhada; Saorsa.

SUIL AIR AIS ’S AIR ADHART						333

[DA 8]

[Blank]

[DA 9]

ROIMH-RADH

FAODAIDH e bhi, aig toiseach na h-oidhirp a tha fainear dhomh a ghabhail os làimh, ’se sin, beagan eachdraidh a chur ann an sgrìobhadh, gu bheil mi cuimseachd air gnìomh agus saothair a chur gu buil a tha gu tur thar mo chomais, no mar a theireadh an seann duine, cur mo chinn am boglach troimh nach coisich mo chasan. Bho chionn bliadhnaichean air ais, an uair a bhithinn ri beachd-smuaineachadh air gach caochladh is atharrachadh ioghantach a thàinig air cor, dòighean, caithe-beatha agus teachd-an-tìr dhaoine ann an céis mo bheatha bhig fhéin, bhithinn gu tric a’ gealltainn do bhodach an spreòdaidh an uair a gheibhinn pension na h-aois agus pàirt de na h-uallaichean a leigeil dhìom, gum feuchainn ri beagan de na nithean a chuala agus anns na ghabh mi compàirt a chur an clò. Chan eil fhios nach meudaich e eòlas nan gineal a tha gu bhi gabhail ar n-àite air pàirt de sheann dòigh-beatha an athraichean agus an dualachas.

Ged is ann fillte ri beagan de m’eachdraidh fhéin a tha ceann-eagair mo sgeòil, feumar a thuigse nach robh nì neo-chumanta ’na mo bheatha-sa a tha airidh air iomradh no cuimhneachan. A mhàin, lùthaiginn criomag bho chriomag de na thubhairt mi a thoirt seachad mar a bha iad a’ co-choiseachd agus ann an comunn ri ruith bliadhnaibh mo bheatha. Chan e aon chuspair còmhnard a th’ann nas motha, ach measgachadh de’n t-seòrsa gnothaichean a bhiodh uaireigin an cairt nan ceàrd,

[DA 10]

tudain de’n a h-uile seòrsa, ach anns nach robh móran luach. Co-dhiù, fàgaidh mise am brochan agaibh. ’Se bhlas fheuchainn a thogas fianais air sgil a’ chòcaire.

Tha dithis ann air am feum mi luaidh shonraichte a dhèanamh, oir ás aonais a’ chuideachaidh mhóir a rinn iad dhomh, cha robh e air a bhi furasda dhòmhsa an eachdraidh seo a thoirt gu buil. ’Se Etta (á Lacasaidh na Loch) bean mo mhic as sine ann an Lunnainn, a chuir mo sgrìobhadh brògach ann an type agus, maille ri Nina, nighean mo pheathar, a tha teagaisg ann an Sgoil Lìonail, a chuir ceart na h-iomadh cearb, iomrall agus mearachd a bha leth ri mo sgrìobhadh-sa mar fhear a dhearmaidich mo latha nach d’fhuair a riamh oideas no rannsachadh ’nan cànan fhéin san sgoil. Tha mise cho fada ’nan comain agus nach ruig cainnt dhomh air an taingealachd tha ’na mo chridhe dhaibh le chéile.

Suaineabost, Nis.
An Dùdlachd, 1971.

[DA 11]

’Sann á leabhar an ùghdair, Moll is Cruithneachd (1972) a thogadh na sreathan bàrdachd a tha aig toiseach seachd de na h-earrainnean agus aig crìoch na h-eachdraidh.

Gheibhear aig deireadh an leabhair beagan mìneachaidh air gnàthasan-cainnte agus facail far a bheil sin iomchuidh.

I. M.

[DA 12]

[Blank]

[TD 1]

OIGE ANN AN SUAINEABOST

… Gum blais mi cìr-mheala na h-òig,
gun òl mi á tobair a’ ghaoil,
’s gu lùb mi meangan á craoibh
ri sireadh meas draoidheachd na toil …

[TD 2]

[Blank]

[TD 3]

An Teaghlach agus an Dachaidh

Rugadh mise air an naoidheamh latha de’n Damhair, 1903. Bu mhi an treas duine ann an sianar de theaghlach. Theireadh iad Alasdair Mhurchaidh Oig ri m’athair agus bhuineadh e do Thàbost. B’i mo mhàthair Cairistiona Aonghais Mhic Gill’ Eathain no “Reuban” (am farainm air an sloinnte esan). Bhuineadh mo sheanmhair Thàboist do Shiadar. Chaidh an còrr de’n teaghlach sin ’nan eilthirich do Chanada. Bhuineadh am bàrd, Murchadh Mac Gille Mhoire, Fear Siubhal nan Gleann, a chaochail an Niagara Falls, do na daoine aice. Bha i de fhine Mhic Gill’ Fhinnein. Thàinig, le chéile, mo sheanair agus mo sheanmhair Shuaineaboist á Uig, esan de chlann Mhic Gill’ Eathain agus ise de chlann MhicAmhlaidh. Tha seo ri soillearachadh nach eil ach aon cheathramh de mo dhualachas a bhuineas do Sgìre Nis.

Is ann air an dearbh làrach air a bheil mo dhachaidh an diugh a bha seann taigh mo sheanar. Bha e de’n t-seòrsa taigh-còmhnaidh a bha bitheanta feadh Leódhais aig an ám ud, taigh fada dubh, le mullach tughaidh air a chumail ’na àite le sìoman agus acraichean cloiche. Bha e ’na thrì roinnean. B’e an ceann shuas an seòmar cadail, no a’ chùlaisd. Bha trì leapannan dùinte ris a’ bhalla cùil, sreath chisteachan air an taobh eile agus bòrd is cathair no dhà am meadhan an làir. Theiriste “an teine” ri meadhan an taighe. Bha còmhnaidh is cur-air-adhart, biadh a dheasachadh is ithe, obair

[TD 4]

bhoireannach — càrdadh, snìomh, is glanadh; obair fhirionnach—réiteach lìon-iasgaich, snìomh sìoman fraoich is connlaich—gnìomhachadh is dìomhanas, conaltradh is céilidh ’s gach dol air ais ’s air adhart eile bha co-cheangailte ri beatha làitheil dhaoine aig an àm ud, a’ co-chruinneachadh mun ionad seo, air neo a’ craobh-sgaoileadh uaithe.

Bha an teine am meadhan an làir, beinge no séise air gach taobh, stùil bheag is mhór, is faodaidh e bhi, cathair no dhà is bòrd. B’e sin, gu ìre, àirneis an taighe gu h-iomlan. Air taobh eile a’ bhalla-tharsainn a bha ag eadar-roinn an teine bho cheann shìos an taighe, bha cabhsair air an robh an “stall.” Bha an dorus-a-muigh mu choinneamh seo, dorus an staill ri dol suas dha’n t-sabhal. An ceann shìos an taighe, bhiodh an crodh agus cearcan, agus greis de’n gheamhradh, cotan òisgean. Air cùl a’ bhalla-tharsainn bhiodh cùil-mhònadh, baraille le uisge, praisean, bucaidean, cléibh-mhònadh is iomadh nì eile.

Tha dealbh, cruth is eachdraidh nan taighean seo air a dhèanamh follaiseach ann an sgrìobhaidhean is ann an deilbh a cheana, agus chan eil aobhar dhòmhsa leudachadh no mìn-rannsachadh a dhèanamh orra. Is iomadh uair a bhios mi a’ smuaineachadh cho ioghantach is a bhiodh e nam faighinn sealladh aon uair eile air suidheachadh an àite mar a bha e aig an àm ud. ’Se breacadh glé bheag de thaighean geala a bha seo aig àm mo leanabais, agus cha robh càil de na h-ùr-bheartan is na h-ìnnleachdan a tha tùirlinn oirnn bliadhna bho bhliadhna air tighinn an seo an uair ud, ach a mhàin an telegraph. Bha biadh is bathar air an slaodadh á

[TD 5]

Steòrnabhagh le eich is cairtean, leth-cheud mìle eadar dol is tighinn, ’s an turus a’ toirt dà latha.

Bithidh mi toirt làimh air iomadh gné cuspair co-ionnan ri seo mar a bhios mo sgeul ri leudachadh, ach an dràsda, ’se dol air ais gu na nithean a tha air toiseach mo chuimhne.


Na Seann-daoine

Is e Alasdair bràthair mo mhàthar, am “Bochdan,” an duine air an fhaide théid mo chuimhne air ais. Cha robh mise ach trì bliadhna gu leth nuair a dh’fhàg e sinn, greis a Ghlaschu, agus an déidh sin a Chanada, far na bhàsaich e, ann a’ Bhancùbhar, bho chionn deich bliadhna. Cha do thill e an taobh seo a riamh. Duine beag ruadh, deagh sgoilear agus cho éibhinn, eirmseach ’na chainnt agus gun cluinn mi aig feadhainn fhathast an uair a bhi luaidh air rudan, “mar theireadh am Bochdan.”

Bhiodh e dèanamh duanagan òrain. Ged nach robh iad domhain no sgrùdail ’nam bàrdachd, gidheadh, bha iad tlachdmhor, measail am measg an t-sluaigh ionadail. Bha an t-uaireadair alarm air tighinn a-mach as ùr, agus seo toiseach luinneig, is e air fear dhiu a cheannachd an Glaschu:

’Sann agam fhéin tha ’n carabhaidh,
Ged nach fhalbh i cuairt an t-sràid leam;
A dhùisgeas moch is anamoch mi—
’Se ’s ainm dhi an alàrum.

[TD 6]

Rinn e rainn air na daoine agus na taighean air am biodh e a’ tadhal feadh a’ bhaile. Bha bodach do ’m biodh e toirt ceò ás a phìob a bha air a chur as a leth gu leigeadh e, aig uairibh, srian le theanga. Bha aig Alasdair ann an deireadh an rainn dha:

Nuair a chuirinn rithe cainnean
Chluinninn annas, ge be bhreug.

Thàinig bean an duine a throd, ach cha robh esan fada cur sìth oirre. “Sin,” ars esan, “mar tha daoine togail rudan ceàrr. ’Se thubhairt mis ach, Chluinninn annas ’s cha b’e bhreug.”

Maduinn aig àm òrduighean, is an taigh làn choigrich, chaidh e chun a’ chladaich agus thug e thugamsa partan beò. Abair cur-seachad dhòmhsa, leantainn a’ phartain feadh an làir. Thàinig àm cuairteachadh an aoraidh is chaidh a thoirt uam, le gealladh, nam bithinn solt, gum faighinn e cho luath ’s a bhiodh an t-aoradh seachad. ’Se bodach á Tolasdadh-o-Thuath ris an canadh iad An Sheòrais a bha ag ùrnaigh. Bha e toirt sìneadh math dhi agus an fhoighidinn agamsa gu ruith a-mach, nuair a thug e luaidh air rann sailm, air am bu deireadh na facail “Amen agus Amen.” Bha dùil agamsa gur e deireadh na h-ùrnaigh a bha seo. Leig mi buireal ràin is dh’éigh mi, “Càil am partan?” Chaidh iorball sàil ùrnaigh An Sheòrais a ghearradh gu math stùthach.

Oidhche san taigh-chéilidh, thilg té air cho beag ’s a bha e. Cha robh an té a bh’ann buileach briagha, agus ’se am freagairt thug Alasdair dhi, “Carson a tha thusa, odharaig gun deireas, ’s gun dèanadh mo dheireadh aghaidh Shàbaid dhut.”

[TD 7]

Bha e uair ri dol le bó gu tarbh a Phort Nis. Sìos troimh Lìonal, bha gillean air an robh e eòlach ’nan seasamh ri cruaich. Chuir iad rompa beagan sgeig a dhèanamh air mun chùis. Sheas fear aca mach agus thubhairt e, “Seadh, Alasdair! An ann ri dol gu tarbh a tha thu leatha?” Cha tubhairt esan smid. Lùb e steach staran taigh an fhir a bhruidhinn, ’s an uair a ràinig e an dorus dh’éigh e ris, “’Sann a bhalaich. A bheil d’athair aig taigh?”

Bha e ri radh gur e b’aobhar dha Glaschu fhàgail agus dhol a Chanada, gun do chuir té á Uig sùil ann agus gun do shàraich i e ’ga leantainn feadh a’ bhaile, agus gun esan idir air a son. Thòisich e ag obair am Montreal còmhla ri dà chlachair á Nis. Bha iad an latha seo ri tighinn bho an obair nuair a chuala iad “coo-hoo” os an cionn. Air do fhear aca sùil thoirt suas, nach robh thu fhéin, mo laochaig, an sud, trì steòir shuas agus ri crathadh aodach geal a-mach air uinneig. ’Se rud a rinn am Bochdan, chuir e bhoisean mu bheul agus thòisich e air an t-salm:

“Nan rachainn suas air nèamh nan speur,
A ta thu féin an sud;
Nan laighinn ann an ifrinn shìos,
Tha thu ’san ionad ud.”

Chaidh e gu ruige Bhancùbhair goirid an déidh seo agus cha chuala mise gun do lorg Iseabail tuilleadh e.

Bha fear, Alasdair Ruadh nach maireann, á Port Nis, ag ìnnse dhomh gun robh triùir aca, am Bochdan is fear á Eòropaidh agus e fhéin, a’ fuireachd aig ban-

[TD 8]

Uidhisteach am Montreal. Bha i, am beachd Alasdair, ’na boireannach laghach ach ’na droch chòcaire. Bhiodh i gabhail leisgeul droch àbhainn nach gabhadh teasachadh. An latha bha seo, ’s am biadh buileach mì-bhlasda, ghearain am Bochdan. “Nach eil fhios agad fhéin, Alasdair,” ars ise, “gu bheil an àbhainn a tha sud air mise shàrachadh ’s nach gabh i teasachadh.” Fhreagair esan, “Ged a bhiodh an àbhainn theinnteach, dhian-loisgeach a dh’ullaich Nebuchadnezzar agad, cha dheasachadh tu biadh a b’fhiach altachadh a dhèanamh dha.”

Bha fear á Tàbost a dh’fhalbh a Chanada an 1912, is a bha air chuairt a Nis o chionn beagan bhliadhnaichean, mìn-eòlach air Alasdair an Bhancùbhar. Dh’innis e móran sgeulachdan éibhinn dhomh mu thimchioll agus seo té dhiu. Bha e fhéin agus fear eile á Tàbost ag obair ann an tunnel a bha dol astar mìle fo’n mhuir. Rinn iad sparradh air Alasdair a thighinn còmhla riutha, ’s am pàidheadh math, agus mu dheireadh dh’aontaich e. “’Se mis,” ars esan, “a bha cur na soluis electric air is dheth, agus rinn mi cumha ris an fhear eile esan Alasdair thoirt leis agus, nuair a bhiodh iad gu bhi aig ceann-a-stigh an tunnel, gun cuireadh mi na soluis dheth agus gu ruitheadh am fear eile, ach an déidheadh am Bochdan fhàgail ’na aonar san dorch. Seo mar a bha. An ceann ùine chuala sinn an guth a’ tighinn troimh’n dorchadas, ‘As a’ cho-dhùnadh, a chàirdean, seinnidh sinn dà rann air fonn Torwood,’ agus ’se an t-salm a thòisich Alasdair ri presenteadh:

A’ ghrian cha bhuail i thu ’san là
No ghealach fòs ’san oidhch’ …”

[TD 9]

Fóghnaidh sin de sgeulachdan a’ Bhochdain, ged is beag sud dhiu.

Bha bodach còir eile sa’ choimhearsnachd, Aonghas Choinnich Tàillear, a chaochail nuair bha mise cóig bliadhna, ach air a bheil cuimhne agam. Far an cluinneadh tu feadhainn ag radh an déidh naidheachd no seanachas, “O faire, faire!” no “Shaoghail a shaoghail!” ’se bhiodh aigesan, “O ulaidh, ulaidh!” Bhiodh e foighneachd dhomh càite robh mi dol nuair a dh’fhàsainn mór. “Tha,” theirinn-sa, “dha’n mhailisi.” “’S dé bheir thu gu Aonghas Choinnich?” “Bheir ùnsa tombac agus pìob-chriadhaidh.” “Agus gu dé chanas mise an uairsin?” Canaidh, ulaidh, ulaidh!”

Bha fear ag ìnnse dhomh gun deach e is e ’na bhalach dha’n taigh aige. Bha iad ’nan suidhe aig biadh, clàr mór le buntàta am meadhan a’ bhùird, agus iasg. Bha a bhean, triùir nighean is aon ghille agus Aonghas fhéin sa’ chompàirt. Thòisich deasbad air puing àraidh agus dh’fhàs i teth agus dian. Bha an gille ag éirigh ’na leth sheasamh bho’n stòl a’ feuchainn ri facal fhaighinn a-steach air oir, ach cha robh ionnsaidh a bheireadh e nach robh na boireannaich ’ga mhùchadh. Mu dheireadh, dh’éirich Aonghas fhéin an ceann a’ bhùird, bhuail e dhòrn le làn ruit air agus leum am buntàta suas ás a’ chlàr. “A! daing oirbh,” thubhairt e ris na boireannaich, “nach dùin sibh ur garbhain mionaid ’s gun toir sibh seansa do Choinneach.”

Bha bó riabhach aige uair, agus bliadhna bha seo bha iad tric aig tarbh leatha, ach cha robh nì an lùib sin. Thàinig dàir eile oirre agus seo mar a thubhairt Aonghas: “Cha tig-a-dige donnadh dìlinn latha thig diog ás a’

[TD 10]

bhó riabhach.” Có an diugh a chleachdas Gàidhlig cho dealbhach ri sud?

Tha cuimhne agam bodach eile, Murchadh Aonghais Mhóir, a bhi ag ìnnse seanachasan dhomh. Bha e a’ comhairleachadh dhomh, nuair a bhithinn aig biadh, mar a thàrainn a’ chuid a b’fheàrr de’n bhuntàta. Ars esan, “Bi ag ithe fear, bi rùsgadh fear, biodh fear fo do làimh ’s do shùil air fear.”

’Se a mhac, Murchadh eile, a dh’ionnsaich a’ cheud facail dhomh. Bhiodh e a’ feuchainn ri toirt orm “Murchadh Mhurchaidh” a radh agus ’se “Oogi Oogi” cho faisg is a ruiginn-sa. Chailleadh Murchadh sa’ Cheud Chogadh Mhór.

B’e bodach eile a dh’aithnicheadh móran feadh an eilein, Coinneach Gobha, am posta. ’Sann air each marcachd a thòisich e toirt gnothaichean a’ phuist á Steòrnabhagh. Fhuair e rithist gig aon-each. ’Se coidseachan dhà-each a bh’ann ri mo cheud chuimhne-sa. Bhiodh seachd eich-ruith san stàbull, agus gille-frithealaidh ’nan ceann. ’Se àite-tàlaidh mór air clann a bha seo. A thuilleadh air postaireachd sgìre Bharabhais gu léir a bhi an urra riutha, bhiodh luchd-turuis, ochdnar, ri dol ’s ri tighinn anns na coidseachan.

Is e a mhac, Coinneach, a fhuair an dara càr a thàinig a Leódhas. Tha e fhéin agus a bhràthair Dòmhnull, aig an robh compàirt san obair, beò fhathast an Steòrnabhagh agus iad aois mhór. Faodaidh mi ainmeachadh gun robh an teaghlach seo, ochdnar aca, beò agus a’ faighinn pension trì-fichead ’s a deich deugachadh bhliadhnaichean air ais.

[TD 11]

Baile Shuaineaboist

Ann an làithean m’òige-sa bha baile Shuaineaboist, ann an tomhais, eadar-dhealaichte ris a’ chòrr de Nis. Ann an 1842, chaidh Eadar-dhà-Fhadhail an Uig fhàsachadh bho daoine. B’e Dòmhnull Mac Gille Rothaich a bhrosnaich agus a thug gu buil an gnìomh eucorach seo. Chaidh an toiseach an cùl-monaidh a thoirt uapa. Dà bhliadhna an déidh sin, chaidh an taighean a losgadh mu an ceann, an spréidh a reic ris na fir-taca Ghallda air trian de am prìs, agus iad fhéin am fàgail air an achadh lom, gun àite fasgaidh, gun ullachadh, gun deasachadh fo chomhair an teasairginn. Nuair a dh’fhoighnich iad do Dhòmhnull grànda gu dé nis a bha dol a thachairt dhaibh, shìn e làmh a-mach gu’n Chuan Siar is thubhairt e riutha gun robh dachaidh mhath an sud dhaibh. Nuair a thionndaidh iad borb ris ’s a thuig e gun robh a bheatha ann an cunnart, dh’iarr e orra dèanamh air Nis agus seilbh a ghabhail air pàirt de Shuaineabost. Cha robh rathadan móra ann san latha ud agus tuigidh sinn meud an cruadail. Chan e mhàin coiseachd leth-cheud mìle á Uig le clann agus seann dhaoine, ach ri dèanamh oidhirp air bothag cheap a thogail an uair a ràinig iad, ’s gun an uidheam no an ìocshlaint ann.

Bha trì-deug a theaghlaichean an Suaineabost roimhe seo, ri fuireachd na b’fhaisg air cladach, àite ris an can sinn an diugh an Seana-bhaile. Nuair thàinig na h-Uigich, chaidh dà fhichead croit a chumadh agus na taighean a chur ann an ruith far an robh an rathad mór gu bhi air a dhèanamh. Thàinig dà choigreach á Gallaibh, clachair agus gobha, a chòmhnaidh dha’n

[TD 12]

bhaile an déidh seo agus chaidh fearann a thoirt dhaibhsan cuideachd. ’Se an clachair seo a thog Caisteal Steòrnabhaigh. Bliadhnaichean eile air adhart, chaidh na fearainn a bheagachadh orra agus taca leth-cheud acair a dhèanamh. Thog an t-uachdaran, an Ridire Seumas MacMhathain, taigh-samhraidh dha fhéin air an taca seo. Is e seo a’ cheud taigh-geal a bha an Nis, agus tha e ’na thaigh-còmhnaidh, gun bheud gun ghaiseadh air, gus an latha an diugh.

’Se iad seo, a thàinig ’nan clann á Uig, móran de na bodaich agus cailleachan a bha an Suaineabost ri mo cheud chuimhne-sa. Bha cainnt Uig aca, mar “ann a san” no “guson” an àite “carson.” Bha, ’na mo bheachd fhéin, toiseach aca air na Nisich ann an spòrs is fearas-chuideachd.

Fhad’s a bhios mi aig na h-Uigich, seo sgeulachd fhìrinneach. O chionn dà cheud bliadhna air ais bha fear a’ fuireachd ri cladach Shuaineaboist air an robh “Cramanas.” Chan eil fhios agam air ainm ceart, ach tha Allt Chramanais air ainmeachadh air gus an latha an diugh. Thàinig boireannach á Uig, is i ri giùlain leanaibh, a shealltainn air piuthar dhi bha pòsda ann an Nis. Bha i leantainn slios na mara. An ciaradh na h-oidhche is an aimsir fliuch, fuar, nach ann a thàinig àm a h-asaid oirre. Rinn i air a’ cheud solus a nochd rithe, taigh Chramanais. Dh’innis i a suidheachadh dha agus ghuidh i air aoigheachd thoirt dhi gus an déidheadh an dara taobh dhi. Dhiùlt e a leigeadh a-steach, dh’fhuadaich e air falbh i agus rugadh an leanabh air an achadh mun deach aice air fàrdaich eile lorg. Co-dhiù, bha an leanabh beò, balach, agus thàinig còmhnadh is furtachd sa’ mhaduinn.

[TD 13]

’Se an gille bha seo fear de na saighdearan Leódhasach a chuir an t-Iarla Sìophort an gréim an uair a chaidh an réiseamaid Shìophortach a chur air bhonn. Bha iad an cogadh na Marhattas sna h-Innsibh agus a rithist an Eilean Java. Bhiodh e gu tric ’na chuimhne rud a bhiodh a mhàthair ag radh, is e ’na bhalach, air oidhche nan seachd sian. Theireadh ise, “’S mairg tha dol a nochd gu dorus taigh Chramanais.” An déidh móran bhliadhnaichean, thàinig an gille air ais a dh’Uig. Fhuair e fiosrachadh bho mhàthair air a càs oidhche a bhreith agus an-iochd Chramanais. Bhuadhaich spiorad an dìoghaltais air an Uigeach agus thog e air falbh gu Nis. Mun do ràinig e taigh Chramanais thug e stamh cruaidh ás a’ mhol, agus bha e ri radh gur ann leis a mharbh e an duine truagh.

Bho’n àm a thàinig na h-Uigich gu Nis gus an deach Achd nan Croitearan a chur air bhonn sa’ Phàrlamaid—timchioll air leth-cheud bliadhna—bha droch dhìol is fòirneart de gach seòrsa air an cleachdadh le luchd-inbhe gus an sluagh bochd a chreachadh, a spùinneadh agus an cumail ann an staid tràillealachd. Sa’ bhaile againne, thòisich fear na taca, le aonta Dhòmhnuill Rothaich, air leasachadh fichead acair eile de chuid a’ bhaile chur ri chuid fhéin. Bha gàraidhean cloiche air an leth-thogail an uair a dh’fhalbh buidheann de na croitearan ’nan cois a Steòrnabhagh, a thogail an cùis ris an uachdaran. Chuala Dòmhnull grànda gun robh iad air an t-slighe. Choinnich e, le each is carbad, am mòinteach Bharabhais iad. Thug e orra suidhe sìos aig biadh agus cothrom air na dh’òladh iad de dh’uisge-beatha. Nuair a fhuair e na fir ann an staid a bha gu mhiann, thubhairt e

[TD 14]

riutha iad tilleadh dhachaidh, agus na gàraidhean a leagadh. Ghabh iad a chomhairle!

Bha daoine air an suidheachadh anns gach baile leis an t-siamarlan gu bhi ’nam maoir-baile. ’Se na buadhan air son an robh iad seo air cur an dreuchd, iad a bhi baoth, an-iochdmhor, agus ullamh gu co-obrachadh làmh air làimh le siamarlan is maoir anns gach uile eucoir is dòbheart a chuireadh iadsan air chois.

Chuala mi aig bràthair mo sheanmhar, Coinneach Alasdair, bliadhna bha sud agus iodhlainn neo-chumanta math aige, gum faca e am maor-baile, an Gobha Gallach, maduinn thràth ri cuairteachadh na h-iodhlainn, agus ghabh e amharus nach e chuid a b’fheàrr a bha fainear da. Latha pàidheadh a’ mhàil—agus b’e sin am màl daor, cóig notaichean air fearann nach eil an diugh ach trì, agus luach nan cóig cho math ri leth-cheud an diugh—nuair chaidh e steach leis, ’se Dòmhnull Rothach agus an Gobha Gallach an dithis a bha aig a’ bhòrd. Nuair a thug e seachad an t-airgiod, chaidh a radh ris gun robh crùn eile aige ri phàidheadh. Nuair nach aontaicheadh Coinneach ri seo, ’se rud a thubhairt an Rothach ris, “An ann, a thrusdair, ri breugachadh leabhraichean na h-oighreachd tha thusa?” Rug e sin air làn dùirn a dh’airgiod pronn thar a’ bhùird. Thilg e air feadh an t-seòmair iad agus thubhairt e ris, “Falbh a nis air do ghlùinean, a mhadaidh, agus thoir thugamsa h-uile bonn dhiu. Falbhaidh tu an déidh sin agus mur bi thu air ais an seo aig ceann uair a’ thìde le crùn, bithidh tu màireach gun fhonn gun dhachaidh.” Bha Coinneach ag radh gur ann a’ spògail feadh an ùrlair ud a’ tional nam bonn an aon uair a riamh a dh’fhidir e bith agus spiorad muirt ’na chridhe.

[TD 15]

’Se bràthair mo sheanar, Calum Mac Gill’ Eathain, am bruidhinniche baile bha aig Suaineabost an uair bha am Moraire Napier agus a cho-ùghdarraich a’ fiosrachadh mu chor sluagh na Gàidhealtachd agus nan eilean, fo chomhair Achd nan Croitearan a dhèanamh ’na reachd lagha. Nuair shìn iad bìobull thuige ’s a dh’iarr iad air dol air a mhionnan, ’se thubhairt e riutha nach tugadh esan bòid no mionnan gun barantas fhaotainn uapa nach déidheadh peanas a dhèanamh air air son ìnnse na fìrinn. Cha robh na truaghain a’ creidsinn gun robh duine an ùghdarras ach duine bha deilbh uilc gu tuilleadh geur-leanmhainn a dhèanamh orra.

’Se Gladstone a bha mar mheadhan air an t-saorsa mhór seo thoirt do na croitearan. Thubhairt bodach á Dail-o-Thuath aig an àm, “A dhaoine! Nach ann aige bha an cumhachd nuair a thilg e An Bàn a’ Ghàraidh ás a’ chathair.” ’Se maor-baile bha ’n An Bàn.

Ach fàgaidh sinn na làithean dòrainneach ud agus théid sinn air ais gu cùisean is tachartasan nach cuir uibhir mì-ghean oirnn.


An t-Aonadh—Mailisi—Clann-nighean an Sgadain

Mun àm a thòisich mi leantainn na sgoile agus mo thuigse ri leudachadh, bha mi mothachail air easaonachd is eadar-sgaradh a thàinig am measg an t-sluaigh ri linn aonadh eaglaisean sa’ bhliadhna 1900. Bha Eaglais Mhór air ùr thogail san sgìre, agus cosgais a togail gu tur air a’ choimhthional. Bha am ministear agus

[TD 16]

timchioll air trian de shluagh na sgìre leis an aonadh. Bha an còrr ’na aghaidh. Bha am ministear de’n bheachd, mar theachdair na sgìre, gun agradh esan an eaglais. Bha càch ’ga tagradh air bhonn gur ann acasan bha mór-chuid an t-sluaigh. Cha ghéilleadh taobh seach taobh agus thàinig am buaireas gu leithid a dh’àirde agus gum b’fheudar poilis Siorramachd Rois gu ìre bhig gu léir a thoirt a Nis. Chaidh feadhainn dhiu a phronnadh. A thuilleadh air sin, thàinig soitheach cogaidh a Phort Nis le leth-cheud marines air bòrd. Gu fàbharach, cha tàinig orra compàirt sam bith a ghabhail sa’ chòmhstrì.

Bu mhór an dochann a rinn a’ chonnspaid ghòrach seo am measg muinntir Nis. Far an robh daoine réidh, rianail ’nan déiligeadh agus nan co-roinn làitheil ri càch-a-chéile, ’sann a dhùisg seo spiorad gamhlais agus mì-rùin, chan ann a mhàin eadar theaghlaichean, ach gu minig eadar muinntir an aon taighe. Bha iad eadhon ag aoireadh a chéile. Tha cuimhne agam air rann a bha dol mar seo:

Cuiribh Achdan dubh an Aonaidh
Cuiribh a-mach ás a’ sgìr’ iad;
Bogaibh domhain as an dìg iad,
Tilgibh ceud is mìle clach orr’.

Is ann ri eaglais U.P. (United Presbyterians) a bha an t-aonadh a’ gabhail àite. ’Se an t-Ollamh Rainy a bha air ceann àrd-stiùireadh na cùise. Am measg cuid air a bheil cuimhne agamsa, bha an t-ainm aige ri tàrmachadh bith a bha co-ionnan ris an diomoladh a chluinneadh tu iad a’ dèanamh air a’ Chaisear no air Hitler aig an dà Chogadh Mhór. Theireadh muinntir an Aonaidh

[TD 17]

“na Bocsairean” agus “na h-Antis” ris a’ bhuidheann eile. Dol dha’n sgoil, nuair a dh’éigheadh clann na h-eaglais shaoir, “U.P. Rainy, sgrìobht air do léine!” fhreagradh clann a’ U.F., “Wee Free Bocsairs sgrìobht air do pholca!” Theagamh gun tig thu gu co-dhùin nach eil daoine an diugh cho cumhang ’nam beachdan, no cho ealamh gu ainreit a dhèanamh air son aobhair cho caoin-shuarach; tha dearbhadh a’ chaochlaidh againne. Chan eil ach ùine ghoirid bho chunnaic sinn ann an ceàrn eile de’n eilean, eadar-sgaradh nach gabhadh ri ath-réite, mì-rùn is fuath a dhiùlt spiorad maitheanais agus gràdh co-chreutair ann an bhi ag agairt binn reusanta. Sinne, tha cho ealamh gu cronachadh is dìteadh muinntir eile, tha móran mu ar dorsan fhéin a b’fheàirrde sguabadh air falbh.

Ged a bha Cogadh nam Boers seachad iomadh bliadhna roimh’n àm a chaidh mise dha’n sgoil, bhiodh iad tric a’ bruidhinn air anns na taighean-céilidh. Bha ainmean nan seanalairean aca mar a bha Kruger, Kronge, Buller agus Botha ’nam farainm air gillean feadh an eilein agus gu tric ’nan ainm air coin, mar a bha Monty an déidh a’ chogaidh bho dheireadh.

B’e rùn a’ chuid bu mhotha de na gillean òg an uair ud, gu faigheadh iad gabhail an dara h-aon dha’n Mhilitia no Reserve na cabhlaich-mhara. Far am biodh fear beag, theireadh iad mu thimchioll, “’S gann gu bheil àird a’ Mhailisi air.” Thàinig ministear gu Nis, Mgr. MacBheathain, timchioll 1883. Is ann ’na chois a bha e dèanamh na slighe á Steòrnabhagh. A-nuas Siadar thàinig bodach ’na chòmhradh. Dh’fheòraich am ministear dé cho fad ás ’s a bha Nis. Dh’innis am bodach dha agus chuir e a’ cheist, “Agus gu dé ur

[TD 18]

gnothaich fhéin a Nis?” “Tha,” ars am ministear, “mi dol a’ lorg saighdearan dha’n Rìgh.” “U, matà,” ars am bodach, “faodaidh sibhse tilleadh an taobh a thàinig sibh. Chan eil mac màthar an sin nach eil mu-thràth sa’ Mhailisi air neo sa’ Reserve.”

Mar dh’fhaodte radh mu thimchioll na bha co-cheangailte ri beatha agus co-roinn beò-shlàint dhaoine san àm ud, cha robh ionmholta mun imrich bhliadhnail seo ach a mhàin gun robh e ’gan toirt air falbh greis bho chuibhreachadh, mì-chomhurtachd agus bochdainn na dachaidh. A thuilleadh air sin bha iad ri measgachadh ri òigridh á ceàrnaidhean eile, bha iad ag ionnsachadh glainne, sgiobaltachd ’nam pearsa is ’nan giùlan agus fileantachd air Beurla labhairt. ’Se taobh eile na duilleig, an uair a thàinig àm na creich ’s na tuasaid an 1914, gun robh móran a bharrachd de ghillean Innse Ghall agus an Eilein Sgitheanaich, a réir àireamh an t-sluaigh, ann an seirbheis cogaidh, muir is tìr, na bha á ceàrnaidh air bith eile de Impireachd Bhreatainn. Bha an àireamh a chaill am beatha, a leònadh agus a chaidh an dèanamh neo-chomasach, a réir sin cuideachd.

Seo pàirt de dhuanag a rinn té, Sìne, bha faisg orm, do a leannan, fear a bhalaich a’ Mhailisi:

Nuair a théid thu dhan an Arm
’S a gheibh thu am féileadh dearg,
Feuch gum bi thu cuimhneach orm
’S tog do dhealbh ’s cuir thugam e.

Nuair a théid thu gu Fort George
Gheibh thu gunna ’na do dhòrn,
Dùinidh tu do sheacaid mhór
Is òr ’na cuid phutanan …

[TD 19]

Bha òran beag briagha eile ann, is b’fheàrr leam fhéin gun togadh e ceann as ùr. Seo beagan dheth:

Hì liù, hó-ró
Mo nighean donn hòg-ù.

Thog iad am Militia suas,
Ri toirt uainn ghillean òg;
Mo nighean donn hòg-ù.

Ach cha bhi iad uainn ach mìos,
Cha bhi cianalas oirnn;
Mo nighean donn hòg-ù.

’Se iasgach an sgadain a bha toirt a’ mhór-chuid de na boireannaich air falbh bho an dachaidhean. Cha robh port iasgaich eadar Sealtainn agus Yarmouth an Sasainn nach lorgadh tu grunnan nìghneagan Leódhasach ’nan cutairean sgadain annta aig amannan sonraichte de’n bhliadhna. Bha na h-uairean fada, an obair sgìth agus an tuarasdal suarach, ach a dh’aindeoin sin uile, bu mhór an dibhearsain ’s am fearas-chuideachd a bhiodh aca ’nam measg fhéin. Bhiodh fadachd gu leòr oirnn ’nar cloinne gus an tilleadh iad, oir chan e mhàin gum biodh dùil againn ri mìlseagan fhaotainn ach, gu tric, bhiodh ball beag aodaich aca thugainn, gu h-àraidh bonaidean beaga dealbhach. ’Sann oirnn fhéin a bhiodh an spliùch leotha, gu h-àraidh ri dol do’n sgoil le fear ùr dhiu.

Lean iad air an t-seòrsa cosnaidh seo gu toiseach an Dara Cogaidh. Chaidh iasgach an sgadain a lughad gu ìre ro-bheag. Chunnacas aig uairibh trì cheud bàta-sgadain an acarsaid Steòrnabhaigh. Bhiodh na

[TD 20]

cidheachan air an cruachadh le mìltean de bharaillean sgadain-shaillt a bha dol gu margaidhean na h-Eòrpa, gu h-àraidh a’ Ghearmailt agus Ruisia. Bithidh sinn a’ toirt sgrìob a thadhal air clann-nighean an iasgaich an déidh seo, agus a’ cluinntinn mu bheagan de na faoineasan beaga geanail a bhiodh a’ cumail an cridhe ’s an aignidhean ann am fonn.


An Sgoil

Chaidh mi do sgoil Chrois sa’ Ghiblin, 1909. Far nach eil innte an diugh ach eadar leth-cheud agus trì fichead sgoilear, bha an uair ud dlùth air trì cheud innte. Cha robh móran theaghlaichean san latha ud na bu lugha na sianar. Bha naoi-thar-fhichead de mo chomhaoisean ann am baile Shuaineaboist. Cha robh comhaois aig mo mhac as òige sa’ bhaile ach a h-aon. Bha mu cheithir cheud luchd-còmhnaidh sa’ bhaile. Chan eil ann an diugh ach leth sin. Tha an dol-a-lughad tha seo fìor mu thimchioll nan Eilean an Iar gu h-iomlan. Tha mi creidsinn nach robh uibhir de shluagh anns na h-eilein riamh agus a bha annta na bliadhnaibh ud, agus gu deireadh a’ Cheud Chogaidh Mhóir.

Cha robh bròg no stocainn air duine cloinne an uair ud bho dheireadh na Màirt gu toiseach geamhraidh. ’Se briogais mhóilisgin, léine, geansaidh snàth agus ri latha fuar, seacaid, an t-éideadh sgoile. Dh’fheumadh a’ bhriogais a’ bhliadhna mhór a dhèanamh dhut agus, glé thrìc, nam biodh i ri nighe agus ri càradh air Dì-sathurn, bha thu air do chuingealachadh ri broinn an taighe gus am biodh i saor bho thoill ’s bho shalachair.

[TD 21]

Ri cur dhinn ar n-aodach air cladach nuair a bhiodh sinn a’ snàmh, chìte gu tric léintean air an dèanamh air pocannan flùir agus <eng>Net Weight 140 lbs<gai> sgrìobht air an druim aca. Bha fear ag ìnnse dhomh gum faca e fhéin cailleach mhór thiugh ri togail an teine-mhaidne, le gùn-oidhche de’n t-seòrsa seo agus <eng>Warhorse Brand 140 lbs<gai> sgrìobht air a cùlaibh.

Cha robh bròg geamhraidh ri cunntadh mur a biodh seachd sreathan thacaidean innte, agus cnùidh iarainn air sàil is gob. Bha seo air sgàth gun robh iad sleamhainn air deigh ri tìde reodhaidh. Bhiodh aodaichean fada air a’ chlann-nighinn. Ri tìde mhath an t-samhraidh bhiodh aparan craobhach geal air an fheadhainn òga ris an cainiste peena agus rioban ’nam falt ris an canadh iad cnot agus bandeau. Aodach spaideil, grinn chan fhaiceadh tu orra ach air latha bhiodh fear-rannsachaidh a’ tadhal air an sgoil.

Bha spiorad smachd, ùmhlachd agus ceannsachadh a’ faighinn àrd-thoiseach ann an oideas is foghlum chloinne anns na làithean ud. Bha an cuip is an céana-buidhe mar chlaidheamh Dhamocles a ghnàth ri bagradh. Gun teagamh, bha meud no lughad a’ pheanais an urra ri có am fear no an té a bha ’ga do theagaisg. Bha cuid dhiu, gu h-àraidh boireannaich, cho suairce agus cho bàigheil rinn ’s a leigeadh riaghladh na sgoile leotha. Bha cuid eile nach e mhàin a bha ’ga do chumail ann an staid eagail agus ball-chrith, ach a bha fanaideach agus aig amannan tàrchuiseach agus toibheumach. A dh’aindeoin seo uile, ’se làithean iad air am miann leinn a bhi cuimhneachadh le tlachd.

’Se Gall, aig nach robh facal Gàidhlig, am maighstir-sgoile. Cha d’fhuair mise leasan Gàidhlig san sgoil

[TD 22]

riamh agus ’se faireachadh a bha agad gun dh’àlaich do chànan, d’fhine is do dhualachas ann an treubhan ainreiteach, borb, aineolach agus ma bha dùil agad slighe shoirbheachail a dhèanamh san t-saoghal, gum b’e do bhuannachd an dì-chuimhneachadh gu tur. Chan eil lorg agam fhéin air eachdraidh, goirid air an rud a sgrìobhadh mun Ghearmailteach, Baron Munch-hausen, cho eas-onarach, breugach agus seachranach ri eachdraidh Alba mar a bha i air a teagaisg san latha ud. Thug a’ Bhanrigh Màiread suairceas is sìobhaltachd gu cùirt Chalum a’ Chinn Mhóir nuair a thug i a’ cheud inbhe do’n Bheurla. Chaidh ceannsal agus buille-bàis a thoirt air feachd Triath nan Eilean aig Cath Garbhach agus sin ’na shamhladh air gur e na Goill, leis an iomadh ceum-toisich a bh’aca air na Gàidheil, a bha tuilleadh gu bhi ’nam maighstirean air Alba. Cha lorgadh tu idir gur i Gàidhlig a bha aig an naomh Colum Cille, no gur h-ann sa’ chànan sin a chraobh-sgaoileadh an soisgeul air feadh ar rìoghachd. ’Sann ri linn na h-oidhirp neo-shoirbheachail a rinn Prionnsa Teàrlach a fhuair na Gàidheil bhochd soillse no dhà a chur orra, a thug am follais gun robh iad ’nan luchd-seilbh air subhailcean deagh-bheusach, mar a bha treubhantas, dìlse agus diùlt a chur air duais-brath am Prionnsa. Thàinig beagan feabhais agus fìrinn bho’n latha sin, ach ’se bhochdainn gun robh an eucail thar leighis nuair thàinig an ìocshlaint, agus sin ann an tomhais mhór mar mheadhan aig bheag suim agus dearmad ar co-Ghàidheil.

Ged a bha sgoil timchioll air mìle bho’n dachaidh, cha robh latha ri uair shaor na cluiche nach robh sinn a’ dol dhachaidh gu biadh. Bha sinn a’ dèanamh

[TD 23]

ceithir mìle coiseachd gach latha, agus bu bheag a bha e cur oirnn. Nuair a chì mi clann an diugh tha an dùil nach téid iad ceud slat gun rothair no càr, ’se bhios mi ag radh nach eil iad idir cho aigeannach is a bha sinne. Rud eile! Is ainneamh a chì mi cluich aca an diugh ach ball-coise. Bha na ficheadan dòigh cluich againne agus aig a’ chlann-nighinn.

Cha robh mi fada san sgoil nuair a thadhail easbuig nan eilean oirnn, bodach beag brònach liath, air-leth coltach ri dhreuchd. Nuair rinn e ùrnaigh, dh’innis e dhuinn seanachas beag sìmplidh agus gheall e, an nighean agus am balach a b’fheàrr a dh’ìnnseadh e, gum faigheadh iad bìobull an làimh an urra. Thubhairt e an uairsin, “Nìghnean an toiseach.” Cha robh dùrd no diurra-bheag ri chluinntinn. Dh’fhàs an t-sàmhchair cho balbh agus cho trom is gu saoileadh tu gun robh an sgoil ri dol a’ sprèadhadh. Mu dheireadh, thàinig guth á té de na suidheachain cùil: “John Gillies ’ga mo sgròbadh, a thidseir.” Thuig an t-easbuig gun robh thurus gun tairbhe, agus cha do choisinn duine againne bìobull.

Mun robh mi seachd bliadhna, bha féisd ciùil agus dannsa gu bhi air a chumail an taigh-sgoile Lìonail. Gheall a’ bhan-teagaisg gun tugadh i tiocad dha’n bhalach is nighinn a b’fheàrr anns a’ chlas an t-seachduinn ud, agus nach do choisinn mise an dara té. Is ann gun fhios do mo phàrantan a chaidh mi ann agus is ann air éiginn a leig iad a-steach mi, oir cha robh neach an sud cho òg rium. Tha cuimhne agam air Dòmhnull Ghràisgean, am bàrd, shuas air an ionad-cluich, ’na shuidhe air stòl a’ snìomh sìoman murain agus bonaid Tam-o-Shanter air. Bha e seinn duanagan

[TD 24]

a rinn e fhéin, fear dhiu “Dòmhnull a’ Marbhadh a’ Laoigh,” agus “Dòmhnull an Gille.” Is cuimhne leam cuideachd Iain Anna Bhàin á Dail-o-Dheas a’ seinn “Ma Tha Leannan dhomh san Tìr.” Bha an oidhche ud dhòmhsa mar gum faighinn sealladh air lùchairt na ban-sìthe.

Latha mór eile an latha chrùnadh an Rìgh Seòras V. Chaidh bratach bheag a chur an làimh gach gille is pàisde, bonn-cuimhneachan le dealbh an rìgh a chur crochte air gach broilleach, muga bristeal an urra thoirt dhuinn, agus falbh leinn, air an spàig, gu ruige mullach machair Thàboist. Choinnich sinn clann sgoil Lìonail an sin. An déidh dhuinn éisdeachd ri ùrnaighean bho mhinistearan, agus òraid bho Seonaidh Anderson, pròbhaist Steòrnabhaigh, thòisich cluich eadar an dà sgoil. Bha tea, aran milis, siùcaran agus measan air an riaghladh oirnn, rudan a bha da-rìreadh annasach dhuinne san àm ud. B’fhada chum an latha ioghantach ud cnàimh-cagnaidh rinn.

Fóghnaidh sin mu chùisean na sgoile an dràsda. Thig sinn air ais gu tuilleadh dhith mar a bhios sinn a’ fàs ann an aois agus ann an eòlas.


Pàdruig Shuaineaboist

B’e Pàdruig Shuaineaboist, a chaochail an 1911, duine cho deas, geurchùiseach agus tuigseach ’s a bha air tuath an Leódhas. Bha pension na h-aois air ùr thighinn a-mach, cóig tasdain, agus bha Pàdruig ’ga fhaicinn ’na shuim airgid cho mór agus gun robh e ag radh gur e triùir dhaoine an eachdraidh an t-saoghail a bha esan ri cur air thoiseach air Lloyd George, am

[TD 25]

fear a choisinn dhaibh e. B’iad sin Iosa Crìosd, an t-Abstol Pòl agus ’An Buinean. ’Se chuimhe tha agamsa air, a bhi ’ga fhaicinn a’ ruighinn a’ chladaich an t-àm a bhiodh an crodh ag ionailt air na machraichean. Dh’fhoighnich e do nighinn an latha ud air a’ mhachair, “Càite robh thu fhéin aig àm an iasgach sgadan mu dheireadh?” “Bha,” ars ise, “ann an Ceann-Phàdruig.”

“U, matà nighean,” ars esan, “is iomadh sgrìob a thug mise troimh’n cheann sin sa’ bhliadhn’ ud, agus ged is iomadh creutair beò air an tàinig mi tarsainn ann, chan fhaca mi thusa ann.”

Bhiodh e air fear de na bhiodh ri cairtearachd eadar Nis is Steòrnabhagh, toirt biadh is bathar gu na ceannaichean. Bha e uair air an t-slighe, is e dol troimh bhaile Chrois, agus seann ghille á Tàbost air an robh Pòl aige ’na fhear-turuis, ’na shuidhe an deireadh na cairt. Thòisich fear-eigin a bha an cois an rathaid ri fealla-dhà air Pàdruig. “U, ghille,” ars esan, “bhuineadh dhut spiorad sòlaimte a chleachdadh fo chomhair an t-seallaidh ioghantaich a tha thu faicinn, carbad naomh a’ gabhail seachad le Peadair ’na toiseach agus Pòl ’na deireadh.”

Bha baraille sgadan aige gu ministear na sgìre sa’ chairt uair. Bha reodhadh sleamhainn air an rathad, agus an t-each aige fulang ri dìreadh nan leòidean. Dé rinn Pàdruig air son an luchd aotromachadh ach am picil a ligeadh ás a’ bharaille. Chaidh sgadain a’ mhinisteir, Mgr. MacBeth, a dhìth. An ath uair a choinnich iad, fhuair Pàdruig dìteadh agus cronachadh a bha searbh, agus ’se seo ’na thubhairt e ’na fhreagairt: “U, mhinisteir, tha Pàdruig ciontach ged nach leasaich sin an call, ach ’se leóghann le Dia a th’annadsa.”

[TD 26]

Anns an taigh-chéilidh bhiodh e gu tric a’ deasbad ri nàbaidh dha, Fionnlagh Ruadh. Bha Fionnlagh air a bhi greis ’na phoileas an Glaschu agus bha tomhais mhath foghluim aige. An oidhche bha seo, dh’fhàs an connsachadh cho teth agus gun tug Pàdruig mu dheireadh geàrr-leum ás a-mach ás an taigh. Thill e rithist air ais agus air dha am bata thomhadh ri Fionnlagh, thubhairt e ris, “Fhionnlaigh, fuaraichidh na casan agus falbhaidh iad leat air a’ charrier dhubh, is chan aidich thu gu bheil thu ceàrr!”

Bha iad le chéile ag obair air cidhe a’ Phuirt. Bha Fionnlagh anabarrach cabhagach ’na dhòigh. Bha e an latha seo crochte air clàr os cionn na mara ri bualadh spìcean ann an sailean ri balla a’ chidhe. ’Se Pàdruig a bha frithealadh dha os a chionn. Cha robh mionaid aig Fionnlagh ach ag éigheachd, “Spìcean, spìcean, nuas tuilleadh.” Móran dhiu sin a bha dol air shiulam. Chualas Pàdruig ag radh mu dheireadh, “Spìcean, spìcean gu Fionnlagh, ’s gu buille chàm na h-an-fhurais; an té nach crùb bheir i am plub.”

Bha Pàdruig air chéilidh oidhche Shathurna, nuair a thug a bhean an aire gun robh an leth-bharaille anns an robh uisge na Sàbaid aice ri call. Cha robh soitheach fo chabair an taigh, gu ruige bólaichean an dreasair, nach do lìon i ach an tugadh e gu maduinn Dì-luain i. Bha i air dol mu thàmh nuair a thill Pàdruig. B’àbhaist dha bhi ag ithe pìos agus bainne, ach an oidhche seo an anach soitheach falamh a lorgadh e anns an cuireadh e am bainne. Nuair dh’innis ise dha an t-aobhar air son seo, ’se rud a dh’éigh e suas rithe, “Seadh, seadh, a Chatriona, is tha mi creidsinn nam bu rud e is gu falbhadh an t-anam á Pàdruig roimh

[TD 27]

mhaduinn gu lìonadh tu mi le bùrn na tobair cuideachd.”

Bha e uair aig drill agus e air bòrd long-chogaidh. Fhuair e fàth air fear an stòir air son rudeigin a chaill e a ghoid, ach bhrath cuideigin e agus chaidh a thoirt air beulaibh a’ bhodaich mhóir. ’Se leisgeul a ghabh Pàdruig, gur e bh’ann-san Crìosdaidh, agus nach robh e an àite gu seo nach fhaigheadh e cùil uaigneach do an déidheadh e dh’ùrnaigh. ’Se bhuaidh a bh’aige seo, chaidh cur a dh’iarraidh am maor-airm agus òrdugh thoirt dha e lorg àite uaigneach do am biodh Pàdruig ri dol a dh’ùrnaigh.

Bhiodh latha air a shuidheachadh air son airgiod a’ bhaile — no an cosgradh — a thional. Bhiodh seo ’ga dhèanamh aig geata a’ bhaile. Bha gainne an airgid ag aobharachadh gum bu tric buaireadh a bhi ’na lùib. A’ bhliadhna bha seo agus Pàdruig ’na mhaor-baile, bheothaich ainreit a thàinig mu dheireadh gu sabaid. Bhuail fear, Dòmhnull Chalum, Pàdruig, agus nach ann a chuir esan a’ chùis gu lagh. ’Se Tormod Mór, duine ancheardach crosd, fear de na fianaisean a bh’aig Pàdruig. Air thoradh rudeigin a bhi ceàrr air na cluasan aige, bha stal aodaich dearg mu cheann. Cha robh Tormod a’ cluinntinn dé bha iad ag radh ris, agus nach ann a thubhairt e ris an eadar-theangair gu math greannach, “Eigh àird do chinn, a laochain, thu féin ’s am breitheamh, cuimhnich gu bheil éisdeachd boidhre annamsa.” Chaidh a’ cheist air Tormod, “Dé cho faisg ’s a bha thu orra nuair a bhuail Dòmhnull MacRisnidh Pàdruig MacLeòid?” “Bha,” arsa Tormod, “cho faisg ’s a tha mi ort féin an dràsda.” “Agus am faca tu e ’ga bhualadh?” “Chan fhaca.” “Ciamar nach fhaca, ma bha thu cho faisg sin orra?” “Cha b’ann orra

[TD 28]

bha m’aire,” arsa Tormod, “is mi fhéin aig a’ cheart àm ri garg-ghleac ri fear eile.” Chaidh crùn a chàin a chur air Dòmhnull Chalum, ach ’se rud a thubhairt e riutha, gum b’fhusa dhaibh fuil a thoirt á creag na airgiod á pòcaid fhalamh. “Feumaidh tu réisd latha thoirt am prìosan,” ars am breitheamh, agus chaidh falbh le Dòmhnull agus a chur an glais.

Nuair a chunnaic Pàdruig mar a thachair, bhuail a chogais air gun robh e nis mar mheadhan air fear-prìosain a dhèanamh de nàbaidh air son rud cho neonitheach. Dh’iarr e am breitheamh fhaicinn agus chuir e ris, nam pàidheadh e féin an crùn, an leigeadh esan Dòmhnull mu sgaoil. Dh’aontaicheadh ri seo agus dh’fhalbh Pàdruig agus poileas a leigeadh Dòmhnull mu sgaoil. ’Se rud a thubhairt Pàdruig ris, “Tuigidh tu nis, a ghille, an cumhachd a th’aig Pàdruig. Bha cumhachd agam do chur fo ghlasan a’ phrìosain agus cumhachd do thoirt a-mach a rithist.” Bha ri radh gun deachaidh iad gu drama sìos am baile, agus bha am buaireadh seachad le sin.


An Càr—Iasgach—Gàbhaidhean Cuain

Samhradh 1911 agus saor-làithean na sgoil againn, bha mi muigh air druim an rathaid mhóir, is mi cluinntinn fuaim neo-àbhaisteach a’ tighinn bho siar. Nochd sud air mullach an leothaid carbad shiùbhlach, gun each gun srian, is i luma-làn luchd-turuis. Seo matà a’ cheud càr a thàinig a Leódhas, le mic Dhòmhnuill Henderson á Steòrnabhagh. Bha dithis le each is cairt air an rathad ’nam fhianais, agus abair spraighlich. Ghabh na h-eich bhochd garg-eagal am beatha, agus cha b’iad

[TD 29]

’nan aonar. Cha robh duine aosd no òg nach robh muigh an uair a thill iad, a h-uile fear is té a’ toirt a bhreith fhéin air an inneal mhallaicht a thàinig a ghiorrachadh slaodaiche agus sàmhchair na seann bheatha. Mar a thubhairt am bàrd Sgitheanach mun cheud fhear a thàinig thuca fhéin:

Bha fir a’ bhaile feadh a’ bhaile aig na mnathan aosda,
’S dùil ac’ gur e breitheanas a thàinig air an t-saoghal;
Carbadan gun gearrain air an talamh tarraing dhaoine
’S cha chreid iad nach e ’n t-Aonadh thug saorsa dha’n Nàmh.

Bha té an Dail-o-Dheas nach robh, mar a their iad, ann gu léir, a ruith a-steach an taigh ag éigheachd, “Trobhaidibh, trobhaidibh, ’s gum faic sibh seo coids’ a’ phuist ás a rian ’s gun sgeul air na h-eich.”

Goirid an déidh seo, thàinig fear gu Coinneach a’ Phost, mu cheud slat bho’n taigh againn. ’Se cearcall rubair teann gun ghaoth a bh’air na cuibhleachan aige, agus <eng>chain-drive<gai> ’ga chur air adhart. Bha bocsa de fhiodh lainnireach dearg a ghiùlaineadh dà dhuine dheug agus gnothaichean a’ phuist air a dheireadh. Bhiodh aon duine san toiseach còmhla ris an stiùradair. Cha robh dìon air bith air bho gu h-àrd. Dhèanadh e astar rianail air a’ chòmhnard ach ri dìreadh nan leòidean chumadh tu coiseachd ris, agus abair pubadaich is ràin gun déidheadh e thar a’ mhullaich. Bhiodh sinne, a’ chlann, a’ ruith ’na dhéidh agus ri dol an crochadh air, gus an tàinig air mu dheireadh cuip mór fada fhaighinn.

[TD 30]

Mar a h-uile nì nuadh, cha b’fhada gus na sguir e bhi ’na ìoghnadh, agus bliadhna an déidh seo bha trì càraichean aig Coinneach.

B’e rud eile thug toil-inntinn dhuinn mun àm ud, buidheann shaighdearan de na Sìophortaich, le pìobairean a’ cluich, a dhol troimh’n sgìre. Cha mhór nach robh clann na sgìre gu léir air an sàil mun do ràinig iad Port Nis, far na champaich iad air son beagan ùine. Tuigidh mi mar a lean a’ chlann ann a’ Hamelin am pìobaire breac aca fhéin.

Bha Port Nis aig an àm ud ’na àite trang. Cha robh broinn a’ chidhe air lìonadh suas le gainneimh mar tha e an diugh, agus a thuilleadh air àireamh mhór de sgothan iasgaich, bhiodh dhà no trì de bhàtaichean mu leth-cheud troigh ann, a bhiodh a’ dol ’s a’ tighinn le iasg air a shailleadh agus bathar cheannaichean eadar Nis is Steòrnabhagh. Bha bàta mar seo aig Tormod, bràthair m’athar, a chaochail ’na dhuine òg mun do rugadh mise. Bha bràthair-athar eile dhomh, Ruairidh, ’na làmh innte. Bha fear de’n sgiobadh uair tinn, agus chaidh m’athair thoirt innte—aig aois sia bliadhna deug — gun déidheadh e feabhas. An déidh dhaibh Steòrnabhagh fhàgail le luchd salainn, thàinig a’ ghaoth gu gaillionn. Nuair nach do ràinig i Nis, is nach tug daoine sgeul oirre thall no bhos, cho-dhùin iad gun deach a call.

Bha taigh-faire an taigh mo sheanar, agus b’e sin fàth a’ bhròin, an triùir mhac air am bàthadh. Bha sùil-bheag ’na mo sheanair, agus nach ann a chualas e ag radh an déidh greis de rànaich, “A, dunaidh air an t-sùil bheag a th’ann, cha tig aon deur oirre.” Bha san iorram aig mo sheanmhair, “Och is och, ged tha ’n

[TD 31]

còrr mar a tha, ’se Alasdair beag òg (m’athair) ’s a cheann a nochd aig na ròin.” Bha Ruairidh air clachan a thoirt chun an làraich air son taigh geal a thogail agus bha ann an cumha a leannain, “Obh, óbh, ’se bhi faicinn clachan geala Ruairidh.” Thàinig na seòid latharna-mhàireach. Fhuair iad cùil sa’ Loch-a-Tuath anns na ghabh iad fasgadh.

Bha iasgach lìon mór agus lìon beag agus iasgach sgadan ’ga chur air adhart. Bhiodh iad ri dol cho fada mach leis na lìn-mhóra, ann an sgothan fosgailt, agus nach bu léir dhaibh fearann ach muir mu mhullach nam beann. ’Se cuan oglaidh, borb, a tha ag iadhadh cladaichean Nis agus b’iomadh gàbhadh agus cruadal a bha co-cheangailte ris an obair, agus gun an duais ach na bha ’gan cumail, mar a theireadh iad, “bho’n làimh chun a’ bheòil.” ’Se fear a bha air tìr, a’ reic, a’ ceannachd agus a’ malairt an éisg a bha dèanamh beartais á allaban is dìcheall an iasgair. Thubhairt fear latha ri Murchadh Anna Guinne, is e air an t-eathar a chall troimh a bhi fada gun éirigh, “’Se seol-mara na circ a th’agad fhéin, a Mhurchaidh, an diugh.” “Sin,” arsa Murchadh, “a’ seol-mara chuir splog de choileir geal mu d’amhaich.”

Cha robh call-bàthaidh an Nis ’na mo latha-sa, ach chaidh gu léir deich eathraichean ás a’ rathad an fhichead bliadhna roimhe sin. Cluinnear mu “latha a’ bhàthaidh mhóir” eadhon an diugh san sgìre. A réir eachdraidh bha an-uair ann cho buaireasach is a bha air cuimhne dhaoine. Chaidh cóig eathraichean leis na sgioban uile dha’n ghrunnd. Chaidh dhà eile fhuadach chun na mórthir. Chaidh aon duine lathadh gu bàs ann an té dhiu.

[TD 32]

Chaidh dà eathar á Eòropaidh a chall ann am bàgh Chunndail, air taobh siar Rubha Rodhanais. Thàinig a’ gharbhseach agus dh’éirich an fhairge cho obann agus nach robh rian air dol timchioll an Rubha gu acarsaid. Dh’fheuch iad, trì aca, steach gu Cunndail. Rinn aon a’ chùis, ach shluig an tonn-bhriste na dhà eile. Bha deugachadh a bhantraichean am baile Eòropaidh an aon latha. Aon dhiu sud, a dh’aithnichinn fhéin, Mòr An Mhóir, nach robh ach dà sheachduinn pòsda, bha i faicinn a fear agus gréim aige air druim an eathair air son ùine.

Latha nan seachd sian eile, is an fhairge ri bristeadh ’na chìreanaich gheal ri beul na h-acarsaid, thug trì eathraichean ionnsaidh beatha no bàs a’ tighinn timchioll ceann a’ bhalla-bristeadh. Mar a thachair an Eòropaidh ’se aon a rinn a’ chùis. Bha sluagh mór dhaoine air tìr ’nan sùil-fhianais air a’ challdachd chianail seo, agus gun ìnnleachd no rian ri làimh leis an dèanadh iad cobhair air na truaghain a bha am meadhan a’ ghàbhaidh.

Chaidh eathar á Dail-o-Dheas sìos, agus bha amharus aig daoine gun robh bàta Bucach mar mheadhan air. Bha e air a radh nach do rinn e oidhirp sam bith air an sàbhaladh. Rinn Dòmhnull Ghràisgean òran mun chall seo—“’Sann Dì-luain a shèol i, am bàta bòidheach ùr” — agus bha aige ann an rann eile, “Nach bu chruaidh am Bucach ud, nach d’ shad e thuca ròp.”

Mun deach a’ cheud tuath fhuadach á Gabhsunn, chaidh sgiobadh eathair a chur an làimh agus an toirt air falbh ann an long a bha dol seachad. Lorgadh iad ’nan seann dhaoine ann an Carolina, far an deach an reic ’nan tràillean gu bhi ag obair air plantations chotain. Bha ri radh gun tàinig fear dhiu air ais, ach

[TD 33]

air cluinntinn dha gun robh a bhean pòsd a rithist, cha do nochd e e féin idir.

Tha na Nisich air a bhi dol gu Sùlaisgeir a shealg a’ ghuga bho chionn linn nan creach, mar a their iad. Cha robh an gnothaich cho soirbh an uair ud ’s a tha e an diugh, agus cha b’ann air son duais no probhaid a bha iad a’ cur am beatha ann an cunnart ach air son annlan bìdh do an teaghlaichean. Fogharadh 1912, dh’fhalbh naoinear fhear air an turus àbhaisteach. Mu uair-a-thìde an déidh dhaibh am Port fhàgail, thionndaidh an aimsir gu bhi mosach, air chor is gun robh daoine iomagaineach mu an timchioll. Bha soitheach-cogaidh á Steòrnabhagh a bha dol a thoirt sgrìob a-mach do’n Chuan Siar, agus chaidh iarraidh orra sùil a thoirt an robh na daoine air Sùlaisgeir. ’Se naidheachd dhoilgheasach a bh’aca tilleadh, gun deach iad seachad dlùth air an sgeir, gun do shéid i an dùdach, ach nach robh duine ri fhaicinn. Bha dearbh-chinnt a nis gun robh iad caillte agus tha cuimhne agam an dubhachas a bha air feadh na sgìre. Bha ceathrar aca bha fuireachd faisg air an dachaidh againne, agus bha ceithir taighean-faire cho faisg dha chéile ’na nì annasach. Bha na “bantraichean” air an seulachadh ’nan staid bhochd, agus aodach dubh a’ bhròin umpa, nuair thàinig bata-iasgaich a-steach a Steòrnabhagh leis an naidheachd gun robh na daoine air an sgeir. Thàinig iad fhéin latha no dhà an déidh sin le luchd math ghuga, agus faodar a thuigse gun robh uirsgeulan aig na cailleachan bochd dhaibh, a shil uisge an cinn ri caoidh a’ bheò. Mar a dh’fhaodar a thuigse, bha fealla-dhà gu leòr air a dhèanamh a rithist mun chùis, gu h-àraidh mu iorraim nan taighean-faire. Bha piuthar, seann nighean, aig té de na

[TD 34]

“bantraichean” agus ’se chomhurtachd a bha i toirt dhi nuair a sguireadh i a chaoidh agus a bhurralaich, “U Mhàiri, faodaidh tusa sin! Tha do dheòir glé neonitheach an taca ris a’ chuan mhór a tha os a chionn.”

Bha sgeulachdan mu na press-gangs agus mar a chaidh na daoine thoirt air falbh á eathar Ghabhsuinn air an cuimhne agus an uair a chunnaic iad long-chogaidh a’ dèanamh air an sgeir, cho-dhùin iad nach b’e rud a b’fheàrr a bha mun airidh dhaibh. Chuir iad ás an teine agus dh’fhalaich iad iad fhéin gus na thog i air falbh. Nan robh fios no fàth aca gun robh doilgheas air son am bàs gu bhi mar thoradh air an an-amharus, is cinnteach nach robh iad air dèanamh mar a rinn iad.

Lean iasgach an lìn-mhóir ann an Nis, ach a’ sìor dhol a lughad, gu goirid an déidh a’ Cheud Chogaidh Mhóir. Thàinig an tràlair agus lorg iad gur e seo grunnd iasgaich cho saoibhir ’s a th’air an t-saoghal. Bha bhuil; mun do sguir iad ’ga sgrìobadh, cha robh fiach an t-saothair ann tuilleadh dha’n iasgair ionadail. Tha an t-àite an diugh gu ìre bhig gun iasg, gun eathar. Faire shaogail! Chan eil àite gun dà latha. Co-dhiù, nach eil a thìde againne tìr a ghabhail bho uchd buarant na fairge, agus luaidh a dhèanamh air nithean tìorail.


An Ionnairidh: Fealla-dhà agus Cùisean-Eagail

Bha cur-seachad na h-ionnairidh agus an céilidh ann an làithean m’òige-sa glé eadar-dhealaichte ris an dealbh a tha air inntinn daoine an latha an diugh mu thimchioll.

[TD 35]

Bhiodh na fir phòsda agus foirbhich a’ tighinn cuideachd, glé thric dha’n aon taigh, agus bhiodh deasbad is conaltradh aca air gach gné cuspair air an robh aithne aca. Bhiodh na gillean mar bu tric leotha féin, ri fochaid agus ri magaireachd air càch-a-chéile, ri cluich chairtean, draughts agus cleasachdan a dh’iomadh seòrsa eile. Cha bhiodh sinne, balaich na sgoile—no mar bu tric a dh’ainmicheadh iad sinn, a’ ghràisg — am broinn taighe ach na h-oidhcheannan a bhiodh fìor dhroch thìde ann. ’Se sinn fhéin a bhiodh ri cruthachadh is a’ dealbh a’ mhór-chuid de na cur-seachadan a bhiodh againn agus bha sin cho ioma-ghnéitheach agus gum b’ainneamh oidhche nach robh cluich eadar-dhealaichte againn. Na h-oidhcheannan a bhiodh sinn a stigh, ’sann gu tric a’ feuchainn có b’fheàrr a dhèanadh dealbh ainmhidhean, eòin no daoine, agus fear de na bodaich a’ toirt brath có am fear a b’fheàrr. Glé thric, nan tigeadh acras oirnn, bhiodh sinn a’ ròsdadh buntàta ann an grìosach an teine.

Chan fhaiceadh tu na boireannaich uair air bith san taigh-chéilidh gun obair gnìomhachais air choireigin ri an làimh—fighe stocainnean, fuaigheal aodaich, no dèanamh aodach croisidh. Bhiodh mnathan taighe, eadar bhi dèanamh biadh dhaoine agus bhrùidean, ri sàs ann an obair clòimhe — cìreadh, càrdadh, snìomh, crois-iarna, cnocain, toinneamh dealgain. Bhiodh fear an taighe e fhéin gu tric an ceann gnothaich, snìomh sìoman fraoich no connlaich, a’ càradh bhròg, agus nam b’iasgair e, ri réiteachadh, càradh, no ri biathadh lìon-iasgaich. Bhiodh an t-suipeir anamoch, lite no làghan mar bu tric, ach buntàta agus iasg no buntàta pronn is bainne corr’ oidhche. Bhiodh seo timchioll aon-uair-deug, agus àm

[TD 36]

dha’n luchd-céilidh a bhi togail na siùil. Bhiodh aoradh teaghlaich ’ga chuairteachadh an déidh na suipeir, agus bhiodh sinne, beag is mór, ri gabhail compàirt de na dearbh chleachdaidhean ’nar dachaidhean fhéin roimh àm dol mu thàmh.

A nis, ionnsaidh ghoirid air an àireamh mhór de chùisean uamhainn, uilc is eagail a bha ag iadhadh dhaoine mun àm ud. Air cùl cùirtear na h-inntinn bha saoghal dorch, daobhaidh, air an robh “Am Fear Mór” agus a cho-thàmhaichean ’nan luchd-seilbh, agus bha iad fhéin agus an droch bheusan faicsinneach, follaiseach ann an lorg gach aimhleas is tubaist a bha freasdal ag òrdachadh dha ’n taobh.

Bha Sàtan air fhaicinn ann an iomadach cruth. ’Sann shaoileadh tu gun robh e air imrich a thogail á uile cheàrnaidhean eile an t-saoghail, cho dripeil is a bha e cur a dhraoidheachd an gnìomh ’nar n-eileanan. Agus ged is cinnteach nach deach e riamh a bhaisteadh, nach ann air fhéin a bha an t-sreath mhór ainmeannan: an t-àbharsair, fear nan crìoch, an donas, an diabhul, ceann-a’-bhròin, mac an dólais, an nàmhaid, am fear mór, am fear nach ainmich mi, am fear-millidh, fear nan sluic, am mac-mallachd, piullaidh agus Dòmhnull Dubh.

Bha dheisciobuil lìonmhor agus air an deagh oideachadh ann am feartan an uilc. B’iad sin gu h-àraidh bana-bhuidseachd, le cumhachd an toradh a thoirt á bainne chruidh, an droch-shùil a chur air leanabain gus an stadadh ìre agus piseach a thighinn orra, pianadh ’s a’ claoidh ’s a’ mallachadh dhaoine le rudan samhlachail, mar a bha cnocain is cuirp-chriadhaidh.

[TD 37]

Bha àiteachan sonraichte a bhiodh eagal air daoine dol seachad orra ri oidhche dhorch air sgàth gun robh taibhse ’ga fhaicinn ann. Bha dhà air an cluinn thu luaidh fhathast, Bodach Loch Bhorabhat agus Cailleach an Druim-Fraoich. Bha móran sheòrsaichean thannasg ann, feadhainn a chìte, agus feadhainn a bha toirt robhas le fuaimean, soluis, agus ri dol fo ghiùlain; ’se sin, duine air a ghlacadh is air a thoirt air falbh am measg sluaigh, ag adhlacadh chuideigin a bha fhathast beò. Glé thric, chan fhaigheadh an duine mì-fhortanach seo saor bhon t-sealladh uamhann gu ruigeadh iad geata a’ chlaidh. A rithist, bha na taisbeanaidh seo air an sloinn air caochladh ainmeannan: samhladh, taibhse, bòcan, tannasg, giùlain, solus rabhaidh, maille ri guthan, fuaimean agus gluasad air cuid de dh’àirneis an taighe.

Bha creideas anns na sìthichean air dol a lughad, ach bu mhór na sgeulachdan a bha mu an timchioll. A réir aithris, bha iad math is dona. Ghoideadh iad leanabh-cìche agus chuireadh iad fear ’na àite air nach tigeadh an còrr adhartais. ’Se seo an raod no an tàcharan. Chluinneadh sinn uaireigin a bhi air a radh mu dhuine cloinne a bhiodh bochd ’na chruth, “Chan eil ann ach raod bochd.”

Bha seanachas air dà bhodach chroiteach ann am baile. Bha fear dhiu latha ’na shuidhe air tom ag éisdeachd ri na sìthichean a’ dannsa. Cha robh ceòl aca ach port-a-beul, agus cha robh anns a’ phort ach an dà fhacal, “Dì-luain, Dì-màirt, Dì-luain, Dì-màirt.” Dh’éigh am bodach sìos riutha gun tugadh esan dhaibh port ris am b’fhèarr a dhannsadh iad, agus thòisich e seinn, “Dì-luain, Dì-màirt, Dì-luain, Dì-màirt, Dì-luain, Dì-màirt, Dì-ciadain.” Lorg iad gun dannsadh iad fada

[TD 38]

na b’fheàrr leis a’ phort ùr, agus ghuidh iad air a’ bhodach a roghainn iarrtais ìnnse dhaibh. Dh’iarr esan gun tugadh iad dheth a chroit, agus rinn iad sin.

Chuala am bodach croiteach eile mar thachair agus chaidh e fhéin gu tom na sìthe. Nuair thòisich an dannsa, dh’éigh e sìos riutha gun cuireadh esan tuilleadh loinn air a’ phort-dannsa agus dh’iarr e orra “Dì-ardaoin” a chur ris. Dh’fheuch na sìthichean dannsa leis a’ phort ùr, ach ’sann a chuir e triumach-thar-shearrach iad, agus gu dé rinn iad ach a thighinn a-mach ás an tom, agus croit a’ bhodaich eile chur air an truaghan air muin na té a bh’air.

Bha móran de rudan eile anns an robh iad a’ creidsinn, mar a bha a’ mhaighdeann-mhara, an uilebheist no an t-surlaich-uisge agus teachdaire bàis ris an canadh iad sgàil-an-aoig-ghlais.

Bhiodh na nithean sin uile, gu h-àraidh na taibhsean, ’nam beul-aithris araon san dachaidh agus san taigh-chéilidh. Bu bheag-mar-ìoghnadh oillt agus eagal a bhi oirnne dol air astar oidhche dhorch. Bha sinn air ar beò-ghlacadh, agus air géilleadh cho mór dha na tuairisgeulan faoin ud agus gu bheil e an diugh ’na mhór chùis-ìoghnaidh leinn càite an deachaidh iad uile. Dh’fhuadaich foghlum air falbh iad beag air bheag, agus thug solus an dealain a’ bhuille-bàis dhaibh.

Bha aon taigh sonraichte, taigh Aonghais Choinnich, air am miann leam sùil air ais mar thaigh-céilidh. Cha robh duine mhuinntir an taighe seo nach robh beusan eadar-dhealaichte air. B’e fear an taighe duine susbainteach, tàlannach aig an robh Gàidhlig choimhlionta. Tha cuimhne agam an déidh òrduighean, fear fheòrach dheth an robh e fhéin san eaglais latha na

[TD 39]

Sàbaid. Bha magaid gun chiall am measg dhaoine an uair ud a bhi buachailleachd a’ chruidh, agus seo an obair Shàbaid a bh’aig Tormod, air òrdugh a bhean agus a phiuthar-chéile, agus seo mar a fhreagair e: “Cha robh, a charaid, cha robh Tormod a muigh idir. Nuair a bha sluagh sgìre mhór Nis agus fuigheall á ceàrnaidhean eile an eilein ri cuairteachadh sàcramaid suipeir an Tighearna san dà thaigh-aoraidh sin shuas, ’sann a bha mac Murchaidh Dhùghaill a stigh air Gleann Shuaineaboist ’na thràill spréidhe aig clann-nighean Aonghais Choinnich.”

Bha càr an dotair latha ’na stad aig taigh a’ Bhéiceir agus dh’fhoighnich esan do fhear a bha dol seachad, “An e carbad-ola an lighiche tha mi faicinn ’na stad aig taigh an fhuineadair?”

Bha a phiuthar-chéile, Anna, air leth deas agus sgeigeil air a teanga. Bha an oidhche ud is esan gun sgur ach, “Anna, dèan sud ’s dèan seo.” ’Se thubhairt i mu dheireadh, “U Thormoid, cha chuir thu Anna romhad chun a’ bhreitheanais.”

Bha facail eadar i fhéin ’s a h-athair uair agus nuair thuig am bodach nach deargadh e oirre le cainnt, thubhairt e, “O, tha mi coma ged a bheireadh E leis mi, nan robh gràs aig m’anam.” ’Se fhreagair Anna, “U, Aonghais, mo ghille math ort, cha dèan E tròcair air a h-uile fear.”

Chuala mi i fhéin agus nàbaidh, Aonghas a’ Ghàraidh, oidhche ri deasbad air gu dé an àireamh a bh’ann am muillion. Bha eòlas àireimh aig Anna nach tuigeadh fear nan seachd cànan, ach bha Aonghas air an aon bhonn. Ars esan, “Chan eil càil a mhath dhut, a nighean Aonghais Choinnich. Cha bhreugnaich thusa na seann daoine glic a bha romhainn, ’s a theireadh gun

[TD 40]

robh deich muillion anns a’ mhìle agus deich mìle anns a’ mhuillion.”

Bha i latha glanadh a’ bhuntàta le tóbha, agus Calum MacAmhlaidh is e aig an taigh air chuairt á Africaidh, ri dol seachad oirre. Is iad a bha cumail crìoch ri chéile. “Anna,” ars esan, “ an tàinig ainreit riamh eadar an dà theaghlach mu nàbaidheachd an fhearainn?” “U, Chalum,” ars ise, “fhuair a’ Sàtan a chas a-null air crìochan Iob ach cha do ghabh e air riamh cas a chur a-null no nall air an té sin.”

Thig sinn air ais gu àbhachdas nan taighean-céilidh, agus daoine àraidh eile ’s na bhiodh iad ag radh ’s a’ dèanamh ann an ruith nam bliadhnaichean tha fhathast romhainn.


Ughdarras na h-Eaglais — Ministearan Ainmeil

Ma bha aighear, sùgradh agus aotromas-inntinn mairsinn beò ’nar Gàidhealtachd sna làithean ud, cha b’ann a dheòin oide agus teagaisg na h-eaglaise. Cha robh càil de’n t-seann eòlas is ealain a dh’àlaich am measg ar sìnnsirean a-nuas troimh na linntean, mar a bha ceòl, bàrdachd agus dannsa, nach robh air a mheas leotha truailleadh, peacadh, no mar a theireadh iad, cleasachd Shàtain. Bu mhór an call, call nach gabh a chaoidh ath-leasachadh, a thàinig a-steach an lùib na creud mhì-gheanail ghruamach ud a bha cho coimheach do ar seann chleachdaidhean. Is ann an diugh a tha sinn a’ toirt fainear meud na dìleab a chaidh pàirt dhi a mugha: maise, bòidhchead agus ioma-chruth ar ceòlraidh, agus

[TD 41]

sin an iomlaid ri fuar-chràbhadh trom-inntinneach smalanach a ghlas a-mach gach gné ceòl agus inneal-ciùil—ach a mhàin Sailm Dhàibhidh. ’Se chùis-ìoghnaidh gun robh Dàibhidh féin gun sgur ag iarraidh Dia a ghlòireachadh le gach gné sheòrsa inneal-ciùil. Tha fuigheall de’n t-seòrsa dhaoine seo ’nar measg, eadhon gus an latha an diugh, ach tha fear an déidh fear de na seann iodhalan ud a’ dol ri talamh, agus mar sin gun robh dhaibhsan.

Cha b’ann ’gar tarraing thuca le caomha no suairceas a bha cuid de na buill-eaglais ud idir. ’Se urram, eagal, ùghdarras agus smachd na buadhan le an robh clann gu bhi air an cumail ann an rian. Cha robh dórainn idir cho deuchainneach oirnn ri sinn a bhi glaiste stigh fad latha na Sàbaid. Nam b’e rud e agus gum faigheadh sinn cuairt a-mach gu falachaidh nuair bhiodh iad san eaglais, agus gun déidheadh ìnnse oirnn, bha peanas “Dì-luain a’ bhreabain” a’ feitheamh oirnn maduinn Dì-luain. Chan eil càil idir a bhrosnaich uibhir de spiorad anntlachd ’na mo bheatha nuas na bhi cnuasachd air staoineas agus an-éifeachd móran de na nithean anns a bheil daoine dèanamh muinighinn, agus gu h-àraidh gléidheadh na Sàbaid. Tha an gàradh-crìch eadar gu dé dh’fhaodas agus dé nach fhaod thu dhèanamh glé dhoirbh a tharraing dìreach. Chan eil fhios nach e gàire is còir dha seo thoirt air daoine glice. Faodaidh mi luath an teine thogail, ach na dòirt a muigh idir e; faodaidh mi buntàta bruich a rùsgadh ach chan fhaod amh; tha e ceadaichte d’aodach a sguabadh, ach chan eil do bhrògan; theirig do’n eaglais air seòrsa sam bith càr ach na gabh ort rothair thoirt leat … Sin beagan, fìor bheagan, de’n amaideachd tha daoine géilleadh dha

[TD 42]

ann an ainm iomlaine agus féin-spéis an duine fo muigh. Chan e gu bheil seo àraidh dhuinne a mhàin. Chan eil àite no ionad nach lorg thu gu bheil a’ chuid mhór de shluagh an t-saoghail ag aideachadh, ag aoradh no air am beò-ghlacadh aig na nithean a chaidh àithneadh ’s a theagaisg dhaibh bho an òige nuas. Tha e cho furasda dol leis an t-sruth ann an cuideachd a’ mhór-shluaigh, ach nach math gu bheil iad ann a tha diùltadh beachdan iom-cheisteach an t-saoghail a chreidsinn gus an criathair, gus an rannsaich agus an tomhais iad air an son fhéin iad, air meidhean agus le slat-thomhais an tuigse agus am breithneachaidh fhéin.

Bha mise air mo spàin-bhiathadh leis na cleachdaidhean agus na creideasan a bha air am meas iomchaidh agus neo-sheachanta feumail ma bha thu gu bhi ann an co-chòrdadh ri stàitinn na h-eaglais. Bha aoradh teaghlaich moch is anamoch, bha altachadh mór fada leis a h-uile biadh. Bha Leabhar Aithghearr nan Ceist ri ionnsachadh, agus a’ faighinn àite fada seachad air na sgriobtaran féin. Nuair a bhiodh fear-pòsda a’ sireadh gun déidheadh leanabh leis a bhaisteadh, cha robh mór dheifir ged nach biodh e air na barraichean a thaobh a chaithe-beatha, nan robh àireamh mhath de na ceistean aige.

Bhiodh ceistear aig an eaglais air son a bhi cumail coinneamh ceasnachaidh ann an taighean feadh gach sgìre. Bha té, Catriona Mhór, agus ’sann am Beurla bha iad aice. An déidh dhi grunnan de’n fheadhainn bheag fhurasda a radh coimhlionta, nach ann an chaidh “a’ ghairm-éifeachdach” a chur oirre. Rinn i chùis, ach air na facail mu dheireadh, <eng>“which proceeds from it”;<gai> chan fhaigheadh i a teanga timchioll orra seo. Nach

[TD 43]

ann a chuir eucorach bha ri taobh sanais ’na cluais, agus ’se thubhairt Catriona, “which bròs-lit gus ith.”

Bha fear a dh’aithnichinn fhéin agus ’se bhean a bha ag oidhirpeachadh air na ceistean ionnsachadh dha. Chaidh aige air “Ciod e baisteadh?” a chur air cuimhne agus nuair a lorg am ministear nach robh aige ach an aonan, dh’fhoighnich e dheth an robh gin idir aige ach an té ud. “Chan eil, a mhinisteir,” ars esan, “agus bu mhór de tìde chaill a’ chailleach bhochd mas do dh’ionnsaich i an aon ud fhéin dhomh.”

Bha buidheann anns na Hearadh ag iarraidh baistidh agus ’sann ag éigheachd a stigh air duine mu seach a bha seisean. Bha am fear seo buileach aineolach, agus ’se fhreagairt do’n cheist, “Cia lìon pearsa tha san diadhachd?” gun robh trì-deug. Nuair a bha iad deiseil dheth, chuir e stad air an ath fhear a bha tighinn a-steach, a dh’fhoighneachd dha an robh fios aigesan co mheud pearsa bha san diadhachd. “Tha,” ars am fear eile, “trì.” “Faodaidh tusa, mo ghille math, tilleadh,” ars esan, “thubhairt mi fhéin ris gun robh trì-deug ann agus chan fhóghnadh sin leis no taing air a shon.”

Bu mhór an ceannsal, an smachd agus an t-ùghdarras a bha cuid de na seann mhinistearan a’ cleachdadh air son an sluagh bochd neo-fhoghlumaichte a chumail ann an staid eisimealachd agus ùmhlachd. Bha an teagaisg làn teine agus bagradh. Nuair thigeadh cruaidh-chàs, ainnis no saobh-fhreasdal ’nan caraibh, ’se breitheanas air son an aingidheachd a bhiodh ann. Cha robh iad uile mar seo; bha feadhainn ’nam measg a sheas a-mach gu duineil air taobh a’ bhochd nuair a bha iad air am foiréigneadh agus air am fògradh le lagh an

[TD 44]

ana-ceartais. Is airidh iad seo air cuimhneachan agus iomradh math.

Bha aon dleasnas a bha toirt cothrom do chuid de na teachdairean cainnt neimheil, mì-bheusach a chleachdadh: ’se sin, nuair thigeadh air dithis phòsda, aig baisteadh leanaibh mhì-dhligheach, seasamh an làthair a’ choimhthionail agus a bhi air an cronachadh bho’n chùbaid.

Thàinig fear dha’n bhaile againne mu 1860, air an tug iad “Dòmhnull Java.” Bha e an déidh earrainn mhór de bheatha chur seachad ri falbh an t-saoghail, an toiseach aig muir agus a rithist san arm. Phòs e agus air sgàth gun robh tubaist sa’ chùis, bha tighinn air a bhi air a chronachadh air Sàbaid àraidh. ’Se ministear air an robh MacRath Beag a bha an Nis aig an àm agus thòisich e leis na facail, “Eirich a dhuine ghràinde, agus am boireannach gràineil tha ri do thaobh.” Dh’éirich Dòmhnull agus a bhean. Lean am ministear, “A bheil geilt ort, a dhuine thruaigh, air son na bheil dùil agamsa radh riut mu mhasladh agus mi-chliù ur dol-a-mach.” Thug Dòmhnull sùil suas air a’ chùbaid agus thubhairt e, “A tà mhinisteir, bha fiamh is geilt ormsa iomadach uair agus na h-aobhair agam.” Thòisich e cur an àireamh gàbhaidhean agus cunnartan troimh an deach e air muir agus tìr, agus sin am measg sluagh borb, cuid dhiu ’nam fir-ithe feòil dhaoine. “Ach thusa shuas ann a sin, Dòmhnull Beag MacRath” ars esan, “an robh thusa smaoineachadh gun cuireadh tu eagal orm?” “Is fìor sin, a dhuine,” ars am ministear. “Suidh, suidh ’s na can an còrr.” Cha tubhairt esan an còrr air a’ phoing nas mò, agus abair gun deach cnàimh-cagnaidh fhàgail aig a’ choimhthional.

[TD 45]

Bhiodh sinn ri cluinntinn inneas air dà mhinistear ainmeil a bha Nis, MacRath Mór, duine treun ’na chruth agus ’na theagaisg air a bheil eachdraidh a cheana sgrìobhte, agus Mgr. MacBeth a chaochail an 1896 agus a tha air adhlacadh an Cladh Pheadair. Cha do sgìthich m’athair a riamh air aithris na cainnt shusbaintich, thomadaich a bhiodh e cleachdadh ’na theagaisg. Bha e uair a’ baisteadh agus bhrist e air gul. “Mo leanabain bhochd,” ars esan, “chan fhaic mis e, ach seo an gineal a tha dol a dh’fhulang àmhgair agus sgrios nuair thig iad gu fearachas,” agus thachair sin ri àm a’ Cheud Chogaidh Mhóir.

Thachair rud ri àm a mhinistrealachd an Nis a chuireas ìoghnadh air daoine an diugh. Bha ceathrar luchd dreuchd a’ choimhthionail, fear dhiu ’na cheistear, nach do thaobh riamh ris. Bha dithis dhiu a bhuadhaich spiorad fuath agus anntoil cho mór orra agus gun dh’fhàg iad dachaidh, bean is teaghlaichean agus chaidh iad a ghabhail còmhnaidh a dh’Eilean Rònaidh, dà fhichead mìle an iar-thuath air Nis. Thubhairt Mgr. MacBeth mu thimchioll a’ cheathrar, nach déidheadh bàs-a’-chinn-adhairt—sin bàs na leapa—air a h-aon aca, agus thachair sin. Dh’fhalbh an ceistear a-mach air oidhche agus ged thug daoine iomadh latha ’ga lorg, cha d’fhuaireadh a bheò no mharbh riamh. Thuit fear eile marbh sa’ chladach. Nuair chaidh eathar a Rònaidh, fhuaireadh an dithis eile marbh, fear dhiu a muigh agus fear eile air an ùrlar air taobh stigh dorus na bothaig. Tha clach-cuimhneachain air fear dhiu san eilean. Bha fear dhiu a bha mìosachan bliadhna aige air a shnaidheadh le sgian air maide. Tha seo air a ghléidheadh sa’ Bhritish Museum an Lunnainn.

[TD 46]

Obair na Bliadhna—An Airigh—Bainnsean

Beagan a nis air cor, beò-shlaint agus dòigh beatha an t-sluaigh roimh àm a’ Cheud Chogaidh Mhóir. Cha robh port-a-nasgaidh ann sna làithean ud. Am beagan airgid a bha ri chosnadh, aig an dachaidh agus air falbh o’n taigh, cha chumadh e ach earrainn glé bheag de am feumalachdan riutha. Bha toradh na talmhainn air a chur gu buil gu cunbhalach agus a thaobh gun robh am bith-beò ann an tomhais mhór an crochadh air an aimsir, bha iad móran na bu mhothachail air an caochladh sheòrs’ thìde, agus na h-amannan aig am biodh dùil ri araon deigh agus droch thìde ann an crios na bliadhna.

Bha bliadhna air a bristeadh sìos ’na mìrean beag is mór. Bha na faoiltich gheamhraidh is earraich, Féill-Mhàrtainn, Féill-Phàdruig, Féill-Bhrìghde, agus Féill-Dòmhnaich. Bha an t-Iuchar, an t-Samhainn ’s an Nollaig. Bha móran làithean agus oidhcheannan sonraichte aca mach air a sin, mar a bha Dì-luain Traoight, Latha Màrtainn-Builg, Latha a’ Chuilinn, Sàbaid na Càisg, Latha Buidhe Bealltainn, Oidhche Shamhna, Oidhche Challuinn agus móran eile. Bha breithneachadh na h-aimsir iomchaidh agus na comharraidhean a bha toirt rabhadh dhaibh roimh-làimh air atharrachadh na tìde.

Cha robh móran ìnnleachd an cois beairt is uidheim air muir no tìr san àm ud. ’Sann le sgìos cuirp, fallus gruaidh agus spionnadh dhòrn a bha saothair an cur-ris uile air a thoirt gu ìre. Am fear nach ruigeadh a chrannchur air each is beart a bhi aige, bha e an urra ri cliabh-iris air son a’ mhór-chuid de obair fearainn is

[TD 47]

mòine. Chan fhaiceadh tu bara-cuibhle ach aig ceannaiche. Bha an t-eathar aig muir mar an ceudna an urra ri sruth is gaoth, sèol agus ràmh.

Cha robh mìr de thalamh-àitich na croit nach robh air a shìol-chur gu cùramach. ’Se buntàta, eòrna agus corc na trì phrìomh phòran a bha iad ri cur am fàs. Bha toirbheartas agus biadh bùird an crochadh air toradh fàs an fhearainn, mar a bha annlan an earbsa ri iasgach math agus air mult no dhà a mharbhadh mu Shamhainn. Bhiodh inneir nam brùidean agus feamainn cladaich ’na mhathachadh air an talamh. Cha robh iomradh air todhar gallda nam pocannan an uair ud. Mar leasachadh cur-ris, bha an trian de thughadh an taighe a bhiodh os cionn an teine agus dubh le sùith air a rùsgadh dheth agus air a chur ri barran a’ bhuntàta mun déidheadh an tóbhaigeadh. Bha sgàile tana connlach tughaidh ’ga chur air meadhan an taighe air ais agus bha e mar sin gus an déidheadh a chòmhdach ceart mu Shamhainn. Cha robh fras a thigeadh á adhar nach biodh a’ sileadh troimhe. An déidh tuil-uisge samhraidh, dh’fhoighnich bodach dha nàbaidh an tàinig tòrr sileadh air féin. “Có!” ars esan. “Cha robh mi cluinntinn càil fad na h-oidhche ach diog-a-diog, diog-a-diog, ’sann an shaoilinn gur ann am bùth watchmaker a bha mi. Agus,” ars esan, “a Thormoid, ciamar a bha an taigh agad fhéin?” “Chaith mi an oidhche,” arsa Tormod, “ag iasgach bhreac bho cheann na beinge.”

Cha luath bha cìs air obair earraich, àiteach agus mòine, na bha sgapadh a’ tighinn air a’ chuid mhór de theaghlaichean. Bha móran de na fir-taighe, an fheadhainn nach robh ag iasgach a-mach á Port Nis, a’ togail air falbh air cheann cosnaidh gu Tìr-Mór. Bha

[TD 48]

cuid a’ dol ’nan làmhan air bàtaichean iasgaich taobh sear Alba, cuid eile gu Ceann Loch Lìbhinn, Baile-Chaolais, no Grangemouth. Bha m’athair agus buidheann eile toirt sia mìosan anns an Oban, ri gualadh shoithichean.

A thuilleadh air sin, bha taigh earraich no àirigh aig a’ chuid mhór anns na làithean ud. Bha an t-astar a bha iad air falbh o bhaile bho thrì gu ochd mìle agus bha aon bhall de’n teaghlach a bha toirt trì mìosan oirre leis a’ chrodh. Bhiodh dithis is dithis de na boireannaich òga dèanamh na slighe mach is dhachaidh le biadh is bainne anns na cléibh. Bhiodh dhà no trì de chrodh aig a’ chuid mhór, agus a thaobh nach biodh glas-fheur baile gu leòr aca fo chomhair an stoc a bha gach baile giùlain, bha tighinn orra an imrich a bha seo a dhèanamh gach toiseach samhraidh.

Ma bha rud air bith san t-seann bheatha air am miann le daoine bhi toirt sùil air ais le tlachd, ath-bheothachadh aignidhean agus cianalas, is e na làithean òige chuir iad seachad air an àirigh. Bha saorsa bho gach gné nì a bha cuibhreachadh dhaoine aig an dachaidh an seo. Bha leithid a chompàirt, a shùgradh ’s a dh’fhearas-chuideachd a’ tàrmachadh annta agus gun saoileadh tu gur ann air saoghal eile bha thu. Bha siubhal a’ mhonaidh a’ lorg chorra-mhiagan air na tuim, snàmh agus ag iasgach an dubh-bhreac air na lochan ’na dhòigh beatha cho fallain, cho àghmhor agus cho sòlasach agus nach tàinig caochladh bho latha sin ach droch iomlaid nach ath-nuadhaich is nach lìon àite comunn-àbhachdais na h-àirigh a chaoidh.

B’e an t-eòrna a’ cheud pòr a bha air a bhuain as t-fhoghar agus cha b’ann le speal no corran ach ’ga spìonadh le bhun. ’Se b’aobhar dha seo gun robh am

[TD 49]

bun-dubh, gu mu throigh a dh’fhad, air a ghearradh dheth a rithist le corran san iodhlainn. B’e am bun-dubh seo a rithist, air a chrathadh, an tughadh a bha dol air na taighean.

Ged a bha sìoman coir, no sìoman Theàrlaich mar a theireadh iad ris an Leódhas, air a chleachdadh gu bitheanta, bha feadhainn a bha fhathast ri snìomh araon sìoman fraoich agus connlaich, gu h-àraidh air son gabhail mu na cruachan san iodhlainn, agus beagan a bha fhathast ri sìomanachadh nan taighean leis an t-sìoman fraoich. Bhiodh an obair seo ’na chur-seachad aig bodaich troimh’n ionnairidh fhada gheamhraidh.

B’e latha tughadh an taighe fear de na làithean a bhiodh fadachd oirnn gus an tigeadh e timchioll, air sgàth gum faigheadh sinn biadh na b’fheàrr na an àbhaist. B’e làithean eile de’n t-seòrsa seo, latha buain na mònach, latha Bliadhn’ Uir, agus latha Sàbaid na Càisg, nuair a bhiodh dùil againn ugh bruich fhaighinn gu ar bracaist. Bha àm òrduighean de’n t-seòrsa seo cuideachd. Feumar a thuigse gun robh tea, aran flùir agus aran bùtha ’nam biadh sòghmhor da-rìreadh sna làithean ud, agus ’se faighinn gu bòrd bainnse àirde sulas gille piullach leis an acras, gu h-àraidh nuair a bhiodh balgam stuth-cruaidh ’na lùib.

Bha trì làithean a bha cur crìoch air obair dhripeil na bliadhna, latha tughadh nan taighean, latha gabhail mun iodhlainn, agus latha cur crìoch air na sluic bhuntàta. An teaghlach aig am biodh buntàta gu leòr, sgadain, rionnaich agus iasg air a shailleadh, feòil mult no dhà sa’ bharaille agus dùil ri dhà no trì de bhollaichean min-eòrna thoirt á gràn na bliadhna, bhiodh an suidheachadh seo, le leasachadh beagan bainne agus

[TD 50]

am beagan biadh bùtha air an ruigeadh sporan gann, air a mheas ’na fhóghnadh air son lòn is annlan toiseach geamhraidh eile.

Thilleadh na cosnaichean dhachaidh agus bhiodh tomhais mhór dìomhanais ’nan caraibh tuilleadh gu earrach. Bhiodh arbhar ri bhualadh san t-sabhal le sùist. Fear gun each, bheireadh e dhachaidh cliabh mònach. Bhiodh brùidean ri am frithealadh agus rudan beag eile mar seo. Feumar aideachadh gun robh na fir a’ leigeadh móran de na h-uallaichean air na mnathan anns na làithean ud. Cha déidheadh iad a tharraing uisge gu tobair. Cha déidheadh iad le bó gu tarbh, cha taghadh iad sìol-cura buntàta, agus glé thric, is iad na boireannaich a bhiodh ri cur an t-sìl. Nuair thigeadh an t-eathar iasgaich gu cala, bhiodh na boireannaich leis na cléibh ’ga feitheamh gus earrainn an taighe thoirt dhachaidh. Air son làmh-chuideachaidh thoirt dhaibh am broinn an taighe, bha sin buileach neo-fhearail, agus carson a phòs e i co-dhiù ach air son frithealadh dha làmh is chas.

Tha e ’na aobhar ìoghnaidh cho beag ’s a bha dragh is uallach teaghlaichean mór a thogail, an còmhdach agus am biathadh a’ dèanamh dhaibh an uair ud. Cluinnidh mi aca an diugh ann am meadhan a’ phailteis nach ceadaich an crannchur ’s an cosnadh dhaibh tuilleadh is dithis no triùir chloinne bhi aca. Chan eil mi ag radh gum bu ghnàth ionmholta seo idir, agus tha sinn a’ faicinn gur ann fhathast am measg bochdan agus uireasbhaich an t-saoghail nach eil srian no ceannsal air meud nan teaghlaichean.

Bha móran cloinne ’gan call òg sna làithean ud, gu h-àraidh naoidheanan. Cha robh glainne, comhurtachd,

[TD 51]

lòn agus còmhdach-cuirp ach deireach agus gann agus bha sgil is eòlas lighichean fhathast ann an duibhre an aineolais, gun ìocshlaint, gun chungaidh freagarrach air cobhair, leigheas, no faochadh bho phian a phàirteachadh ri luchd trioblaid agus anshocair. Tha cuimhne agamsa clann, suas gu aois na sgoil, a bhi bàsachadh le fiabhras dhearg, griùrach, triuthach agus eucailean chloinne de’n t-seòrsa seo a tha an diugh comasach air a bhi air am bacadh roimh-làimh.

’Sann troimh’n ràithe gheamhraidh a bha càraidean ri pòsadh an ìre mhath gu léir agus sin, nan gabhadh e bhi, ri àm gealach slàn. Bha sin air sgàth gun robh, uairibh, astar fada aca ri choiseachd chun na h-eaglais agus air ais. Sud far am biodh an greadhnachas. Bhiodh am fear-comhailteachd agus a’ bhan-bainnse air thoiseach, am fear-bainnse agus a’ bhan-chomhailteachd a rithist, agus àireamh mu thimchioll fichead caigeann eile, ris an canadh iad an luchd-comhailteachd. Bhiodh sinne, a’ ghràisg, ’nar ceudan ’gan leantainn, pìobaire glé thric a’ cluiche rompa, agus air an deireadh còisir nìghneagan an glaic ghàirdean a chéile ri gabhail òrain.

Sud na bainnsean a bha ait, aighearach, bòrd o bhòrd a’ suidhe agus fear geanail na dibhearsain a’ cur stuadhannan gàire air feadh an taigh, ag òl nan deoch-slàinte. Timchioll an teine bhiodh buaileag de phraisean mór le brochan chearc, na mnathan-riaraich a’ dol ’s a’ tighinn uapa. Bhiodh brochan is sitheann, aran bùtha, mìlseagan is tea ann gu d’fhóghnachdainn, dram no dhà uisge-beatha, agus ma thàinig thu gu aois leannanachd, fear no té a muigh a’ fuireachd riut gu ruidhle bhodaich a dhèanamh gu maduinn san t-sabhal ri ceòl pìoba no melodeon.

[TD 52]

An té bhiodh anns an fhasan, bhiodh gùn sìoda no sìoda mholach oirre sìos gu sàilean. Bhiodh e air fhilleadh ’s air a phleatadh mun bhroilleach agus sìos air a’ mheadhan agus air a dhèanamh dealbhach le sreathan ghrìogag a dh’iomadh dath mun amhaich, air an uchd agus mu na bannaibh-dùirn. Bhiodh leth-cearcall de chìr lainnireach mhór air cùl an ciutha-fuilt agus air an fhìor fheadhainn leòmach, bhiodh brògan bian air an dùnadh le putain.

Cha robh gille an uair ud gun fheusag-àrd no stais air, na cinn aca glé thric air an dèanamh biorach le céir. Canaidh feadhainn an diugh “ghia mhór” ri seo, ach ’se theireadh clann-nighean an ama ud, “Lite gun salainn is pòg o bhalach gun fheusaig.” Tha cuimhne agam gum biodh poca de shiùcaran le sgrìobhadh aca, agus ri dol seachad air té a chòrdadh ris, chuireadh e fear ’na làimh, le priobadh sùl — cuireadh gu “chì mi nochd fhathast thu.”

Aig aois deich bliadhna chaidh mi gu banais fear a bhuineadh dhomh, an Tàillear ann an Lìonal. A thoradh air mi bhi ’na mo chonadal, cha b’fhada gus na lorg balaich Lìonail fear de mo chomhaoisean ris am feumainn dol a shabaid. Chaidh buaileag timchioll oirnn agus sud sinn an cràic. Thug an duspainn ’s an éigheachd an Tàillear a-mach agus nuair a dh’aithnich e mi, ’se rud a thubhairt e, “Tha thusa, thruaghain, air tuiteam am measg an luchd-reubainn. Trobhad thusa steach, agus ge be có bhios no nach bi air an ath bhòrd, bithidh tusa air.” Bha e cho math ri fhacal agus is mise bha taingeil dèanamh ás dhachaidh mun tuitinn aon uair eile measg nam Philisteach.

Chaidh cóig notaichean fhàgail aig seann fhleasgach

[TD 53]

á Nis, airgiod mór san àm ud. Chaidh e dh’iarraidh comhairle air a’ mhinistear ach gu dé am feum gun cuireadh e iad. Bha dà nì ’na rùn, bó a cheannach, no pòsadh. Dh’earalaich am ministear dha bean fhaighinn agus rinn e sin. Choinnich e fhéin ’s am ministear an ceann ùine agus nuair a dh’fhiosraich am ministear dheth ciamar a chaidh a’ chùis leis, ’se rud a thubhairt e, “Ghabhadh an gnothaich a bhi na bu mhiosa, tha mi creidsinn, ach tha e glé chinnteach nan robh mi air ais far an robh mi, ’s mo shùilean air fhosgladh, gur i bhó air an cuirinn m’airgiod.”

Bha cleachdadh eile a chaidh á bith o chionn fhada, air am biodh iad a’ dèanamh móran fealla-dhà, ’se sin, fear aig am biodh dùil té a phòsadh, a’ dol ’ga tagradh, no ’ga h-iarraidh air a pàrantan. Bhiodh fear aige còmhla ris, fear deas-bhriathrach, seòlta, mar bu tric air son a dhearbhadh dhaibh cho glic, cosanta, sealbhach, stuama agus uile-gu-léir freagarrach ’s a bha an gille seo air son companach fad shaoghail dha’n nighinn aca.

Bha m’athair ag ìnnse dhomh, an oidhche thàinig e dh’iarraidh mo mhàthair nach robh duine rompa an taigh mo sheanar ach ceathrar a luchd-àbhachdais bu mhotha sa’ bhaile ’nan suidhe mun teine. Nuair a chuir An Dubh, bràthair mo mhàthar, fàilt orra, thubhairt e ri m’athair, “’Se coigreach a th’annad san taigh seo, Alasdair, is ioghantach gun tàinig thu seo gun ghnothaich.” Fhreagair an ath fhear, “Tha mi creidsinn gun cual e gun robh d’athair a’ reic bó.” Lean an treas fear le, “Ma tha, gu sealladh tròcair air! Is e a thàinig far nach fhaigh e saor i.” Thubhairt am fear eile, “Chan eil fhios nach eil barrachd air mart fo’n amharc aige.” ’Se am bàrd, Murchadh Alasdair Mhóir,

[TD 54]

am bruidhinniche a bh’aig m’athair. “Bha sinn ann an sud,” ars esan, “mar dhà leth-chiallach ’nar suidhe air a’ bheing agus a’ sgeigeireachd ud a’ dol gun stad bho fhear gu fear. Mu dheireadh, thug Murchadh dhomh uilneag is thubhairt e rium, ‘Alasdair, nach fheàrr dhuinn falbh agus thig sinn oidhche eile.’” ’Sann an uair sin a dh’éigh An Dubh, “Faodaidh sibh tighinn a-nuas a nis.” Bha an còrr de theaghlach an taigh aca air am punndadh an ceann shuas na dachaidh, agus is ro-choltach gun deach a thurus leis a’ bhodach bhochd mun do ruith an oidhche, a dh’aindeoin bagarrachd toiseach tòisich.

Thàinig Siarach a dh’iarraidh té á Nis agus bha h-uile coslas gun robh a ghnothaich a’ dol leis. Ghabh iad suipeir mhór, is gu leòr ri ith agus thubhairt fear an taighe, “Gabhaidh sinn a nis am biadh a thoilleas air muin gach bìdh”—a’ ciallachadh ceò á pìob. “An e sin,” ars an Siarach, an lite ’s am bainne?” “A tà, ghille,” ars am bodach, “faodaidh tusa tilleadh an taobh o ’n tàinig thu. Fear a dh’itheadh lite agus bainne an déidh na bha sud, cha duine e ach glamasair nach bi cuid no gnothaich aig mo nighinn-sa ris.”

Bha fear eile aig an robh fhios gun robh athair na h-ighinn fada ’na aghaidh. Bha fios aige cuideachd gun robh am bodach déidheil air dram agus smaoinich e nam faigheadh e fo bhuaidh mhic-na-braiche e, gur dòcha gun tigeadh spiorad fialaidh a’ mhaitheanais ’na charaibh. Thug e leis dà bhotall agus cha robh turus a dh’òladh am bodach té nach canadh e ris an nighinn, “Bi thusa, ghràidh, ciallach agus cuimhnich an earail a thug d’athair ort.” Cha robh fhios aig an fhear eile gu dé bha seo ri ciallachadh agus ’sann an uair a theirig

[TD 55]

an t-uisge-beatha dhaibh a nochd am bodach dha gun robh a thurus gun éifeachd, agus a thoirt a spadchas taobh eile.

B’aithne dhomh bodach mu robh e air a radh nach fhaca e bhean riamh gus an oidhche chaidh e ’ga tagradh. ’Se nàbaidh dha thug gu aire gun robh a leithid ann, agus a chaidh còmhla ris chun an taigh. Bha triùir nighean ann agus cha robh gin dhiu stigh nuair a ràinig iad. Thàinig a’ cheud té agus chuir esan sanais an cluais an fhir eile, “An i tha sud?” Nuair dh’innis e dha nach b’i, ’se thubhairt e, “O, taing dha’n t-sealbh.” Thàinig an dara té agus nuair a lorg e nach i bha sud a bharrachd, ’se thubhairt e, “Ud, ud! Tha i sud buileach mì-ùidheil.” Thòisich am fear eile bìdeadh an eagail nach còrdadh an té cheart ris nas mó, ach nuair a nochd i steach ’se thubhairt esan, “Is i bhios an sud agus na tha dhìth air càch tha e bharrachd aice-se.” Phòs iad agus bha iad cho dòigheil ri fear san t-sreith.

Nach eil e nis ’na thìde dhomh mo chùrsa chur taobh eile son greis?


An Cogadh Mór, 1914

Thàinig deireadh an t-samhraidh 1914 le dubh-neul bagarrach ag iadhadh aghaidh na Roinn-Eòrpa. Air cùl a’ chùrtair dhorch seo, bha rìghean agus àrd-luchd-riaghlaidh ri dealbh ainreit, ag iarraidh an cumhachd a chur an cleachdadh, a’ maoidheadh dìoghaltais air càch-a-chéile agus gun eadar iad is coimhlionadh am miann ach cuideigin sradag a chur ris an fhùdar. Bha an cumhachd uamhann seo air uallach beagan dhaoine agus nuair

[TD 56]

thàinig àm coimhlionadh an guidhe ’s am miann, cha robh dol-ás bho oilltealachd an-iochdmhor am mì-rùn falachaidh.

Cha robh daoine sna h-ionadan seo mothachail air cho cudthromach, an-truacanta, sgriosail ’s a bha an tionnsgainn air cùl na rabhaidhean. Bha iad air a bhi cluinntinn mu chogaidhean beaga na h-Impireachd agus cogadh a’ Chrimea. Cha robh dol ri aghaidh cath ach saighdearan agus seòldairean ceangailte agus cha robh e buntainn riuthasan ach ann an tomhais bheag agus sin — ann an cuid de sheadhan — fàbharach. Bha gnàth-chainnt aca: “Cnàmhan de chogadh fad ás, a chuireas prìs air caora ’s air mart.” Is ro-choltach, mur a dèanar maith gun mhulad, gu bheil mulad is deuchainn chum math cuid mar an ceudna.

Cha robh móran de òigridh an eilein nach robh fo bhinn a bhi air an togail leis an arm agus leis a’ chabhlaich-mhara agus bu mhór an spionnadh thàinig orra ann an ùine cho obann. Tha cuimhne agam còrsair tighinn gu Port Nis a thogail leatha gillean an Reserve agus cha robh eadar móran aca dh’fhalbh agus iad a bhi ann an teas agus strì na connspaid ach ùine gheàrr. Bha spiorad an dòchais a’ cur crìoch a’ chogaidh aig a’ Bhliadhn’ Ur ach óbh, òbh, bha crìoch air beatha móran dhiu sud roimh thionndadh na bliadhna, a’ mhór-chuid dhiu sin san Fhraing, far an robh an ùpraid cho uabhasach, an cumhachd cho mór, agus an t-inneal-cogaidh cho marbhteach. Le naidheachd bròin a’ tighinn gu dachaidh an déidh dachaidh, thàinig daoine gu bhi tuigse gun robh làithean searbh agus doilgheasach air thoiseach orra.

[TD 57]

Thòisich beagan airgid air thighinn do’n àite ri linn a chogaidh. ’Se <eng>Separation Allowance<gai> a theireadh iad ris an t-suim a bha air thoirt seachad leis an riaghaltas air los an fheadhainn a bha ann an seirbheis a’ chrùin. Bha bràthair-màthar agamsa, An Dubh, air son an robh mo mhàthair a’ faighinn ochd tasdain san t-seachduinn fad a’ chogaidh agus bu mhór an leasachadh codaich e an uair ud. Bhiodh i toirt dhuinn bonn-a-sia a h-uile Dì-sathurna leis an ceannaicheadh tu pìos aran-cridhe no stiall siùcair-dubh, tiodhlag mhór da-rìreadh. Tha cuimhne agam a bhi ann an taigh Ailean Chaluim, an ceannaiche, tràth air oidhche agus e thighinn a-steach ás a’ bhùth a dh’ìnnse dhaibh gun robh boireannach á Dail-o-Dheas, a bha an duine aice sa’ chogadh, air falbh le fiach not de bhiadh is bhathar ann an cliabh. Nach e an not a bha mór anns na làithean ud.

Nuair chaidh prìs an tombaca bho thrì sgillinn gu gròt is bonn-a-sia, bha cuid de na bodaich a thilg a’ phìob-chriadhaidh dha’n teine air bhonn cho mì-chogaiseach ’s a bha phrìs. Sud na bòidean nach do sheas fada ri co-éigneachadh nan ana-miannaibh.

Bhiodh na saighdearan aig an taigh air fòrladh ás an Fhraing, a’ chuid mhór dhiu Sìophortaich agus Camshronaich, ann an truis an fhéilidh agus ri giùlain an gunna ’s an acfhuinn-chogaidh ’nan cois. Bha dol air ais gu aghaidh blàir aig deireadh nan saor-làithean ’na fhìor mhì-thlachd dha na truaghain.

Cha robh móran ri faighinn pàipearan-naidheachd agus ’se telegram làitheil air tachartasan a’ chogaidh a bha tighinn gu Oifis a’ Phuist. Bhiodh leth-bhreac dhith air a leughadh sa’ bhaile againne aig bucas nan litrichean nuair bhiodh uair cluiche na sgoile againne, agus

[TD 58]

b’ainneamh latha nach biodh sinn ’ga feitheamh. Bhiodh bodach air an robh Murchadh Siar a h-uile latha frithealadh na telegram, agus fhad’s a bhiodhte ’ga leughadh, chluinnte Murchadh ag radh, “A, dhuine dhuine! A shìorruidh an t-sòlais! A chàirdean mo ghaoil! Gu sealladh sealbh a’ fhreasdail oirnn!” agus móran de chantanasan eile. Nuair thigeadh crìoch air an leughadh agus a thòisicheadh an còmhlan a’ sgaoileadh, ghabhadh Murchadh gréim ormsa no air fear eile de na balaich agus chanadh e, “An robh iad ag radh gur e an taobh againn fhéin a bha buannachadh?”

Bha beachdan a’ mhór-chuid de’n t-sluagh mun chogadh air a bhonntachadh air an teagaisg a bha coitcheann san àm. Cha robh màthair aobhair — an riaghaltas, an eaglais, am pàipear-naidheachd agus na taighean foghluim—nach robh cur mar fhiachaibh air na h-uile, iad a bhi eudmhor dìleas, eadhon gu bàs, do an rìgh agus do an rìoghachd. Bha na cùis-thruasan a bha ri aghaidh garbh-ionnsaidhean air muir agus tìr air an glòireachadh mar threun laoich gaisgeil, a bha airidh air duais is onair. Cha robh cnuasachadh an duine bhochd a’ dol tarsainn air reachdan an luchd-iùil, agus bha iad mar sin aontaichte gun robh ceartas air an taobh, gun robh Dia air an taobh, gun tugadh iad buaidh fa-dheòidh, agus an uair a dhéidheadh an nàimhdean olc a chur fo cheannsal, gum faigheadh na suinn—na bhiodh air fhàgail—ceartas deagh-ghean, agus an cuibhrionn de theachd-an-tìr ann an dùthaich air a h-ullachadh air son furtachd is fàilte dha buadhaich. Sud na gealltanais a dhearbh a bhi gun bhun no bàrr.

Mar a bha an cogadh ri buntainn rinne, clann na sgoile, cha robh teagamh no imcheist mu iomchaidheachd

[TD 59]

an aobhair idir ’na ceist oirnn. Nach robh mhór-chuid de’n eachdraidh ’nar leabhraichean sgoile toirt iomradh air blàir fhuilteach a-nuas troimh na linntean a bha ’nan tachartais cho cudthromach agus gu feumadh bliadhna an comharraich a bhi air do chuimhne seachad nì air bith eile? Mar bu challdaich an cath, is ann bu mhotha a bha an aobhar uaill ’s an glòireachadh.

Le sin, nuair thigeadh na fir-chòmhraig cuairt dhachaidh air fòrladh, cha robh sinn idir ’gan co-choimeas ri cunnart-bàis, leònadh, léireadh ana-cothrom, salachair is clàbar-poill an t-saighdeir-cath, no ri gàbhadh luaisgeanach agus bagraidhean bàthaidh an t-seòldair. ’Se bha thu faicinn gaisgich, luchd dìon rìoghachd a’ cheartais agus na còrach. Bha thu dèanamh dealbh de’n t-saighdear fo làn armachd, fhuil air ghoil is inntinn air bhoil le colgaiche is dalmachd a’ Ghàidheil ’s a chonnspaid dhian ri cur crith is fiamh an cridhe a nàmhaid.

B’ ann do na Sìophortaich agus réiseamaidean eile an fhéilidh a bhuineadh a’ mhór-chuid dhiu, ach mar a bha a’ chòmhstrì ri leudachadh, bha fògarraich á Canada, Astràilia agus àiteachan eile ’nan luchd-tadhail lìonmhor ’nar measg. Ged nach b’e roghainn aobhair a thug air ais iad, bha iomadh ath-aonadh sòlasach mar mheadhan air. Theireadh tu gun robh leth còmhragaich an eilein sa’ chabhlaich-mhara agus, ged nach robh an staid ’s an àmhghair cho sàraichte no cho gànnraichte ’s a bha cor an t-saighdeir-cath, cha robh an call-beatha ’nam measg a’ bheag air dheireadh. Nuair a théid an tubaist challdach ud, ànradh-cuain na h-Iolaire, fhilleadh sa’ chunntas, chan eil fhios nach ann a bha am barrachd aca ann an àireamh na cruaidh-chàs.

[TD 60]

Seo an t-eilean air an tàinig an cruaidh-fhortan. Bha teaghlaichean ann a chaill triùir mhac — ’nam measg bràthair m’athar an Tàbost. Bha bailtean dùthchail feadh an eilein a bha an call cho àrd ri ochdnar sa’ cheud agus sin taghadh nan sonn. Is cuimhne leamsa gul is caoidh ri ’n cluinntinn thall ’s a-bhos ach, nì ioghantach, ged a bha aobhar an iargainn da-rìreadh muladach, agus gach bàs dhiu roi’-mhithich, cha robh iomchair no coireachadh an lorg a’ challa ann an seadh dìteadh. Nach robh seo ann an rùn Dhé dha ’n taobh? Nach robh iad ri coimhlionadh an dleasnas do an rìgh ’s do an rìoghachd—rìoghachd is riaghaltas a dh’fhògair, a spùinn, ’s a dh’éignich an daoine ’s an athraichean, ach a bha nise toirt teist is cliù orra mar a nì an sìochaire bhios fo dhìon a’ churaidh.

Bha euchdan na mìltean a bha gach latha air an ìobradh ann an glàim do-mhillteach nach gabhadh sàsachadh air an glòireachadh leis na pàipearan-naidheachd agus air an cliùthachadh leis an luchd-riaghlaidh. Bha cuid de mhinistearan soisgeulach ri teagaisg gun robh an t-slighe bàis seo ’na bharantas air dorus fosgailte gu Pàrras. Dhiu seo bha am ministear a bha aig an Eaglais Shaoir againne ann an Nis. Nuair thòisich iad ri togail na fir dha ’n aindeoin gu aois dà fhichead ’s a cóig, bha fear-teagaisg sgoile an Cros, aon mhac bantraich. Thairg am ministear àite a ghabhail agus chaidh Uilleam fhuasgladh bho ghairm agus a thogail air falbh dha’n chogadh. Chaidh e chall san Iolaire agus có b’urrainn àicheadh nach robh a bheatha air a giorrachadh tre eud mhearachdach agus barail seachranach aon duine.

Bha am ministear seo, Mgr. MacDhùghaill, greis san

[TD 61]

Olaind a’ saothrachadh do bhuidheann mór Leodhasaich a bha air an glasadh san rìoghachd sin fad a’ chogaidh. ’Se Winston Churchill a ghabh ceannas air brigade sheòldairean cùl-earalais aig fìor thoiseach na còmhraig. Bha e a’ feuchainn baile Antwerp a theasairginn, ach dhearbh seo a bhi eu-comasach dhaibh agus ged nach robh compàirt aig an Olaind sa’ chogadh, bha riaghailt ag agradh nach fhaigheadh a’ chuid a ghlacadh innte mu sgaoil. Tha dithis dhiu an làthair làimh rium fhathast, an teachdair thug fada air ceann coimhthional Nis, Mgr. Iain Moireasdan, agus mo dheagh nàbaidh Iain Mhurchaidh.

Bhiodh sinne ruith dhachaidh gu blasad bìdh aig uair-cluiche na sgoile. Air sgàth gur e seo an t-àm a bhiodh càr a’ phuist ri fàgail agus e stad aig a’ bhucas litrichean sa bhaile againn, cha robh duine a sheòldair no shaighdear ri fàgail aig ceann an cuairt an an-fhios dhuinn. ’Se uaill is aoradh-gaisge bha toirt barrachd air truas ’nar co-fhaireachdainn riutha, ach có am balach nach dealbhaich a shaoghal le daoine curanta, agus bha cruth an t-saighdeir fo armachd ri samhlachadh ’s a’ toirt am follais an diùlnach gleusda calma gun athadh a chuireadh sgapadh air nàmhaid.

Oidhche deireadh samhraidh 1915 nuair a bha an dorch air sgaoileadh, thòisich toirm is tàirnich bho siar air Rubha Rodhanais a bha cho garg agus gun robh an cruthachadh a’ crith. Chaidh sinne a dh’fheuchainn ri dèanamh a-mach aobhar na stairirich. Bha lasair á gunnaichean soitheach-cogaidh ’ga fhaicinn mu thrì mìle mach bho thìr agus lean i air losgadh ùine mhór. Bhrist i uinneagan air feadh na sgìre. Fhuair sinn a-mach fàth an aobhair an déidh làimh. Soitheach-cogaidh a

[TD 62]

bu mhotha agus a bu chumhachdaich a dh’ionnsaidh an ama ud — an Queen Elizabeth — ’ga cur gu toiseach dearbhaidh. Bha i rithist ’na cùl-taic làidir aca nuair bha an t-arm ’ga chur air tìr anns na Dardanelles, ged nach do choisinn sin buaidh no soirbheachadh dhaibh san ionad mhurtail ud, a b’éiginn dhaibh a thréigsinn an déidh call agus cosdas cho mór.

Is ann mu leth a’ chogaidh a thòisich iad ri togail na fir, ma bha iad fallain freagarrach. Air feadh a’ chuid mhór de’n rìoghachd bha daoine ann an obraichean a bha air am meas so-airidh agus feumail chum gnìomhachas na dùthcha a chur air adhart. Bha leisgeul an fheadhainn seo air a ghabhail, ach anns na h-eileanan iomallach againne, far nach robh móran dèanadachd de’n t-seòrsa seo, ’se àireamh glé bheag a b’urrainn leisgeul tàbhachdach a thagradh. Bha a bhuil: bha fir chalma cho ainneamh an dà bhliadhna mu dheireadh dheth agus gur h-ann le each is cairt a bha adhlacaidh air an dèanamh bho bhailtean a bha fad bho’n chladh. Bha boireannaich air feadh an eilein a dh’fhàs ealanta air làimhseachadh eich agus air spealadh. Bha am biadh air a ghiorradh, ach ann an ceàrnaidhean nach robh fhathast air an cleachdadh ach ann an tomhais bheag ri annlan agus annasan bùtha agus far an robh toradh na croit agus iasg na mara ri cur ri codach, cha robh an t-ionndrainn soilleir no a’ ghainne cho nochdaidh.

Cha robh an cìocaire gionach a bha dèanamh beartais á claoidh is acaid a cho-chreutairean ach tearc sna h-ionadan seo. ’Se fìor bheagan ris nach robh luigheachd a’ déiligeadh ann an caochladh thomhsan. Bha call is éislean cuid cho cràidhteach agus nach ruig air a thuigsinn ach a’ mhuinntir ris na bhuin e gu iomallan

[TD 63]

na cruaidh-chàs. ’Sann an déidh tighinn air tìr an Steòrnabhagh air an t-slighe dhachaidh air fòrladh ás an Fhraing a chuala “Hero” á Dail-o-Dheas gun deach an treas fear de bhràthraibh a chall. Leis nach leigeadh meud a bhròin agus a chlaoidh spioraid leis aghaidh a chur air an dachaidh, ’se tilleadh an oidhche sin air ais dha’n trainnse a rinn e.

Bha an gille a b’òige aig Iain bràthair m’athar an coinneamh a bhràthar an Steòrnabhagh oidhche call na h-Iolaire. Coinneachadh nan creach, mar nach robh tearc an oidhche dheuchainneach ud. B’e an treas fhear de’n teaghlach a spùinn an cogadh leis orra. Tha an duine treubhant a shnàmh air tìr leis a’ bhall agus a bha ’na mheadhan air mòran a theasairginn bho’n fhairge fhathast maille rinn. Ged tha Iain seachad air ceithir fichead, the e fhathast ri togail gheòlaichean agus có-dha b’fheàrr dha ’n tigeadh an obair. Tha mar an ceudna am fear a chaith an oidhche crochte ri mullach a’ chrainn an làthair air a’ Chnoc-Ard.

Tha calldachd na h-Iolaire air a chumail cho beò air chuimhne agus nach eil e iomchaidh dhòmhsa leudachadh air. Cuspair bròin is iargain bu chianail thàinig riamh air Leódhas agus na Hearadh. Bha mise am Beàrnaraidh na Hearadh nuair thachair e. Thàinig m’athair fo bhuaidh an doilgheis cho mór agus e searmonachadh oidhche na Sàbaid agus nach robh sùil thioram san eaglais. A’ beachdachadh air an tubaist mhì-shealbhach, feumar co-dhùnadh nach b’urrainn aimlisg tachairt ann an staid na bu doilgheasaich agus am bu mhotha cràdh no dochann. Bha cunnart is cruadal a’ chogaidh seachad. Bha an dùil ’s an dòchas air an stéidheachadh air bhonn gun robh iad gu bhi air an ath-aonadh ri

[TD 64]

teaghlaichean, dachaidhean is dàimhean, agus sin ann an sàimh na sìth agus saorsa bho chunnart. B’e seo an ceud Bliadhn’ Ur ann an cóig a bha sgòth dhùbhlaidh, bhagarrach na h-ainneart air a fògradh bho chuairt-speur an t-saoghail. ’Na h-àite, bha spiorad na sìochaint, an aoibhneis agus an fhois air ath-ghineamhuinn am measg nan slòigh, le geallaidhean furtachd is fòir an iomlaid air bròn is àmhghair. Sud an roimh-dhòchas a fhuair an leòn ’s am mealladh.

Is ann an diugh a the luchd cnuasachadh an ama ud ri lorg a-mach cho beag agus a bha de sgil, eòlas no ealain aig na ceannardan-feachd a bha deilbh àrd-òrdugh a’ chath. Bha cuid dhiu, mar a bha French is Haig, nach fhacas riamh ann an ionadan sreath-adhart na co-charachd, ach a bha ’nam meadhan cinnteach air ceudan mhìltean anama ìobradh ann an teinn am beag diù gu dìon is teasairginn air fuil is feòil an co-shaighdearan.

Ann a bhi bruidhinn ’nam measg fhéin air dol-air-adhart a’ chogaidh, chluinnte rudan éibhinn agus annasach aig seann dhaoine. Bha bodach rabhdach nach ainmich mi aig am biodh naidheachdan nach cuala duine ach e fhéin. Thachair e latha seo ris a’ mhinistear agus air do’n cheist àbhaisteach a bhi air a cur, “Gu dé do naidheachd?” bha gu leòr dhiu aig Dòmhnull, gu ruige gun deach an Caisear fhéin a ghlacadh. “Ud, ud!” ars am ministear. “Cha tuig mi càite an cuala tu na tha sin. Cha robh e ann an gin de na pàipearan.” “Gu dé,” arsa Domhnull, “na pàipearan tha sibh a’ leughadh?” “Tha,” ars am ministear, “a’ Highland News agus a’ Scotsman.” “B’e mo bheachd e,” ars am fear eile, “nam biodh sibhse faighinn a’ News of de

[TD 65]

Foreld mar tha mise, bha sibh air na rudan ud fhaicinn.” Agus cha leughadh e dùrd.

Nuair thòisich Conscription a’ togail dhaoine gu aois dà fhichead ’s a cóig, bha bodach ag ùrnaigh san eaglais, agus thubhairt e, “Nach dèan thusa, Thighearna, Excription air a h-uile duine tha seo a nochd.”

Chuir fear eile, an déidh a thogail, a’ cheud litir gu bhean. Bho nach robh leughadh aicese thug i steach bodach suidhichte an ath dhorus. Chuir am bodach air a speuclairean agus ’se cheud rud a thubhairt e ann an cainnt sòlaimte, “Mo bhean ghràdhach.” “O,” ars ise, “fuith odhar e féin, nach ann air thàinig am piseach bho’n uiridh.”

Bha bodach eile faisg orm, agus air sgàth gun robh mac leis san Fhraing, cha robh e meas gun robh buaidh sam bith leis a’ Néibhi. Thubhairt fear ris latha, is naidheachd fhàbharach aig air a’ chogadh, “Faodaidh sinne taing sin thoirt air a’ Néibhi chòir.” “An Néibhi?” ars esan. “Dhèanainn barrachd call a’ ruagadh fhaoileag le na clachan-beaga.”

Cha robh càil an latha bha seo an telegram a’ chogaidh ach gun robh crith-thalmhainn mhór challdach ann an Iapan. Dh’fheòraich fear gallda de bhodach gu dé naidheachd a’ chogaidh an diugh. “No far noos,” ars am bodach, “but big ass-cake in Iapan.”

Bha fear eile nach robh glé thulchuiseach, an uair a fhuair e pàipear a thogail an àirde dha’n Arm, a ruith air folach. Nuair a rug na poilis air mu dheireadh, chaidh a thoirt gu cùirt lagha. Nuair thugadh binn air, dh’éigh e àird a chinn, “Chan eil lagh na rìoghachd seo a’ dol ceart co-dhiù.”

[TD 66]

Bha fear sa’ Néibhi a sgrìobh dhachaidh gu bhean ag ìnnse gun deach a chur air tìr dha’n ospadal le at amhaich agus gun robh operation aige. Theab an truaghag taigh-faire ghairm nuair a leugh i, “They put me over the side and then they cut my throat.”


An Sgoil: Supplementary

Bha mise ri bliadhnaichean a’ chogaidh a dol bho clas gu clas san sgoil. Chuir mi seachad an Qualifying nuair bha mi h-aon-deug. Chaidh mi á sin gu clas a’ mhaighstir-sgoile. Theireadh iad Supplementary ris. Cha robh na b’fhaide na sin a b’urrainn dhuinn a dhol, agus thug mi dlùth air trì bliadhna gun a bhi ag ionnsachadh móran ach na h-aon nithean, latha an déidh latha. Neo-ar-thaing nach robh e math air stràiceadh, agus nan robh cràdh nan ódain air eòlas a chuir sa’ chnuacan, bha sinne air at le tuigse agus foghlum. Co-dhiù, an rud nach robh aige fhéin, ciamar a chompàirticheadh e rinne e? Cha robh air iarraidh ort ach cuimhne bhi agad air ainmeannan de’n a h-uile seòrsa, gu h-àraidh rìghrean agus batailean, an t-àm a bha iad ann agus a thachair iad. An aon raon fosgailte gus cleachdadh a thoirt dha do bhuadhan agus do mhac-meanmna fhéin, ’se an corra uair a bhiodh sinn a’ cur suim ar breithneachaidh air cuspair taghta ann an sgrìobhadh. Feumaidh mis aideachadh gur e bonnach greòsgach air dhroch fhuine bha annam a’ fàgail na sgoile, agus bha móran ann na bu deirich na mi.

Bha inneal againn sna làithean ud gu tilgeadh clach air an robh glongag. Glé thric, nuair a sgaoileadh an sgoil, bhiodh cath againn eadar dà cheàrn na sgoile.

[TD 67]

’Se cùis-ìoghnaidh nach do mharbhadh cuid againn. Gun teagamh, ged a thilgeadh i clach seachad air dà cheud slat, cha robh i glé chuimseach. ’S tric mi smaoineachadh air an fhaoin-chruadal a bha brosnachadh balaich an uair ud gus am beatha chur ann an cunnart.

Bha fear a’ falbh an rathaid a chaidh a ghoirteachadh le clach aig blàr dhiu seo ’s a rinn gearain ris a’ phoileas. Bha mise am feasgar sin an déidh na sgoile ’na mo sheasamh aig crois-rathaidean meadhan a’ bhaile nuair a stad càr agus thàinig seann chailleach liath le bata a-mach ás. “An gabh thu mo làmh fhéin a-mach gu mansa an Dòmhnullaich, a ghràidh?” ars ise. Rinn mise sin agus nach ann a thug i dhomh leth-chrùn, saoibhreas mór aig balach trì-bliadhna-deug. Rinn mi air mo chompanach leis an sgeul aoibhneach agus cho-aontaich sinn air fhiach cigarettes air an robh Woodbine a cheannachd, pacaidean cóig air dà sgillinn. ’Se gu h-àraidh gum biodh mór-mheas oirnn san sgoil fhad’s a sheasadh iad ri ceò a shùghadh ann an cùiltean falachaidh. Thug mi an dara leth dha mo charaid gus nach biodh iad cho nochdaidh anns na pòcaidean.

An ath mhaduinn, ’s am maighstir-sgoile a muigh, chuala sinn bruidhinn agus coiseachd air taobh-a-muigh an doruis. Nochd am maighstir-sgoile agus bho’n a b’e mise b’fhaisg aig ceann suidheachain, dh’òrdaich e mi dhol a-mach dha’n taigh-sgoile. Bha maor-lagha na sgìre an sud agus dh’fhoighnich e dhomh an robh glongag agam. Bha i agam, ach leis an eagal ’s an iorpais thubhairt mi nach robh. Thionndaidh e mach mo phòcaidean agus sud far an robh hóro-gheallaidh—chan e mhàin a’ ghlongag ach seachd pacaidean Woodbine tùirlinn a-mach. ’Se có thug dhomh an t-airgiod, agus

[TD 68]

an t-amharus gun do ghoid mi e, bonn casaid mo dhìteadh, agus cha robh an fhìrinn furasd a slugadh. Co-dhiù, chaidh mo chuid-sa dhroch-bheairt a chur fo fhàd san teine, sia stràicean an uair sin air gach làimh, agus maoidheadh bho’n phoileas, gun robh e dol ’ga ìnnse dha m’athair. Gu fàbharach, cha do rinn e sin agus fhuair am fear eile na fags fholach am measg a leabhraichean.

Latha geamhraidh eile, chaidh am maighstir-sgoile mach agus gun dùil ris air luathair. Nach ann a thòisich mise lìonadh bolg-séididh a bha ris an teine le luath agus dùil agam a shéideadh air a’ chlann-nighinn. Dìreach nuair bha mi dol an altan air son sin a dhèanamh, nach ann a dh’fhosgail an dorus agus nochd am bóbh-óbh fhéin. Dh’fhalbh mise sa’ chlibisteachd a phasgadh an rud air ais, ach, mar nach do rinn sealbh, fhuair e na bha sud a smùid luathaidh mun aghaidh. Nuair a sguir e de mo chuipeadh, rinn e òraid dha’n chlas mu ’m dheidhinn. Bha m’athair air dol ’na mhisionaraidh, agus ’se rud de na thubhairt e, gun robh m’athair a’ teagaisg cinnich bhorb ann am Brèascleit agus gun mu sgaoil cho mì-mhodhail ri mhac.

Mar a h-uile fear is té, tha làithean òige na sgoile, is na bha ghòraich chollaideach ’nan cois, fhathast a’ dùsgadh ’s ag ath-nuadhachadh iomadh tachartas, math is dona is meadhanach, a bha an cois na cuid ud de mo bheatha, ach cha cheadaich rùm no tìde dhomh dol am farsaingeachd leotha.

[TD 69]

DAOINE EIBHINN SAN SGIRE

Thig leam air ionnairidh dhan an taigh-chéilidh,
Cuideachd an éibhneis còmhla;
Spòrs ’s fearas-chuideachd ’ga chluich air a chéile,
Cuiridh gu sgeul is òran …

[TD 70]

[Blank]

[TD 71]

Cha robh baile sna làithean ud gun grunnan dhaoine bhi ann de’n t-seòrsa ris an can iad sa’ Bheurla characters, agus bheir mi làmh an toiseach air feadhainn sa’ bhaile agam fhéin, Suaineabost. Dh’innis mi cheana dhuibh beagan mu Phàdruig, agus ceadaichidh sibh dhomh leudachadh beag eile a dhèanamh air. B’e fear, Tormod Iain, nàbaidh crìche dha, agus a chionn nach robh fiù a’ chrìoch nach robh air àiteach, bhiodh iad furachail air càch-a-chéile mun goideadh an dara fear pàirt de thalamh an fhir eile. ’Sann aig Pàdruig a bha an treobhaiche air thoiseach a’ bhliadhna seo agus bha nàbaidh, Tormod, a’ dèanamh faire air a thaobh fhéin de’n iomaire.

Nuair a bha an treobhaiche dol a dhèanamh na cuairt mu dheireadh, chuir Pàdruig stad air agus seo na riaghailtean a thug e dha. “Tha thu faicinn Wheelbarrow a’ dèanamh gocaman ort, na leig ort gum faic thu e. Seo agad a nis sgrìob na crìche agus gum bu choma leat ged a bhiodh leud a’ bhonnaich chorc dha chuid agad an dràsda ’s a rithist ach, a mhic an uilc, uiread faobhar an ràsoir do mo chuid-sa na fàg aige.”

’Se bhràthair a bh’ann am Murchadh Siar. Bha Murchadh ’na bhall-eaglais agus, ag ùrnaigh, chleachdadh e aig amaibh cainnt air leth annasach. Thug e luaidh san ùrnaigh uair air Crìosd air a bhuaireadh san fhàsach agus nuair a dh’aithris e mar gheall Sàtan uile rìoghachdan an domhain dha, seo mar a thubhairt e: “Esan braidean, ’s gun fhios agam an robh aige fhéin na cheannaicheadh bap a’ bhonn-a-sia.”

[TD 72]

Thubhairt am ministear ris uair mur an sguireadh e radh cainnt mar sud san ùrnaigh nach robh e idir gu bhi ’ga chur an ceann dleasnais. “Matà, mhinisteir,” arsa Murchadh, “cha bhac sin mise bho bhi ’g ùrnaigh.”

Bha e uair a’ labhairt air ceist air Di-haoine òrduighean agus thug e ionnsaidh air irioslachd agus am prìomh eisimpleir, Iosa Crìosd. Nuair a dh’aithris e mar a dh’ullaich E iasg ròsd do dheisciobuil air tràigh Thiberiais, thug e sùil suas air a’ chùbaid, far an robh triùir mhinistearan agus thubhairt e, “Obh, óbh! Mas dèanadh sibhse sud. Nach ann oirbh a bhiodh an t-eagal gu salaicheadh sibh ur còtaichean.”

’Se dà uair a chronaich m’athair mi gu ìre toirt dhìom na briogais agus ’se Murchadh Siar ag ùrnaigh a b’aobhar air aon dhiu sin. Bha iad a’ cumail coinneamh-taighe do bhoireannach a bha tinn agus ’sann ’nar suidhe air an ùrlar a bha mise agus triùir bhalaich eile. Thòisich Murchadh ag ùrnaigh faisg oirnn le seirm chianail, àrd ’na ghuth, is e dabhdail a-null ’s a-nall. Thàinig e seo gu leagail a ghuth agus thòisich e ag ìnnse mu chonaltradh a bha eadar e fhéin agus cailleach co-cheangailte ri éifeachd fuil an t-slànaigheir, agus nuair a chrìochnaich e an còmhradh, dh’fhalbh e gu h-obann suas air ais le glaodh àrd agus na facail “O! An fhuil, an fhuil!” Chaidh sinne gu gàireachdaich is cha b’urrainn stad gus am b’éiginn ar cur a-mach ás an taigh.

Bodach còir eile bha sa’ choimhearsnachd, Aonghas Thormoid, duine suigeartach èasgaidh, agus nàbaidh math. Bhiodh e le each mór ruadh, a’ dol ’s a’ tighinn

[TD 73]

eadar Nis is Steòrnabhagh. Bha e saoilsinn móran de’n each, agus nuair a bhàsaich e air le tinneas aithghearr, cha robh duan aige ach a’ caoidh an eich. Bha e latha ud a’ dèanamh a ghearain ri fear a bha air mac a chall, nuair thubhairt an duine ris cho beag agus a bha chall an taca ris-san. “Tha mi coma,” ars Aonghas. “’Se sgobag chruaidh a thàinig ormsa cuideachd.”

Bha iad a’ tighinn air ais bho adhlaiceadh fear a bhiodh iad ri cur as a leth gun robh gàirdean fada aige. Nuair thubhairt fear dhiu, “Cha ghoid am fear ud an còrr matà,” ’se thubhairt Aonghas, “Ha! bithidh e mìos fo’n talamh mun creid sinne sin.”

Nuair a chaidh ìnnse dha gun tàinig laige air té nach robh glé bhriagha ’na h-ìomhaigh no ’na pearsa, ’se thubhairt e, “O, matà! Cha b’e sin an t-eireachdas.”

Chan eil cuimhne agamsa air athair Aonghais, Tormod Mór. A réir aithris ’se duine ancheardach fearail a bh’ann gun athadh ro Ghall no Ghàidheal. Bha e uair aig an iasgach agus thàinig buaireadh eadar an sgiobadh anns an robh e agus sgiobadh Bucach. ’Se fear mór calma a thagh Tormod ’na eascaraid. Thubhairt fear ris nuair a bha an t-sabaid seachad, “’S tusa ghabh an rud ort nuair chaidh tu sàs san fhear mhór ud.” “Tud,” arsa Tormod, “Smaoinich mi ’n toiseach agus dhearbh mi rithist nach robh ann dheth ach slaod mór bog.”

Ri triall an rathaid latha, choinnich e ri fear a bha beul-aithris dhaoine cur as a leth nach biodh e fhéin ’s a bhean air an aon ràmh. “An tusa,” arsa Tormod, “am fear nach eil réidh ri bhean?” “Bithidh iad ri cur

[TD 74]

sin as mo leth,” ars am fear eile. “A, uill!” arsa Tormod, “mas tu tha ceàrr, thig a-nuas, ach, mas tu tha ceart, à daingidi, cum oirr’, cum oirr’.”

Bhiodh mo mhàthair ag ìnnse dhuinn gum biodh e ’na chur-seachad oidhche aige, le pìosan sràbh, a’ dèanamh aiseag-nan-ceàrdan leis fhéin. Chluinneadh iad e ag radh, “Chaidh ceàrd a-null is thàinig banacheard a-nall,” is mar sin air adhart, ach a chaoidh chan fhaigheadh e ceart e. Nuair a dhubh-dh’fhailicheadh air, thilgeadh e na sràbhan dha’n teine agus chanadh e ann an làn ruit “Mo sheachd mallachd fhéin aig a h-uile ceàrd is banacheard a bh’ac’ ann.”

Reic e muc uair ri marsanta, ach ged a bha e dol tric a thagradh a pàidheadh, bha an ceannaiche gabhail leisgeulan sud is seo. Chaidh Tormod an latha ud do’n bhùth agus gu dé bha air an sgaoileadh air feadh a’ chonntair ach làn crate mhór bathar-bhrisg. Dh’iarr e rithist prìs na muic, ach chuir an ceannaiche dheth e le tuilleadh leisgeulan. Dh’fhalbh Tormod a-mach agus thill e le làn a bhonaid de chlachan. “Tha mi,” arsa Tormod, “ag iarraidh airgiod na muic agus mur greas thu ort leis, is gun caill mi mi-fhéin, bithidh sprèadhadh an seo.” Fhuair Tormod an t-airgiod ann an ceud cabhaig.

Bha fear éibhinn eile bha fuireachd faisg orm latha sealltainn air bannabaidh is i tinn. Nuair chuir e cheist àbhaisteach, “Gu dé is motha tha thu faireachadh?” dh’innis ise meud agus lìonmhorachd a h-eucailean, is cha b’e sin a’ bheag. “Ach,” ars ise aig deireadh a gearain, “chan eil gaoth ri cur dragh orm idir” “O, uill, a bhrònag!” ars esan, “bu mhath ceann na gaoithe bhi ’na tàmh co-dhiù.”

[TD 75]

Bha bannabaidh eile ris an canadh iad Mòr Chalum Iain a bha air leth deas air a teanga. Bha i mun aon aois ri mo mhàthair. Bha iad uair an taigh mo sheanar is iad ’nan nìghnean òg. Bha fear air an robh Cailean a bhiodh iad a’ tilgeadh air mo mhàthair aig an àm. Bha sròin anabarrach mór air agus bha e aig an iasgach ann am Bun-Illidh aig an àm. Shéid conachag an taigh-sholuis is thubhairt mo mhàthair, “Mo chreach, gu dé fuaim tha sud?” “Tha,” arsa Mòr, “sròin Chailein ri séideadh ann am Bun-Illidh.”

Bha i fhéin ’s a piuthar oidhche cur pàipeir-balla air an taigh. Cha robh seo a’ còrdadh ri am bràthair, Dòmhnull, a bha ’ga fhaicinn ’na chosgais gun chiall agus ’na chomharradh air spadaireachd. Chaidh Mòr a-mach air an dorus oidhche bhriagha gealaich agus nìghnean òga ri dol an rathad ann am fonn gean is gàire. Thubhairt a piuthar ri Mòr nuair thill i steach, “Có air a bha iad sud a-mach is gun robh iad cho dòigheil?” “Có air a bha,” arsa Mòr, “ach air leannanachd. Thilg té aca gille air té eile agus nach e freagairt a fhuair i, ‘Tha an duine sin cho gràineil leamsa ’s a tha bolt le Dòmhnull Chalum Iain.’”

Rinn mo charaid, Ailean Ruadh, trì cruachan corc san iodhlainn dhaibh uair. Thàinig gaoth làidir troimh’n oidhche agus an ath mhaduinn bha gothadh annta gur gann nach robh mullach ri làr. Bha Ailean ri dol seachad an rathad nuair a dh’éigh Mòr ris, “Ailein, an tug thu sùil air an triùir a dh’fhàg thu san iodhlainn an dé? Chan eil fhios agam có ris is colaich iad, triùir a’ ruith fo’n choill no triùir a’ coimhead a-mach á geòdha

[TD 76]

cladaich.” ’Se fhreagair Ailean, “Có! Cha dèanadh am Mac-mallachd fhéin cruach dhìreach san iodhlainn ud.”

Bha Ailean Gobha ann roimh mo latha-sa. ’Se bodach gun lochd agus gun móran tulchuis a bh’ann. Choisich e a Bhorgh uair le glùin ghoirt. ’Se seann Dotair Ros, seanair Iain MhicLeòid, an t-Ard-bhall pàrlamaid a chaochail an uiridh, an lighiche bha an sgìre Bharabhais. Bha bruidhinn aige rudeigin troimh shròin agus thubhairt e ri Ailean, “Tha leòn mór air do chois.” Nuair thill Ailean dhachaidh le bann-ceangail mu ghlùin, dh’fhoighnich a bhean dha gu dé thubhairt an dotair. “’S coma sin,” ars esan, “thubhairt e rium gun robh leóghann mór ’na mo chois.” “Uist, uist!” ars ise, “cha chualas leóghann an cas duine riamh.” “Chan eil fhios nach do thog mis an duine ceàrr” ars Ailean, “ach mur e leóghann a thubhairt e, ’se leómann.”

Thàinig e oidhche Sàbaid an déidh na coinneamh a dh’ìnnse pàirt de’n t-searmon do chailleach aig nach robh comas dol a-mach. ’Sann a-mach air “an neamhnaid luachmhor” a bha searmon agus ’se “a’ gheamhlag luachmhor” a bh’aig Ailean oirre.

Mar bu tric a bha iomadh fear ’na latha, bhiodh an t-acras ag aobharachadh gun itheadh e anabarr nuair a gheibheadh e an cothrom. Bha e ’na chìobair baile agus air do nìghnean a bha muigh air àirigh fhaicinn a’ tighinn le caoraich, latha bha sud, rinn iad cumha gun tugadh iad biadh dha, ann an àirigh an déidh àirigh, gus am faiceadh iad cuin a bhiodh fóghnachdainn aige. Rinn iad sin agus anns an àirigh mu dheireadh ’se stapag—bainne le uachdar agus min chorc—a fhuair e. Dh’fhàg e rud beag còrr air màs a’ bhóla agus cha

[TD 77]

b’fhada gus na rinn e ás, agus chaidh e air fàire air cùl tuim. Liùgair a’ chlann-nighean a-mach gus am faiceadh iad ciamar bha dol dha. Bha Ailean air a dhruim san fhraoch agus cha robh ionnsaidh a dhèanadh e air éirigh nach fheumadh e sìneadh air ais le oich is óbh. Bha an cù ri snòtraich timchioll air ’s nach ann a chuala iad Ailean ag radh ris, “A! Nach math dhut fhéin, a choin duinn, do ’n urrainn lùbadh.”

’Sann á Tolasdadh a bha am fear a bha cumail crìoch rinn, Aonghas a’ Ghàraidh. ’Se duine beag cruadalach a bh’ann a bha fhreagairt faisg air. Bha e latha ri buain mhònadh agus gille òg mun tairisgeir cuide ris. Bha dà bhoireannach mhór sgafanta a’ tighinn air an cùlaibh. Thubhairt am fear òg, “Aonghais, nach ann tha sult air an dithis ud.” Fhreagair esan, “Có, bhròinean! Nan tuiteadh té dhiu sud ort cha tugadh tu bìog isein ásad.”

Tha cuimhne agam latha foghair agus sinn a’ cur a-steach arbhair ’na eallaich. Bha gaoth làidir ann, againne ’nar cùl, ach an aghaidh Aonghais, is gun aig uairean ach cas a’ dol is cas a’ tilleadh. Bha e fhéin is m’athair an turus ud fo’n eallach ri dol seachad air càch-a-chéile nuair a thàinig uspag gaoith làidir a ruaig m’athair roimpe mar bhàta ruith roimh’n t-soirbheas, ach a chuir Aonghas bochd triumach-thar-shearrach ann an clais. Tha cuimhne agam fhathast an rabhd còmhraidh a chuir e mach agus ’se dheireadh, “Ach có-dhiù! Cha bhreugnaichear an seann duine còir a bha ag radh gur càm a’ ghaoth nach séid ann an seòl fear-eigin.”

Mas toir mi cuairt do bhailtean eile na sgìre bu mhath leam ur n-aire tharraing gu rud àraidh eile bha bitheanta

[TD 78]

sna làithean ud air feadh nan eilean, ’se sin mar a bhiodh am buidheann dhaoine do am buineadh tu a thaobh dàimh is càirdeas air an ainmeachadh. Anns a’ bhaile againne bha na h-oghaichean dha robh mi-fhéin, na Riabhaich, na Tàillearan, na Ruadhain, na Poilaichean, na Feugarsaich, na h-Eabhraich, na Ceàirlidhinn, na h-Oilibhearan, Clann An Oig, Clann Shuilibhi agus na Tamasain. ’Nan robh an àireamh iomlan air feadh an eilein de na h-ainmeannan seo againn sgrìobhte, nach mór an co-chruinneachadh ioma-ghnéitheach a dhèanadh iad!

Is ann am baile Chrois a bha fear, an déidh dha bhean bàsachadh, a thubhairt ris an tionail dhaoine a thàinig do’n taigh-fhaire, “Cha tuig mi gu dé thug air falbh i. Tha an fhiacaill innte cho math ’s a bha iad a riamh.”

B’e Tormod Dubh meàirleach bu mhotha bha Nis a riamh agus bha e tric am prìosan Ceann-Phàdruig. ’Se gobha air an robh Seòras a bhiodh ’na chois ri falbh agus ’se paidhir bhrògan an duais a bhiodh e faighinn. A réir aithris, bhiodh Tormod ri cumail a shùil air caiseart Sheòrais agus nuair a chitheadh e iad gu teireachdainn, b’e iorram, “Och is och! Seòras gun bhrògan.”

’Sann an déidh dha feannag bhuntàta thogail a dh’fhalbhadh leis uair. Tha e coltach gur ann am bonaid a bhiodh e ’gan togail, agus ’se fàth a chaoidh ’s a ghearain an turus seo, “Faire, faire! Bhuntàta mhóir, có dh’itheas tu? Seachd fichead bonaid is dà thràth anns a h-uile bonaid.”

Bha peasan balaich air a chùlaibh san eaglais a bha stobadh prìne troimhe, agus dh’fhàs Tormod cho borb

[TD 79]

agus gun dh’iarr am ministear air an eaglais fhàgail. Dh’éigh e an déidh Thormoid, “Nach math dhut nach ann an ifrinn a thog thu do shùil.” Fhreagair Tormod, “Chan eil mi ’n dùil nach bithinn cho math an sin fhéin nam biodh an t-slàint agam.”

’Se mar a theireadh iad, leth-chiallach bho’n bhroinn a bha an Coinneach Néill, ach chan eil lorg agamsa air duine a shnìomhadh sgeulachdan breugach le ealain agus macmeanmna coltach ris. Bha càirdeas aige ri mo mhàthair agus is tric a chunnaic mise san dachaidh e. Dh’fhàs e dall timchioll 1910. Bhiodh Mgr. Gibson, a bha ’na àrd-cheann air Sgoil MhicNeacail, a’ tighinn a Chros le eadar-theangair ach am biodh e sgrìobhadh uirsgeulan Choinnich. Cha robh seòrsa gàbhadh, cogadh no cunnart air muir no tìr nach robh Coinneach ’na theis-meadhan, a’ gnìomhachadh euchdan curanta, gaisgeil. Bha trì mìle dh’fhad ann an soitheach air an robh e ’na ghille-toisich, mìle seòl oirre agus feurach mairt air mullach fear de na crainn aice. Chaidh bàta air an robh e fodha, agus an uair a ràinig e grunnd nach ann a bha taigh-òsda an sin air a ruith le sgiobadh á Nis a chaidh am bàthadh fada roimh sin. Bha cànan eadar-dhealaichte aca agus cha bu deifir dé facal, dh’eadar-theangaicheadh Coinneach dhut e gu cainnt grunnd na mara. Ann an cogadh a’ Chrimea, cha robh feachd an Ruiseanaich a’ dèanamh adhartais air bith am feadh’s a bhiodh Coinneach fo an comhair. ’Se “Saighdear Dearg” a thugadh air, mar a bha e ghnàth dearg le fuil nan nàimhdean.

Tha cuimhne agamsa oidhche thàinig e don taigh againn fhéin, agus gun mo phàrantan a stigh. Bha

[TD 80]

eucorach bràthair-màthar dhomh agus a dhearbh shamhail eile, “Lastic,” a stigh agus chruinnich móran eile steach a dh’éisdeachd ri Coinneach. Shuidh bràthair mo mhàthar, An Dubh, leis fhéin ann an cùil air leth. Dheànadh e osann mhór ghruamach an dràsda ’s a rithist agus cha robh smid aige ri duine bha stigh. Thubhairt Coinneach ri Lastic, “Ille, gu dé tha ceàrr air an fhear dhubh an nochd?” “An cuala tu idir, a Choinnich?” arsa fear eile. “Nach eil e air fàs diadhaidh.” Dh’éigh Coinneach a-null ri An Dubh, “Iain, gu dé seo tha mi cluinntinn mu do thimchioll? Gu dé air an aon saoghal a thàinig ort?” “Thàinig gu leòr ormsa có-dhiù, a Choinnich,” ars esan, is e leigeil osann mhór eile. “Agus gu dé ’s motha tha thu faireachadh?” “Tha iomadh rud,” ars An Dubh, “ach ’se pian bonn-dubh nan cas is motha tha ’ga mo shàrachadh-sa.” “Cha mhór do ghearain an tacsa riumsa, laochain,” thubhairt Coinneach. “Chan eil ach seachduinn bho bhuail e mise agus tha ’m pian sna sliasaidean agam agus gun mi ach a’ feitheamh gun téid e suas air m’fheadh.”

Thug Lastic mun airidh, le dithis iompaichean an làthair, gum biodh e iomchaidh aoradh a chuairteachadh. Rinn An Dubh seinn salm agus leugh e caibideil, agus chaidh Coinneach a chur a dh’ùrnaigh. Tha an dealbh gu làidir air m’inntinn fhathast, Coinneach le bonaid air an robh bil chruaidh shleamhainn—cha tug e idir dheth e—peitean mór agus bòtannan leathair, air a ghlùinean ris a’ bheing. Thòisich e sìobhalta gu leòr ag iarraidh tròcair air an dachaidh, na bha làthair agus beagan eile bu toigh leis, ach óbh, óbh, thàinig e gu gillean Chrois a bhiodh ri magaireachd air, agus ma thàinig, fhuair

[TD 81]

an gràdh bràthaireil a’ bhròg is thàinig dórainn ’na àite. Dh’òrdaich e fear an déidh fear dhiu do ionad domhain dorch. Bha aon fhear a shonraich e mach seach càch mu an tubhairt e, “Agus — — — dubh an Fhir Mhóir a bhios ri feuchainn nan cearc ormsa ——” ’Sann an uair a bha e ag òrdachadh an fhir seo dha’n àite bu ro-uabhasaich a nochd mo phàrantan a stigh agus faodaidh sibh a thuigsinn gun tàinig falmhaich aithghearr air an taigh.

Tha cuimhne agam uair eile is e ag ìnnse dha mo mhàthair mu thé air an robh e suiridhe aig an àm agus e seinn òran gaoil a rinn e dhi. ’S cinnteach gun còrd bàrdachd Choinnich ribh!

Tha mo chailin ann a’ sàs
Eadar sgiathan agus chasan.

Chaidh mi null a dh’Eilean Leódhais
Bha na fòidean as na cruachan.

Bha na fithich air an talamh
Bàsachadh leis a’ chianalas.

Chaidh mi null gu taigh mo leannain
’S rug mi air sròin oirr’.

Thubhairt i rium, “Sguir a Choinnich,”
’S bha sinn glé dhòigheil.

An dèanadh MacGonagall càil na b’fheàrr na sud?

’Se a phiuthar, Màiri, a bha sealltainn as a dhéidh. Bha i oidhche Sàbaid san eaglais agus nach ann a chaidh Coinneach a shealltainn air seann bhean a bha air an

[TD 82]

leabaidh. Chaith i an ùine ag ìnnse dha mu Eliah, am fàidh. Nuair thill Coinneach dhachaidh, thubhairt e ri Màiri gur ann còmhla ri té a phrìosanaich an dòchais a chaith e an oidhche. Thòisich e sin ag aithris seanachas na caillich mun “An céineach ud a chaidh a thogail bodily suas a nèamh.” Nuair a chrìochnaich e, cha b’urrainn e gun a chuid fhéin a chur ris, agus seo agaibh e: “Agus ’se càil a b’ioghantaich gu léir, an ceann dà latha, thuit a’ bhriogais aige nuas agus an drathais ’na broinn.”

Bha bannabaidh, air an robh Anna Ruairidh Mhóir, faisg air, agus cha bu toigh leis idir i. Chaidh ìnnse do Choinneach gun tàinig atharrachadh nan gràs oirre agus ’se thubhairt e, “Gun taing dhi, sguiridh i nise dha breugan is dha brùchdail.”

B’e an rìgh, Seoras V, bràthair a sheanmhar, agus bha iad a’ sgrìobhadh gu càch-a-chéile tric. Nuair dh’fheòraich mo mhàthair dheth latha an robh naidheachd aige mun chogadh, b’e seo i mar a libhrig Coinneach i: “Fhuair mi litir bho Sheòras, bràthair mo sheanmhar, an diugh fhéin. Bha e ag ìnnse dhomh gun robh e thall san Fhraing agus gun deachaidh e dha na trainnseachan ri aghaidh a’ bhlàir. Chunnaic e ann an sin gille bochd á Cromba agus gun barriallan ’na bhrògan. Thug Seòras dha fheadhainn fhéin. Thàinig e sin tarsainn air fear eile a thubhairt ris gun robh stocainnean ’nan criathar tholl, agus thug e dhàsan a stocainnean fhéin. Nuair thill e dhachaidh a Lunnainn, ’se cheud rud a rinn e, éigheachd air a’ bhanrigh. A Mhàiri a ghaoil, ars esan, cho luath ’s a rinn thu càil

[TD 83]

a riamh, faigh cnocan snàth is bioran agus figh paidhir stocainnean dhòmhsa.”

Bha e uair an Steòrnabhagh, ma b’fhìor, agus cheannaich e pìob a ghabhadh ùnsa tombac còmhladh. Las Coinneach i a’ fàgail a’ bhaile gu fichead mìle coiseachd a dhèanamh tarsainn a’ mhonaidh gu Nis. Ag ìnnse àite bho àite a bha e cur seachad ’na shlighe, chanadh fear ris, “’S a’ phìob a’ dol, a Choinnich.” “Seadh, ’s i dol,” theireadh Coinneach. ’Sann a-steach an staran aca fhéin an Cros a thug e luath bhàn troimh cois. Cluinnear fhathast mu smoc mhór Choinnich Néill aig seann daoine ann an Nis.

Bha e air fàs dall mun tàinig na càraichean, agus cha do thuig e riamh nach e eich a bha ’gan tarraing, agus có ach Coinneach fhéin a bha foghainteach agus ionnsaichte gu leòr air son a’ cheud fhear aca thoirt bho Steòrnabhagh gu Nis. Bha deich eich luath a’ tarraing càr Choinnich agus bha fichead luchd-siubhail air earbsa. ’Sann a’ tighinn troimh Bharabhas a ghabh iad eagal roimh aodach geal a’ crathadh air sreing, agus air falbh fo’n chaothach gun tug iad. Cha robh dòigh no rian air an stad, agus ’se cho fìor ealanta ’s a bha Coinneach aig na sréin a làimhseachadh a bha ’gan cumail air druim an rathaid idir. Dol seachad air Oifis a’ Phuist ann an Siadar, bha an duine fhéin ’na sheasamh san dorus, mar a bha iad feadh na slighe, a’ gabhail uabhais dha’n bhreislich neo-àbhaisteach a bha fo an comhair. Dh’éigh Coinneach rud àird a chinn ri fear a’ phuist, ach chan ìnnseadh e fhathast gu dé thubhairt e ris. Ràinig iad Nis gun lasachadh no lapaich air spionnadh nan each, gus na cho-dhùin na bha sa’ chàr gun déidheadh iad leotha an comhair an cinn a-mach

[TD 84]

cidhe a’ Phuirt. Bha iad cho faisg ri leth-mhìle air a’ bhàs ana-cneasda seo an uair a stad an càr gu h-obann aig clach mhór a bha an dìg an rathaid an Lìonal. Nuair a chaidh foighneachd do Choinneach gu dé chuir stad orra, ’se fhreagairt, “’Se rud a dh’éigh mi ri fear Shiadair, e chuir telegram gu grad a Phort Nis a dh’iarraidh orra eallach arbhair corc a chur air clach mhór Loudan.”

’Sann a’ fuireachd faisg air a bha Donnchadh, an saor a bhiodh ri dèanamh nan ciste-laighe. Bhiodh e tric a’ céilidh air Coinneach agus nach ann a thòisich esan an oidhche seo ag ìnnse do Dhonnchadh an seòrsa ceann-crìch a dh’fheumadh e dhèanamh dhàsan, nuair a liùbhradh a spiorad. Bha biadh is aodach, pìob, tombac is lasadain gu leòr ri bhi innte. Bha dorus is uinneag agus móran de ghoireasan beag eile gu bhi ri làimh air a thurus deireannach.

Nuair thug Donnchadh mun airidh nach seasadh eilitriom no neart dhaoine ri leithid sud a chudthrom, thubhairt Coinneach ris, “Tha mi fhéin a’ dol a bhruidhinn ri Ailig MacFhearchair air son gun toir e dhomh an làir mhór ’s a’ chairt.”

Nuair a bha e faisg air a bhàs thubhairt a phiuthar ris air maduinn, “Tha mi faicinn — — — — (éildear eaglais) a’ tighinn a-nuas an rathad. An iarr mi steach e is gun dèan e ùrnaigh dhut?” “Ceart gu leòr,” ars esan, “ach cuir a phìob ’s an tombac am folach. An turus mu dheireadh a bha e seo ghoid e iad.”

Tha de sgeulachdan air Coinneach còir nach urrainn dhòmhsa thoirt dhuibh ach fìor bheagan dhiu. B’e an call nach deach co-chruinneachadh a dhèanamh orra fhad’s a bha daoine beò a bhiodh tric ’na chuideachd.

[TD 85]

Bha bodach leubhach, spàgach eile an Cros air an robh “Am Blouse” aca. Cha bhiodh e dèanamh car cosnaidh agus ’se theireadh e nuair a chaitheadh e latha ri céilidh, “A tà, dhaoine, cha dèan seo e!” Rinn cuideigin, le feallsachd, sgiobair bàta dheth ann an rannan bàrdachd a tòiseachadh le: “Bàta Ialliùgo bha siùbhlach gu leòr, Am Blouse ’ga stiùireadh, is smùid gheal ri sròin.’ Rinn mise mi-fhéin bàrdachd air a’ bhàta ainmeil seo, is an dithis eile dh’ainmich mi, Tormod Dubh agus Coinneach Néill, ’nan dithis de’n sgiobadh. Chan eil fhios ma théid a cur an clò, nach fhaic sibh fhéin fhathast i.

Am measg àireamh de dhaoine àraidh a bha an Dail-o-Thuath, chan urrainn dhòmhsa luaidh a thoirt ach air beagan dhiu. ’Se balaich An Ghuinne dithis a bhios a ghnàth ath-bheothachail am beul-aithris muinntir Nis. Bha ceàrdach aca, Dòmhnull ’na ghobha agus Iain ’na shaor-chuibhleachan. Cha do phòs iad riamh, cha chualas gun tàinig facal eatorra ann an corruich riamh, agus cha tòisicheadh iad air obair-ceàird air bith gun aonta càch-a-chéile. Bha iad cho sona agus gun robh e air a radh gur ann ainneamh a chunnaic iad éirigh-gréine riamh. Chaidh fear-turuis a dh’éigheachd riutha maduinn samhraidh gun robh eich mu sgaoil anns an fhochann aca. Thubhairt Iain, “Saoil, a Dhòmhnuill, an éirich sinn?” “Tiud!” arsa Dòmhnull, “chan éirich. Chì cuideigin iad is cuiridh iad fhéin ás iad.”

Cha bu deifir leotha gu dé seòrsa loinn a bhiodh air broinn an taighe fhad’s a bhiodh am pailteas de bhiadh tacarach, làidir aca. Aig àm òrduighean, thug iad coigreach gu dìot agus is ann air stòl mór a bha am biadh aca. Thubhairt Iain, “Tha mi creidsinn gu bheil

[TD 86]

sibh a’ smaoineachadh nach eil bòrd againne.” “Matà!” arsa Dòmhnull, “is esan nach leig a leas sin.” Nuair a sguir iad, thug fear aca an duine stigh dha’n t-sabhal. A-mach á ceann de’n t-sabhal bha àite ris an canadh iad an taigh-fuaraich, agus am meadhan an ùrlair, bha bòrd, a cheithir chasan os a chionn agus e làn éisg, a’ goirteachadh. “Bha mi air son nach fàgadh tu sinn a’ saoilsinn nach robh bòrd againn,” thubhairt e ris an fhear-aoigheachd.

Bha Uilleam, Béicear Dhòmhnuill Uilleam, pòsd aig piuthar dhaibh. Bhiodh e ri bàrdachd. Chì sibh òran a rinn e “Còmhradh eadar Duine agus Cliabh-mònadh” ann am Bàrdachd Leódhais. Bha e air leth geur-chùiseach agus dibhearsaineach agus cha robh dòigh chuilbheartach nach robh e a’ cur an cleachdadh, a dh’fheuchainn an tugadh e droch nàdur ann an Dòmhnull An Ghuinne. Thug e, latha, crann tóbhaigeadh an iasad á Dail-o-Dheas bho thé smachdail, dhèanadach air an robh Iseabail Dòdaidh. Chuir i mar chumha ris gun e thoirt a dhuine eile gus an tigeadh i fhéin ’ga iarraidh, agus i a’ dol a dh’obair leis.

Cha robh Uilleam air móran chuairtean a chur nuair a thàinig Dòmhnull An Ghuinne a dh’fhoighneachd an dùil am faigheadh e greis de’n chrann. “Matà! Is tusa dh’fhaodas sin,” ars am fear eile. “Tha i tighinn ’ga iarraidh, ach na toir dhi e gus am bi thu fhéin deiseil leis. Feuch gu leig thu fhaicinn dhi nach ann ri buigeanach tha gnothaich, ’s gu nochd thu duinealas aon uair ’na do bheatha.” Arsa Dòmhnull, “Innsidh mise dhi có i.” Mas robh Dòmhnull fad an gréim, nochd Iseabail le brod an sgoinn oirre, còta drannaig agus osanan oirre. Dh’èalaidh Uilleam a-null ach

[TD 87]

an cluinneadh e an trod. Thubhairt Iseabail, “A Dhòmhnuill, is leamsa an crann agus tha mi ’ga iarraidh gun dàil.” Fhreagair esan, “Tha sin iomchaidh, a bhoireannaich, do chuid fhéin a th’ann.” Stad e an t-each, dh’fhuasgail e an uidheam, thog e an crann air a guaillean agus thug e taing dhi. Nuair a bha i pìos air adhart, chuir e bhois os cionn a shùilean a’ coimhead as a déidh, agus is e ’na thubhairt e, “Uilleam, nach math fhéin a tha i gléidheadh a’ chalpa.” Cha d’fhuair am Béicear a ghuidhe.

Bha iad anabarrach math do bhrùidean. Bha làir bhuidhe aca de an robh iad a’ dèanamh beag iodhal. Thàinig Siarach latha nuas a dh’òrdachadh cuibhleachan agus thadhal e air a’ Bhéicear an toiseach. Chuir Uilleam air a sheòl e. “Cha bhi thu fada sa’ cheàrdaich,” ars esan, “gus an tarraing iad d’aire gus an làir bhuidhe tha air feur faisg air làimh. Iarraidh iad do bheachd oirre agus canaidh iad an uairsin nach do rinn duine riamh a-mach an aois aice. Leig ort gu bheil thu neo-chumanta teòma, ealanta timchioll air eich. Théid mi fhéin ceum a-steach. ’Se aois na làir sia bliadhna deug.”

Thachair mar a thubhairt Uilleam. Nuair thubhairt an Siarach gum faca e ceàrdan is dròbhairean air am mealladh mu aoisean eich, agus nach robh gin a dh’fhailich air-san fhathast, chaidh an dara fear a thoirt an làir gu dorus na ceàrdaich agus thubhairt am fear eile ris an t-Siarach, “A tà ghille! Fairtlichidh an té seo ort.”

Bha grunnan dhaoine aig a’ cheàrdaich, ’nam measg am Béicear, nuair a thòisich an Siarach ri dèanamh mìn-sgrùdadh air an làir, ri tòiseachadh aig na cluasan. Cha robh ball de corp bho tùs gu éis nach do ruith e

[TD 88]

gu mionaideach air, agus sin le àmhuiltean annasach a bha toirt gàireachdaich air na bha làthair, ach a mhàin balaich An Ghuinne. Theireadh iadsan, an dara fear ris an fhear eile, “Tha mi de’n bheachd gu bheil fiosrachadh aig an t-Siarach.”

’Se rud mu dheireadh a rinn esan, thog e iorball na làir, thilg e smugaid air toll a’ mhàis aice, liachdair e le mheòir e, thug e dà cheum air ais, thachais e cheann is greann smuaineachail air aghaidh ’s an ceann greis thubhairt e, “Faodaidh mi bhi air mo mhealladh ach tha mise ’ga dèanamh sia bliadhna deug an t-samhradh seo.”

“Iain,” arsa Dòmhnull An Ghuinne, “nach tubhairt mi riut nach e balach le smugaid air a mhuinichill a bh’anns an t-Siarach.”

Bha bannabaidh nach maireann ag ìnnse dhomh uair a chaidh i cheannachd bó uapa. Bha iad air a diùltadh do dhithis roimhe sin nuair rannsaich iad a-mach nach robh iad gu math do chrodh. Chaidh an fhichead ceist a chur oirrese cuideachd agus nuair a bha iad riaraichte, thug iad i a shealltainn air a’ bhó. Nuair dh’fhoighnich i gu dé am bainne a bh’aice, chaidh a’ cheist oirre fhéin gu dé an teaghlach a bh’aice. Nuair thubhairt i gun robh ochdnar, thubhairt fear aca, “Cuiridh i, ghràidh, cop ris na busan aca.”

Thàinig fear ann an ceud cabhaig latha chun na ceàrdaich, ach bho nach robh innte ach Iain, cha tòisicheadh e gus an tigeadh Dòmhnull. Bha inntinn an fhir eile gu ruith a-mach mun tàinig Dòmhnull, ach co-dhiù, thàinig e air a dheagh shocair agus thòisich iad ag obair. Thubhairt Iain an ceann ùine, “An robh e nis ann, a Dhòmhnuill?” “Cha robh,” arsa

[TD 89]

Dòmhnull. ’Se tìde toiseach an earraich a bh’ann. “Gu dé,” ars an duine riutha, “nach robh ann?” “’Sann ’na mo shuidhe air bruaich a’ chladaich a chaith mis am feasgar,” arsa Dòmhnull, “a dh’fhaicinn an robh an clacharan ri laighe air leac lom.” “’S gu dé bha sin ri ciallachadh?” ars an duine. “Bha, nuair chì thu sud gu bheil e ’na chomharra gu bheil de bhlàths innte na dh’fhaodas tu tòiseachadh ag àiteach na talmhainn.”

“Cho réidh agus cho sona ri balaich An Ghuinne.” Có an Niseach nach cuala na facail?

Bha nàbaidh aca, Murchadh Anna Guinne. Cha robh esan pòsda nas mò. Theireadh tusa nach robh eòlach air, a’ toirt breith air a chruth is air a dhol-a-mach gun robh beagan a dh’uireasbhaidh air, ach, a Ghàidheil phiullaich, is tusa bhiodh air do mhór mhealladh. Bha caob mhór feallsanachd taic-an-doruis ann am Murchadh.

Bha fear-teagaisg air an t-slighe latha gu coinneamh sheachduinn a chumail ann an Dail. Bha e dol seachad air Murchadh agus e ri fasgnadh le criathar agus mar gum biodh e air son nochdadh dha gur ann air an t-slighe do’n choinneamh bu chòir dhàsan a bhi cuideachd, thubhairt e ris, “A Mhurchaidh, cha bhi fasgnadh ann latha a’ bhreitheanais.” Fhreagair Murchadh, “A tà dhuine! Sin an dearbh latha bhios an criathradh ’s am fasgnadh ann.”

Bha éildear eaglais ri pòsadh an treas uair. Bha Murchadh sa’ cheàrdaich agus cha robh duan aig Dòmhnull An Ghuinne an cois ri bualadh an ùird air an innean ach, “Cha tuig mi, cha tuig mi idir, idir, gu dé tha toirt air pòsadh an trìtheamh turus.” Bha Murchadh a’ fàs sgìth de’n rabhd agus thubhairt e ris, “Innsidh mise sin dhut, a’ ghille. Tha gu bheil fuil

[TD 90]

dhearg an duinealais a’ ruith ’na chuislean, chan e meadhg goirt mar tha ’nad fheadhainn-sa.”

’Se an cnuasachadh san taigh-chéilidh an oidhche ud, an dùil an gabhadh stad a chur air cogaidhean a chaoidh. Thubhairt Murchadh agus sin calg-dhìreach an aghaidh beachdan chàich, gun gabhadh e dèanamh. “Tha thusa réisde nas glic na uile shluagh an domhain bho thoiseach tùs,” thubhairt fear aca ris. “Ciamar tha thu ag radh gun gabhadh e dèanamh?” “Lorgadh iad,” ars esan, “dòigh air boireannaich an t-saoghail gu h-iomlan a dhèanamh seasg.”

Bha piuthar dha ann an Sgiogarstaidh agus bha e ’na chleachdadh aige bhi dol leis an each is uidheam a dhèanamh obair an àitich dhi. An turus a bha seo, nach ann a chuir gillean an t-each air folach air, agus nuair a dh’fhailich air Murchadh a lorg, thàinig air coiseachd dhachaidh trì mìle as aonais. Dol troimh Thàbost, thubhairt fear ris, “A Mhurchaidh, càite a bheil an t-each a chunnaic mi agad sa’ mhaduinn?” Fhreagair Murchadh, “Mun a’ sin, a ghille, chan eil fhios agam, ach tha aon nì tha fios agam air, ma tha daoine san droch àit’, bu chòir dòrlach dhiu a leigeadh mu sgaoil agus balaich Sgiogarstaidh a chur ’nan àite.”

Bha caraid dha ris an canadh iad “Deig” a bhiodh ri clachaireachd. San taigh-chéilidh, bhiodh Murchadh ann am fearas-chuideachd a’ tilgeadh air nach robh srad ceò faighinn troimh toll-stùc nan simileirean a bhiodh e a’ dèanamh. Bha e an oidhche ud a’ bruidhinn air té mu nach robh móran tlachd aige agus i air tachairt ris. Bha droch chnatan aice agus cha robh smiach aice le tùchadh. “Agus,” arsa Murchadh, “a’ chogais aice cho dùinte ri fear a shimileirean Deig.”

[TD 91]

Air latha samhraidh bha e fhéin agus am Béicear a’ tilleadh bho chur a’ chruidh air feur. Bha iad ri dol seachad air iomair anns an robh eòrna air a chur le té air an robh “A’ Bhab.” Le dìth mathachadh todhair, cha mhór gum faiceadh tu fochann aig dìthein bhuidhe. Sheas Murchadh ’ga choimhead agus ’se bhreith a thug e air, “A uill Uilleam, mas téid clàr mór a phòsairean-bhuidhe ’na bhann, chan e ùrnaigh Habacuc a bhios aig a’ Bhab.” Bha fàidh ag radh ’na ùrnaigh ged a dh’fhàilligeadh toradh na talmhainn uile, gidheadh, gu moladh esan an Tighearna.

An déidh a’ Cheud Chogaidh Mhóir, bha bantraichean a chaill an daoine ann a’ faighinn suim seachduinneil airgid bho’n riaghaltas agus bha iad mar sin beagan na bu bheartaich na chuid eile. Bha móran aca bha dèanamh leasachadh ùr air an taighean còmhnaidh. Bha Murchadh air a bhi cuairt troimh’n sgìre agus bha e ag ìnnse an oidhche sin san taigh-chéilidh an rud ioghantach a chunnaic e, “daoine marbh a’ togail taighean geala.”

Stad e latha a bhruidhinn ri Tormod Dhòmhnuill Oig is e gabhail na slighe. Bha Tormod ’na dhuine tùrail agus aig an àm bha an cladh air a chùram. ’Se mhac a bhiodh ri dèanamh nan ciste-laighe agus bha nighean leis aig an àm ’na ban-eiridnidh na sgìre. “A Thormoid,” arsa Murchadh, “’se aitreabh ioghantach tha seo.” “Ciamar sin?” ars am fear eile. “Tha e cho ioghantach ri seo,” arsa Murchadh. “Mas e rud e ’s gun tig eucail ’na mo lùib tha cobhair is ìocshlaint an seo. Ma bhios cobhair is ìocshlaint gun stà is gun glac am bàs thuige mi, tha neach an seo a nì ciste-bhòrd, mo thaigh còmhnaidh dheireannach. A thuilleadh air a’ sin, tha

[TD 92]

thu fhéin ’nad urras air gun téid mo chuir á fianais san rath-thiodhlaic cheart.”

Thug “Craig” an ceannaiche a bheum uair air son na bha e cur a dh’airgiod ann an tombac. “A dhuine,” arsa Murchadh, “chan e tombac tha mise ceannachd ach cuibhrionn mhór de mo reuson.”

’Na bhalach, bha Murchadh a toirt leis na sgoil agus faodaidh e bhi gun robh e ’na inntinn dol air adhart leatha. Bha bràthair aige, Dòmhnull nan Cailleach, na bu shine na e. Phòs esan aig naoi bliadhna deug agus thàinig air Murchadh stubadh. Oidhche san taigh-chéilidh is iad a’ bruidhinn air daoine a thog iad fhéin á bochdainn le strì, dìcheall agus foghlum, gu bhi ’nan cinn-iùil, ’se thubhairt Murchadh, “Tiu, mur a biodh an ceud cabhag a bh’air Dòmhnull nan Cailleach gum faigheadh e leabaidh boireannaich, chan eil fhios nach bithinn fhéin an diugh ri slachdadh air cùbaid.”

Thug iad a chreidsinn air Murchadh gun robh nàbaidh dha, seann fhleasgach mar e féin, a dol a phòsadh bantrach. Cha robh i seo, a réir coltais, air na barraichean ann am barail Mhurchaidh, agus dh’fhalbh e cheud rud sa’ mhaduinn gu taigh a nàbaidh a dhearbhadh am bu bhreug no fìrinn a bh’ann. Dh’aithnich am fear eile gur e àbhachdas a bha air cùl seo, agus cha deach e idir as àicheadh. ’Se chomhairle thug Murchadh air, “A thruaghain an ànraidh, nach ann ort a chuireadh an draoidheachd. Seachainn thusa a’ bhantrach air neo ’se oiseann tuath a’ chlaidh d’àite.” ’Sann an seo, o chionn fhada, bhiodh iad ag adhlacadh dhaoine bhiodh a’ cur làimh ’nam beatha fhéin.

Bha fear eile sa’ bhaile seo le bean a thug fada tinn air a leabaidh, agus bhiodh iad a’ cumail coinneamh

[TD 93]

ùrnaigh dhi an dràsda ’s a rithist. Bha e féin agus gille an ath dhorus air an taigh ullachadh le àiteachan suidhe, agus an suidheachan mu dheireadh a shuidhich iad, ’se bòrd fiodh air dà bhucas a bh’ann. Shuidh an t-òganach sìos faisg air a cheann agus sud gun dh’éirich an ceann eile agus fhuair am fear taighe mun mhala e. Bha leòn is ciùrradh na tubaist trom air nàdur agus spiorad agus ’se coiseachd a-mach ás an taigh a rinn e le dhà bhois air a mhala. ’Se am misionaraidh is e tighinn a-steach an staran a thubhairt ris, is gun fhios aige gun robh nì ceàrr, “Tha an oidhche briagha, ’s ioghantach mur a cruinnich daoine.” ’Se freagairt an fhir eile, “Tha mi fhéin coma ged a bhiodh uiread ann agus a bh’aig blàr Mons.”

Is ann á Dail-o-Dheas a bha Iain Anna Bhàin. Cha robh Iain mór ’na phearsa ach bha e, mar a theireadh iad, cho luath ris na luin, agus ann an ceann obair choitcheanta, cha robh iomradh againn air duine ’na latha a chuireadh uiread as a dhéidh ris. Dh’fhalbh am falt ’s an fheusag gu léir dheth nuair a bha e mu chóig bliadhna fichead. Bha chruth ’s a dhealbh ’s a dhòighean ’ga shonrachadh a-mach mar dhuine bha poing no dhà eadar-dhealaichte ris a’ chumantas agus, gun aon teagamh, bha e sin.

Bha e cho déineasach, sùrdail agus nach robh cuairteachadh no foighidinn co-cheangailte ri càil a dhéidheadh ’na cheann. Ri àm a’ Cheud Chogaidh, bha dithis a’ leantainn a’ chladaich air son muir-thacair. Bho bhàrr creagan Aird Dhail, dhearc iad air hatch mhór an beul an tuinn agus chrom iad sìos fo bhil na creige a dh’fheitheamh gus an gabhadh i tìr. Cha robh iad fada shìos nuair a thuit clach mhór, agus air a sàil, duine.

[TD 94]

Rinn e spoth-a’-chullaich an comhair a chinn troimh’n tonn, dh’éirich e mar chuilean ròin, ghabh e gréim air a’ hatch, agus gun nì a dh’fhios aige gun robh an dithis eile idir an làthair, ’se rud a thubhairt e, “A bhidse mhóir, ’sann agam tha goirt an ceannachd ort.” Cha do thagair an dithis eile cuid no còir oirre an déidh mar a thachair. Dh’fhàg iad aige i.

Bha e fhéin agus dithis eile dol chreagachd le tàbhaidh. Ri cromadh bruaich a’ chladaich chunnaic iad gun robh dà sgiobadh eile air an laimrig agus gun robh iad a’ dèanamh iasgach mhath. Bha Iain air son gum biodh e air bil na creige ri an taobh air son a feuchainn a-mach air an ath sgrìob.

Chuir e an tàbhaidh air a ceann air son nach biodh dàil no maille sa’ chùis agus ruith e leatha aig sian cho luath agus gun do dh’aithnich am fear a bh’air a chùlaibh gum feumadh e grad-bhacadh a chur air. Rug e air iorball seacaid Iain, ach bha an t-ionnsaidh gun stà, gun tairbhe. Chan e mhàin gun deach Iain ’s an tàbhaidh a-mach, ach thug e fear eile leis cuideachd. Mur a d’fhuair na cudaigean ud fuadach fada chur riutha!

Air tighinn dhachaidh bho obair aig beul oidhche, fhuair e a phiuthar, Fionnghal, tinn air a leabaidh le fuachd. “Cha bhi sinn fada cur sin am feabhas,” ars esan, is e dèanamh air bùth “Iogairig” ’na ruith, far na cheannaich e measgachadh de gach seòrsa rud, ’nam measg, piopar dearg agus mustard. Thill Iain dhachaidh, ghoil e bainne agus chaidh tomhais de gach cungaidh a cheannaich e a mhaistreadh ’na mheasg ann am bóla agus a thoirt chun an easlaintich. “Seo matà,” ars Iain, “suas leis ann an ceud cabhaig agus mo

[TD 95]

ghealladh-sa dhut nach bi cnead no cuirean ort ro mhaduinn.” Thug Fionnghal balgam ás agus ma thug! “Mo chreach mhór,” ars ise, “cha do chruthaicheadh duine dh’òladh sin.” “Leigidh mi fhaicinn dhut,” ars Iain, “cho furasda ’s a tha e òl,” ’s e toirt strùpaig ás a’ bhóla mar dhearbhadh air fhurasdachd. Bha oidhche bhriagha gealaich ann agus cha robh duine dol an rathaid nach beannaicheadh an oidhche do Iain is e ’na sheasamh air an staran le ràis de theanga muigh, agus ’se freagairt a bha iad ri faighinn uaithe, “A-a-a-h.”

Bhiodh pàirt de’n luchd-céilidh a’ fuireachd gus an cuairticheadh e an t-aoradh. Bha e fileanta gu leòr air Gàidhlig a leughadh ach cha robh móran liut aige air Beurla. Bha cuideigin an Dail air bìobull le Beurla is Gàidhlig fhaighinn, agus nach ann a shuidhich an luchd-céilidh, an oidhche bha seo, gun cuireadh iad bìobull Iain air folach, agus gun déidheadh fear aca dh’iarraidh fear an dà chànan. Thachair mar sin. A’ leughadh na caibidil, an uair a chaidh Iain gu taobh Beurla na duilleig, is e am facal about a’ cheud fhear. Bha Iain ’ga litrich, ah-bu-o-uh-ti. Nuair a rinn e sin trì uairean agus nach lorgadh e brìgh no bladh san fhacal, dhùin e am bìobull le clab agus thubhairt e, “Ah, daing oirre! Chan eil fhios agam fo chruthaidheachd sealbh gu dé seòrsa Gàidhlig tha iad a nis a’ cur dha na bìobuill.”

Chaidh e uair gu cidhe Sgiogarstaidh le each is cairt a dh’iarraidh crann eathair. Bha an crann trom, agus ghabh na h-iasgairean a bh’air a’ chidhe mòr-ìoghnadh nuair a chunnaic iad an troichilean beag ud a’ falbh leis air a ghualainn an ceud slat a bha gu ceann an rathaid. Chan e mhàin sin, ach an uair a bha e leth

[TD 96]

na slighe thug e spiurachadh sin air fhéin, chuir e cheann fo’n chrann agus ann am priobadh na sùla bha e aige air a’ ghualainn eile. Ghluais na fir suas gu cairt Iain agus thòisich fear bho fhear a’ feuchainn an dèanadh iad an dearbh rud. Cha robh mac màthar aca air nach do dhubh-dh’fhailich e.

’Na latha fhéin cha bhiodh banais, cuirm-chiùil no cuideachd bliadhn’ ùir ach leibideach gun Iain a bhi am bàrr nan ad le conaltradh aotrom, farum air òrain no ruidhle ruideasach.

Chuala mi fhéin e uair am bùth Ailean Chaluim agus e a’ cur suas air eòlas marachd agus cruadal nan seann iasgairean. Chrìochnaich e leis a’ cho-dhùnadh seo, “Amen, gu sìorruidh bràth, a chaoidh tuilleadh, gus an tig an ath shaoghal cha bhi shamhail sud a dhaoine dol gu muir domhain.” Leis a’ chlach sin air a chàrn, fàgaidh sinn a shàmhchair aig Iain.

’Sann an Dail-o-Dheas a bha fear teaghlaich mhór agus chrosda a theireadh nuair a chuireadh e a chluiche mach ás an taigh iad, “A chàirdean, cha do cheannaich an t-òr an t-sitig,” agus bodach air an robh “Spidu,” an uair a thadhail banacheard is gun a stigh ach e fhéin ’s a dh’fhoighnich i dheth càite an robh bean an taighe. “Tha,” ars esan, “ri siubhal a’ bhaile air a giort fhéin.”

An uair a bha Mgr. MacBeth ’na mhinistear an Nis, is ann an Dail-o-Dheas a bha an eaglais agus am mansa. Bha a’ bhochdainn mór agus an t-airgiod gann agus bha cuid nach ruigeadh air tionail na h-eaglais a phàidheadh. Rinn cùirt nan déacon an turus seo riaghailt thairis air iarrtas a’ mhinisteir, agus bu lagha an luchd-dreuchd nach déidheadh leanabh a bhaisteadh

[TD 97]

tuilleadh ach dha’n fheadhainn a bha pàidheadh Sustentation. Sguir am fear a bha dol timchioll an Dail, “Stephan,” ’ga thogail, agus nuair a dh’iarr am ministear fàth an aobhair thubhairt e ris, “Cho fad’s a bhios sàcramaid a’ bhaistidh ri aghaidh reic is ceannachd air féill na marsantachd, cho fada dhiùltas mise dhol a thional an Sustentation.”

Phòs fear á Tolasdadh té á Dail mun àm seo. Bha am fear-pòsda ’na dhuine cràbhach, féin-fhìreanta gu ìre nach fhuilingeadh e deur deoch-làidir a bhi air a bhanais. Bha e ’na chleachdadh banais-bheag a bhi ann an dara h-oidhche air son daoine ràinig meadhan latha agus seann aois. Dh’iarr am fear air ùr-phòsadh air bodach a bha ’na eildear beannachd iarraidh air a’ bhiadh, agus seo an t-altachadh a rinn e. “Taing dhut fhéin, a Thighearna, gun deachaidh Tu gu banais. Air a’ bhanais seo bha deoch-làidir agus air dhi teireachdainn, rinn Thu-fhéin tuilleadh dhaibh. Ach faodaidh e bhi, a Thighearna, nach robh Thu cho diadhaidh ri fear Tholasdaidh tha seo a nochd, air sgàth glòir d’ainme, Amen.” Le sin, mhol e an oidhche dhaibh agus dh’éirich e mach. Cha chuir mise m’amen ri Borohenses Dhail, oir bithidh dùil agam pilleadh riutha fathast nuair théid mi pìos air adhart ann am bliadhnaichean.

Sgrìob a nis gu Eòropaidh, baile bòidheach mun robh e air a radh nach robh iad uair air bith gun annas naidheachd.

Bha air a radh bho seann beul-aithris gun tàinig duine dubh air tìr ann, an t-aon sàbhailteach bho shoitheach a chaidh a chall. Bha dùil aig muinntir Eòropaidh, nach fhaca is nach cuala mu dhuine dubh a riamh, gur e bh’ann creutair mara, agus cho tric is gun gabhadh e

[TD 98]

tìr, thilgeadh iadsan air ais do’n mhuir e gus na bhàth iad e. Air an turus mu dheireadh, dh’éigh e riutha, “You will be punished accordingly.” Bha fear aca bha toirt a chreidsinn air càch gun robh e tuigse na Beurla, agus an uair a dh’fhoighnich iad dha gu dé brìgh na cainnte, ’se fhreagairt, “Tha e ag radh, nàbaidh, gu bheil e còrdadh ris.”

Air sgàth gur e am baile as fhaide tuath tha Leódhas, ’sann ann a thòisich iad a’ tomhais agus a’ roinn na fearainn air a’ chruth air a bheil iad gus an latha an diugh. Is e aon duine an Eòropaidh aig an robh Beurla agus bha e ’na mhòr ìoghnadh le càch na bha aige dhith, gus an tubhairt fear aca ris mu dheireadh, “Bi dèanamh annlan oirre, nàbaidh, mun teirig i dhut.”

An déidh dhaibh bhi deiseil a thogail an taigh-soluis agus na bha thogalaichean co-cheangailte ris, fhuair ceathrar bhodaich á Eòropaidh obair cosnaidh a’ sgioblachadh timchioll air. A’ cheud latha ann, chaidh an toirt a-steach gu biadh, brot agus feòil air bòrd snasail air an robh tubhailt-bùird agus, fàth an eagail, sgian, forc agus spàin. ’Se aon duine dhiu, Dòmhnull Gorm, a bha air falbh bho’n taigh a riamh agus a chunnaic a bhi ag ithe biadh air an dòigh neònach seo. Mhaoidh e air càch gun iad a dhèanamh blabhdairean dhiu fhéin, ach an sùil a chumail air-san agus dèanamh mar dhèanadh esan. Thòisich Dòmhnull a’ cur gu bheul leis na h-ionnstramaidean coimheach agus nach e thubhairt fear dhiu an ceann ùine, “Leigeadh sibhse leis, fhearaibh, chan fhada gus am faic sibh fhuil ’ga dhalladh.”

Bha bodach robach, cléigeanach, seann fhleasgach, sa’ bhùth aig àm a’ Cheud Chogaidh Mhóir. Thàinig seann nighean air an robh Màiri Guinne agus i

[TD 98a]

[Dealbh]
Pàdruig Shuaineaboist ’na sheann aois, an 1905

[TD 98b]

[Dealbh]
Coinneach Néill ’na sheann duine dall agus Coinneach MacPhàrlain aig an robh Oifis a’ Phuist a rithist air làimh leis

[Dealbh]
Aonghas Thormoid Mhóir le each agus cairt

[TD 99]

dèanamh gnothaich ris a’ cheannaiche, Dòmhnull Iain Oig. Thubhairt e rithe le dibhearsain, “A Mhàiri, thoir dha pòg agus bheir mi dhut leth-phunnd tea.” Bha an tea gann agus Màiri greis ann an agartas, ach mu dheireadh thubhairt i, “O Dhòmhnuill, tha ’n tea gu math, ach a ghràidh ort, chan eil a’ bhuidheach gu math.”

Tha facal tha ag radh “cluinnear thusa far nach fhaicear thu,” agus ma bha e fìor mu aon duine eile, bha mu Aonghas MacFhearghais á Eòropaidh. Bha chòmhradh cho garbh, àrd-labhrach, agus gur e thubhairt am bàrd uime, “Nuair a chual iad Aonghas Fhearghais, shaoil leotha gur e ’n fhairge bh’ann.” ’Se sanais Aonghais Fhearghais, nuair a bhiodh e ag ìnnse rud dìomhair, falachaidh, “ri radh, ghràidh, ris an talamh,” agus sin a’ ruighinn claisneachd na bhiodh thall ’s a-bhos.

Bha e air fear de na bhiodh a’ turus le each is cairt eadar Nis is Steòrnabhagh. Bha bucas uighean aige latha bha seo, a bha dol gu taigh-cùram Chreig-an-Dùnain an Inbhir Nis, agus dh’iarr an ceannaiche air ceum sunndach a chumail air an each a los gu falbhadh iad an oidhche sin air a’ bhàta. Nuair ràinig Aonghas Mol-a-Deas Stèornabhaigh, chunnaic e gun robh i air an cidhe fhàgail, agus bha dùil aige gun tugadh e oirre tilleadh a dh’iarraidh nan uighean. Thòisich e air éigheachd, “Eggs for the asylum!” uair an déidh uair gus an robh e toirt mac-talla air fad is leud Steòrnabhaigh. Ach a dh’aindeoin a sgalartaich, dh’fhalbh an soitheach gun na h-uighean.

Bha e sonraichte beòthail, greimeanta, agus a bheag fiamh ann an càs chreagan a’ chladaich. Bha cailleach ag ìnnse dhomh gun robh i ’na nighean òg còmhla ri

[TD 100]

clann eile air cidhe Puirt Nis. Bha an t-iasgach aig an àm ud mór mheudach agus dripeil. Dhearc cuideigin air caora an àite cugallach cas an creagan corrach Eòradail. Gun dàil, fhuair Aonghas Fhearghais ròpa, thug e leis boireannach tapaidh anns an robh earbsa aige air son acair mullaich agus bhuail e ás. Bha chailleach ag radh gun tug i oidhcheannan le trom-laighe cadail, a’ faicinn Aonghas a’ tulgadh a-mach ’s a-steach air aghaidh na creige gus na ghreimich e air piurra air an robh a’ chaora. ’Sann an uairsin a dh’éigh e suas ris an té a bha ’na acair-dìdein dha, “Cum teann am ball-cuirp ’s leig thugam am ball-làimhe.” Bha an éighe cho làidir, garg, agus gun dh’éirich sgaoth eòin ás na creagan le éighe mhór an iomagain ’nan gob. Thug Aonghas a’ chaora gu uachdar agus cha do rinn e fiù lorg có bu leis i.

Bha e falmhachadh a’ chàirn an déidh tighinn le luchd á Steòrnabhagh. Bha poca le lofaichean aige agus bha dhà dhiu briste. Bha oidhche chiùin gealaich ann, agus bha fear de sgiobadh an taigh-sholuis, a bhuineadh do Shiabost, aig a’ bhùth le rothair. Thubhairt an ceannaiche ri Aonghas gum faigheadh e dha fhéin an dà lof bhriste nan cluinneadh iad an éigh aige aig an taigh-sholuis, timchioll air astar mìle. Thug iad cairteal na h-uarach do fhear na rothair agus chuir Aonghas a dhà bhois mu bheul agus dh’éigh e, “Bhrist na lofaichean, beathach òg.” ’Se thubhairt balach Shiaboist a rithist, “Cha chreid mi nach cuala iad sud aig taigh-sholuis a’ Charbh.”

’Se fìor àite aosda tha ’n Eòropaidh. Bha àitean adhlaic agus an dòigh adhlaic a bha aca toirt soillearachd dhuinn air daoine bhi seo nach robh araon Cruithneach

[TD 101]

no Lochlannach, agus air nach eil eachdraidh sgrìobhte toirt cunntas. Tha beul-aithris a’ toirt cunntas air troichilean dhaoine beag a’ faighinn an ionad-fasdail mu dheireadh air Eilean an Luchraban — no, is dòcha, Lebruachan — air cùl Rubha Rodhanais. Chan e gu bheil cinnt air seo, ach bha na togalaichean a bha ann agus a chunnaic mi fhéin, mas do chuir mìlltearan ri talamh iad, ann am meudachd a bha co-fhreagrach ris an t-seòrsa dhaoine seo.

Tha bunait Eaglais Rònain, a bha fada na bu sheana na Teampull Mór Mholuaig, ri faicinn fathast. Faodaidh mi cuideachd ainmeachadh gur ann an cladaichean Nis a lorgadh a’ chreag dhubh air an tug luchd rannsachaidh gnè na cruinne an gneiss Leódhasach. Tha iad a’ meas gur i creag as sine lorgadh san t-saoghal gu h-iomlan.

Ach chan fhaod sinne Aonghas Fhearghais fhàgail anns na creagan. B’fhiach e thàmh a bhi ann an sìochaint agus a chliù air dheagh chuimhne.

Bha feadhainn ann am Baile an t-Siabain bho latha Aonghais air an toir mi luaidh mu ruig mi deireadh m’eachdraidh, agus ann am bailtean eile na sgìre cuideachd. Faodaidh gu bheil mi fuireachd ro fhada air an raon sin an dràsda, agus chan eil teagamh nach fheàirrde sinn tac eile thoirt dhi.

Cha robh móran de shluagh nan eilean a bha fileanta sa’ Bheurla roimh àm a’ Cheud Chogaidh agus b’éibhinn da-rìreadh na modhan a chleachdadh iad ’ga labhairt agus ’ga sgrìobhadh agus a’ chiall a bheireadh iad aisde agus neach eile ’ga labhairt.

Bha triùir Nisich aig iasgach an t-Slios an Ear. Bha iad ag òl ann an taigh-òsda nuair a thàinig fear Gallda ’nan lùib agus dh’òrdaich e pinnt an urra dhaibh. Air

[TD 102]

eagal gun tigeadh air tòiseachadh ri Beurla, is gun i aige ach mabach, theich fear de na Nisich air falbh. Dh’éigh fear eile dhiu ’na dhéidh, “Hoy! Stood where are you and take it while you gheibh thu e. It’s not every day you gheibh thu è.”

Bha bodach an Tàbost agus an àite bhi ris a’ phìob ’sann a’ cur chow tombac fo fhiacaill a bhiodh e. Bha e latha bha seo gun smod tombac agus an uair a thug nàbaidh dha criomag, chaidh e mach gu ceann an starain leis, a shealbhachadh làn riarachadh ás. Stad fear air rothair-motor agus thubhairt e ris a’ bhodach, <eng>“Can you show me the way to the lighthouse?”<gai> Cha do ghreimich esan ri facal a thubhairt e ach “show” agus an dùil gur ann ag iarraidh pìos tombac a bha e, ’se freagairt thug e dha, <eng>“No sir, it was from somebody else myself got it.”<gai>

Bha fear eile ann an Tàbost le cairt mhònach air na chuir fear Beurla stad a dh’fhoighneachd rudeigin dha. Cha do thuig esan diurra-bheag, ach mar gun smaoinicheadh e gur ann a’ bruidhinn air an each a bha am fear eile, ’se thubhairt e, <eng>“Oh yes, the partan horse is very cluver.” <gai>

Theireadh iad ola chrainn-ola agus uisge-beatha an t-suathaidh ri <eng>olive oil<gai> agus <eng>methylated spirits.<gai> Bha fear seo ri beagan marsantachd agus am measg an òrdugh a chuir e dh’iarraidh, bha <eng>“Dozen bottles of rubbing-whisky and dozen of oil round-oil.”<gai>

Tìde Cheud Chogaidh, bha gille Gallda air aoigheachd ann an taigh. Chuir iad a dh’iarraidh tunnagan e am beul oidhche agus gu h-aimlisgeach nach e an fheadhainn cheàrr thug e leis. Bha chailleach leis an robh iad ag éigheachd as a dhéidh, “A mhic an uilc, fàg na tunnagan.”

[TD 103]

Nuair thubhairt esan, <eng>“They’re mine, you old devil,”<gai> fhreagair a’ chailleach, <eng>“Mine na submarine,<gai> fàg thusa na tunnagan,”

Thàinig Coinneach Tòthan a ghearain ris a’ mhaighstir-sgoile, nuair bha mise innte, mu bhuidheann bhalaich a bha coiseachd troimh’n arbhar aige. Seo mar a thubhairt e, <eng>“There was a cnap of them here and a cnap of them there tramping on my corns.”<gai>

Bha cailleach air an robh Màiri Anna ’na suidhe air an ùrlar ri gearradh bhuntàta air son sìol-cura le sgian mhór, an uair a thàinig ceannaiche-siubhail dha’n dorus. Mhol e cho math agus cho saor ’s a bha am bathar a bha e giùlain sa’ mhàileid, ach aon dùrd cha do thuig ise. Mar gum biodh i smaoineachadh gun robh e ag iarraidh cead a thighinn a-steach, ’se rud a bha i feuchainn ri radh gun robh e dì-bheathte, no gum b’e làn dìth a bheatha, agus ’se thubhairt i agus i sméideadh air leis an làmh anns an robh sgian, <eng>“Oh, it’s your life, it’s your life.”<gai> Theich an duine bochd ann an ceud cabhaig, agus thòisich e air ìnnse na h-uirsgeul san ath thaigh do’n deach e, gun do thàr e bheatha air éiginn bho bhana-mhurtair. Cha robh e furasda brìgh Beurla Màiri Anna a dhèanamh soilleir dha’n Iùdhach.

Thadhail ceannaiche-siubhail an taigh eile anns nach robh ach seann fhear agus bean. Bha dà mheasan no abhag coin aca agus ’se fear a b’òige dhiu bu mhotha. Nuair thòisich esan ri slìobadh ’s a’ clapadh nan con, thubhairt am bodach, <eng>“The little one is the big one and the big one is the little one.”<gai> Cha do chòrd mìneachadh a’ bhodaich ri mhnaoi agus ’se thubhairt ise, <eng>“Excuse husband’s bad English. He means, the young one is the old one and the old one is the young one.”<gai>

[TD 104]

Bha fear sa’ bhaile seo fhéin nach robh, mar a theireadh iad, ann gu léir. Bhiodh e falbh bho’n taigh air cheann cosnaidh. Nuair a bha obraichean Leverhulme a’ dol air adhart san Ob anns na Hearadh, sgrìobh e litir gu fear á Nis a bha ag obair ann, a’ lorg a-mach an dùil am faigheadh e féin cosnadh ann. Thoisich an litir le <eng>“Dear frond, Donald Macritchie<gai> (sin e féin) <eng>one man morning want to work to went”<gai> — sin a’ ciallachadh nam faigheadh e obair gu falbhadh e sa’ mhaduinn. B’e deireadh na litir, <eng>“Want a letter, sent a letter, write a letter.”<gai> Tha iad ag radh gun tuig fear-leughaidh leth-fhacal agus tha feum air aig amannan.

Bha e ag obair aig Mòinteach Rainich nuair a bha iad a’ leigeadh an rathad-iarainn. Aig àm a bhi dol dhachaidh, chuir e telegram gu bhràthair, e dhol ’na choinneamh leth na slighe leis an each, gu Barabhas. Seo na briathran: “Oban leave on Tuesday, Barvas meet the horse.”

’Sann an urra ri bodach Hearach, eildear, a bha airgiod na h-eaglais. Cha robh lide sgoil aige, agus ’se mac leis a bha cumail cunntais air an ionmhas. Bha deasbad ri dol, oidhche bha seo, air cùisean pàrlamaid agus dh’ainmich fear <eng>Secretary of State<gai> air choireigin. “Sin dìreach an dreuchd a th’agam fhéin,” ars am bodach. “Ciamar tha thu ag radh sin?” thubhairt fear de na bh’ann. “Tha,” ars am bodach, “gu bheil mi fhéin ’na mo hangrity aig an eaglais.”

Bha Hearach eile aig an robh creideas mhór ann an cungaidhean chemist, fear Lawrence & Sheppard san Oban. Chuir e litir thuige a’ tòiseachadh le, <eng>“My dear Lawrence, Just a few lines hoping you are all well in Oban.”<gai> San ath earrainn thòisich e le, <eng>“Well, my dear

[TD 105]

Lawrence, my daughter, she is vomiting. Will you please send her casgarra and senna leaves …”<gai> Nuair a chrìochnaich e litir ’s a chuir e ainm rithe, mheas e nach biodh i coimhlionta no foghlumaichte gun P.S., agus ’se <eng>“vomiting and obliging”<gai> na facail a chleachd e. Bha e air a radh gun tug an litir ùine mhór ann an céis an uinneag na bùtha san Oban.

Bha té faisg orm fhéin a bhiodh ri sgrìobhadh dhachaidh bho’n iasgach gu piuthar a màthar. ’Se fìor bheag foghlum no tulchuis a bha ’na cnuacan agus bho nach robh comas leughaidh aig a’ chaillich, ’se cuideigin eile a bhiodh ri dèanamh seo dhi. Mar bu tric, cha tuigeadh an leughadair a’ bheag dhith, ach cha robh duilgheadas air bith ann dha’n t-seann té. Nuair a dhéidheadh a leughadh, <eng>“How is Barrabas, Cross,”<gai> theireadh a’ chailleach, “O seadh, Barabra bhochd.” Leanadh sin le, <eng>“All boys in broth this year.”<gai> Theireadh an t’-éile, “Dìreach, dìreach, ’sann as a’ Bhruaich tha balaich mo pheathar aig an iasgach am bliadhna,” agus mar sin air adhart.

Bhiodh iad a’ fighe còmhdach comhurtachd dha na saighdearan, tìde chogaidh, agus bhiodh feadhainn a’ cur pàipeir le facail dhùrachdach agus an ainm ’nan cois. Air stocainnean Anna bha sgrìobhadh, <eng>“From Nan Mackay, best of witches.”<gai>

’Sann bho na Lochan a bha fear, an uair a shaoil leis gun robh na balaich Ghallda ri dèanamh magadh air a Bheurla, a thubhairt riutha, <eng>“I don’t come from Balallan to be laughed and I can talk England as best as any of you.”<gai>

Bha bodach a bha mac leis pòsd aig té Ghallda air aoigheachd aice a’ cheud uair. Aig biadh, bha ise

[TD 106]

feuchainn ri toirt air ath lìonadh eile chur ’na thruinnsear agus ’se an diùlt a chuir e oirre, <eng>“No, no, my dear, I’m fed up.”<gai>

Bhiodh Niseach air an robh “an Dùdan” aca, dol gu obair-latha. Bha e an turus seo ann an Grangemouth agus bhiodh fear Jenkins, a bha os an cionn, a’ tarraing buairidh ás, a dh’aon ghnothaich ach an cluinneadh e Beurla bhrògach an Dùdain nuair a dhéidheadh iad gu trod. Mhaduinn bha seo, thug iad blàr coimheach agus a rithist, aig am biadh, thubhairt e ri cho-obraichean, “A bhalachaibh, an robh sibh ag éisdeachd rinn an diugh?” “Matà, is sinne gun robh sin,” thubhairt iad ris. “’S an robh sibh ’ga mo thuigse?” Thubhairt iadsan nach robh dùrd. “Matà, cha robh,” ars esan. “Cha robh mi-fhéin ’ga mo thuigse.”

Bha fear, Dòmhnull Chailean, ann an Siadar. Bhiodh e air ceann na coinnimh san eaglais an uair nach biodh ministear ann, agus bhiodh e dèanamh oidhirp air mìneachadh poingean de’n chaibidil a leughadh e. Bha luchd-seilg Ghallda ri fuireachd an Gabhsunn agus a dhéidh air seirbheis Ghàidhlig a chluinntinn, thàinig dithis dhiu an oidhche seo a dh’eaglais Shiadair agus Dòmhnull an ceann na seirbheis. ’Se an cuspair air an robh Dòmhnull a’ cur soilleireachd, an corp feòlmhor agus an corp spioradail, agus an uair a chrìochnaich e sa’ Ghàidhlig nach ann a dh’oidhirpich e air brìgh pàirt de na thubhairt e eadar-theangachadh gu Beurla. Chan eil ach beagan de na thubhairt e air mo chuimhne-sa ach seo agaibh pàirt dheth: <eng>“You big sinner, Christ big saviour. Big saviour save big sinner. You stay body beef you go to hell, you get body spirit you go to

[TD 107]

Heaven. Christ give body spirit but may God bless poor body beef.”<gai>

Thug ministear Gàidhealach, aig òrduighean coimhthional Beurla ann an Glaschu, an ceann-teagaisg, <eng>“I went down into the garden of nuts”<gai> á Dàn Sholaimh. Bha e dèanamh a’ cheud samhladh nuair a thubhairt e, <eng>“For instance, I’m a nut and you’re a nut. Oh, my friends, we’re all nuts.”<gai> An ath shamhladh, mar a dh’fheumadh a’ chnò a bhi air a bristeadh mu ruigeadh tu air a maitheas, gum feumadh an duine mar an ceudna bhi air a bhristeadh bho na nithean an taobh-a-muigh, agus chuir e mar seo e, <eng>“Not only must we be all nuts, but we must also be cracked nuts.”<gai>

Ach nach fhoghainn sin an dràsda de’n Bheurla bhrògach mas abair sibh gu bheil mise nuts cuideachd.

[TD 108]

[Blank]

[TD 109]

BEARNARAIDH AGUS EASAIDH

Siùbhlaidh mi rithist an fhairge
’m bàta cainb agus sheòl,
Riasladh garg thonnan mór
sìnte ri onfhadh muir siar; …

[TD 110]

[Blank]

[TD 111]

Imrich á Suaineabost—Eilean Bheàrnaraidh

Bha m’athair air a bhi dà bhliadhna ’na mhisionaraidh, an toiseach ann am Brèascleit agus na sia mìosan mu dheireadh ann am Beàrnaraidh na Hearadh. Rinn e an àird inntinn gum biodh an teaghlach air bharrachd dòigh le iad a bhi ’na chois ge be àite anns an déidheadh a shuidheachadh leis an eaglais. Chaidh an crodh, na caoraich agus na bha air fhàgail de arbhar agus buntàta an reic, agus aontachadh ri bantrach cogaidh, le teaghlach òg, a thighinn a dh’fhuireachd dha’n taigh. Bha mise ceithir-bliadhna-deug a dh’aois agus cha b’ann am dheòin a dh’fhalbh mi. A bhi air do sgaradh bho do chompanaich is do chomhaoisean aig àm a tha thu tòiseachadh a’ faicinn cuid de na h-ìghneagan ann an dealbh ’s an cruth ainglean air thalamh, agus a bha thu ann an dàimh ’s an ceangal ri do chomunn cluich nas diongmhalta na aig àm sam bith eile de do bheatha, cha robh sud idir gun an-aoibhneas agus doilgheas. An aon uair a dh’fhairich mi fìor chianalas a riamh is ann an latha bha sinn a’ fàgail. Cha robh uair a bha mi feuchainn ri rud a radh nach robh luchd ag éirigh ’na mo shlugan a bha tachdadh mo chòmhraidh gu tur.

Am measg gach gluasad inntinn a bha buadhachadh air daoine sna làithean ud agus nach eil bitheanta an diugh bha, gun teagamh, an cianalas san t-sreith-thoisich. Bha aobharan air an sin. Bha na h-eileanaich air am fògradh ’s air an ath-shuidheachadh air falbh

[TD 112]

bho an dual ’s an eòl’ gu tur air an aineol a thaobh cànain, cleachdaidhean agus beatha làitheil dhaoine eile, agus bho nach robh e furasda dhaibh iad fhéin a cheartachadh ri dòighean coimheach, bha an t-ionndrainn ’s an t-iarrtas toirt iargain is fadachd orra, mar is tric a lorgas sinn san t-seann bhàrdachd. Có an gille aig aois ceithir bliadhna deug air tuath an Leódhas an diugh nach robh riamh am baile Steòrnabhaigh? Chan fhaca mise e riamh gus an robh mi air an t-slighe dha na Hearadh. B’aobhar dha sin, nach robh airgiod no aodach freagarrach againn, agus b’ainneamh iad san àm ud a bha cho stròdhail agus gum b’urrainn dhaibh gàrlach balaich a leigeadh bho thaigh gun aobhar sonraichte no iomchaidh mar mheadhan air sin.

’Nam shùilean-sa nach robh riamh a-mach air gob Nis, bha Steòrnabhagh da-rìreadh ’na bhaile mór is ioghantach. Air sgàth gun robh móran air sìneadh làimhe thoirt dhomh an uair a dh’fhàg mi beannachd aca, bha mi na bu bheartaiche ann an airgiod na bha mi riamh roimhe. Cha robh seo an an-fhios do Mhurchadh mo bhràthair a bha na bu shine na mise. Ghabh e os làimh, chan e mhàin na bùthan a shealltainn dhomh, ach gun dèanadh e fhéin an ceannachd. Faodar a thuigse gun robh imlich na spòig aige fhéin sa’ chùis. Bha àite aig fear Johnnie Mackay air an robh “bùth bheag nan treallaich” aca agus innte cheannaich e uaireadair tine chùl-dùirn nach robh ach sia sgillinn. Thog sinn dealbh an teaghlaich an ath mhaduinn agus bha làmh Mhurchaidh air dhòigh gum faiceadh an saoghal an t-uaireadair air cùl a làimhe. Dh’fhalbh Dòmhnull a’ Phost leinn an ath latha gu Tairbeart na Hearadh. B’e an seann rathad a bha dol thar a’

[TD 113]

Chliseam agus tha cuimhne agam gun robh an leathad mór cho cas, cunnartach, agus air eagal aimlisg, gun tug e oirnn coiseachd gu mhullach. ’Se slighe tha seo gu ruig an Tairbeart a bheir buaidh àrd-aoibhneach orm fhéin eadhon gus an latha an diugh.

Oidhche eile air an Tairbeart! Nach e saoghal a bha mór farsaing sna làithean ud, an uair a bha an turus seo fhéin a toirt trì làithean. Ghabh sinn bàta-smùid beag biogarra air an robh am Plover gu Roghadal, far an robh eathar á Beàrnaraidh a’ feitheamh gu ar toirt na naoi mìle mara gu ar ceann-uidhe. Bha an latha briagha, a’ ghaoth soirbheachail, agus b’àghmhor an sealladh ge be taobh air an dearcadh tu. Fo do chomhair, an t-Eilean Sgitheanach, Uidhist-a-Tuath agus àireamh mhór eileanan beag is mór, ’nam measg Easaidh, Ceileagraidh agus Pabaidh, àiteachan air an robh mi gu bhi mìn-eòlach an déidh seo.

Bha e ’na mhór ìoghnadh leam cho tur eadar-dhealaichte ’s a bha blas cainnt na Hearadh bho’n chainnt Leódhasach, agus bha pàirt dhith nach robh mi tuigse ach mu-làimh, ach mar tha fìor a thaobh na h-òigridh, cha robh mis ach beagan mhìosan an cuideachd ’s an cleasachd companaich cluich an uair nach aithnicheadh tu gun robh mi riamh tuath air a’ Chliseam. Tha mi an dòchas nach bu mhisde mo Ghàidhlig riamh ionaltradh a bhi aice air dà thaobh a’ ghàradh-crìche, oir tha ionmhas mór de fhacail ionadail a tha araon làn seadh agus brìgh air bhàrr teangan an dà dhòigh labhairt. ’Se chùis-bhochdainn mhór gur e sgudal leth mu leth a sgiùrs a’ chainnt dhealbhach o bhilean dhaoine an latha an diugh.

[TD 114]

Chan eil mi meas gun robh àite air feadh nan Eilean an Iar aig an àm ud a bha cho adhartach, math air an dòigh, ri Beàrnaraidh na Hearadh. Bha an talamh torach gun fraoch, gun mòinteach, ach glas-fheur cinneasach a chuireadh sgéimh air spréidh is buar, agus talamh-àitich torach, de dhà sheòrsa — dubh-thalamh agus machair. Air taobh siar an eilein bha timchioll air mìle gu leth de thràigh, an Tràigh Iar, agus mu druim, a’ ruith co-shìnte rithe, còmhnard mhór de mhachair ris an canar A’ Léig. Bha an talamh seo air a roinn gach treas bliadhna, trian dheth air son àiteach thrì bliadhna, agus a chuibhrionn fhéin aig gach croitear. Bha an dà thrian eile gu ionaltradh agus innis a’ chruidh. Bha pailteas feamainn dhearg, toirbheartas nàduir, ri làimh fad geamhraidh is earraich gu mathachadh na talmhainn seo, agus bha an toradh da réir, a’ cur làn a dhroma dheth de chaochladh pòr: buntàta, eòrna, corca-dubh, seagal agus corc is seagal measgaichte. Cha robh duine chroitear gun caigeann each, crodh bainne, gamhna agus lothan. Bha iad air leth dìcheallach gu math na talmhainn a chur gu buil, agus bhiodh glagraich nan cairtean ri dol dha’n tràigh fheamainn ri chluinntinn maidnean geamhraidh aig uairibh roimh shoillse an latha.

Ach cha robh sluagh an eilein gu léir ’nan croitearan. Bha, co-dhiù, trian dhiu an urra ri iasgach a’ ghiomaich, agus cosnadh bho thaigh. Bha taighean a’ chuid seo a’ leantainn slios na mara, cuid dhiu cho faisg agus aig muir-làn reothairt gum biodh am muir ri flodraich mu na dorsan.

Bha taighean dubh is geal timchioll air leth mu leth. Bha na taighean tughaidh ceum mór air thoiseach air

[TD 114a]

[Dealbh]
An teaghlach, 1918
M’athair, Murchadh agus mi-fhéin san t-sreath-chùil; Aonghas òg (Am Bocsir), Peigi, mo mhàthair, Tormod agus Màiri san t-sreath-thoisich

[TD 114b]

[Dealbh]
Togalach O’Dwyer, far an do chaith mi dlùth air dà bhliadhna
Am màidsear-pìoba Dòmhnull MacLeòid á Tolasdadh-a’-Chaolais ri danns-a’-chlaidheimh

[Dealbh]
Mise air an iomall chlì. Choisinn am fear leis a’ chù, Bobby Lees—“The Dumbarton Rock”—cliù mar bhocsair an déidh an t-arm fhàgail

[TD 115]

na taighean Leódhasach aig an àm ud. Bha balla aoil orra le stac simileir air gach ceann agus luidhear fiodha, no model ’na tholl ceò meadhan an taighe. Bha tughadh murain, a bha tighinn thar bàrr a’ bhalla, air a sglèatadh gu snasail orra agus lìon cruaidh-theud orra an àite sìoman. Bha iad dìonach, seasgair agus comhurtail.

Chan eil fada bho chunnaic mi sgrìobhte gur e 145 an àireamh sluaigh tha am Beàrnaraidh an diugh. Bha an uair ud dlùth air sia ceud neach ann. Tha e doirbh dhòmhsa thuigsinn gu dé an teich a tha aig òigridh bho àiteachan mar seo. Faodaidh gu bheil iad seach-rathadach, glaiste, air iomadh dòigh, ach is cinnteach gur h-airidh na h-uireasbhaidhean beaga seo cur suas leotha ann an iomlaid ri cosnadh fàbharach a dhà chuid air muir is tìr, an cois do dhachaidh. Thuilleadh air a fallaineachd, tha an dòigh beatha seo a’ cur fearalachd agus foghainteachd am pearsa ’s an aigne an luchd compàirt, is nach b’e an obair ghaisgeil i seach a bhi còmhnaidh ann an dùmhladas ùpraideach a’ bhaile mhóir.

A thaobh maise nàduir, tha Beàrnaraidh da-rìreadh sgiamhach. Air a lughad, tha iomadh riochd air: beanntan, talamh-geàrraidh le glinn is cnuic, loch uisge, machraichean, tràighean, bàigh fhasgach acarsaid, far am marcaicheadh na h-eathraichean a shamhradh ’s a gheamhradh air acair. Seas air mullach Beinn Bhuirgh no Beinn Léibhe air latha soilleir samhraidh is aidichidh tu gu bheil ann an seo sealladh cho buadhmhor, iol-dhealbhach agus a chìte air slios iomlan na h-Alba. Gu deas a-null thar a’ chaolas aisig tha Uidhist-a-Tuath. Gu siar, air fad fradharc a’ Chuain Siar, tha na

[TD 116]

h-eileanan Boraraidh, anns an robh sluagh ri tàmh aig an àm ud, agus Pabaidh, eilean torach air an robh tuath a chaidh a sgiùrsadh a dh’Eilean Scalpaidh gu àite dhèanamh, gu cur-ris an duine mhóir, do chaoraich, chrodh Ghaidhealach agus féidh. Thall faisg air Gob an Tobha na Hearadh, tha Seilaidh, aon de na h-àitean sìolachaidh aig ròin ghlas a’ Chuain Siar. Mu thuath, tha fearann beanntach mórthir na Hearadh, leis na h-Eileanan Easaidh agus Ceileagraidh mu leth na slighe null air Caol na Hearadh. Gu deas ort, eadar Roghadal agus Gnìp Uidhist, tha grioglachan de dh’eileanan beaga briagha, cuid dhiu ’nan ionaltair chaoraich, cuid ’nam blàr mòine aig muinntir Bheàrnaraidh agus cuid eile ’nan àite neadachaidh aig eòin mhara agus thìr. Thar fàire air na h-eileanan seo tha caob mhór de’n Eilean Sgitheanach am follais.

Ach ’se nì bu mhotha bha tarraing m’aire-sa aig an àm ud, nach robh latha seachduinn bho mhoch gu dubh ach ri fìor dhroch thìde nach robh eathar-sheòl fo h-aodach ri faicinn araon a’ dol gu iasgach nan giomach, gu àrach is tarraing mhònach do na h-eileanan, agus turuis iomchaidh eile, oir feumar a thuigse gur e an cuan rathad-mór nan eileanan beaga agus nach eil rian air biadh, bathar, connadh no gnothaichean a’ phuist a shealbhachadh ach le bàta snàmh a’ chaolais. An latha bhiodh sgal làidir de ghaoth, an ceann aice tighinn air ais gu cala agus dà eathar de’n aon mheudachd faisg dha chéile, bhiodh e brosnachadh spiorad còmhstrì glé thric gu feuchainn có an té aca bheireadh buaidh le bhi, mar a theireadh iad, air amhaich na t’-éile air an tac mu dheireadh. Bhiodh iad ri giùlain na dh’fhuilingeadh iad de sheòl, steall geal ’ga shradadh aca air gualainn

[TD 117]

an fhuaraidh agus an uidheam gu léir mar nì beò ann an strì a’ chath. Ged dh’fheumar aideachadh gun tug am motor socair, furasdachd agus sàbhaladh tìde do luchd làimhseachadh nan eathraichean beaga, tha an aghaidh sin gun tug e an dealbhachd, an t-ealantas agus an toileachadh ás a’ mharachd, oir ’se bàta bho h-aodach sealladh cho taitneach leam fhéin agus a tha idir ann.

Bha sluagh an eilein a réir gach moladh eile rinn mi air. Bha iad air leth coibhneil, aoigheil agus fearas-chuideachdail agus bha cleachdadh a’ chéilidh beò, làidir, ’nam measg. Bha na mnathan buileach dìcheallach. A thuilleadh air obair is gnìomhachas ban-taigheachais, bha iad ri cur ri an codach le bhi a’ dèanamh a’ chlò mhóir, cuid fo chomhair reic agus cuid eile gu aodach-còmhdaich muinntir an taighe. Bha an obair bho thùs gu éis an urra riutha, cìreadh, ùilleadh, càrdadh, snìomh, cnocain ’s a chrois-iarna. Bha na dathan air an toirt á crotal nan creag agus lusan na talmhainn. Bha an t-aodach air fhighe air beart mhór fhiodha, obair a bha ag agradh eòlais is fileantais. Cha robh luigheachd idir a réir a’ ghnìomh, oir is e prìs bhochd a bha iad ri faighinn air son am mór shaothair.


Buachailleachd—Cairtearachd—Iasgach

Is e sia seachduinnean a bha mise dol do sgoil Bheàrnaraidh. Is ann á Brèascleit a bha am maighstir-sgoile, agus a chionn gun robh mi ’nam dheagh sgoilear, agus gun m’athair comasach air mo chur a dh’Ard-Sgoil, dh’iarr e gun déidhinn fhéin agus gille eile, mac bantraich, air ais do’n sgoil, agus gun tugadh e fad

[TD 118]

bliadhna de theagaisg an-asgaidh dhuinn, fo chomhair gum faodadh cùisean a bhi na b’fhàbharaich an ath bhliadhna. Rinn an gille eile seo agus bha an strì ’s an oidhirp a rinn e air an crùnadh le soirbheachas, oir chan eil fada bho chuala mi gun robh e ann an dreuchd chudthromach an Amerigaidh. Roghnaich mise an t-slighe fharsaing, oir dhiùlt mi a muigh ’s a-mach dol air ais do’n sgoil. An àite sin chaidh mi fo cheanglaichean muinntireis air son sia mìosan aig fear aig an robh caob mhór talmhainn, ach a chionn nach robh gàradh no feansa air sgath dheth, bha an crodh ag iarraidh am buachailleachd. B’e mo thuarasdal cóig notaichean air son na leth-bhliadhna agus mo bhiadh, agus na h-uairean, bho sia uairean sa’ mhaduinn gu dol fodha gréine. Bho mhoch gu dubh bha mi ’gan ionaltradh air feadh a chòraichean. Ri tìde fhliuch, cha robh fasgadh bho’n dìle ach creagan, bruach no tobhta. Aon chur-seachad a bh’agam, cha robh leabhar air am faighinn lorg nach robh mi leughadh, agus b’ioghantach da-rìreadh na saoghail ùra a bha air an toirt fo chomhair sùilean na h-inntinn. Mar chluicheadair, bhithinn ann an àiteachan falachaidh leam fhéin le mo bhata dèanamh Ailean Breac Stiùbhart a’ cur sad-sasannach á sgiobadh a’ Chovenant le mo chlaidheamh, no Jim Hawkins anns gach iomairt, cunnart agus cruadh-chàs troimh an deachaidh e ann an seanachas Eilean an Ionmhais. Bha cuideachd mhór eile de laoich ghaisgeil dha robh mise ag aoradh aig an aois ud. Aig aois aig a bheil gille òg a’ fàs mothachail air aire agus aigne a bhi air an tàladh gu raointean agus cluaintean eile, cha bu nì ùr gun robh na h-ìghneagan, a bha dhòmhsa roimh seo ’nan co-chreutairean agus chluicheadaran ann an inbhe, faodaidh

[TD 119]

e bhi, na b’ìsle na balaich, a nise tòiseachadh air a bhi ’nan creutairean ion-mhiannaichte a bha cuireadh miann, togradh agus co-chomunn òganaich do’n cuideachd agus, air thoradh a’ chruth-atharrachaidh dhìomhair a thàinig orra gu h-obann, ’ga chur fo gheasan aobhach gaol na h-òige. Có againne, le sùil air ais, nach do dh’fhairich teò-chridhealais ag iadhadh inntinn is aignidhean ann a bhi beachdachadh air taitneas agus tairiseachd an ama fhaoin seo de ar beatha?

Le sin, an uair a nì thu dealbh dhìomsa, gille-spréidhe beag, cas-rùisgte air dhroch chòmhdach, ag iomain a’ chruidh agus a’ gabhail fasgadh frois is sìor-uisg ri bruaich is bearradh, na abair idir gum bu chùis-thruas bhochd mi. Cha robh mi ag ionndrainn na sochairean agus an sòghalachd air nach robh aithne agam, agus bha saoghal na mac-meanmna cho beartach le flùran is measan a thorachais fo bhlàth ge be dh’fhaodadh an sireadh. Chan urrainn dhomh a chreidsinn gu bheil comhaoisean an latha an diugh, a tha sealbhachadh iomadh sochair agus ag éisdeachd ri iomadh gné ceòl agus fearas-chuideachd a bha gu tur ann an an-fhios dhuinne, càil nas sòlasaich, beòthail na bha mise is mo leithid.

Thug mi rithist an leth-bhliadhna geamhraidh is earraich aig an aon duine air an aon tuarasdal. Cha robh car no cuirean a dh’obair na croit nach do dh’ionnsaich mi, agus cha b’e rapais obair coma co-dhiù a riarachadh tuathanaich san àm ud.

Chaith mi an ath bhliadhna aig an taigh, an àite briagha ris an can iad A’ Mhachair. Bhuineadh an

[TD 120]

taigh, Taigh Bhastaire, do sheann chailleach bhodhar air an robh Annabal. ’Se cailleach air leth àraidh a bha innte. Bhiodh i uaireigin, mun tàinig mnathan-eiridnidh, ’na bean-ghlùine. Bha i sgilear gu cungannan is acfhuinn leighis a dheasachadh do bhrùidean tinn agus, rud a bha ’ga sonrachadh buileach bho’n chuid eile de’n phobull, bha i smocadh pìob chriadh. Cha b’fhiù le gille á Beàrnaraidh a thighinn dhachaidh bho chosnadh aig an àm ud gun pìob agus Bogie Roll Annabal a bhi air toiseach nan tiodhlag.

Bha facal aca, nuair a bhiodh iad a’ bruidhinn air duine sona, gun cur-leis, “Cha bhrist am fear ud speal.” Tha e coltach, an drip an fhoghair, gun dh’fhàs an duine aig Annabal tinn. Cha robh ise creidsinn gun robh aige ach leisgeul agus nach ann a dh’fhalbh i fhéin ann an làn ruit leis an speal gu’n achadh bhuain. Air a’ cheud tarraing, sud faobhar na speal á fianais do’n talamh agus a cas ’na dà leth briste. Thubhairt am bodach rithe nuair a thill i, “U, Annabal, bhrist thu speal.” “A tà, shìochair na fud,” ars ise, “cha bhrist thusa speal.” Lean am facal ’na bheul-aithris.

Bha i air leth còir, aoigheil ’na dachaidh. Bha an cladh faisg air an taigh, agus nuair a bhiodh bàs san àite, bhiodh i fuine bonnach blasda le siùcar, tréiceil is currants ann. Thubhairt mi rithe latha agus i deiseil a dh’fhuine, “Nach mór a sheòrsaichean arain a tha agad an diugh, a ghrannie.” Ars ise, “Tha, ghràidh, tha an t-aran àbhaisteach corc is flùr ann. Tha dà bhonnach mogstair (mixture) ann, breacag a’ choin agus breacag a’ chlaidh.” Bhiodh luchd-tadhail ri tilleadh bho’n adhlacadh a’ faighinn pìos de’n aran mhilis leis an tea.

[TD 121]

Dh’fhàg Annabal iarmad mhór agus lìonmhor agus bhuineadh a seòrsa do linn is latha nach ath-bheothaich tìm.

Chaith mi a’ bhliadhna seo, 1919, ri caochladh ghnìomh. Bha Tormod Moireasdan, ministear na h-Eaglais Stéidhte, Uigeach, a bha rithist an coimhthional Baile-na-Cille, ri cur làimh orm gu tric. Bha e ’na thuathanach math agus an uair a bhiodh feamainn air cladach, ’se mise bhiodh ’ga cairteachadh chun na glìbe. Aon mhaduinn chiùin Mhàirt is mi air thoiseach a thrì chairtearan a’ dol a dh’iarraidh luchd feamainn gu Tarabhaig, chuir saor, a’ làimhseachadh fiodh geal aig taigh Chalum Iain, briosgadh eagail oirre, agus sud an làir dhubh air falbh ’na garg chaothach. Cha robh ann ach frith-rathad, le bil na creige air an dara taobh agus leathad na beinne air an taobh eile. Thilg i na cuibhleachan agus ’se àite cas, sleamhainn, a thug a casan uaipe. Chuir mise dhà no trì char-a’-mhuiltein ach bha mi aice mas d’fhuair i éirigh agus chaidh agam air a cumail gus an tàinig an dithis eile ’nan ruith. Bha a’ bhrùid cho calma agus an t-àite cho cunnartach agus nach robh nì dhùil aca gum bithinn beò, ach ma their iad gu bheil naoi beathan aig cat, is fheudar gu bheil beagan de ghné annamsa, oir is iomadh sian bàsmhor a chaidh orm bho’n latha ud bho na thàr mi ás air fìor éiginn.

Bha eathar beag sheòl aig a’ mhinistear agus bha sinn tric ag iasgach le lìn-bheaga. Mu mheadhan an t-samhraidh bha e déidheil air dol a dh’iasgach gu muir domhain. Fhuair e iasad eathar ghiomach agus le e fhéin ’na sgiobair agus dithis òganach mar mi-fhéin,

[TD 122]

thog sinn oirnn a-mach gu cuan siar eadar Beàrnaraidh is Pabaidh. Bha seann iasgair an déidh comharran iasgaich a thoirt dhòmhsa, àite ris an canar Oitir Charra-léith. Uine mas tàinig sinn air na comharran bha grunnd briagha, glan, againn ’ga fhaicinn fo’n eathar, ach cha leiginn-sa leotha an cur gus na thog sinn an comharra. Cha deachaidh sinn trì fad an eathair leotha nuair a bha sinn air grunnd salach. ’Sann an uairsin a thuig mise dearmad na cùis. Bha dà thaobh air an tigeadh tu gu Caolas Phabaidh, á Beàrnaraidh agus far an tug am bodach na comharran dhòmhsa tighinn orra bho thaobh sear an eilein, is thàinig sinne orra bho shiar, taobh Caolas Uidhist. Thuig mi a’ mhearachd a rinn mi agus dh’iarr mi a toirt mun cuairt agus a cur air an taobh a thàinig sinn, ach ’se rud a thubhairt e agus frionas droch-nàduir air, “Tha iad far am bì iad, mach iad mar a tha sibh.”

Fhad’s a bha na lìn an cur, chaidh sinn a dh’Eilean Phabaidh far an robh teaghlach, dithis bhràithrean ’nan cìobairean, piuthar dhaibh agus balach òg leatha. Chuairtich am ministear an t-aoradh dhaibh agus thill sinn gu togail nan lìon. Bha sia adagan aig an fhìor cheann aca, ach a thuilleadh air sin, cha mhór gun robh dubhan gun dallag air, ach cha leigeadh e dhuinn aon dhiu thilgeadh a-mach gus am biodh an t-eathar a’ coimhead trom, gus an robh sinn gu bhi aig an laimrig. Bha ùine mun tug e maitheanas dhòmhsa air son iasgach nan dallag.

Chaidh geamhradh na bliadhna seo seachad ann am fearas-chuideachd aighearach nan dannsa, nan céilidh agus toiseach sòlasach na suiridhe. Bha an dòigh suiridhe

[TD 123]

eadar-dhealaichte ris mar a bha i air a cleachdadh an Leódhas aig an àm ud. Bha thu tadhal oirre ’na dachaidh, ’ga toirt cuairt an rathaid-mhóir air do ghàirdean, agus sin am fianais ’s am follais an t-saoghail. Tha iomadh latha bho sguir caithris na h-oidhche ann an Leódhas agus maille ri iomadh seann mhagaid eile a chaidh a mugha, ’se ar guidhe dha chaoidh nach till e tuilleadh.

Cha bhi thu fada an àite, ma tha thu measgachadh agus a’ gabhail compàirt ann an gnàths agus aithriseachd an t-sluaigh, gus an lorg thu gu bheil fuigheall dhiu ris na dh’àlaich buadhan sonraichte ’nan éirigh suas, mar tha geurchùis, àbhachdas, beag conn agus baotharachd. Bha a chuibhrionn fhéin aig Beàrnaraidh dhiu seo, agus chluinnte an eachdraidh agus an cantanais air an seirm, gu h-àraidh san taigh-chéilidh.

’Se Barrach a bh’anns an Tàillear. Bha e ’na bhodach mór, maol cheann, air an robh feusag fhada liath. ’Se theireadh tu bh’ann seann fhàidh, ach b’fhada bho’n ghné Gilleasbuig còir. Nuair a thug am ministear achmhasan dha chionn nach robh e, mar a bhean, ri dol do’n eaglais, ’se thubhairt e ris, “Matà, mhinisteir, aon lide de do shearmon cha chuala mise aice riamh, ach cha bhi flùr no ite an ad boireannaich san eaglais an an-fhios dhi.”

Bha e uair a’ tighinn tarsainn Caolas Uidhist bho Phort-na-Long le geòla ràmh, nuair a ghrad bheothaich a’ ghaoth agus thòisich neart co-chuideachd sruth is gaoth air fhuadach a-mach do’n Chuan Siar. Thàinig an t-eagal ’s an t-iomagain gu ìre gun do thòisich e ag ùrnaigh — a’ cheud uair a riamh — agus cha robh

[TD 124]

san tagradh ach, “Thoir thusa, Chruithear, mise ás a’ ghàbhadh seo agus mo mhionnan gun cuir mi not pàipeir do’n <eng>Sustentation Fund.”<gai> Goirid an déidh seo, thòisich e buannachd air an fhearann agus mar a b’fhaisg a bha e dol air cladach, bha prìs na cobhair ri dol na bu lugha. “Bu mhór deich tasdain, bu mhath crùn. Cha chòir dhaibh gearain air leth-chrùn,” agus mar sin air adhart gus an d’fhuair e dhà spadag air mol tioram agus ’se bh’aige an uair sin, “An anacha sgillinn a bheir iad ás na h-ìnean seo ged dhéidheadh an eaglais air Bòrd nam Bochd.”

B’e am post-mara bha toirt gnothaichean a’ phuist a-null ’s a-nall air Caolas Uidhist fear Tormod Alasdair. Bha e ’na cheàrnag bheag cho cruadalach, tapaidh ’s a bha ri fhaighinn, a thuilleadh air a bhi geur-fhaclach, ancheardach ’na dhòigh. Bha e latha stoirmeil air an t-slighe le màileid a’ phuist nuair a thachair an Tàillear ris. “A Thormoid a rùin,” ars esan, “nach fheàrr dhut tilleadh. Nach eil fhios agad nach dèan thu an t-aiseag an diugh dheth.” Bha dhà no trì de fhluthan nochdaidh air mullach ceann lom an Tàilleir agus ’se “ùbhlan an Tàilleir” bhiodh aca orra. ’Se freagairt a thug Tormod dha, “Théid mise tarsainn ged bhiodh e falbh leis na h-ùbhlan o mhullach a’ chinn agad.” Ach feuch riut nach robh freagairt aig an fhear eile. Bha Tormod caran goirid sa’ fhradharc agus nach e thubhairt an Tàillear, “Tha sin uile ceart, a ghalad. Cha do chuimhnich mise gur e dallag a bh’agam.”

Bha e ’na chuideachadh cosnaidh aig Gilleasbuig uaireigin ag aisig dhaoine null ’s a-nall air a’ chaolas. Bha e cur a rithist ann an duanag òrain cuid de na daoine neònach a bhiodh ann, ’nam measg, fear air a

[TD 125]

bheil cuimhne aig móran fhathast, Sgitheanach dall a bhiodh ri falbh air feadh nan eilean le màileid agus cù ionnsaichte, ciallach, gu threòireachadh bho thaigh gu taigh. Theireadh iad Bodach a’ Choin ris. Co-dhiù, seo agaibh cuid dha ’n tug Gilleasbuig an t-aiseag: “Tómas Disher, is fear na leth-làimh, ceàrd na seicheannan ’s cèard an fheòdair, ceàrd na drùdhaig, cùis-ghràin na dùthcha, is dall gun sùilean le cù air ròpa.”

Mu dheireadh an fhoghair bhiodh geòidh, cathain agus lachan ri laighe air slios siar an eilein agus bhiodh luchd-seilg a’ taghadh àite falachaidh freagarrach mun tuiteadh an oidhche ghealaich, a los gum faodadh iad laighe fad urchair uapa. Bha Dòmhnull Bàn ri milleadh na cùis air Iain Dòmhnullach, agus chuir Iain roimhe gun cuireadh e dearg eagal a bheatha air Dòmhnull, a thoradh nach tigeadh e an t-astar tuilleadh. Dh’fhalbh e le ceann agus craiceann bó a bh’air a h-ùr mharbhadh, agus chaidh e air folach leotha air cùl coilleag mhurain. Bha Dòmhnull air e fhéin a shocrachadh a’ feitheamh teachd nan eun, an uair a chual e an sgiorralaich ’s an sgreadail ghairisneach ud os a chionn. Thug e sùil, agus ’se fìor churaidh gun athadh nach clisgeadh le eagal — Am Fear-Millidh gu corporra beò, slàn, eadar adhaircean is iorball, ri cleasachd os a chionn ann an solus na gealaich. Bha gunna dùbailt aig Dòmhnull agus peilear anns gach baraille. Chaidh e air a leth-ghlùin, spàrr e an gunna ri ghualainn agus dh’éigh e ris a’ chùis-eagail os a chionn, “Sàtan no deamhain dha bheil annad, seo thugad co-dhiù.” B’éiginn do Iain an còmhdach meallta thilgeadh agus tàrsainn ás mar am fear-millidh

[TD 126]

fhéin, agus ’sann uaithe fhéin ’na sheann bhodach a fhuair mise an seanachas, agus dh’aidich Dòmhnull Bàn dhomh gur e an tul fhìrinn a bha aige.

Bha duine laghach eile agus sgiobair eathair air an robh Ailig Beag. Is ann, mar a their iad, ri cur na cairt roimh’n each a bhiodh Ailig còir, agus bhiodh iad a ghnàth furachail air e thighinn a-mach le té ùr. Bha e uair leis an eathar san Ob ag iarraidh luchd marsantachd agus nach ann a chaidh bolla min le ceannaiche air an robh Aonghas Ros a chur do’n eathar ann an iomrall. Mhothaich Ailig dha agus dh’éigh e, “Gu dé a dh’aon saoghal a nis tha sibh a’ dèanamh, bolla Ros an seo le Aonghas Corc á Fionnasbhagh.”

Mharbh e seann bhó agus bha e an déidh a’ chuid mhór dhith a reic ris a’ choimhearsnachd nuair thàinig e thadhal a thaigh Fhionnlaigh Paterson. Ann an spiorad fealla-dhà, chuir Fionnlagh na dubhan air na dathan dha, mar a bha chall dèanta, gun ath-leasachadh air a’ chùis. “Bhiadh is fhritheil is shaothraich thu air a son ceithir bliadhna deug ’s tha thu nise ’ga reic a-mach ann an call mór, ’s gun prìs idir air seiche.” Thug Ailig grad éirigh ás agus thubhairt e, “Mas fhìor na thubhairt thu, tha mise falbh dhachaidh agus gheibh i seachd siubhal a’ bhaile thoirt dhi.”

Chaochail seann bhoireannach a bhuineadh do Bheàrnaraidh ann an Geàrrloch. Air latha goirid geamhraidh, thàinig bàta leis an dust agus bha ciaradh na h-oidhche ann nuair ràinig i cala. Bha Ailig do-riaraicht’ an ùine bha eadar am bàta ruighinn cala agus iad gluasad air falbh leis a’ cheann-crìoch, agus nach ann a dh’éigh e àird a chinn, “Sgoinn oirbh, fhearaibh agus cead a coise do’n t-seana-bhean bhochd ’s an

[TD 127]

t-anamoch a’ tighinn.” Ràinig iad an cladh ri solus lanndairean agus ceist eile nis, càite robh an rath-thiodhlaic agus an uaigh gun a cladhach. Mu dheireadh, shuidhich iad air àite agus nuair a bha iad leth dheiseil, thàinig Ailig a dhearbhadh orra gur e an t-àite ceàrr anns na rinn iad an uaigh. “Tha mis ag ìnnse dhuibh,” ars esan, “sin dìreach far eil Dòmhnull Shaw dol ma bhios e beò.” Tìde òrduighean agus móran dhaoine air an t-slighe do’n eaglais, bha Ailig ag éisdeachd ri gogail nan cearc mun dorus nuair thubhairt e ri bhean, “Tha na daoine a’ gròcail mun taigh a’ faicinn na tha chearcan a-nuas gualainn Mhàinis ’nan deisichean Sàbaid.” An déidh a’ Cheud Chogaidh, bha gainne mine air an eilean ré ùine. Bha Ailig air an spàig, a’ ruith air na ceannaichean. Nuair thill e dhachaidh gun dust a lorg, thubhairt a bhean ris, “An d’fhuair thu gràin idir?” “Cha d’fhuair iorball,” ars esan. “Bu cheart cho math do dhaoine bhi beò no bhi marbh sna tìdeachan a th’ann.”

’Se an t-àite b’fhaide bha Pàdruig Lag-a’-Chealla riamh bho’n taigh, Inbhir-Uig, aig an iasgach. Cha bu deifir dé na nithean ioghantach a chunnaic luchd-siubhail air feadh an t-saoghail, cha bhiodh iad ach mar neoni an taca ri cho-leithid a chunnaic Pàdruig an Inbhir-Uig. Bha mhac, Ruairidh, a bha ’na sgiobair, ag ìnnse an oidhche ud mu circus aig an robh e, agus gu h-àraidh bha inneas aige cho mór tomadach agus a bha a’ chailleach reamhar. Cha do shaoil athair gun robh innte ach troichilean gun seadh ri taobh an té a chunnaic esan an Inbhir-Uig. “Bha i,” ars esan, “a’ tairgse crùn do dhuine bha làthair a ruigeadh air déiseag thoirt dhi mun mhàs.”

[TD 128]

Rinn An Mór beinge agus ’se thubhairt e nuair a bha i ’na h-altan, “Chan eil mi tuigsinn fo shealbh ciamar tha na saoir ri dèanamh a’ chùis gun chorran.”

Dithis bhodach, fear air gach taobh de’n teine: “Uilleam,” arsa fear dhiu is e faicinn putan fosgailt air beulaibh briogais an fhir eile, “tha dorus na bùtha agad fosgailte.” “Matà,” ars Uilleam, “tha sin ’na chomharra gu bheil an ceannaiche fhéin a stigh.”

Bha seann fhleasgach air an robh Ailean Beag air dol air slighe nan uile, ach bu mhór na chuala mi aca mu gheurad theangain. Bha e réir aithris ’na dhuine musgach, gruamach, ach bu mhairg a bheireadh a bheum. Air latha faing chaorach, chaidh e fhéin agus fear mór foghainteach gu trod. Bha am fear mór mall air a theanga, agus Ailean a’ sìor thoirt dha ann an cainnt sgaiteach, sgeigeach. Chuir am fear mór, ann an teas feirg, a dhòrn dùinte ri bus Ailean agus thubhairt e ris, “A mheabain mhosaich, nam b’fhiach thu do bhualadh.” “A tà, laochain,” ars Ailean, “nan déidheadh m’fhad is mo leud thoirt ásadsa bu shuarach an t-ablach ’na bhiodh an éis dhìot.”

Latha dubadh nan caorach, bhiodh e ’na chleachdadh aig a’ mhaor-sìth a bhi làthair. Latha bha seo, chaidh ìnnse dha gun robh nighean le leanabh gun urra bho raoir. Le àbhachdas, thubhairt e ri Ailean, “Tha e coltach, a ghille, gur ann ort a chaidh sud a chur.” “Bho’n is tu fhéin a libhrig an naidheachd an toiseach,” ars Ailean, “thig thusa còmhla riumsa chun an taigh is gum faigh thu am bonnach-iomanach.”

Bhiodh féill bhrùidean ’ga chumail an Loch-nam-Madadh, agus bha Ailean le bó agus loth am measg muinntir eile Bheàrnaraidh gu bhi aig ceann an turuis.

[TD 129]

Bha grunnan dhaoine aig ceann taighe agus air fear aca Ailean aithneachadh, thubhairt e ri glogaire de bhalach, “Bheir mi dhut tasdan ma théid thu radh ris an fhear ud, an e bhó a rug an loth.” Bha an tasdan luachmhor, agus chuir an gille a’ cheist. Thug Ailean sùil rògach air agus b’e fhreagairt, “A tà, thruaghain, cha chuirinn sgannal a leth do mhàthair, is ioghantach gur e bó a bh’innte, ach gu dearbh fhéin, rug i loth an latha a rug i thusa.”

Ach chan eil soin gun a samhail, agus thachair tuilleadh ’s a chomas ri Ailean nuair a dh’fhosgail ’s a leugh e do cho-luchd-turuis litir a dh’earb am bàrd Calum An ’ic Phàdruig ris a thoirt dhachaidh gu leannan, nighean Neill ’ic Lachlainn. Bha an aoir a rinn Calum dha dìmeasail thar tomhais. Seo beagan dhith:

“Ailean mhosaich abartach, is ladarna nan cù thu,
Nuair ghabh thu ort a cheannairceas thu bhrath do ghealladh cùmhnant.
Nuair chluinneas Niall MacLachlainn e théid clach a chur air sùgan
’S a cheangal teann mu d’amhaich gus an caillear air Loch Bhrùsd thu.
Chan òigfhear thu, an seana cullach, ’s math dh’aithnichinn air do ghnùis
Nach robh ort ach goirt an anacothrom, cha robh garbh no dùmhail,
’S nan robh mi fhéin cho leanmhuinn is gun tarrainginn a thaigh-cùirt thu
Chan fhóghnadh prìosain Alba dhut, ’sann dhéidht’ thar fairge null leat.”

[TD 130]

Tha leabhar air a chlò-bhualadh le cuid de bhàrdachd Chaluim, ach—tha sinn a’ creidsinn—air eagal oilbheum, chaidh aoirean comasach geurchùiseach anns nach robh mì-stiùrrachd no ana-cainnt sam bith a bha dol thar gàradh-crìch na stuamachd, a chumail ás. Cha robh móran a bheireadh buaidh air Calum leis an t-seòrsa bàrdachd seo, ach tha breitheamhan baindidh na coimhliontachd a’ cur maide-tomhais an cion eòlais bhochd fhéin ri móran de bhàrdachd smiorail dhreachmhor de’n t-seòrsa seo.

Dh’aithnichinn fhéin am bàrd eile bha am Beàrnaraidh, Eachann MacFhionghuin. Bha sìobhaltachd ’na bhàrdachd, agus ’se laoidhean spioradail a’ chuid mhór dhiu. Ged nach robh fìor sgrùdadh no farsaingeachd inntinn ’na obair, bha i tlachdmhor, taitneach leis a’ mhór-shluagh, agus bha e fhéin ’na dhuine air leth bàidheil agus ’na fhear-teagaisg comasach air ceann seirbheis eaglais.

Is ann á Beàrnaraidh, aig aois cóig bliadhna, air eilthireachd le phàrantan gu Albainn Nuaidh, a dh’fhalbh Aonghas Mór MacAsgaill. Chan eil eachdraidh againn anns na linntean neo-shean air duine bha cho calma agus cho foghainteach ’na cholainn ris. Bha mi leughadh aig fear de na daoine làidir a bha co-fharpuis aig na Cluichean Oilimpeach, agus a’ toirt cunntas air neart feadhainn a bhuannaich a’ cheud duais. Seo an deireadh a chuir e air an ìnnse. “Ach,” ars esan, “’gan samhlachadh ri Aonghas Mór MacAsgaill á Albainn Nuaidh, cha robh annta ach sìochairean.” Chunnaic Murchadh mo bhràthair, ’s e air chuairt an Canada, páidhir bhrògan agus peitean a bha aige. “Shaoilinn,”

[TD 131]

ars esan, “gu seasainn le mo dhà chas sa’ bhròig aige, agus gun cuirinn car innte gun a gluasad, agus an dealbh a bha ’nam inntinn air Goliath, gu freagradh am peitean air.” Tha leabhar air a sgrìobhadh mu dheidhinn. A dh’aindeoin anabarr a neart, bha e riamh ’na dhuine stuama, measarra, agus mar is tric tha tachairt do dhaoine neo-chumanta, bhàsaich e òg, aig aois ochd-deug thar fhichead.


Ag Obair aig Stiùbhartaich Easaidh

Earrach 1920, air dhomh cluinntinn gun robh iad ri lorg gille seirbheiseach an Eilean Easaidh, chuir mi air a shon, agus chòrd sinn air cumha agus duais trì notaichean sa’ mhìos, le biadh agus cur-suas. Bha mu thimchioll fichead duine, triùir dhiu clann, air an eilean, ach mìosan a’ gheamhraidh bhiodh cailleachan an taigh-mhóir air falbh, agus an cóignear shearbhant, air mhuinntireas aca, dol gu an dachaidh.

Is ann aig Stiùbhartach Easaidh a bha seilbh air na h-eileanan Easaidh, Ceileagraidh is Pabaidh. Bhuineadh iad do Stiùbhartaich Ghart agus uaireigin bu leotha Duntuilm an Eilein Sgitheanaich. Bha taigh mór air an eilean le dà phiuthar dhiu, Miss Stiùbhart, nach do phòs a riamh, agus bantrach, Mrs. Scott. Bu le am bràthair, Dòmhnull, a bha na h-eileanan agus na bha orra de stoc. Bha tuath mhór, Loch Dubh, aige ann an Siorrachd Narainn agus ged is ann an sin a bha a dhachaidh, bha e tric an Easaidh far an robh, tha mi creidsinn, a thlachd ’s a mhiann.

[TD 132]

Bha talamh-àitich torach an Easaidh agus bha sianar sheirbheisich agus boireannach a bha ’na banachaig agus ’na bean-frithealaidh air thuarasdal aige fad na h-ùine. Bha an gréidhear agus an cìobair le chéile pòsda, dithis bhràithrean agus oghaichean do Niall Moireasdan, am bàrd ainmeil a bha ’na chìobair air Eilean Phabaidh. Bha an còrr de na gillean — treobhaiche, fear-chruidh agus dithis eile—gun phòsadh.

Bha mu dhà cheud caora mhaol air an eilean, mu dhà fhichead mart Gàidhealach, eich, crodh-bleoghainn agus laoigh. Bha an crodh Gàidhealach de shìol glan. Bhiodh na laoigh ’nan cois agus bha iad ri geamhrachadh a muigh. Bha iad de dhà chraobh gineil a bha air an cumail air leth, Laochag air an dara treud agus Riabhag air a’ bhuar eile. Bhiodh a’ chuid a b’fheàrr dhiu air am biathadh is air an gréidheadh fo chomhair co-shreup air son àrd-dhuaisean aig na margaidhean móra feadh na rìoghachd. Fhuair damh dhiu an fhìor àrd-dhuais, cupan an rìgh, aig margadh na Nollaig an Smithfield ann an Lunnainn. Bha an ceann aige air earlas trì fichead not bho dhuine bha air son ball-maise dhèanamh dheth crochte ’na lùchairt.

Bha timchioll air an aon àireamh chaorach mhaol air Ceileagraidh ach na bu lugha de chrodh. Bha cìobair pòsda air an eilean. Air Pabaidh, bha dà bhràthair agus piuthar nach robh a h-aon dhiu pòsda. B’e iad seo cuideachd oghaichean do bhàrd Phabaidh. ’Se eilean mór, briagha, torach tha seo air an robh àireamh mhór sluaigh uaireigin, ach mar a thachair feadh ar Gàidhealtachd uile, air thoradh gun robh innis sultmhor an seo, chaidh an sluagh bochd fhògradh gu sliosan lom,

[TD 133]

creagach, taobh sear na Hearadh. Chaidh a’ chuid bu mhotha dhiu a chur a dh’Eilean Scalpaidh. Bha té dhiu ag radh ’na h-iorram:

’S fhada mi ’am ònarach
’S fhada mi o hì.
Cian bho thìr m’eòlais mi
’S fhada mi o hì.

B’fhada mis ann a’ Scalpaidh,
Eilean rapach nan seòldairean,
’S fhada mi …

Cha b’ionnan ’s mar b’àbhaist,
San àite air am b’eòlach mi.
’S fhada mi …

Bu phailt m’iodhlainn ’s mo chruachan,
’S an luchd buaine cur dòigh orra.
’S fhada mi …

Tha an cladh agus tobhta té de na seann eaglaisean Ceilteach an sud fhathast toirt sgeul dìtidh air mì-stà is fòirneart.

Bha mu mhìle caora mhaol agus àireamh mhór de chrodh air Pabaidh. Bha beagan fhéidh air cuideachd, agus aig maitheas feurachas an ionaltraidh, bha air a radh nach robh féidh air a’ Ghàidhealtachd cho mór, trom riutha. Sin, matà, seilbh na Stiùbhartaich an Caol na Hearadh aig an àm ud. Nuair a chaochail an gineal ud dhiu, chaidh na h-eileanan a reic ri dithis ás na Hearadh aig a bheil iad gus an latha an diugh.

Is ann aig an dà phiuthar a bha tàmh san taigh mhór a bha mise air seirbheis. Bha duine pòsda, air an robh

[TD 134]

Dòmhnull An Dannsair, air a bhi aca bliadhnaichean móra, agus bhiodh cóignear shearbhantan air mhuinntireas aca. Bha e furasda do an seòrsa bhi coisrigeadh am beatha ri sògh àilleasach, mór-chùiseach, anns na làithean ud. Bha seirbheis furasda cheannachd nuair a bha sluagh bochd an inneabh cosnaidh air cho dìblidh is gum biodh an obair agus cho neo-tharbhach an duais. Bhiodh daoine inbheach de gach seòrsa air aoigheachd aca ri tìde mhath na bliadhna, agus bhiodh dà mhaighdeann-bùird ’gam frithealadh aig am biadh, ’s an acfhuinn-bùird gu h-iomlan de airgiod, na soitheachan de’n bhristeal agus chriostal a b’fheàrr. Bhiodh sia no seachd a ghnàthas bìdh aig an dìnneir anamoch. ’Sann shaoileadh tu gur e an dia-bronn tùs is éis is iodhal aoraidh an t-seòrsa dhaoine ud.

Bha iad a’ tagair gun robh an fhine ’s an dualachas bho aon de na meangan a chraobh-sgaoil bho theaghlach rìoghail Alba. Air sgàth seo, chaidh fear dhiu a chur gàradh-dìon air flùraichean a chuir Prionnsa Teàrlach an Eilean Eirisgaidh, far an do ghabh e tìr an toiseach.

Bha té de na seann eaglaisean Ceilteach air Easaidh. B’ann de’n eaglais Easbuigeach a bha Mrs. Scott agus chosg i air an eaglais ath-thogail. Cha robh samhradh nach robh ministearan, feadhainn dhiu easbuigean is canoin, a’ tighinn cuairt do’n eilean agus ’se saor-làithean taitneach a bha ann dhaibh. Na rinn mi ’nan cuideachd, cha robh iad idir cho ùghdarrail, fuar-chràbhach ris na teachdairean Gàidhealach a bha againne aig an àm ud.

Bha a piuthar eile, Miss Stiùbhart, tur eadar-dhealaichte rithe ’na h-ìomhaigh, ’na dòigh agus ’na creideamh. Bha Mrs. Scott air leth eireachdail ’na pearsa ’s na h-aodann. Bha ise caol, àrd, gruamach, stuirteil ’na h-ìomhaigh,

[TD 135]

agus ag agairt gun robh uile bheusan, modh, deagh chliù, stuamachd, féin-àicheadh agus macantas a ghnàth ri co-choiseachd riut air slighe chumhang, dhìreach na coimhliontachd. Dhèanadh a piuthar seanachas, chleachdadh i spòrs agus dh’éideadh i pearsa ann an culaidhean maiseach sùil-tharraingeach. Ach bha ise ghnàth ann an aodach fada, dubh, ad dhubh agus miotagan de’n aon dath. Bha a Beurla is a Gàidhlig gun saobhadh, gun mhearachd, agus air a libhrigeadh mar gum biodh gach lide facal air a sgioladh troimh mhuileann. Bha i riamh ri toirt ’nam shealladh cailleach Dickens a bhiodh ag ionnsachadh <eng>prunes and prisms<gai> do na maighdeannan a bha ag ionnsachadh rud ris an canadh iad uaireigin “fearas-mhóra bhreòit.” Cha robh duine air an eilean nach feuchadh ri a seachnadh, oir bha òraid mhór bhagarrach agad ri éisdeachd ris. Tha cuimhne agam, aon latha fuar geamhraidh agus fear, Dòmhnull Mór, a’ tighinn á té de na pàircean le cairt shnéipean. Toirt an uidheam troimh chabharna chrodh, bha ise ’na seasamh roimhe agus thubhairt i ris, “U, Dhòmhnuill, tha ’n geata cumhang.” Bha Dòmhnull air a lathadh le fuachd agus cha robh e idir ann am fonn gabhail ri earail agus ’se thubhairt e rithe, “Tha e diabhlaidh cumhang.” “Ud, ud, a Dhòmhnuill,” ars ise, “a bheil thu toirt fainear gu bheil agad ri dhol a-steach air geata nas cumhainge na fear sin?” “Ma tha,” arsa Dòmhnull, “tha mi ’n dòchas nach ann le cairt shnéipean.”

Ach bha aon mhodh air an robh i airidh air moladh. Cha do dh’éisd mi ri móran aig an robh Gàidhlig cho glan, fileanta rithe, agus a riamh cha chuala mi facal Beurla a’ goid a-steach air a cainnt. Is iomadh uair a

[TD 136]

bha i an impis mise chur tuathal is gun mi greimeachadh air brìgh a còmhraidh.

Aon latha, dh’iarr i orm na cùdainnean suidhichte a lìonadh le uisge. Dh’fhalbh mise agus an aon tuba a lorg mi, lìon mi i. Greis an déidh sin, thàinig i ghearain nach do rinn mi mar a dh’iarr i orm. Bha taigh-nigheadaireachd aice la dà shinc mhór bhristeil le tapaichean uisge phìob, agus ’se seo na cùdainnean suidhichte.

Ged nach biodh taigh Easaidh air a mheas ach seann-fhasanta agus ann an eas-òrdugh a réir suidheachadh an latha ’n diugh, bha e ainmeil, ioghantach, san latha chaidh a thogail, le uisge-ruith air fheadh, agus trì seòmraichean-uasal. Thug Seonaidh Stiùbhart am bàrd a bha ’na chìobair aige am Pabaidh ’ga fhaicinn, agus rinn esan òran molaidh air. Tha an t-òran gu léir air mo chuimhne agus seo beagan dheth:

Latha na Bliadhn’ Ur ’sann a chunnaic mi le m’ shùilean
An aitreabh, tha mi ’n dùil a bheir cliù dha’n taobh tuath,
Nuair nochd mi steach do’n lùchairt ’s a sheall mi air gach taobh dhìom
Cha mhór nach tug mo thùrail ’s mo chùrs uile uam.

Leis na ghabh mi dh’ìoghnadh de’n chlachaireachd ’s de’n t-saorsnachd,
Ciamar b’urrainn daoine gach aon dhiu chur suas.
Pìoban umha is airgiod toirt uisg o’n charraig ailbheinn
Tha ealain gun neo-chearb air, a dhearbhas bhi buan.

[TD 137]

Fhir a chosg na ceudan ri talla na snais sgiamhachd
Chan eil a leithid lìonmhor an iar air na caoil,
E follaiseach air fairge, ’s gun e fad o gharbhlach,
’S gur pailt am bradan tarragheal ’ga mharbhadh ri thaobh.”

Bha seann phiàno ann de fhiodh cruaidh dubh agus e air cheithir chasan a ghabhadh fuasgladh dheth. Air cheud sùil ’se theireadh tu gur e ciste-mhairbh a bh’ann. A réir eachdraidh, cha bu mhearachd gun aobhar sin, oir seo mar a dh’innis Mrs. Scott an seanachas dhòmhsa. Bha a seanair an Duntuilm aig an àm. Is ann uair sa’ mhìos a bha soitheach sheòl a’ tadhal nan eilean le bathair sna làithean ud. An turus seo, bha am piàno, agus a chasan paisgte air leth uaithe, a’ tighinn thuca a Dhuntuilm, a’ cheud piàno a thàinig dha’n Ghàidhealtachd an Iar. Air bòrd cuideachd, bha ceann-crìoch duine bha gu bhi air adhlacadh an Dun-bheagan. Bha ciaradh na h-oidhche ann nuair ràinig i Dun-bheagan agus gu h-aimlisgeach ’se am piàno a chuireadh air tìr an àite na ciste-laighe. Nuair a thòisich iad a’ lìonadh a-steach na h-uaigh, chaidh am piàno gu gliongarsaich. Bha daoine san latha ud air am beò-ghlacadh le fiamh roimh feachd lìonmhor an t-saoghail neo-fhaicsinneach, agus cha robh na fuaimean sgreataidh seo ag éirigh á ciste-mhairbh idir gun mheadhan. Theich a’ chuid mhór dhiu, ach bha fuigheall bheag ’nam measg nach robh cho meata, saobh-chràbhach, a thog a’ chiste air ais, agus air dhaibh a fosgladh, cha robh duine aca tuigsinn gu dé an cleasachd mhallaicht air son an robh am bocsa fiaclach seo dèanta. Thàinig

[TD 138]

air an Stiùbhartach tighinn leis an dust á Dun-bheagan an iomlaid a’ phiàno.

’Nan cloinn an Duntuilm, bha Màiri Mhór nan Oran, a’ bhana-bhàrd, greis ’na banaltrum cloinne aca, agus is iomadh iomradh beag taitneach a thug Mrs. Scott dhòmhsa mu timchioll. Bha iad aon uair ri dol air aiseag loch mara. ’Se “Clach na Cùdainn” am farainm a bh’air fear an aisig. Bha grunnan dhaoine a’ feitheamh agus gun a’ gheòla ach beag, agus nuair a nochd Màiri Mhór, ’se rud a thubhairt e, “Cha ghiùlain a’ gheòla ach a làn, ach cuiridh cuideam Màiri Mhór sinn air snàmh.” Fhreagair ise:

“Tha ochd clachan deug am Màiri,
’S Clach na Cùdainn ris an àireamh;
’S cunnartach i dol gu sàl
Le màrraisgean gun iompachadh.”

Mar a bha Màiri eile, Màiri Nighean Alasdair Ruaidh, bithidh cuimhne oirre ré iomadh linn, agus na daoine ud a bha glacadh ceannsail agus ùghdarrais oirre air dol thar cuimhne gu tur.


Seòladh Caolas na Hearadh

’Se am prìomh obair a bha agamsa, a bhi an dàrna duine ann an eathar-sheòl a-null ’s a-nall air a’ chaolas agus ri frithealadh na trì eilein, Easaidh, Ceileagraidh agus, na b’ainneamh, Pabaidh, le litrichean agus feumalachdan eile. Bha trì mìle eadar Easaidh agus an t-Ob, no Leverburgh, mar a théid ainmeachadh an diugh. Tha marachd Caol na Hearadh ag iarraidh

[TD 139]

eòlais, agus bha sin fìor gu h-àraidh ann an làithean seòl agus ràmh. Tha e air a bhreacadh le sgeirean, bodhannan nach eil ris ach ri muir tràigh, eileanan beaga agus sruthan làidir. Tha làimhseachadh an eathair-sheòl ag iarraidh eòlais mhionaidich agus a’ tacadh ri gaoth làidir air astar cugallach, tha agad ri bhi beò, furachail. Aig ceann na tac bha stiùiriche ’ga toirt mun cuairt. Bha mise a’ fuasgladh a’ bhall-ruith, ri dol roimh’n t-seòl, ’ga thoirt a-nuas làmh air làimh. Aig àird na gualainn bha ceann na slait ri thoirt timchioll a’ chrainn, a thoirt de’n dubhan, an dubhan a chur ann an dul ma ruitheadh e suas air ais, toiseach an t-siùil a thoirt timchioll bun a’ chrainn agus a chur air ais air a’ chromag-thoisich. Bha an uairsin an ealag leis an uidheam bhall ri thoirt gu taobh eile an eathair, a cur san dul iarainn, an seòl a chur rithe rithist, làmh thar làimh a’ tarraing air a’ bhall-ruith, an sgiobair ri cuideachadh leis an teannachadh deireach, agus an uairsin ri gabhail aige. Tha mi meas gun robh na bha seo agam ’ga dhèanamh, an uair a fhuair mi alt is eòlas air an obair, ann an aon mhionaid. Am feadh’s a bha mise roimh’n t-seòl, dh’fheumadh am fear-stiùiridh fhaire bhi air an fhalmadair ach a mhàin gun robh e toirt an sgòd-siùil gu gualainn eile an eathair.

Tha mi creidsinn gun robh foighidinn Dhòmhnuill air a dhearbhadh mas do rinn e fear-eathair cruadalach, beòthail dhìomsa, ach beag air bheag, fhuair mi liut is eòlas air gach gnìomh is gluasad a ghabhail os làimh, mar a bhiodh iomadh seòrsa suidheachadh eadar-dhealaichte cur feum air. Bha na h-eathraichean-siùil caran coltach rinn fhéin, ag iarraidh làimhseachaidh agus furachais a réir an dèanamh ’s an dòighean agus

[TD 140]

na dh’fhóghnadh dhaibh a dh’aodach ri gaoth chruaidh na frois. Bha agad ri bhi cùiseach, làmhach a’ tighinn gu laimrig aghaidh gaoith agus a rithist a’ togail a-mach bho chladach ri gaoth làidir air aghaidh.

Cha chreid mi gum b’urrainn bristeadh a-steach air gille òg gu dhèanamh duineil, cruaidh-ghréimeach, a b’fheàrr na am bàta-siùil. Cha mhór seòrsa car no cuirean air muir is tìr nach robh compàirt agamsa ann, ach ’se seo àm de mo bheatha air am miann leam a bhi cnuasachadh ann an làn thoil-inntinn. Bha an obair air uairibh ànrach, cablaideach ach, aig aois ceud fhearachais, tha saoghal làn sògh, na h-aignidhean mear, corp agus inntinn an co-bhonn gus am boinne-taige mu dheireadh fhàsgadh á ìocshlaint na h-òige ’s an t-subhachais. Bha an t-eathar fo a h-aodach is i sraonadh na mara dhòmhsa ’na cheòl, ’na bhàrdachd bhalbh agus ’na dhùbhlan. Aig fulang a giùlain, i snaidheadh troimh’n tonn, a cnagan beòil a’ sgoladh air taobh an fhasgaidh, steall geal ri tighinn ort bho ghualainn an fhuaraidh, borbhan-crònain fo a h-aisnean, cainb is uidheam air chrithean, mar bhogha làimh ealanta air cruit-chiùil agus an t-iomlan mar thàladh ’gad shàmhchaireadh bho uchd na h-aigeann agus sgiathan na h-osaig. Thug am motor agus na h-eirbheirt eile socair, luathas agus comasan ionmholta do sgiobaidhean nam bàtaichean beaga, ach chan eil teagamh sam bith nach tug iad màthair-bheatha na mac-meanmna ás an t-seòldaireachd ri linn.

Beachdaich cuideachd air a’ chainnt a bha air a cleachdadh co-cheangailte ris a’ bhàta-siùil agus nach cluinnear tuilleadh. Beartaich oirre a h-uidheam; ràmh oirre ’s gu muir i; rithe a h-aodach; càraich rithe e;

[TD 141]

sgeadaich a’ mhaighdeann; an iùbhrach fo bréid’; a’ mhaighdeann fo sròl; seòl ri gaoth; thoir fuaradh dhi; teann ri bil na gaoith i; fàbhar gaoith fo a gualainn; ruith roimh’n t-soirbheas; beatadh gaoth an ceann; cruadhaich an àird i; garg-dhalladh oirre; cruadhaich air an fhalmadair; faoch ri muir trom i; thugad (lagaich) a’ sgòd; seas aice gu toirt mun cuairt; beagaich an seòl; steach a ceann dhà, trì, etc.; leasaich oirre rithist; ’ga òl uaine air a gualainn; geàrradh shìnteag; caoir mu sròin; fuaradh froise; sgoladh cnagan a beòil; marcan-sìne air a sliasaid; coilich-uisge ’na stiùir; faighinn sruth fo gualainn; fèath nan eun; faiteal fann; làn an t-siùil; fiùradh fàbharach; tha an fhaoileag gheal aice; oiteag na frois; uspagan bho’n tìr; doineann sheachd cinn; garbhseach gu port; gaillionn nan seachd sian; oglaidheachd na fairge; bùireadh an taibh; coileid sruth-reothairt an aghaidh na gaoithe; glinn eadar thonn; sgabadh nan cìreanaich; marcachd nan each gheal; soirbheas gu cala, is mar sin air adhart. Chì sinn, bho’n bheagan a sgrìobh mi mu ghnàth na seann mharachd, gun deach caob mhór de ar cànan bàs maille rithe. Ach cha tig maith gun mhulad.

Air sgàth an t-seòrsa dol is tighinn a bha agamsa eadar an t-Ob agus na h-eileanan, bha mo ghnìomh làitheil móran na bu so-iomchair na bha cor is cuibhrionn a’ chuid eile a bha dèanamh seirbheis air an eilean. Bha iadsan air an cuibhreachadh ri cur-air-adhart throm-inntinneach na bha an urra riutha air an eilean latha an déidh latha. Bha mise agus Dòmhnull, air an làimh eile, a’ gabhail na spàig le màileid a’ phuist air choiseachd mìle, gu ceann-a-deas an eilein,

[TD 142]

far an robh an t-eathar air acair ann am bàgh beag, fasgach, le cidhe beag ’na bheul a bha bristeadh an tuinn ri gaoth air aghaidh. Cha mhór làithean a bha an turus co-ionnan. Bha soirbheas an t-seòlaidh an urra ri caochlaideachd na h-aimsir, an àirde bho am biodh a’ ghaoth, a neart agus staid sruth an t-seol-mhara. Ri fàbhar freagarrach, bhiodh sreang-dorghadh a-mach air a deireadh gu glacadh liùghan. Bha eòin-mhara pailt air feadh Caol-na-Hearadh agus aig amaibh àraidh de’n bhliadhna, bhiodh gunna-seilg againn a los gum faigheadh sinn cho faisg ri fad urchair orra. Bha astar leth-mìle eadar an laimrig agus oifis a’ phuist, agus bha mo dhol is mo thighinn am measg dhaoine air na chuir mi aithne agus ris an dèanainn deasbad is dibhearsain. Bha obraichean Leverhulme a’ dol air adhart ’na làn-dhèanadachd aig an àm ud, agus le timchioll air ceithir cheud duine ag obair ann, cha bu ghann iomairt, iorghaill is ùpraid air fheadh. Bha cidhe mór ùr a’ sàthadh a shròin a-mach aig beul an t-sruth, taighean ùra ’gan togail, rathaidean móra agus móran adhartasan eile air an oidhirpeachadh thall ’s a-bhos. Cha deach an obair a bha seo, air na thòisich am Moraire Leverhulme ann an deagh rùn air son maith an àite agus an t-sluaigh, a riamh a thoirt gu crìoch. A réir coltais, b’ann á ionmhas phearsanta fhéin, agus cha b’ann á maoin a’ cho-chomunn gnìomhachais air an robh e ’na cheann-suidhe, a bha cosgais nan obraichean air a dìoladh. Bu deireadh dìobarach na cùis, an uair a bhàsaich am bodach còir, stad an obair ann an staid letheach dèanta. Rinn na rathaidean deisealachd agus na togalaichean còmhnadh agus taighean-còmhnaidh comhurtail do dhaoine; ach am

[TD 143]

prìomh chuspair, an cidhe, air an robh soirbheachadh is piseach an àite aig àm ri teachd an crochadh, chaidh esan fhàgail ’na bhloigh, gun fheum, gun loinn.

Aite air an tàinig dà latha! O bhi ’na chlachan beag an urra ri iasgach is beagan croitearachd, thàinig Bodach an t-Siabuinn orra mar dhuine air bhoil a chuir an saoghal, ann an seadh adhartais, bun os cionn. Có ach duine aig an robh barrachd saoibhreis air tulchuis a bheireadh £300 air fearainn bheaga, chreagach, neo-thorach, agus cead an cur gu buil, fhad’s nach cuireadh iad dragh air an obair. B’aithne dhòmhsa seann bhodach air an robh Teàrlach a thug a ghearain gun robh iad ri feannadh sgrathan air feurach na bà aige, gu Leverhulme gu pearsanta. Thachair gur e comhaoisean a bh’annta. Fhuair Teàrlach suim airgid eile air son a chall, agus thug e òrdugh na sgrathan a chur air ais air an càradh mar a bha iad.

Air latha co-chruinneachadh breith cho-fharpuis air ainmhidhean agus spuirt chonnsachadh, fhuair mi sealladh math air a’ bhodach, gu beachdachadh gu dé bu ghné duine bha ann dheth. ’Na phearsa, bha e beag, meanbh, agus thu ’ga fhaicinn ann an truis fear-obraich chan eil teagamh agam nach e theireadh tu, “Có ás a thàinig an dìol-déirce?” Bha e soilleir gun robh deagh ghean agus toil-inntinn blàth-chridheach, fìor, ’ga dhlùth-cheangal ris an àite agus ris an t-sluagh. Aig deireadh na cùis, ann an òraid, thug e luaidh air aois, agus an fhois agus an co-chomunn a bha ’na cheann-uidhe dha. Nuair a bhuadhnaich e air nach robh gu bhi aige dhiu ach ùine gheàrr, thug seo na deòir bho shùilean. Toirt seachad na duaisean, bha e ag agairt pòg bho na boireannaich a choisinn rud. Cha

[TD 144]

robh ann fhéin ach balach bochd an toiseach a latha, agus bha e faicsinneach ged a mheal e mór-shaoibhreas gun dh’fhuirich a fhreumhan ann an ùir a cheud fhàis. Is bochd nach d’fhuair e bliadhna eile a shaoghal a bha an déidh an obair thoirt gu buil, ach cuin nach robh mì-fhortan a’ faoigh air toirbheartas agus meadhan còmhnadh nan eilean.

Bha làithean, gu h-àraidh sa’ gheamhradh, a thigeadh a’ ghaoth gu àirde nach fhaigheadh sinn air ais do’n eilean. Theireadh sinn ri seo, a bhi ri port. Is ann an taigh a’ ghobha, Dòmhnull Ruadh, ogha do Iain Gobha na Hearadh, agus a bhean, nighean Chalum ’ic Asgaill, bàrd Bheàrnaraidh, a bhiodh fasdail na h-oidhche againn ’ga ghabhail. Bha dà shaor, Leódhasach agus Hearach, air aoigheachd màil aca. A’ cheud uair riamh, aig àm cuairteachadh an aoraidh, dh’fhoighnich an gobha dhomh an dèanainn an t-seinn. Nuair a dh’aontaich mi sin a dhèanamh, cho-dhùin an gobha, mac misionaraidh a nì presenteadh, gum bu bhalach diadhaidh mi. Dhèanadh e féin altachadh beag anns am biodh barrachd luasgan is tachais làimh air feadh aodainn ’na bhiodh ann de bhriathran a chluinnte os cionn anail. Nuair a leugh e caibideil, sméid e ormsa le làimh agus sud sinn uile air ar glùinean. Ach cuis mhór na bochdainn! Cha tigeadh an t-uisg air a’ mhuileann thall no bhos. Fhuair mi caoran beag mu chùl a’ chinn, agus sùil thar mo ghualainn, bha an gobha a’ maoidheadh orm mi thòiseachadh. Ach thuilleadh air sàmhchair balbh, cha robh aslachadh no éifeachd san ùrnaigh ud. Mu dheireadh, dh’éirich fear de na saoir le na facail, “Mar a d’fhuair i sud éisdeachd, cha b’e eugmhais cainnt.”

[TD 145]

Duine air leth àraidh air am bithinn ri céilidh nam bithinn oidhche ri port, Tómas Disher. B’e ceannaiche-siubhail a bha ’n Tómas, agus cha robh a’ Ghàidhlig aige buileach fileanta. Cha robh ach mu chóig troigh a dh’àird ann, stais mhór mholach a theireadh tu dh’fhaodadh e shnaim air cùl a chinn, agus a chòmhradh tomadach, àrd-labhrach. Bha a bhean, Belag Mhór, air an làimh eile, neo-àbhaisteach mór dèanta agus calma. ’Se eu-coslas an dithis ’nan cruth is ’nam pearsa màthair-ìnnse agus cuspair dèanamh suas móran de’n dibhearsain éibhinn a bhiodh aig Tómas. Mì-shealltanach mar chàraid, faodaidh e bhith, ach cha tàinig mi tarsainn air dithis bu cheangailte ri chéile agus bu toilichte ’nan staid. Chaochail Belag roimhe, agus tha cuimhne agam gun do chuir e tuireadh caoidh tiamhaidh, ann am bàrdachd Bheurla, sa’ Ghazette mun fhalamhachd ’s an ionndrainn a dh’fhàg a’ bheàrna ’na bheatha.

Bhiodh na cailleachan air falbh agus an taigh mór dùinte gach bliadhna, mu thrì mìosan bho chùl na bliadhn’ ùir. A dh’aindeoin sin, b’iomadh cur-seachad a bha againn. Bha trì oghaichean do Niall Moireasdan, bàrd Phabaidh, air an eilean, agus le bhi ag éisdeachd riutha, tha a’ mhór-chuid de bhàrdachd air mo chuimhne fhathast. Chunnaic mise rithist, ann am Beàrnaraidh, leabhar a chaidh a chlò-bhualadh air a bhàrdachd, ach tha mi tuigsinn nach eil aon dhiu air lorg an diugh, agus b’e sin an call. Chì sibh cumha a rinn e do Ghobha na Hearadh ann an leabhar Iain Gobha, a bheir beachd dhuibh cho cudthromach, suaicheanta ’s a bha bhreithneachadh. Far an robh Iain Gobha ag ionailt air na h-aon raoin, bha Niall

[TD 146]

caochlaideach, a’ làimhseachadh iomadh seòrsa cuspair, ann an iomadh seòrsa suidheachadh eadar cianalas is bròn, eagal, moladh, càineadh, aighear is gaol. B’fheàrr leam fhéin gun déidheadh oidhirp a dhèanamh air a bhàrdachd ath-chruinneachadh, ach leigeadh seo leis an t-sruth, sruth coimheach na faondraich a tha ag iomchair ulaidh-dearmad nan Gàidheal gu cuan mór na fàsalachd ’s an dol-a-dhìth.

Bha mise dèanamh móran leughadh fad ré nan oidhcheannan fada geamhraidh. Bha am pailteas leabhraichean san taigh-mhór agus nuair a bhiodh càch ri cluiche chairtean, draughts is rudan eile, bha mise air sgiathan na h-inntinn ri siubhal air feadh cluaintean farsaing na litreachais. Bha ùidh air leth agam sa’ bhàrdachd Ghàidhlig, agus Donnchadh Bàn a’ dleasadh ceum-toisich ann am measadh mo roghainn.

Bha gàradh mór luibh-liosan agus flùraichean agus réidhlean uaine meanbh-fheur timchioll an taigh mhóir. B’e a bhi gabhail an cùram ’s an cumail air loinn an obair bu tric a bhiodh agam nuair nach bithinn air an turus mhara.

An dara samhradh a bha mi ann, thàinig nighean peathar dhaibh a-nuas á Lunnainn. Bha i mu thrì mìosan pòsda agus bha an duine aice, Major Donelly, air dol gu Singapore air son bliadhna. Bha i air turus-chloinne agus nach ann a chuir na h-aunties ìmpidh air, gun déidheadh a fàgail còmhla riutha féin air an eilean gus an déidheadh an dàra taobh dhi, agus nam bu rud is gur e balach a bhiodh ann gum b’e an t-oighre. Cha robh am Major an t-astar riamh, no ciall aige mu shuidheachadh agus iomallachd an àite, agus thug e dhaibh aonta. Rinn iad cùmhnant ri bean

[TD 147]

phòsda ann an Strannda, bean ceannaiche a bha ’na ban-eiridnidh ionnsaicht roimhe sin, gun tigeadh i do’n eilean seachduinn air chùl na bliadhn’ ùir gus an leanabh aisead.

Fagus air Bliadhn’ Ur, bha sinne, eadar fhir is mhnathan, ag ullachadh agus a’ cur ri làimh fo chomhair a’ hóro-gheallaidh àbhaisteach a bhios ri cur daoine air bhoilisg an oidhche ud. Chuir na searbhantan sad-sasannach ri sgiobhlachadh deireadh na h-ionnairidh agus bha sinn uile cruinn, agus a’ cheud drama ’ga chur timchioll, nuair dh’fhosgail an dorus agus nochd Mrs. Scott, a’ fàsgadh a boisean agus cnead gul ’na beul — aobhar a doilgheas gun robh Mrs. Donelly air fàs tinn.

Bha an oidhche gailbheach, stoirmeil, fuar agus dubh dorch. Bha a’ ghaoth an ear-thuath air aghaidh cladaich, agus air do na fireannaich a dhol a-mach, cho-dhùin iad nach do rinneadh an t-eathar-sheòl, le a leithid a gharbhsich, a dh’fhanadh air uachdar ri leithid a dh’an-uair. ’Se rud air na dh’aontaich sinn, a dhol a-mach chun na h-acarsaid, an t-eathar ullachadh agus feitheamh ri lasachadh air an aimsir. Rinneadh seo, seachdar fhear. Chaidh tuilleadh balaiste a chur innte, an seòl a riofadh fo sia cinn, ach cha tigeadh càil a dh’fhaochadh air gaoth is cathadh. Am meadhan na h-imcheist, spiuraich Dòmhnull e fhéin agus dh’fhiosraich e an robh dithis ’nar measg a dh’fheuchadh air falbh cuide ris-san. B’e mise leth eile sgiobadh an eathair co-dhiù agus thubhairt mi ris mo chunntadh air fear dhiu, ach aon duine do chàch cha tigeadh dha ’n saor-thoil, agus có ’na chiall a chuireadh sin as an leth?

Cha robh rian a cur a-mach cuiteas nan creag leis na

[TD 148]

ràimh agus ’sann le ball air a gualainn, an ceathrar air tìr ’ga tarraing fhad’s a leigeadh gob cladaich leotha, agus sinne ’ga cumail bho chliathaich na creige leis na ràimh. Fhuaireadh oirre seòl is laigh i air falbh ris an tac, ach ged a bha seòl air a bheagachadh gus an riof mu dheireadh cha ghiùlaineadh i idir e.

Bha cluais eile san t-seòl roimhe is as a dhéidh aig àirde ceann ìosal na slait-shiùil, agus eadhon leis a’ ghuiseid bheag seo bha i aig a fulang. Ri solus an latha, le bhi faochadh na stiùir a’ dol an aghaidh tuinne, tha i dol ann socair agus cha ghabh i uiread a steall froisidh thar a guaille. Air an oidhche, tha dìth léirsinn ag aobharachadh gu bheil seo do-dhèanta agus le sin bha sinne a’ socadh ’s a’ srachdadh troimh luasg aimhreiteach na mara gus nach mór nach tugadh na làdaich a bha i toirt a-steach air a toiseach d’anail uat. Bha Dòmhnull aig a ghiùlain, am falmadair sa’ chearraig, ceann a’ bhall-stuic fo achlais agus an taosgan sa’ làimh dheas ’ga chumail dhith mas lìonadh i oirnn. Bha tighinn ormsa, aig toiseach gach tac, a bhi ’ga mo cheangal fhéin le dul ri bun a’ chrainn, an t-sùil gu furachail dh’fheuch an dearcainn air gin de na h-iomadh seòrsa cunnart leis an robh ar slighe chamachdach air a breacadh; obair gun tairbhe, oir chan fhaicinn leus gus an robh sinn dà thrian de’n t-slighe. Thòisich sinn mu dheireadh a’ faighinn corra bhoillsgeadh de sholuis Leverburgh, mar rionnag na h-oidhche fhrasaich, a bha toirt beagan iùil dhuinn. Co-dhiù, bha sealbh beannaichte ’nar fàbhar agus bhuannaich sinn cala gun bheud, gun dochann. Bha bàta aisig crodh is caoraich, le motor, a bhuineadh do Dhòmhnull Stiùbhart, air a cumail air taobh a stigh an t-sruth, agus duine á

[TD 149]

Ceanntùlabhaig an urra rithe. Chan fhaigheadh i mach air beul na h-acarsaid seach leth tràghaidh, agus bho’n bha seol-mara ag agradh sinn greasad oirnn, dhealaich an dithis ann an ceud cabhaig, esan gu fear a’ bhàta-motor agus mise gu taigh na ban-eiridnidh ann an Strannda. B’e am fear pòsda aice Murchadh MacMhathain a bha ’na cheannaiche, duine cho suairc, uasal, agus a b’aithne dhomh, ach a mhàin, cha bu duine seaghail, fearail e. Nuair nochd mise stigh agus a dh’innis mi fàth mo thuruis, bhòidich e dhomh nach robh aobhar, air cho mì-shealbhach, éigneach, air son a leigeadh esan le bhean a dhol air fairge ri a leithid a dh’an-uair. Bha mi reusanachadh ris gun tàinig sinn fhéin le gaoth an ceann, gun robh bàta-motor againn gu dol air ais, agus ged nach biodh idir, gun ruitheadh an t-eathar a-nall le ceann rùisgte. Ach ged a bha ise deònach gu leòr air falbh, cha cheadaicheadh Murchadh seo air chor sam bith gus an tigeadh solus an latha agus b’éiginn dhòmhsa tilleadh air mo bhuille-trot, gun chobhair, gun chòmhnadh no furtachd.

Choinnich Dòmhnull mi agus ceap-starra eile, bha an tràigh ro ìosal agus chan fhaigheadh iad am bàta a-mach gu trì uairean sa’ mhaduinn. Bho nach robh làmh-an-uachdair an comas dhuinn an aghaidh na bha ’gar bacadh gu maduinn, fhuair sinn càr agus chaidh Dòmhnull ’na chois a dh’iarraidh an lighiche chun an Tairbeart. Lorg mise taigh anns an robh gillean ri toirt a-steach na Bliadhn’ Uir. Fhuair mi biadh agus na thograinn òl de stuth-cruaidh. Cha robh mac eile na b’fheumaich, agus faodaidh e bhi nach robh mi an ceann gainne rithe, oir tha cuimhne agam compàirt a

[TD 150]

bhi agam anns a h-uile fealla-dhà air an robh a’ chuideachd a’ dèanamh mear.

Mu thrì uairean sa’ mhaduinn, air eagal gum faodadh iad tighinn leis an dotair, ghabh mi, le ceum cam-ruideis, sìos chun na laimrig. Mar gum biodh am ball-tìr air a bhi bleith ri sgiobhan geur creige, nach ann a bha e air bristeadh agus an t-eathar air teicheadh a-mach mu fhichead slat bho thìr. ’Se companach dalma gun athadh Mac-na-Braiche a bhi ’ga do spreòdadh, agus ann an tiotadh, bha a h-uile stiall dhìom, shnàmh mi mach, fhuair mi air an t-eathar ath-cheangal agus tha cuimhne agam air teas mo chuirp an uair a bhlàthaich mi rithist ’na mo chuid-aodaich. ’Se beagan thaighean a bha mun chladach agus bha iad uile dubh. Lorg mi cuaraidh fhasgach os cionn a’ chladaich, las mi cigarette agus eadar an deoch agus gach léireadh eile, dh’fhalbh an cadal leam.

Thàinig an lighiche, a’ bhan-eiridnidh, an t-eathar-motor le sgiobadh agus bha iad ullamh gu falbh, ach mar a bha san duanag, sirim sìos, sirim suas, cha robh sgeul no lorg ormsa. Nuair fhuaireadh mi mu dheireadh thall, bha còmhdach sneachd orm agus ball de mo chorp cha ghluaisinn, ach a mhàin gum priobadh mo shùilean agus gun dèanainn beagan còmhradh mabach. Thogadh sìos do’n bhàta mi, agus air dhaibh mo chur air beulaibh an engine air son blàthachadh, dh’iarr an dotair orra mo thogail ás an sud, air sgàth nuair thilleadh cuairteachadh na fala gu riaghailteachd faisg air teas gum biodh am pian do-ghiùlainte. ’Se rud a rinn e, lìon e bucaid le sneachd, thug iad dhìom m’aodach agus thòisich an dithis ’gam dhian-shuathadh

[TD 151]

leis. Lean iad air seo gus an robh sinn gu bhi aig cladach Easaidh.

Bha an cìobair romhainn air gob a’ chidhe leis an naidheachd gun robh leanabh nighinn ann agus cho fada ’s a b’aithne dhàsan, gun robh cùisean mar bu chòir dhaibh. Bha beagan beòthais mar stuadhan dioglach air m’fheadh, a’ sìor neartachadh mo threòir dhòmhsa, agus rinn mi oidhirp air dabhdail coiseachd eadar dithis a dh’ionnsaidh nan taighean. Dh’iarr an léigh air na boireannaich, san dol-seachad, iad uisge teth ullachadh agus nuair thill iad bho’n taigh mhór, far an d’fhuair iad cùisean gu am miann, nigh iad mise le uisge blàth, chuir iad anabarr aodach leapa orm, agus dh’iarr an dotair leigeadh dhomh cadal gus an dùisginn leam fhéin. Chaidil mise, gun ghrisleachadh gu suas ri meadhan oidhche, agus dh’éirich mi sa’ mhaduinn mar fhiadh na beinne, gun bheud, gun ghearain.

Seachduinn an déidh seo, bha mi ann an Leverburgh air an t-slighe chun na laimrig le màileid a’ phuist, nuair thàinig an dotair Ros ’na mo choinneamh air rothair-motor. Stad e agus dh’fheòraich e na rinn an oidhche ud cron dhomh. Nuair dh’innis mi dha nach do rinn “fiach triumb,” chrath e a cheann agus ’se thubhairt e, “Tha thu cho cruaidh ris an donas fhéin.” ’Se duine ancheardach daonnda a bh’ann dheth. Bha e greis a’ fuireachd an Gearraidh na h-Aibhne ’na dhotair mun deachaidh e dha na Hearadh.

Uair eile, dh’fhalbh mi fhéin agus Dòmhnull gu Roghadal a dh’iarraidh taigh-guail fiodha thàinig á Glaschu. Bha e cheana air a dhèanamh ’na earrannan ceithir oiseanach, deiseil gu chur ri chéile, agus cha b’urrainn luchd na bu shuaraiche chur an eathar-sheòl.

[TD 152]

Bha an cudthrom mullaich ’ga dhèanamh cugallach, bha e ag iadhadh os cionn beul an eathair air dhòigh agus nach obraicheadh na ràimh agus nach robh e furasda an seòl a làimhseachadh. Co-dhiù, chaidh na mìrean a chàradh muin air mhuin os cionn meadhan an eathair agus an ceangal diongmhalta le ròpa. Bha sinn deiseil gu seòladh, nuair thug mi mun airidh sinn a dhol suas dha’n taigh-òsda a dh’òl té bheag.

Cha robh Dòmhnull a’ blasad air deoch-làidir. Bha e ’na dhuine òg an California. Bha air a radh gun do cheannaich e talamh a dh’fhàs troimh thìde luachmhor air son àite togalach. Reic e an talamh air ais ann am buannachd mhór, agus rùnaich e tighinn dhachaidh dha na Hearadh leis. An àite dha co-chòrdadh a dhèanamh ri banca air son airgiod ath-mhalairt, nach ann a bha e ’ga ghiùlain air a phearsa. Air an t-slighe ghabh e droch dheoch, agus chaidh na bha air a sheilbh a ghoid air. Bhòidich e nach blaiseadh e air deoch làidir am bith tuilleadh agus gu seo, sheas e ri ghealladh.

Chan e fear deoch a bha no tha annamsa mi fhéin, agus ma cho-éignich mi air Dòmhnull, cha robh mi-rùn air m’aire agus cha do mheas mi gun robh cuimse bheag dram fo’n t-seachran. Tharraing sinn gloine agus gloine lionn an làimh an urra, agus anns an fhàgail, có thigeadh a-steach ach triùir air an robh Dòmhnull mìn-eòlach. Chuir iad cruaidh ìmpidh air a ghabhail té uathasan mas fhalbhadh e. Bhuadhaich iad air, ach rinn mise ás agus b’fhada an ùine thug mi feitheamh mun tàinig mo charaid. Le bhonaid ’na dhòrn, craos gàire gu dhà chluais agus dalladh air òran, thàinig Dòmhnull air dòigh nach do dh’fhalbh e.

[TD 153]

Bhiodh sgiobaireachd eathar-sheòl air urras misgeach teugmhaileach gu leòr ann an suidheachadh reusanta, ach leis an t-seòrsa luchd luinge bha sinne giùlain bha na comharran buileach bagarrach. Bha sgairt làidir air a’ ghaoith, ach a-mach Loch Roghadail cha deachaidh càil ceàrr. ’Sann an déidh a toirt timchioll an rubha agus a fhuair i, mar a fhuair an ceàrd, “soirbheas a ghaoith thòine,” a thòisich an t-aimhleas. Thug e falmadair bho’n stiùir agus thòisich e ’ga chàradh mu cheann le éigheachd fharumach. Fhuair an t-eathar cuiteas ceannsal na stiùrach agus sud suas dha’n ghaoith i aig spàrn a bha an impis a crathadh ás a chéile, agus am muir mu timchioll ’na rotal goileach geal air a shiabadh. Bhrist e am ball a bha ceangal an fhiodha agus tha mi creidsinn gur e taice na clàran air taobh an fhasgaidh a chum i gun dol thairis.

Thug mi dhith an seòl agus fo chomhair a’ chunnairt gun tachradh seo an dara h-uair, bheagaich mi seòl dà cheann agus fhuaireadh fo astar a rithist i. A nis, ’se slighe mhara soithichean a tha dol troimh Caol na Hearadh, caolas eadar cladach sear Roghadail agus Dùn-Arainn, mu dhà cheud slat bho thìr. Sùil a thug mise, bha an t-eathar ri stiùireadh air teis-meadhain an Dùin, le chreagan cas, corrach, agus gun e bhuainn ach astar goirid. Dh’iarr mi air gu sìobhalta a cumail air falbh bho’n Dùn. Fhreagair e, “Chan e tha aice ri dhèanamh. Tha i dol a dh’fhaighinn an t-òrdugh <eng>up she goes<gai> agus chì thusa cho aotrom ’s a leumas i seachad air.” Bha chùis ag agradh seòltachd, gliocais agus cabhaig. ’Se pìob a bha Dòmhnull a’ smocadh, ach bha uairean a ghabhadh e cigarette uam. Ann am priobadh na sùla bha mi aige leis a’ phacaid agus am

[TD 154]

bocsa mhaidsichean agus thubhairt mi ris, “A Dhòmhnuill, nach eil a thìd’ agad do cheò a ghabhail. Seo dhut iad agus thoir dhomh fhéin am falmadair.” Rinn e mar a dh’ iarr mi air agus gun sinn fad cloiche bho chreagan an Dùin. Mun d’fhuair esan a cigarette a lasadh, dh’aom e gu bheulaibh, agus cha do ghluais e tuilleadh gus na chrath mi ’na dhùisg e aig ceann na sia mìle dh’astar, ri acarsaid Easaidh. Chan eil aon teagamh agam ach e bhi air fuireachd ’na dhùisg, nach robh sinn air ar bàthadh le chéile. Fhuair mise achmhasan cronachaidh bho Dhòmhnull sa mhaduinn. An duine còir, chaochail e aig deireadh na bliadhna agus e ann an treuna neart.

A bheil thu creidsinn ann an neart-iasad? Bha leac mhór cloiche, air cumadh àrd-dorus, againn air a’ chidhe. Latha bhiodh sgal de ghaoth làidir ann, bha sinn ’ga togail eadarainn dha’n eathar air son tuilleadh balaist agus ’ga geinneadh le fiodh. Latha bha seo, gaoth làidir bho’n iar-thuath air a gualainn agus sruth reothairt làidir an aghaidh na gaoith, bha sinn a’ ruith troimh àite cumhang eadar dà eilean bheag. Bha am muir air ghoil agus ag éirigh ’na bhinneanan corrach air dhòigh nach gabhadh i stiùireadh ach mar ugh air bonnach. Dh’éirich stiòbull àrd do-sheachnach roimh toiseach agus dh’éirich i ann mar each air a chasan-deiridh. Cha robh nì fuasgailt air a feadh nach do thilg i sìos gu deireadh, agus chuir a’ chlach mhór car a-null gu cliathaich. Air eagal gun tholl i troimh chuairtean an eathair agus an suidheachadh ag iarraidh sgoinn, leum mise chun na cloiche agus ann am boile na dochair, thog mi le grad spìonadh i agus chàraich mi air ais ’na h-àite i. Gu fortanach, ’sann air rangan an

[TD 155]

eathair a laigh i agus le sin, cha do rinn i call no dochann.

Is iomadh ionnsaidh a thug mi air a’ chlach mhór a thogail an déidh sud, ach a riamh tuilleadh cha chuirinn gaoth eadar i agus làr.

Aon sgeulachd bheag eile, mas ann éibhinn no tùrsach, tha binn na cùis agaibh féin. Thàinig Easbuig — mas math mo chuimhne, Easbuig Nottingham — air chuairt dha’n eilean. Duine geanail, seanachasach, iriosal, agus ma bha dealbh air d’inntinn air cruth is dealbh easbuig, bha am bodach tiugh, liath, finealta seo ’ga cho-fhreagairt gu coimhlionta. Bha déidh mhór aige air sealg, agus air dha cluinntinn gun robh dà eilean beag mu astar mìle air falbh, air èaladh le coineanaich, dh’fhalbh mise leis ann an geòla dhà ràmh. Thòisich e air ìnnse dhomh, nuair bha e ’na oileanach an Oxford, gun robh e air fear de’n sgiobadh iomaraidh, agus an tugainn dha greis de na ràimh gum faiceadh e na ghléidh e an t-alt. Chomharraich mi mach dha an t-eadar-dhealachadh a bha eadar iomaradh air uisge séimh aibhne agus turraban luasgach na mara agus e bhi cinnteach na ràimh a thogail os cionn mullach an tuinne. Bha e tuigse seo agus ghabh e na ràimh uam. Abair thusa sguabadh sgairteil agus astar dian, ’s am bodach a’ sìor chur oirre, ach óbh, óbh, cha b’fhada gun robh ’n ceòl air feadh na fidhle. Ann an tarraing air ais bhuannaich cleachdadh air comhairle—sud fodha na ràimh! Bha sgread an t-seann duine luchdaichte le cràdh, aig ceann an dà ràmh a’ sàthadh a-steach na h-imleig, mar a their iad sa’ Bheurla <eng>catching a crab.<gai>

Rinn mi cobhair air cho luath ’s a bha ’nam chomas ach bha a phian cho mór agus gun dh’òrdaich e mi a

[TD 156]

thilleadh leis cho luath ’s a chuireadh spionnadh ghàirdean gu tràigh cladaich i. Chunnaic iad ar tilleadh bho’n taigh mhór agus bha an còmhlan uile feitheamh air an tràigh. Ràinig e an taigh le cuideachadh agus an déidh greis ’na shìneadh, dh’fhalbh am pian. Chan fhóghnadh aimheal is an-aoibhneas m’fhaireachaidh air son a’ bhodaich, ach, mar tha iomchair an lorg a’ challa, ’sann ormsa bha coire na tubaist aig Cailleach Scott. Cha robh duan aice rium ach, “Gu dé rinn thu air an duine le Dia?” B’éiginn dhomh mu dheireadh mo ghearain thoirt chun a’ bhodaich, a shaor fo amharus mi. Chrìochnaich e sa’ Bheurla le na facail, “Ma rug mis air crùbaig, ’se té a rinn mo dhà làimh fhéin is bha dochann gu leòr ’na h-ìnean.”

Thàinig piocair Easbuigeach eile ann air chuairt. Bha seòmar-uasal air son fir, tarsainn bho bheulaibh an taigh, co-cheangailte ri taigh anns an robh gunnachan agus uidheam iasgaich air an cumail. Mar a b’àbhaist, nuair thigeadh coigreach, chaidh iarraidh ormsa an gunroom a shealltainn dha’n duin’-uasal. Rinn mi sin agus ghabh mi air falbh a dh’obair sa’ lios. An ceann ùine mhór thàinig Cailleach Scott ann am breislich fuathasach. “Gu dé,” ars ise, “a rinn thu ris a’ phearsa eaglais?” Dh’innis mi dhi gun do sheall mi e steach dha’n t-seòmar ghunnachan. “Nach sinn,” ars ise, “tha air ar maslachadh, am biadh a’ feitheamh ris o chionn uair a thìde agus sin air sgàth do bheag puirp.”

Bu mhór am faochadh inntinn a fhuair an duine bochd nuair dh’innis mi iomrall na cùis dha. “Tighinn a dh’eilean iomallach gus iarraidh orm suidhe ann an gunroom,” ars esan, is e dèanamh lasgan gàire. Chuala mi rithist gun do phòs e nighean peathar dhaibh, piuthar

[TD 157]

Mrs. Donelly. ’Se smuain chudthromach a th’ann nach robh uair a shuathainn ri ministear nach robh annrath is annlamh ’na lùib. Chan urrainn gu bheil cleamhnas spioradail eadarainn.

Bu mhór an craobh-sgaoileadh a dh’fhaodainn a dhèanamh air na trì bliadhna thoilichte chuir mi seachad an Easaidh, ach tha daoine is àiteachan eile ri feitheamh, ged is leisg leam an t-soraidh. Tha mi cluinntinn gur e fear dhiu, Màidsear Stiùbhart, aig a bheil an taigh aoigheachd an Dùntuilm. Bha nighean peathar dhomh is an duine, Anna agus Iain Dùbhghlas, air cuairt samhraidh ann o chionn dà bhliadhna. Thàinig e ’nan cuideachd is iad ’nan suidhe aig biadh, le deise Ghàidhealach air. Dh’innis Anna dha mun àm a bha mi air an eilean agus gum bu mhi bràthair a màthar. Bha cuimhne mhath aige nuair bhithinn ’na chois ri sealg is iasgach, agus air dha botull fìon a chur air a’ bhòrd, thubhairt e riutha gun robh cosgais an turuis gu léir air an taigh. Is nach math an ceann-eagair sin gu àite air bith fhàgail.


A’ Bhliadhna mu Dheireadh am Beàrnaraidh

Chuir mi seachad an ath bhliadhna am Beàrnaraidh. Bha an teaghlach a nis ri fuireachd ann an taigh ùr. Rinn m’athair strì is dìcheall mhór air son taigh-còmhnaidh a bhi an cois na h-eaglais. Chuir e cuairt mhór air feadh na Hearadh a’ tional airgid, choisinn e na clachan agus bha làmh aige san obair gus an deach a chrìochnachadh. Bha seo gun sgillinn cosgais air an eaglais. Rinn e rithist càradh agus ath-leasachadh ùr

[TD 158]

air an eaglais an Bhàtarnais air an aon mhodh. Bu mhór a thaing air a’ cheann thall. Dhiùlt e a dhreuchd a leigeadh seachad gus na dh’fhàillig e aig aois ceithir fichead ’s a trì, an 1950. Thug sinn dhachaidh e a bhàsachadh agus air ball, bha litir bho àrd-oifis na h-eaglais a dh’ìnnse dha gun robh iad ri stad a thuarasdail bho latha a leig e dheth an t-uallach. Bu mhór an sàbhaladh dhaibh e, gun e beò ach dà sheachduinn an déidh sin.

Bha mo làmh anns gach gné seòrs’ obair a bha dol air adhart. Bha mi beagan sheachduinnean a’ seasamh àite fear a bha tinn, a cheathramh fear eathair, ag iasgach ghiomach. B’e seo pàirt de’n chosnadh a bha fàgail muinntir an eilein ceum air thoiseach air a’ mhór-chuid aig an àm ud. ’Se obair shaothrachail, chruadalach a bh’innte, ach bha an duais reusanta. Chaith mi greis de’n t-samhradh a rithist ’na mo bhall sgioba, ag aisig mòine air thuarasdal.

Bha a’ mhòine ann an eileanan mu shia mìle air falbh, agus air sgàth gum feumadh tu a falmhachadh aig baile ri muir-làn, bha an tràigh agad ’ga lìonadh a muigh. Bha seo ri cur cabhaig ris an obair, a thuilleadh air sàrachadh a bhi tighinn astar le cliabh mór mònach agus glé thric, deireadh na slighe troimh chladach fheamainn, a bha cho sleamhainn ri druim na h-easgainn. Bha mhòine ri tasgadh ’na broinn agus an uairsin air a stéidheadh gu àirde dhà no trì throighean air a meadhan. Ri fèath, bha an t-iomaradh air an t-slighe dhachaidh toirt fàsgadh air na féithean, is i cho ìosal sa’ mhuir. Bheireadh na h-eathraichean leotha, sa’ chumantas, deich cairtean mònach agus mas math mo chuimhne, bha mi cosnadh crùn gach turus.

[TD 159]

Fhuair m’athair cead mòine bhuain ri cladach Uidhist. An latha bha sinn ’ga buain, chaidh mise chur air falbh le pige a lorg uisge. Thàinig mi air loch, lìon mi soitheach agus nuair thill mi leis, bha cuid ag iarraidh deoch. Thug mi ’n toiseach làn bòla do dh’An Beag. Chunnaic mi an t-aodann aige ri dreamadh, ach dh’òl e strùpag gun dùrd a radh. Fhuair sin Coinneach Phàdruig a dheoch, ach cha luaithe bhlais e oirre na spùt e mach ás a bheul i. “Gléidheadh Dhia ort!” ars esan. “’Se sàl a tha agad an seo.” “Matà, dh’òl An Beag rud dheth,” arsa mise. “Huh!” ars Iain, “nach math gach fliuch air a’ phadhadh.”

Chaidh sinn latha a Phabaidh a dh’iarraidh luchd murain. Bha e fàs an seo gu àirde trì troighean agus, le aon duine spealadh, cha tug sinn tiotadh ri lìonadh an eathair. Bha na mìltean de neadan fhaoileag ri slios na mara; theireadh tu nach tugadh tu ceum gun seasamh air té. Is ann leis a’ mhuran air a tharraing ’s air a sglèatadh a bha iad ri tughadh nan taighean.

Tha deasbad gus an latha an diugh mu thimchioll có an t-eilean dha ’n deach Màiri Nighean Alasdair Ruaidh fhògradh, nuair a mhì-chord cuid de bàrdachd ri MacLeòid Dhun-bheagain. Bha Niall Moireasdan, bàrd Phabaidh, de’n bheachd gur ann an seo a chuir iad Màiri. Tha e ag radh an “Oran an Eagail”:

Chuir iad roimhe ban Leòdach as fhògradh dha’n àite seo,
A rinn luinneag a crònain chuir air dòigh ann am bàrdachd air;
Bhiodh i gearain a cluasan iomadh uair, ’s cha bu nàir dhi sud,

[TD 160]

’G éisdeachd gàirich a’ chuain a cheart cho cruaidh ris an tàirneanaich.

Ach tha geur rannsachadh ri diùltadh an co-dhùnadh gun dearbhadh seo a dhaingneachadh.

Chaith mi an geamhradh agus greis de’n earrach mu dheireadh am Beàrnaraidh air mhuinntireas aig teaghlach Aonghais Paterson, Rubha an Aoil. Cha robh leth-brath, tàir no eadar-sgaradh air bith — a bha cho bitheanta eadar maighstir is seirbheiseach aig an àm ud — air a chleachdadh san teaghlach seo. Bha mi mar aon dhiu fhéin. Bha iad na bu shaoibhir na an cumantas, le bùth agus stoc mhór ainmhidhean. ’Se daoine suilbhir, ceanail agus conaltrach a bha annta, agus b’ainneamh uair nach biodh fealla-dhà is leth-bhreith éibhinn ’ga dhèanamh air cuideigin ’nar measg fhéin. Bha fear de na mic, Aonghas, a bha cho cuilbheartach gu ball-magaidh a dhèanamh dhinn agus gum feumainn fhéin agus an t-searbhant nighinn a bhi air dheagh fhaire uaithe. Bha an dachaidh ’na thaigh-céilidh agus bu mhór na cinn-còmhraidh agus connspaid ris na dh’éisd mi ann.

An drip an earraich bha mi dà oidhche ’nam chaithris, aon dhiu aig banais agus an ath oidhche a’ faire air bó a bha gu breith. An treas oidhche aig àm cuairteachadh an aoraidh bha iad a’ gearain dhomh gun robh mi feumach air cadal, ach le faoine uaill na h-òige, chan aidichinn leotha. ’Se thubhairt mi nach saoilinn càil dheth oidhche eile a chaithris. Nuair a chrìochnaich an ùrnaigh, dh’éirich iad uile bho’n glùinean ach ceann na bochdainn. Dh’fhàgadh mar sin fhéin mi agus chaidh iad do’n leabaidh. Dhùisg mise uaireigin troimh’n

[TD 161]

oidhche agus bha sgrìobht’ air mo bheulaibh, air pàipear, facail toiseach an òrain, “Cadal cha dèan mi.”

Mach troimh’n gheamhradh, an uair thigeadh brùchd feamainn dhearg chun na Tràigh Iar, bha mise, measg chàich, ’ga cairteachadh gu talamh-àitich anns am biodh curachd buntàta agus eòrna. Bha tiughad sia òirlich a’ dol air talamh a’ bhuntàta agus aig àm an cuir, dh’fheumadh dithis le gràp a bhi ’ga chur a bhroinn na sgrìob, obair ris an canadh iad singealadh. Bha an fheamainn seo, an uair a bhiodh tiùrr àrd air cladach dhith, glé dhoirbh a làimhseachadh agus bha còmhstrì a’ cur spàirn is strì ri dìcheall gach duine.

B’e treobhadh na talmhainn, gu h-àraidh glas-thalamh còmhnard, le dà each math, mar a bh’ann anns na làithean ud, obair a bha leam fhéin da-rìreadh taitneach. Bha cànan beag aig an treobhaiche, mar a bha e bruidhinn ris na h-eich, mar a bha “hish-bhoo, oish-men, ohe-heeri” agus fuaimean beòil eile nach gabh cur ann an sgrìobhadh. Obair eile a chaill ùidh ’s a thlachd bho b’éiginn dha’n each asair a thilgeadh gu uilebheist gun loinn ris an can iad tractor. Mas fhàg mi na Hearadh, beagan sgeulachdan éibhinn a thogas ar n-aigne car ùine os cionn fonn is feamainn.

O chionn fhada bha fear a bha ’na bhall-eaglais a’ fuireachd an àite iomallach. Maduinn Sàbaid ’s an taigh gun móran bìdh, dhearc e troimh’n uinneig air cròicire mór damh féidh agus gun e fad urchair air falbh. Thòisich am buaireadh, biadh an seo agus gunna crochte air a’ bhalla, agus gun duine faisg a chitheadh no a chluinneadh. Loisg e agus mharbh e am fiadh, ach cùis na truaighe is na bochdainn, bha dà chailleach chràbhach air an t-slighe do’n eaglais, a rinn ball-

[TD 162]

dìreach air a’ mhinistear leis an sgeul mhór dhoilgheasach. Thug am ministear a-mach ceann-teagaisg air mar dh’fheumadh na daoine taghte an claidheamh a bhi rùisgte roimh chruth chaochlaideach Shàtain. Mar a bha searmon a’ leudachadh, bha an ciontach ag aithneachadh gun robh na saighdean gathach a’ toirt fallus air clàr aodainn. Thàinig am ministear cho dàna le dòbheartan an Abharsair Mhóir agus gun tubhairt e nach robh ach beagan is uair-a-thìde bho thàinig e ann an riochd féidh a bhrosnachadh fear de’n luchd-aidich, agus gur e chùis-dhìtidh gun dhìobair e do’n olc. “Màta, mhinisteir, agus a dhaoine,” ars am fear a bha air a chasaid, “mas e bha sud gu corporra cha chuir e dragh air duin’ agaibh tuilleadh, rinn mise brod a raganaich dheth.”

Mas fhìor, tha cuid ag radh gum faca iad E bho’n uair ud air chaochladh còmhdach meallaidh, agus glé thric, gun iorball, gun adhaircean.

Tha fios agaibh ma tha facail Beurla mar tha with gur e wis a their Hearach. Rugadh leanabh nighinn do fhear agus chuir e fón gu caraid dha á Uidhist leis an naidheachd. Dh’fheòraich esan gu dé an t-ainm a bha gu bhi oirre. Fhreagair a’ Hearach gur e Ruth. “Mo leanabh bochd, ’sann agam tha ’n truas rithe,” ars an t-Uidhisteach. “Carson sin?” thubhairt an t-athair. “Ciamar a chòrdadh e riut fhéin,” ars an t-Uidhisteach, “a dhol troimh’n t-saoghal leis an ainm Russ Smiss.”

Thubhairt am ministear ri bodach, “A Dhòmhnuill, nach eil e ’na thìde dhut tròcair fhaotainn dha d’anam?” “A tà, mhinisteir,” arsa Dòmhnull, “nach bu mhath dhòmhsa rud sìos bho ghràs.”

[TD 163]

Bha droch sgàineadh air ceann-simileir an taighe anns an robh dà bhrathair a’ còmhnaidh. Bha an dara fear diadhaidh agus am fear eile ancheardach, dalma. Oidhche ghaillionnach gheamhraidh, cha robh uspag mhór a bha criothnachadh an taighe nach canadh am fear crosd, “Chan fhada gu falbh a’ ghéibheil.” Theireadh am fear eile, “Cha charaidh i. Tha sgiobair fhéin air an drochaid.” Uair de na h-uairean, thàinig ultach fuathasach agus chualas fuaim a’ chinn-tulchainn a’ dol gu talamh. ’Se rud a thubhairt am fear eu-dóchasach, “Is ioghantach mur e mate a bh’air an drochaid an turus ud.”

O chionn fhada, thug nighean Hearach a bha air mhuinntireas air Ghalldachd dhachaidh leatha mat doruis air son suathadh chasan. Cha do smuainich a h-athair nach e iodhal spaidealachd eile bha seo agus cha robh uair ’na dhol a-mach ’s a-steach nach tugadh e sìnteag seachad air. Bha am bodach ri fàs goirid san nàdur agus dh’éigh e rithe an turus ud, “Mar a tog thu an donas rud ud á sud, seasaidh mise air latha-eigin.”

Bho’n cheud latha phòs e bhean, ’sann air-san a bha’n éirigh mhaidne, agus nuair dh’fhairtlich air a’ chùis atharrachadh le seòltachd, trod agus iomadh modh eile, dh’éirich e mhaduinn ud agus mas do rug e air a’ chlobha, thòisich e ag éigheachd àird a’ chlaiginn, “Teine! teine! teine!” Bha ise mach ás a’ leabaidh a dh’aon sùrdaig ’s an éighe ’na beul, “ Mo chreach, càite bheil e?” Ars esan, “Tha anns a h-uile dólas taigh sa’ bhaile ach am fear seo.” Cha chuala mi an robh an cleasachd soirbheachail.

[TD 164]

Cha robh an t-searbhant ùr aithneil no eòlach, no idir ealanta sa’ Bheurla. Am measg na rudan a dh’iarr a banamhaighstir oirre dhèanamh tràth air a’ mhaduinn, bha <eng>“Don’t forget if you see any cobwebs, to knock them down with the brush.”<gai> Dhùisg fuaim na slachdraich a’ chailleach an ath mhaduinn, agus air dhi dèanamh air an fhuaim, thàinig i air faoin-cheann a’ garg-bhualadh pris leis an sguab. Nuair dh’fhoighnicheadh dhith gu dé air an aon saoghal a bha i dèanamh, ’se freagairt, <eng>“You told me yourself to knock down tha cupboards with the brush.”<gai>

Chaith Uilleam, duine beag mall gun chruas, a bheatha phòsda fo smàg té mhór aimhreiteach, gun sonas no sàimhe ’na comunn. Thàinig bàs obann air-san agus ’se ministear a’ cheud duine a thàinig do’n taigh-fhaire. Bha ise ’na suidhe ag ithe lite fuar is bainne á prais bheag, agus cha robh i ag radh smid. Mu dheireadh thubhairt i, “Tha mi creidsinn, a mhinisteir, gu bheil sibh ri smuaineachadh nach robh mise caoineadh air son Uilleam, ach ’sann dìreach mas do thòisich mi air a’ lite sguir mi agus tha dùil agam tòiseachadh a rithist nuair a dh’itheas mi gu léir e.”

Mar bu tric sna seann làithean, bha cheàrdach ’na h-àite tàlaidh air daoine agus b’iomadh deasbad agus argumaid a bhiodh ri togail cinn. An latha seo, ’se criomagan mu dheagh bheus agus sgeig eòlaich a chaidh gu an dachaidh a bha aca ’na chonaltradh. Cho-dhùin fear dhiu leis na facail, ’Na bodaich chòir, gum bu fada beò an iomradh. Tha e glé chinnteach gur ann far an deach iad a lùthaigeadh sinne dhol cuideachd.”

’Se ceannaiche bha Ruairidh. Bha e ’na dhroch chleachdadh aige bhi tuiteam ’na chadal san eaglais an

[TD 165]

teis-meadhan an t-searmoin agus sin le srann a chuireadh na h-eich ás a’ chorc. Air sgàth gun robh e fialaidh ri aobhar na h-eaglais, cha tigeadh gu math dha’n mhinistear achmhasan follaiseach a thoirt dha, ach air dha toirt aire gun robh balach innte a bhiodh ’na shuidhe air cùlaibh Ruairidh, chuir e fios air. Rinn e déile ris gun tugadh e dha sgillinn a h-uile Dì-luain nan cumadh e Ruairidh ’na dhùisg. Bha an gnothaich soirbheachail air son beagan ùine ach air an t-Sàbaid ud, chaidil esan agus cha bu srann gu sud e. Nuair nach tàinig an grioban a thagair a dhuais, lorg am ministear a-mach e agus chuir e as a leth nach do sheas e ri ghealladh. Fhreagair am balach, “Tha bhuaidh an làmhan an fhir as àirde prìs. Tha Ruairidh a’ toirt dhòmhsa nise dà sgillinn air son leigeadh leis cadal.”

Cha robh turus a dhéidheadh Dòmhnull a chur an àirde Di-haoine nan òrduighean a bhruidhinn air a’ cheist nach robh e a’ cur eathair gu sàl ann an rathad samhladh air an earrainn a thugadh fo ’n comhair. Cha b’e fèath no fàbhar a thigeadh air bàta Dhòmhnuill ach gàbhadh is gaillionn a shadadh an fheusag dhìot. An latha ceist a bha seo, bha cùisean buileach bagarrach. Bhrist an crann, sracadh an seòl, thug i mach na ràimh gus mu dheireadh nach robh air fhàgail ach slige lom an eathair, gun stiùir, gun iùil, gun dùil ri caladh, ach a mhàin gun robh na daoine fhathast ’na broinn. ’Sann air a rinn Dòmhnull conablach de’n eathar nach cuimhnicheadh e gu dé an samhladh a bha e a dol a dhèanamh air a’ chosamhlachd, agus thàinig air suidhe, gun solus a chur air suidheachadh uamhann.

’Se ministear sgaiteach de’n t-seann stoc a bha dùnadh na ceist, agus am measg ’na thubhairt e, bha seo, “A

[TD 166]

chàirdean, bithibh ag ùrnaigh an uair a thig sibh gu bruach na h-aibhne, nach e eathar Dhòmhnuill a bhios ’gar feitheamh aig an aiseag.”

Am a’ Cheud Chogaidh, bha seann chailleach aig nach robh comas leughadh ri toirt sùil air deilbh sa’ Pheople’s Journal. An fheadhainn againn tha sean gu leòr, bithidh cuimhne againn air sanas-reic air son siabunn air an robh <eng>Monkey Brand.<gai> Bha dealbh moncaidh ann an deise snasmhor agus pacaid dha’n t-siabunn ’na làimh a’ tarraing d’aire gu airidheachd an t-siabuinn. Dh’éigh a’ chailleach air ogha dhi, balach sgoile, a dh’fhaighinn a-mach có am fear a bha san dealbh. Thubhart e rithe gun robh a leithid seo a dh’fhear a chaidh a chall san Fhraing. “Mo ghràdh bochd air, an e?” ars ise. Dh’iarr i an siosar, gheàrr i mach an dealbh agus phaisg i an seotal na ciste e. Bha ri radh mun fhear nach maireann, ma bhuilich Dia rath air nach b’e maise ìomhaigh.

Latha bha sud, thàinig athair an fhir a bh’ann a shealltainn air a’ chaillich. Mun bhalgam tea, thubhairt i ris gun robh i cinnteach gum faca e dealbh Chalum sa’ phàipear. Fhreagair e nach fhaca ’s nach cuala e mu leithid. Thàinig a’ chailleach leis an dealbh agus air dhàsan sùil a thoirt air a’ chreutair oillteil, ’se thubhairt e, “Uill, a bhoireannaich, faodaidh e bhi nach b’e Mòr Ros bu mhàthair do Chalum againne, ach chan eil a-mach ás an t-sluic a tha cho grabhail ris an duine sin agad.”

Sgrìob bheag a nis a-null a dh’Uidhist. B’e Alasdair Ruchdaidh, tha mi dha’n bheachd, bràthair athar W. S. Moireasdan, an duine ainmeil ud a bha ’na Speaker an Taigh nan Cumantan, agus aig deireadh a latha,

[TD 167]

Iarla Dunroiseal. ’Se bhràthair a rinneadh, an uiridh, ’na Cheann-fine air Clann ’ic Gille Mhoire, ged nach eil mise ag aontachadh le breith àrd-urras na cùise seo. Tha sìol neo-fhiar a’ Bhreitheimh ri mo thaobh-sa seo fhathast ann am baile Thàboist. Ach air ais gu Alasdair. Bliadhna 1914, toiseach a’ Cheud Chogaidh Mhóir, bha bùth bheag aige. Thàinig fios thuige bho Loch-nam-Madadh e thighinn le uidheam giùlain ann an ceud cabhaig, gun robh dà cheud bolla mine leis a’ lìonadh an stòir orra agus nach robh rùm tionndaidh aca. Bha dùil aig Alasdair gun robh iad a’ dèanamh fealla-dhà air, oir cha do chuir e dh’iarraidh ach fichead. Co-dhiù, ghabh e gig is each gu Loch-nam-Madadh, ach nochd ceann a thuruis dha nach b’ann air ghocaireachd idir a thug iad e. Bha an dà cheud poca mine an sud. ’Se an co-dhùnadh gu ’n tàinig Alasdair mu dheireadh, “Geall gun chuir mi nothing a bharrachd as déidh na two.”

Bha tuathanas an Ruchdaidh agus bha fear cruidh ann air an robh Dòmhnull Shomhairle. ’Ga chuideachadh aig aon àm bha fear Seumas MacLaomainn. Bha Seumas uaireigin ’na shaor dèanamh àirneis, ach air dha dhol ceàrr ’na inntinn, thòisich e falbh na dùthcha agus an urra ri coibhneas an t-sluaigh gu biadh is fasgadh thoirt dha. Mun àm a bha e aig Ruchdaidh, bha co-sheirm chiùil an Loch-nam-Madadh. Bha cuideigin a bha shìos air son compàirt a ghabhail sa’ ghreadhnachas nach do thionndaidh an àirde agus ghuidh an ceann-suidhe air neach sam bith a bha làthair a thighinn le shaor thoil a sheasamh àite. Ann an tiota, dhìrich thu fhéin, a Sheumais, ’na do bhriogais mhóilisgin, suas air a’ chlàr cluiche. Thionndaidh e ris a’ cheann-suidhe

[TD 168]

agus an uairsin ris a’ chuideachd leis an roimh-ràdh, “Fhir na cathrach, a dhaoine ’s a mhnathan uasail.” Le sin, stad e tiotadh, agus na bha làthair ri biorachadh an cluasan ri buamastaireachd na h-òraid a bha ri thighinn. Lean Seumas leis a’ chainnt chudthromach, “Tha iad ag ìnnse dhòmhsa nuair a chruthaich Dia an saoghal seo gun chruthaich E crodh, ach a riamh bho latha sin chan eil mi creidsinn gun robh crodh ann a bha dèanamh uibhir a bhuachair ri crodh Dhòmhnuill Shomhairle.” Fhuaireadh Seumas bochd marbh air mullach beinne.

Thubhairt Gobha na Hearadh mun duine òg ’s an seann duine, “Dithis iad nach còrd ’nan càraid,” agus is ann mar sin a bha an dithis easaontach seo. Uair is uair dh’fhàg i e ach, eadar agartas cogais agus geallaidhean gun choimhlionadh, bhuadhaich e oirre gu i thilleadh air ais thuige. An turus a bha seo, bha an tuasaid cho searbh agus an innisg cho neimheil agus gun mhionnaich is bhòidich i gur e seo an turus nach tilleadh i thuige tuilleadh.

Cha robh biadh meallaidh no inneal tàlaidh leis na thagair e dha’n turus seo a bheireadh a’ bhean ùtraiseach bho bonn, agus an ionnsaidh dheireannach, chaidh e le fàth a shuidheachadh chun a’ mhinisteir a dh’iarraidh comhairle. Thubhairt am ministear gu sgrìobhadh e féin litir mhór, phongail, air an dèanadh a’ bhantrach fheòir leth-bhreac mar gur ann uaithe féin a bhiodh i, agus ’nuair a sgrìobh e <eng>“My own darling wife,”<gai> thubhairt e ris, “Ciamar tha sin air son tòiseachadh?” “Tha, mhinisteir,” ars esan, “sin glé mhath fo aon sealladh ach as an t-suidheachadh neo-chinnteach as eil mise, ’se cainnt glé dhalma th’ann.”

[TD 169]

Chaidh fear baoghalta, balbh, nach robh riamh a’ leannanachd, cuairt le nighinn a’ cheud uair. ’Sann astar mór air an t-slighe is e gun smid a radh a thubhairt e mu dheireadh, “Geall nach tomhais thu gu dé bh’agam an diugh air mo dhìot.” Ars ise, “Chan eil sin duilich dhomh, bha buntàta agus <eng>conversation lozenges.”<gai>

Agus dùinidh sinn a’ chaibideil chlaon le dà chomharra air teas ghràdh. Nuair dh’fhalbh mi bho’n taigh an toiseach, ’s mi bhiodh a’ sgrìobhadh do fhear-pòsda Hearach aig nach robh an comas e fhéin. A’ cheud uair, dh’fhoighnich mi dheth gu dé chuirinn innte. Thubhairt e rium dol air adhart leatha, gun robh fios agam fhéin gu dé na naidheachdan a bha dol. Nuair a ruith mi a-mach á uirsgeul is annas, thubhairt mi ris, an robh rud sam bith a bha aige ri radh mas dùininn i. “Aonghais, a bhalaich,” ars esan, “na chuir thu <eng>my dear love<gai> air an toiseach aice?” Nuair thubhairt mi ris gun chuir, “Stamp oirre, ’s a-mach a seo i.”

’Se nighean a bha sgrìobhadh dha’n té seo gu a fear-pòsda a bha air falbh bho’n dachaidh. Nuair a bha litir aig a ceann, thubhairt i ris an nighinn, “Cha dùin thu i, a ghaoil, gun cuir mi fhéin h-ecsichean oirre.”

Is beag sud á poca bàrlagach na sop-as-gach-seid, ach tillidh sinn fhathast a thoirt ionnsaidh fochaid air na Leódhasaich.

[TD 170]

[Blank]

[TD 171]

<eng>“CUCKOO SAILOR”<gai>

… ’s e seo, faodaidh e bhi, àm a thàinig
leibideachd is mì-shealbh ’na mo char a
dh’atharraich cùrsa mo bheatha gu tur …

[TD 172]

[Blank]

[TD 173]

Dh’fhàg mi an dachaidh aig deireadh an earraich 1924. Bha móran de mhuinntir Bheàrnaraidh aig an àm ud ’na sgiobaidh air yachtaichean dhaoine beartach agus troimh eadar-ghuidhe fear a bha ’na àrd-stiùbhard air té dhiu, bha mise gu bhi air mo ghabhail oirre ’nam fhear-frithealaidh do’n sgiobadh agus na h-oifigich. Mar na h-eileanaich eile a’ fàgail na tìr a’ cheud uair, bha saoghal ùr, làn ìoghnaidhean an seo air fhoillseachadh. Bha gleadhraich, collaid agus ùpraid Ghlaschu gu h-àraidh ’na chùis-neònachais, agus dol-a-mach dhaoine agus innealan-siubhail a’ bhaile cho tur eadar-dhealaichte ris mar a tha iad an diugh. Bha trams dhà-steòr a’ ruith air réilichean, bathair air an giùlain le eich, uaislean a’ bhaile mar bu tric a’ gabhail an turuis ann an carbad dhà each ruith, agus seo air mheasgachadh le beagan chàraichean gliogach de’n t-seòrsa ris an abair iad an diugh seann chrogaisean.

Ann an ceàrnaidhean bochd a’ bhaile bha comharraidhean dìth is uireasbhaidh ri leughadh ann an cruth is cur-suas fir, mnathan is clann. Bha airc, ainnis is droch-dhòigh an co-bhoinn ri an-fhallaineachd an àite còmhnaidh ’gam fàgail aognaidh ’nan gnùis, agus crìon, leibideach ’nam pearsa. Chìte ann am beul dorch nan clobhsaichean, mnathan beaga, seacta, le seàlaichean mu an guaillean agus leanabh air an gàirdean. Bha bochdainn coitcheann chan ann a mhàin anns na bailtean. Cóig gu leth bliadhna an déidh a’ Chogaidh Mhóir, bha na lotan agus na creuchdan a dh’fhàg a’ bhoile gun chiall ud an colainn agus an aitreabh ar rìoghachd fhathast gun leighis, agus faodaidh e bhi nach robh an ìocshlaint ’s an acfhuinn a’ co-fhreagairt

[TD 174]

ris an anacothrom. Ghealladh dha’n chuid a mhair beò, gun robh iad a’ dol a shealbhachadh dùthaich a bhiodh iomchaidh ’na staid agus fialaidh ’na taingealachd, a’ fàilteachadh na laoich a ghiùlain teas a’ chruadail.

Cha b’ann mar seo idir a thachair. ’Nar n-Eileanan an Iar fhéin, an déidh call sluaigh bu mhotha san Impireachd, agus creach chruaidh na h-Iolaire air mullach sin, cha robh an duais fad air dheireadh ann an an-iochdmhorachd air dìoladh ar sìnnsir. Thogadh air falbh iad ’nan eilthirich ainmheasach, thruagh, gu bhi air an riaghladh a-mach mar thràillean air tuathanaich an Canada. San rìoghachd gu léir, bha dlùth air trì muillion gun chosnadh, agus a dh’aindeoin meud na còmhraig agus dìlseachd na treubhais leis na choisinn iad buaidh, ’se ceum fann leis an robh saorsa de’n a h-uile gné sheòrsa ’ga nochdadh féin. Cha b’ann gun strì is straighlich a bha dol aig an duine bhochd air e fhéin fhuasgladh bho na geimhleadh daorsa bha ’ga bhacadh agus ’ga chlaoidh a-nuas tre na linntean.

’Sann ann an taigh ban-Hearach air Sràid Dover a chuala mi réidio a’ cheud uair. Bha i glé eadar-dhealaicht’ ris a’ bhucas bheag sgiobalt a tha againn an diugh agus ’se <eng>crystal set<gai> a theireadh iad rithe. Sud an latha bha <eng>Wembley Exhibition<gai> ’ga fhuasgladh an Lunnainn agus bha duine mu seach againn a’ faighinn greis de na fóns-cluaise. Sud far an robh an t-ìoghnadh.

Fhuair sinn am bàta ann an Grianaig. Bhuineadh i do fhear Liddel á Dùn-Eideann. Cha robh i mach air ceithir cheud tunna agus a thuilleadh air dithis, ’se Gàidheil a bha innte uile gu léir. Nuair a dh’fhàg sinn Slios Chluaidh, thug e gu snòtraich leatha air feadh

[TD 175]

lochan is eileanan taobh siar Alba, a’ tòiseachadh le Loch Fìne agus a’ ruighinn cho fada tuath ri na Ceallan an Uidhist-a-Tuath, agus Loch Scabhaig san Eilean Sgitheanach. Le seo, fhuair mi tomhais de eòlas air còrsa agus eileanan siar na Gàidhealtachd. ’Sann orm a bha uallach biadh a sgiobaidh a cheannachd agus ann an Eilean I, b’ann a Beàrnaraidh na Hearadh a bha an t-aon mharsanta a bha air an eilean, Mac Chalum ’ic Ruairidh. Fhuair mise fàilte agus aoigheachd an lorg seo, gu ruige e féin a thighinn air ais ’na mo chois, agus na h-àitean eachdraidheil mar a bha an t-seann Chill, Réilig Odhrain agus an cladach far na ghabh curach Cholum Cille tìr an toiseach a shealltainn dhomh. Bha mi air tìr an Eilean Stabha ag éisdeachd ceòl-mara ceilearach nan iomadh teud ag éirigh á carraigh dhealbhach na Geodha-Bhinn, air an gràbhaladh le iomairt luaisgeanach Cuan Siar a-nuas tre chùrsa na linn. Chunnaic mi Coire-Bhreacain am braise a colg, sruthan-mara bras thrì-meòir a’ co-aomadh air a chéile ’na easaraich brolainn, agus a bùire buaireasach mar ghuth-cath fhàmhairean a’ sireadh làmh-an-uachdair air a chéile. An Tobair-Mhoire bha iad a’ feuchainn ri ionmhas an t-soitheach Spàinteach a chaidh a cur fodha san acarsaid tìde na h-Armada a lorg. Bha sinn latha an Loch Iuthairn, àite garbh-shliosach, dubhach a’ tarraing ultaich ioma-ghaoith làidir a-nuas tre ùrlar ghlinne. An Loch Scabhaig, fhuair cuid againn cead dol tarsainn an fhearainn a dh’fhaicinn Loch Coir-Uisge. ’Se seo sealladh cho borb, uamharra ’s a tha e an comas dhut fhaicinn, lom-slios dorch a’ Chuilthionn ’na sgorran cas ag iadhadh, gu ìre bhig, ceithir-thimchioll an loch, a’

[TD 176]

cur sgàil air solus na gréine, agus duibhre dhubh dhorch air uisge.

Thill sinn air ais gu Cluaidh air son a’ cheithir-latha-deug ris an canadh iad an <eng>Clyde Fortnight.<gai> B’e seo co-fharpuis réiseadh bhàtaichean-seòlaidh luath. Bha an t-aon dol-a-mach a’ tachairt a rithist aig Cowes san Isle of Wight, ach ann an cuimse móran na bu mhotha, agus ’se seo an ath àite-tadhail. Bhiodh móran de àrd-inbhich, ’nam measg an Teaghlach Rìoghail, a’ cruinneachadh gu na ball-amhairc seo. Bha cóig bàtaichean-réis ann bha fada na bu mhotha na gin a th’ann an diugh. ’Nam measg bha Britannia an rìgh agus Shamrock aig Tómas Lipton. Bho fardhruim gu mullach crann Bhritannia bha dlùth air trì cheud troigh a dh’àirde. ’Se dealbh air leth briagha bha annta ’gam faicinn ’nan làn sgeadas ri sgairt ghaoith ’s an co-shreup dlùth agus sgaiteach.

Aon uair ri gaoth an ceann, thàinig Britannia air taca stigh dha’n acarsaid agus i dèanamh air teis-meadhan an t-soithich againn. Bha i cho dlùth ri fichead slat uainn nuair thug e timchioll i. Bha mo shùil furachail gu sealladh faisg fhaotainn air an rìgh agus fhuair mi sin. ’Sann ’na fhear de na làmhan clàr-uachdair a bha e air an latha seo agus bha e a thrìtheamh fear ’s a chasan an taic, a’ tarraing air ball-stoc an t-siùil mhóir—duine beag meanbh ann an deise seòldair cumanta, le Britannia sgrìobhte air broilleach a chòta geàrr, agus brògan ìosal cainbe geal mu chasan. Bha e glé eucoltach ris an dealbh choitcheann, àrd fhlath, ’na thrusgan rìoghail le seudan luachmhor, crùn òir làn neamhnaidean air a cheann, agus e ’na shuidhe air rìgh-chathair le slat rìoghail ’na làimh. Bha e air a

[TD 177]

radh gum b’e seo tachartas a b’fheàrr leis eadar dà cheann na bliadhna.

Bha an soitheach rìoghail air an robh e fhéin agus Banrigh Màiri a’ fuireachd air acair faisg oirnn, agus thug seo cothrom dhomh beachdachadh air an othail, am frithealadh ’s am furachas faoin a bha an cois gach car is gluasad a dhèanadh iad ’nan dol is tighinn. ’Se sgiobadh bhalaich-ghorm a bha oirre agus cha robh uair, ’ga fàgail no dol air ais air bòrd, nach robh biùgail ’ga séideadh, na seòldairean le gréim làimh air a chéile ’nan sreath ri iadh-lann a beòil, agus seirbheiseach air an staidhir gu làmh chuideachaidh thoirt dhaibh sìos no suas. Cha chùis fharmad leam idir iad gun beatha uaigneach ach aig amaibh tearc agus sùil gheur-bhreitheach an t-saoghail a’ mìn-sgrùdadh an uile ghluasad, ghnìomh is aithris cainnt.

B’e caisteal faisg air Cowes ceann-cathair an <eng>Royal Yacht Club,<gai> agus aig an àm ud, dh’fheumadh gormadh math a bhi ’nad fhuil, agus dualachas do shinnsir a bhi teàrnadh bho àrd-inbhich na tìre, mas biodh tu air do ghabhail mar bhall dhiu. Mar samhladh air cho diongmhalta ’s a bha an t-eadar-sgaradh, bha am fear-malairt ainmeil, Tómas Lipton, gach bliadhna an seo a’ co-fharpuis ris an rìgh fhéin le té bho thé de na Shamrocks. Thog e ceithir de na bàtaichean-réisidh seo, ag oidhirpeachadh air an àrd-dhuais air son na còmhstrì seo a bhuannachadh air ais bho na Stàitean Aonaichte agus ged nach do shoirbhich leis, rinn e barrachd air duine roimhe no as a dhéidh san ionnsaidh seo. Gidheadh, bho nach robh a chùl-dualachais ann an cuideachd na h-uaisle is na h-òirdhearc, cha deach a riamh a ghabhail a-steach

[TD 178]

mar bhall dha’n ionad bu ro-naomh seo. Nach math gun tugadh beàrnaichean móra air balla-dìon na h-aitreabh bhreòite ud, sluagh air an eadar-roinn air bhonn gun bhunait. Bha àrd-thighearnas aig maoin, sògh is dìomhanas air gnìomhachas is cur-air-adhart dhaoine fiùghanta.

An latha bha togalach-cluich Wembley gu bhi air fhosgladh a’ cheud uair, fhuair dithis againn latha dheth. B’e am prìomh thachartas sabaid eadar trom-churaidh Bhreatainn, fear Jack Bloomfield, agus Tom Gibbons, bocsair Ameriganach a chaidh an t-slighe ri Jack Dempsey. Tha mi de’n bheachd, le na magaidean cluiche bha aig Gibbons mas do thòisich an t-sabaid, gun robh i aige air a buannachd an uair sin fhéin. Co-dhiù, chuir e a-mach am fear againne sa’ cheathramh ionnsaidh—suidheachadh tha leantainn gus an latha an diugh.

Chan eil aobhar dhòmhsa leudachadh móran tuilleadh air an raon seo. Tha móran de mo cho-eileanaich a chaith a’ chuid mhór de aois an òige ’s an neart ri seòladh air feadh an t-saoghail agus cha mheasadh iad ach suarach am beagan ùine bha mise ris an obair. ’Se <eng>cuckoo sailors<gai> a theireadh seòldairean muir-domhain rinn.

Thug sinn cuairt air feadh còrsa deas na Roinn-Eòrpa a’ tadhal gu h-àraidh air an t-seòrsa àiteachan a bha ’nan clach-iùil dha’n duine bheartach a’ sireadh cuirm is fearas-chuideachd. ’Nam measg seo bha Deauville, Cannes, Monte Carlo agus móran eile, àiteachan anns am biodh fleadhan is féisdean greadhnachail air an cumail aig amannan àraidh agus anns an robh casinos far an cuireadh iad am fortan gu dearbhadh.

Seanachas beag mu cho-fhreagradh àraidh. Ann an

[TD 179]

Naples bha feasgar dheth agam agus bha mi déidheil air beagan de’n àite fhaicinn ach, ’nam aonar, air m’aineol, gun smid de’n chànan agam, cha robh cùisean ’nam fhàbhar. Bha sgoth bheag eile ri ar taobh ás an tàinig seòldair gu tìr. Bha e air a bhi san àite roimhe agus chuir mi mo chuairt ’na chuideachd. Am measg rudan eile, chunnaic sinn pàirt de na h-ìoghnaidhean a thug an luchd-rannsachaidh am follais am baile Pompeii. Bha seo uile air a theasairginn a-nuas troimh na linntean leis a’ chreag leaghte a shluig an baile suas. Anns an tighinn air ais, dh’innis e dhomh gur ann á Geàrrloch a bha e, agus chaidh sinn gu bruidhinn Gàidhlig. Thadhail sinn ann an “taigh-uasal” agus bha aon duine eile stigh an sin nach robh idir coltach ri Eadailteach, duine tapaidh agus e tiugh, dearg ’na ìomhachd. Stad e ’gar n-éisdeachd, agus nach ann a thubhairt e sa’ Ghàidhlig, agus brod an t-sùird air fhéin ’ga radh, “Tìr nam beann, nan gleann, ’s nan gaisgeach, có ás a dhà laoich an tàinig sibh?” Bha càr aige agus le cuireadh nach gabhadh diùlt, thug e leis sinn chun an taigh-òsda anns an robh e fuireachd agus abair gun d’fhuair sinne gabhail rinn, an ùine ghoirid a cheadaich a bhi air ais an ceann ar gairm dhuinn. ’Se fear Grannd a dh’fhalbh ’na dhuine òg á Gleann Urchardan a bh’ann dheth. Bha e bhos anns an Fhraing san Arm Ameriganach tìde cheud Chogaidh agus staid màidseir aige. Bha e an uair ud ’na shiùbhlaiche-malairt aig <eng>General Motors.<gai> Bha e ro dhuilich cluinntinn gun robh sinn ri seòladh a dh’aithghearr, oir bha ùidh mhór aige ann a bhi labhairt an t-seann chànain.

Air ais an Sasainn, laigh sinn suas ann am baile beag

[TD 180]

Hythe, tarsainn an uisge bho Southampton. Bha gàradh-leasachaidh aig Sgitheanach, fear Mac Gill’ Eathain, an seo, agus bha an soitheach gu bhi air a h-uidheamachadh fo chomhair i dhol air turus-mara geamhraidh do thìrean teth, agus, ach a mhàin an sgiobair agus an t-àrd-stiùbhard, bha an còrr gu bhi air am pàidheadh dheth air son sia seachduinnean.

Air sgàth gun dèanainn-sa tomhais de fhrithealadh dhaibh, thàinig an dithis gu còrdadh ri Mac Gill’ Eathain. Bha mi gu bhi ag obair an leth mhaduinn sa’ ghàradh, agus an còrr de’n latha a’ leasachadh air uireasbhaidh cùramaich a’ bhàta, agus eatorra, bha iad ri dol a dhèanamh suas mo phàidheadh gus an seòladh am bàta rithist. Aig an àm, bha mise aontach ri seo. Agus ’se seo, faodaidh e bhi, àm a thàinig leibideachd is mì-shealbh ’na mo char a dh’atharraich cùrsa mo bheatha gu tur. Tha Shakespeare ag radh gun tig seol-mara an cuairt beatha dhaoine leis a ghabhail aig sruth-lìonaidh, a threòiricheas gu fortan. Mas e maoin is saoibhreas tha sin a’ roimh-ìnnseadh, tha mise fhathast ri feitheamh ri tionndadh an t-sruth sin, agus mo thogair. Aig an àm a tha fo ar n-aire, chan eil aon teagamh nach e sruth tràghadh na mì-chùis a ghlac mise air slighe na neo-fhàbharachd. Ach is iomadh car air ais a nì cuibhle an fhreasdail.

An oidhche mas robh sgiobadh a’ gabhail an turuis dhachaidh, bha mise còmhla ri buidheann dhiu an taigh-òsda ann an Southampton. Bha an soitheach bu mhotha a bh’air an t-saoghal aig an àm ud, am Vaterland, a ghabh Amerigaidh a-nall bho’n Ghearmailt agus air an tug iad an t-ainm ùr Leviathan, ann an Southampton. Thàinig ceathrar de na h-oifigich aice

[TD 181]

dha’n <eng>saloon bar<gai> anns an robh sinn agus troimh thìde, thug iad gu bruidhinn rinn. B’e fear dhiu an t-àrd-stiùbhard agus air dha mothachadh nach robh mise blasad air an stuth chruaidh, thug e gu mo cheasnachadh. ’Se bun sin, gun do thairg e àite dhomh air an Leviathan. Bha am pàidheadh Ameriganach tuilleadh is dùbailt na bha mi faighinn agus thàinig sinn gu còrdadh. Air an dara maduinn, bha agam ri bhi shìos aig seachd uairean air an diog, agus ged a bha e iomchaidh dhomh pàipear-urrais a bhi agam, thug e féin dhomh duilleag sgrìobhaidh a bha, ’na bheachd-san, ’na barantas gu leòr.

An ath mhaduinn, chaidh mi dh’ìnnse dha’n sgiobair gun robh mi fàgail. Dh’fheuch e ri mo chomhairleachadh, a’ sealltainn dhomh cho neo-sheasmhach, an-earbsach is a bha seirbheis air na bàtaichean móra. Ach òige gun chéill, chan éisd ri deagh chomhairle, agus thug mise mo spadagan leam gu tìr. Tràth an ath mhaduinn bha mi air mo shlighe. Aig geata na doca chuir poileas stad orm. Dh’iarr e mo phàipear-urrais fhaicinn. Sheall mi litir an stiùbhaird dha, ach cha dèanadh sin a’ chùis leis. Reusanaich mi ris mu mo shuidheachadh ach thug e cluais bhodhar dha m’agairt. Thubhairt e rium a dhol gu Oifis Luingis Amerigaidh agus pàipear-urrais fhaotainn uapa. Rinn mise sin, ach chaidh ìnnse dhomh nach robh iad fosgailte gu naoi uairean. Eadar a h-uile dàil is bacadh a chaidh orm, bha e deich uairean mas robh mo chùisean réidh, ach fàth an annraidh ’s an aimhleis, thug e dùil thairis dhìom mi thionndadh an àirde agus bha m’àite air a ghabhail aig fear eile.

Air mo ghlacadh ann an staid bochdainn na drochuair

[TD 182]

a chuir an cruaidh fhortan ’nam lùib, cha robh nis taobh agam air an tionndaidhinn air son còmhnadh no furtachd. Lorg fear mi a thubhairt rium gur e shore-bosun a bh’ann dheth agus nach b’fhada gus an lorgadh e bàta dhomh. Bha e an urra rium fhéin, oir nochd e dhomh gum biodh e dùileachadh gun cumainn òl ris. Thadhail an Olympic, am Berengaria agus am Majestic agus nam b’fhiach e a chreidsinn, rinn e spàirn mhór air son m’fhaighinn air té bho thé dhiu, ach dh’fheumainn fuireachd gus an tigeadh am Mauretania a stigh. Bha mise cho maol agus gur ann an uair a bha an t-airgiod a’ fàs gann a theann an t-an-amharus. Lorg mi mach nach robh agam ach an spùinneadair cealgach agus cha robh esan fada dol á sealladh nuair a dh’agair mi a dhroch dhìol air.

Ghabh mi an tréine gu Pol-a’-Ghriùthain agus nuair nach do lorg mi càil an sin, chaidh mi gu Glaschu. Cha robh car no cuirean ri fhaotainn air muir no tìr. A thaobh na mara, bha e ’nam aghaidh nach robh mi ann am buidheann aonaicht nan seòldairean, rud nach robh air a ghnàthachadh sna yachtaichean. Fad na h-ùine seo, cha do sgrìobh mi dhachaidh, agus air dhomh a nise dùil suas a thoirt, thug mi gu beachd-smuaineachadh air mo shuidheachadh agus bho nach robh ceum air fhàgail agam ach a dhol dhachaidh, chuir seo mi gu mì-fhéin a choireachadh. Bha tomhais de dh’àrdan a riamh ’na mo ghné agus a dhol dhachaidh le sraoin de leisgeulan cearbach, bha am blas cho searbh agus gun do roghnaich mi gun a chur gu dearbhadh air chor sam bith. Leudaich mi mo thurus gu tuath. Chaidh mi ball-dìreach gu Fort George agus ghabh mi dha’n Arm air son ùine seachd bliadhna.

[TD 183]

ANNS AN ARM CHEANGAILT

Sìophortaich, na suinn tha gleusd
Cuidich-an-Rìgh is Cabar-Féidh
Falbh air ìmpidh sìth no streup
Gu Innsibh céin air allaban.

[TD 184]

[Blank]

[TD 185]

Fort George — Eireann

A’ leughadh agus a’ cluinntinn mu chor, beatha agus pàidheadh shaighdearan an latha an diugh, saoilidh mi nach gabh e creidsinn dhomh gun tàinig a leithid a dh’fheabhas ’s a phiseach air an staid. Tha dà fhichead bliadhna ’s a seachd bho’n uair ud, ach beachdaich air a’ phàidheadh a mhàin. Bha mise tòiseachadh aig dà thasdan is naoi sgillinn san latha agus mu ruiginn ceithir tasdain, dh’fheumainn a bhi adhartach agus ionnsaichte ann an làimhseachadh is losgadh cinnteachd armachd, agus inbhe chuimseach de fhoghlum a ruigheachd. Bha an oideas ùmhlachd cho teann, toirmeasgach agus gu feumadh tu bhi air do cheart aire aig a h-uile àm mas bristeadh tu gin de na riaghailtean. Theireadh duine ciallach nach e ionnsachadh dòighean sgrios air do nàimhdean idir am prìomh oideas, ach an àireamh dhòighean air am feumadh tu ùmhlachd a thaisbeanadh do na bha de bheag dhiathan air an cur ann an caochladh àrd-inbheachd os do chionn. Bha cùmhnadh crìon air biadh is connadh agus bha thu air do pheanasachadh, ann an ainm ciont is ceannairc, air son rudan cho caoin-shuarach agus nach dèanadh ach buamastair gabhail smuairean mu am brìgh. A dh’aindeoin seo uile, cha chumar sunnd is cridhealas na h-òige ann an geimhlean. Bhiodh òrain, fealla-dhà is fearas-chuideachd againn ’nar measg fhéin agus chan eil teagamh air bith nach eil an dòigh beatha seo ’gad dhèanamh sgiobalta ’na do phearsa ’s do ghluasad agus a’ cur neart is spionnadh ’na do bhodhaig.

[TD 186]

B’e mullach an dànadais dhòmhsa dhol a dhèanamh luaidh no aithris air dol-a-mach an airm am Fort George. Tha, agus bha, àireamh cho lìonmhor de Leódhasaich air a bhi ag ionnsachadh ceud fhoghlum na saighdearachd ann an creathaill fhuar, an-shocrach, réiseamaid Sìophort. Bha uair a bha batàlion de mhilitia gu àireamh naoi ceud air an teagaisg ’s air an dearbhadh an seo agus, gu ìre bhig, bu Leódhasaich iad uile. Chaidh batàlion dhiu seo do’n Eiphit ri àm Cogadh Africaidh, agus bu mhór na chaidh troimh a dhorsan dhiu ri linn an dà Chogaidh Mhóir agus móran dhiu sin nach do thill.

Bha a’ cheud batàlion de’n réiseamaid ann am Beulfeart agus an déidh fichead seachduinn cruathas is cadhalaich agus sinn a nis air ar meas ’nar saighdearan dèanta, chaidh ar cur a dh’aonadh riutha ann am mìos a’ Ghearrain 1925. Bha an dara batàlion sna h-Innsibh agus bho’n bha an leth de’n réiseamaid a bhiodh an tìr chéin ri an cumail ann an làn neart, dlùth air mìle duine, bha leasachadh ’ga chur thuca gach bliadhna bho’n taigh. Bhiodh seo ri fàgail a’ bhatàlion aig an taigh air uairean cho beag ri cóig cheud.

Ged nach robh cùisean am Beulfeart cho ainreiteach an uair ud ’s a tha iad aig an àm tha làthair, bha beag no mór a throimh-chéile togail cinn aig amaibh. Bha àiteachan de’n bhaile bha air a thoirmeasg dhuinn dol ann, agus cha robh thu fada measgachadh ris an t-sluagh gu foghluimeadh thu gur e sluagh air an roinn a bha seo, agus nach robh co-chomunn, dàimh no compàirt aca ri chéile taobh seach taobh. Bha agus tha, faodaidh e bhi, aobharan, cuid dhiu cothromach agus cuid eile dhiu a’ sruthadh bho an-earbsa ann an càch-a-

[TD 187]

chéile agus eud gun eòlas, ’na màthair-aobhair air an saobh bhrosnachadh fuathachaidh ann an cùisean creideimh agus riaghlaidh, ach nach an-aoibhinn dha na h-aoghairean a tha planntachadh spiorad mì-rùin is gamhlais ann an ainm Prionnsa na Sìth, agus foiréigneadh eile, a’ mhór-chuid dhiu mac-meanmnach.

Ged tha Ceann-a-Tuath Eirinn ’na phrìomh eisimpleir air sluagh roinnte air an dèanamh buaireasach, borb, le comhairlichean mearachdach is oideas an-tròcaireach, cha chòir dhuinn bhi deas gu an dìteadh. Tha sìol na ceannairc air uairean a’ gintinn a thoradh neo-sheirceil ’nar measg fhéin, gu h-àraidh ann an raointean roinnte na h-easaonachd; nach bu mhath gu ruigeadh léirsinn, tuigse agus inntinnean dhaoine thairis air crìochan cumhang gnàth-eòlais ionadail. Tha seo ri toirt dhuibh dealbh a tha an co-réir ri an toinisg, faodaidh e bhi, ach cha sheas e fo chomhair cinnteachd fhiosrachail na tha an lorg iomlanachd, farsaingeachd, iùil is dìomhaireachd an uile mhórachd.

Cha b’fhear baile-mór riamh mi, agus do’n t-saighdear a tha fo chuing riaghailtean, agus a dh’fheumas a bhi snasmhor, sgiobalt ’na éideadh is ’na ghluasad, agus a tha fo shùil nam maor-airm, tha na cuibhrichean buileach dorranach. Bha dà ghreis a chòrd rium fìor mhath. ’Sann an seann chaisteal Carraig-Fheargais a bha móran de mhaoin agus armachd Eirinn-a-Tuath air an gléidheadh agus bha freiceadain a’ dèanamh faire daonnan air sgàth sin. Bha e ’na àite bòidheach, eachdraidheil, agus bha an cladach ainmeil ud, Staran an Fhàmhair, faisg air. Thug mi trì seachduinnean an seo. ’Sann am Baile-Chinn-Leirg a bha sinn ri dèanamh an losgadh bliadhnail a bha dearbhadh do chomasachd

[TD 188]

is do chinnteachd ann an làimhseachadh caochladh sheòrsa ghunnaichean. ’Se àite air leth bòidheach a bha seo, tràigh mhór, machraichean flùranach agus Beanntan na Mór-roinn ’nam balla cùl.

Air Dì-ardaoin, an latha roimh latha pàidhidh, bhiodh pòcaidean falamh. An Dì-ardaoin seo, air ais bho leth mhaduinn air réidhlean an losgaidh, cha robh mi tuigse gu dé fo shealbh cho measail ’s a dh’fhàs mi le mo chompanaich ann an ùine cho goirid. Bha iad timchioll orm, agus a h-uile fear a’ feuchainn an tugadh e buaidh air sodal an fhir a bha roimhe le mhiodal fhéin. Bha mi ann an imcheist an ann an aisling a bha mi, nuair thàinig am posta thugam le litir register anns an robh deich notaichean. Bha seo air son tasdan a chuir mi steach ri sweepstake an Derby ann am Fort George, agus a bhuannaich mi. B’e ainm an eich Manna agus is ioghantach gun deachaidh manna Chlann Israel riamh á fianais na bu luaithe na chaidh tochradh Aonghais bhochd mun d’fhuair a h-uile fear a chuibhrionn.

Thadhail cabhlaich chogaidh na h-Atlantic aig Amerigaidh am Beulfeart agus rinn an réiseamaid ullachadh mór fo chomhair cuireadh fàilteachaidh thoirt dhaibh gu cuirm fearas-chuideachd agus aoigheachd. Bha oidhche mhór chridheil againn còmhla ris na Yanks agus mo ghealladh gun chòrd an oidhche riutha.

Mu dheireadh na Samhna, bha dà cheud againn air ullachadh gu dol dha na h-Innsibh. Bha cothrom saor-aonta air a thoirt dhuinn agus bha mise air fear de’n cheud fheadhainn a thug seachad ainm. Ged bha sgàig orm roimh dhiùmb mo phàrantan air son a’ mhì-shuaimhneas a choisinn mi dhaibh, gidheadh, ghabh mi fòrladh dhachaidh agus mar am mac stròdhail eile,

[TD 189]

fhuair mi an fhàilte tha e eu-comasach do athair is màthair àicheadh air an gineal. Bha còrr air sia bliadhna ri dhol seachad mu faicinn a rithist iad, agus an aon do am bu mhotha mo ghràdh ’s mo spéis, mo mhàthair chaomh, bha mi gabhail soraidh leatha an uair mu dheireadh, oir chaochail i cóig bliadhna an déidh seo.


Nowshera — Cor an t-Saighdeir — An Sluagh Ionadail

Bha mìle agus cóig cheud againn air an t-soitheach Neuralia a thuilleadh air mu cheud eile de mhnathan is chlann. Cha robh e an comas ach dha’n dara leth againn àite-crochaidh fhaotainn dha’n hamoc. Bha an còrr dhinn air an ùrlar gun rùm tionndaidh. Cha robh na teaghlaichean móran na b’fheàrr dheth san deireadh, ach cha b’e sin idir cor nan oifigeach. Bha meadhan an t-soithich gu léir, na bha eadar an dà chrann, aig gròileagan beag dhiu, agus abair àirneis chomhurtail agus sgeadachadh maiseach. Bha fear Darroch againn, eileanach aig an robh làn a chinn a Ghàidhlig, agus le smùid deoch air, thòisich e air éigheachd suas riutha, an robh dùil aca, nan déidheadh iad a chaoidh a nèamh, an aon deagh ghean agairt air a’ Chruithear. Cha robh an toibheum ud gun pheanas.

’Sann air an turus-cuain seo a rinn mi cheud oidhirp air bàrdachd. Ann an òirdhearcas, cha bhiodh i air a meas de’n cheud sreith, ach bha i samhlachail air m’fhaireachadh aig an àm.

Aig Port Said, bha an soitheach ri gualadh, agus bha seo air a dhèanamh le sreath fhir agus mhnathan a’

[TD 190]

giùlain a’ ghuail ann am bascaid air an cinn. Bha ball-sampall ri fhaicinn an seo air a’ bhrùidealachd an-iochdmhor a bha fhathast air a cleachdadh air feadh móran cheàrnaidhean de’n t-saoghal. Os an cionn bha duine mór brùideil air an robh serang. Bha cuip mòr fada aige, e maoidheadh ’s a’ sgreuchail mar dhuine air bhoile agus a shùil gu furachail a’ lorg an robh duine ’nam measg a’ dèanamh dàil no maille, agus ma bha, bha an t-inneal cràidh ud orra mar shaigheid á bogha. B’e chùis-ìoghnaidh dhòmhsa gun robh a leithid seo ceadaichte air soitheach Breatannach, ann an dùthaich anns an robh làthaireachd agus tomhais de dh’ùghdarras riaghlaidh againn aig an àm ud.

Bho Karachi, bha turus dhà latha againn air an tréana gu Nowshera ann am Mór-roinn na h-Iar Thuath <eng>(North West Province)<gai> a tha tuath air Punjab. Bha a’ cheud earrainn de’n t-slighe troimh fhàsach Sind, àite seargte neo-thorach anns a bheil an teas anabarrach murraineach agus gun móran bhailtean air fheadh. ’Se fìor dhroch fhàilte bha seo do dhùthaich anns an robh dùil againn ùine cho mór a chaitheamh, ach mar a b’fhaide a bha sinn ri dol a-steach dha’n dùthaich, bha cruth-atharrachadh ri fhaicinn ann riochd an fhearainn. Bha craobhan, àiteach, bailtean agus lìonmhorachd an t-sluaigh gu h-àraidh, faicsinneach bho ràinig sinn am Punjab. ’Se seo roinn as toraiche de na h-Innsibh gu léir, agus le measgachadh fola bho iomadh seòrsa treubh is fine a thàinig a-steach dha’n dùthaich bho thuath a-nuas troimh na linntean ann an cois airm is chogaidhean, tha an sluagh nas soilleire craicionn agus nas foghaintich ’nam pearsa. Am measg nan ceannsalaich seo, bha Alasdair Mór an Greugach agus

[TD 191]

Xerxes am Persianach. Tha e air a radh gun deachaidh am prìomh-bhaile Delhi a sgrios agus ath-thogail seachd uairean mar thoradh air a liuthad ionnsaidh a thug armailtean coimheach air ceann-a-tuath na dùthcha.

Bha ar ceann-uidhe, Nowshera, tuath air Rawalpindi, baile beag air an abhainn Kabul a tha ag aonadh ris an abhainn mhór, Indus, goirid a deas air an seo. Goirid roimhe seo, bha am batàlion fad dà bhliadhna ann an Landi-Kotal aig mullach a’ Khyber Pass. Cha robh baile an seo ach a mhàin an gearasdan ann an neart brigade. B’e seo an geata dha na h-Innsibh le crìoch Afghanistan air a tarraing le sreath chlachan geala agus freiceadain acasan air taobh eile na crìche. Tha rathad snìomhte dol deich mìle fichead troimh bhealach doicheallach, dùbhlaidh, air a ghearradh troimh bheanntan àrd, garbh-chreagach, cas. Tha luchd còmhnaidh nan ionadan seo, nà Pathans, a’ co-fhreagairt ris an dùthaich ann an borbachd agus an gailbheachd. Bithidh sinn a’ toirt luaidh orra rithist.

Dha mo thaobh fhéin co-dhiù, roghnaichinn dòigh-beatha an t-saighdeir anns na h-Innsibh seach saighdearachd am Blighty. Bha am biadh na b’fheàrr, na barracks na bu chomhurtail, barrachd saorsa agad bho na draghan beaga suarach a bha ghnàth ag iadhadh ceithir-thimchioll ort aig an taigh, agus ma bha teas an t-samhraidh claoidhte, bha thu seachnadh pàirt dheth le bhi faighinn greis a chòmhnaidh suas dha na beanntan. Bha sinn, gun teagamh, buailteach air tinneasan fhaighinn, mar a bha malaria agus dysentery. Bha mise fortanach nach do bhuin beud no easlaint rium.

Bha Dì-ciadain ’na latha saor againn. Tha e coltach, nuair thadhail Banrigh Bhictoria ann, gun mheas i gun

[TD 192]

robh saighdearan céin na h-Impireachd airidh air latha dheth. ’S iomadh uair thug sinn ar beannachd oirre, ged nach robh an riaghailt a’ seasamh ach an uair a bhiodh cùisean àbhaisteach. Bha dì-chothrom againn air compàirt a ghabhail anns a h-uile seòrsa cluich ’nam measg, snàmh, agus càil a b’fheàrr idir, bha Innseanach ’na sheirbheiseach aig gach platoon a’ glanadh uidheam, acfhuinn is brògan, air son tasdan san t-seachduinn bho gach duine. Bha bearradair a’ gearradh d’fheusaig gach maduinn mun éireadh tu. Ach na smuainich le sin gun robh beatha shocair againn. Cha robh ionnsachadh co-cheangailte ri feachd airm nach robh mìne-eòlas againn air, agus, caob mhór de’n bhliadhna, bha gnàthan is eòlas air ealain chogaidh air an cur an cleachdadh ann an tomhsan bho’n a’ bheag chun a’ mhór, a’ tòiseachadh aig neart platoon agus a’ crìochnachadh ann an neart airm, faodaidh e bhith, còrr air fichead mìle duine. Cha robh inneal giùlain anns na làithean ud ach an spàg. Bha thu giùlain d’fheumalachdan gu léir air do dhruim agus, slaodte ri gach taobh dhìot, cudthrom mu thimchioll trì fichead punnd. ’Se mùileidean a bha giùlain gunnaichean bras-losgaidh agus àirneis eile, agus eich a’ tarraing nan gunnachan móra. ’Se corp air ullachadh ri sàrachadh is allaban a chuireadh suas ri ùine fhada de’n dol-a-mach seo.

Goirid an déidh dhuinn ruighinn, mu dhà uair sa’ mhaduinn, chaidh mo dhùsgadh le ùpraid is éigheachd. Thug mi an aire gun robh gloineachan cuid de na h-uinneagan briste agus ged nach do dh’fhairich mise nì, chaidh ìnnse dhomh gun robh criothnachadh crith-thalmhainn ann. Cha robh i araon garg no calldach.

[TD 193]

Thàinig e ri m’inntinn mar a theireadh mo mhàthair ’s i feuchainn ri ar cur an àirde air son na sgoil, “Cha chreid mi fhéin gun dùisgeadh a’ chrith-thalmhainn sibh,” agus seo a gearain air fhìreanachadh.

Bha am batàlion gu léir a’ togail imrich toiseach an t-samhraidh suas dha na beanntan, ged nach robh seo a’ tachairt ann am móran àiteachan eile, far nach biodh ach buidheann mu seach, air son ùine na bu ghiorra, a’ faighinn air falbh. ’Se Cherat ainm an àite, sia mìle troigh a dh’àirde air iomall beanntan a’ Hindu Kush. Bha astar dà latha no oidhche de choiseachd thuige. Bha an dìreadh air a dhèanamh troimh’n oidhche, agus seo far am buadhaicheadh cèol na pìob mhóir air d’aigne, an séisd sheirmeil a’ tighinn thugad air caochladh fhonnmhorachd, mar a bha mac-talla ag iomchair a’ chiùil air feadh stacan is glinn is cam-lùban na slighe. Nochd an solus maidne dhuinn aig ceann ar turuis nach b’àite ion-mhiannaichte bha seo idir — mullach creagach, lom, na taighean-feachd a’ neadachadh air fheadh mar bhàirnich air creig. Bha, gun teagamh, an sealladh timchioll drùidhteach gu leòr: gu deas, còmhnard donna-ghlas Hindustan a’ dol á fianais sa’ chuairt-adhair; air an taobh eile, ùrlar nan gleann le mosque gheal a’ tarraing d’aire gu baile beag; agus gu tuath, binnein is turaidean nam beann mar bhaideil an domhain ri aghaidh cùirtear nan speur.

Tha cuimhneachan buan air airm Bhreatainn air fhàgail an seo. Air aghaidh chòmhnard creige, tha bràisde-suaicheantais a’ chuid mhóir de na seann réiseamaidean air an snaidheadh ann an gràbhaladh snasmhor. Chan eil fhios có rinn a’ cheud fhear, ach rinn eud is co-ghlòir an còrr. ’Nam measg bha an

[TD 194]

Cabar-Féidh againn fhéin, nach maireann.

A chionn gum bi déiligeadh againn a rithist ri luchd-còmhnaidh nan ionadan droch mhuinte seo, bheir mi beagan teist orra dhuibh. Ann an iomadh seadh bha an dòigh beatha co-ionnan ris na seann Ghàidheil. Bha an dùthaich garbhach, neo-thorach agus bha cànan (Pushtu) eadar-dhealaichte aca. Bha iad déidheil air aodach ioma-dhathach. Bhiodh briogaisean glogach orra air am pleatadh air an cùl, bha an ceum meanmnach, sùrdail, bha iad garbh-chnàmhach, smiorail, agus an sùilean geur-sheallach mar shùil iolaire. Gus an coltachas a dhaingneachadh, bha iad air an roinn ’nam buidheannan, Khel an àite clann agus Khan an àite ceann-cinnidh. Bha togail chreach, feall-fholach dìoghaltais fola agus dìoladh air son tàrchuis air fhighe steach ’nam beusan, agus cha robh duine aca thàinig gu foirbheachd gun ghunna agus armachd gearraidh. Bha mhór-chuid dhiu gun dachaidh shuidhichte ach ag iomain na spréidhe bho àite gu àite, air na mullaichean san t-samhradh, agus air a’ chòmhnard troimh’n gheamhradh, oir bha sneachd a’ tuiteam an seo. Cha robh de theachd-an-tìr aca ach bho’n làimh chun bheòil, agus nuair thigeadh falamhachd bochdainn ’nan car, bha iad buailteach air réite car ùine a dhèanamh ’nam measg fhéin—ann an aonachd tha neart—agus furtachd a bhuannachd le buaireas is làmhachas-làidir. ’Se Mohamadanaich diongmhalta bha annta agus aig uairean eile, ghairmeadh fear de na daoine naomh, Mullah, iad gu cogadh éigheachd air na mì-chreidmhich Chan eil duine cho nàimhdeil air son aobhar sam bith ’s a tha e is e air a shéideadh suas le eud baogh-chreidmheach agus ’na chois, gealltanas air turus

[TD 195]

dìreach gu Pàrras ma dh’ìobaireas e bheatha ri linn.

An déidh na droch theist ud, their thu nach eil deagh bheus no stuaim a’ còmhlachadh ri leithid seo a dhaoine daobhaidh. A rithist, mar ar sìnnsir, bha modhan àraidh dha robh iad a’ toirt géill, spéis is urram, mar a bha aoigheachd do choigreach, dìlseachd is treibh-dhireachd is seasmhachd ri am bòid ’s ri an gealladh. Bha daoine air an cur suas ’nam measg leis an riaghaltas. Bhiodh iad seo a’ siubhal air am feadh agus a’ gairm coinneamhan, jirgas, toirt soilleireachadh dhaibh mu dhéiligeadh is brath cùise an riaghaltais dha ’n taobh. Chan eil lorg air gun deach beud no dochann a dhèanamh air neach dhiu riamh.

Ann an Landi Kotal, far an robh dìdean soirbh dhaibh troimh dhol tarsainn air a’ chrìch a dh’Afghanistan, cha robh e ceadaichte do dhuine dol a-mach air balla-dìon nam barracks gun freiceadan armaichte ’na chois. Bha dà mhàidsear dhinn, Anderson agus Orr-Ewing, a ghabh orra fhéin bristeadh na riaghailt. Chaidh iad cuairt a’ marcachd eich, agus nuair nach do thill iad chaidhear ’gan lorg. Fhuaireadh iad ann am bealach ìosal mu mhìle air falbh agus iad fhéin is na h-eich air an dèanamh ’nan criathar tholl le peilearan. Theab a’ chùis a thighinn gu àirde. Chaidh seachduinn a thìde thoirt do Afghanistan air son na truthairean a libhrigeadh, agus leasachadh brigade eile chur ris a’ ghearasdan. Chaidh na ciontaich a ghlacadh agus an cur an làimh. Tha e ri chreidsinn nam b’e dà shaighdear chumanta mar mise bh’air a bhi ann, nach robh ach ro-bheag air a dhèanamh mu thimchioll. Bu ghann a chaidh aca air

[TD 196]

na Gurkhas a bhacadh bho dhol a-null air a’ chrìch agus baile beag a bha sin a sgrios.


Lahore — Obair san O’Dwyer Institute — Co-fharpuisean

Deireadh 1927, chaidh ar n-atharrachadh gu Lahore, prìomh bhaile a’ Phunjab. Bha seo air a mheas leis na gillean ’na cheum air an t-slighe cheart, a’ dol a chòmhnaidh a rithist do bhaile anns am faighte tomhais de ghrinneas is suairceas rianail, agus a thuilleadh air gearasdan bu mhotha bh’anns na h-Innsibh, bha àireamh mhór sluaigh ar rìoghachd ann, an ceann iomadh seòrsa gairm. Bha sinn a’ fuireachd sia mìle mach ás a’ bhaile. Bha an seann bhaile air a chuairteachadh le balla-daingneachd agus cha robh e ceadaichte dhuinne dhol air fheadh. Bha am baile ùr air a “Roinn-Eòrpadh” le sràidean is lùchairtean ciatach. Bha mórchuis is àrd-cheannas nam Pukka Sahib ri fhaicinn an seo ’nan uile ghlòir. Bha <eng>Montgomery Club,<gai> aitreabh mhór sgiamhach, air a coisrigeadh ri stràicealachd. uaill is àrdan àlach a chaidh a mugha. Bu mhór an umhail a chuireadh a’ mhuinntir àilleasach seo, a chaith earrainn mhór de am beatha ann an suidheachadh beag-iodhalan, air am frithealadh le daoine bochd, dìblidh, aig nach robh saorsa dànadais càil a radha gun an làmhan ’s an cruth a chur ann an cumadh ùmhlachd, leis an roimh-radh, <eng>Salaam Sahib<gai> no <eng>Salaam Hazoor.<gai> Bha na mnathan air an catadh ann an dòigh na bu ro-aireil. Bha cùram na cloinne gu léir air an Ayah, cha robh iad a’ cur làimh an obair taighe; b’e iad fhéin a

[TD 197]

sgeadachadh ’s a dhreachadh, cruinneachadh ’nam measg fhéin gu brìodail, brosgail is beum a thoirt air faoineasan is fàillneachadh na coimhearsnachd, b’iad seo ceann aobhair agus eadar-chluiche tomhais mhór de am beatha. Tha an t-seòrsa ud an diugh air an cuingealachadh ri Africaidh-a-Deas.

Cha robh sinn glé fhada ann gu robh sinn air ar gairm a-mach ann am mór chabhaig gu aimhreit mharbhteach a chur fo cheannsal. Far an robh fuath easaonachd a’ chreideimh Chrìosdail ann am Beulfeart, ’se bha seo gamhlas na bu ro-nàimhdeil eadar creideamhan Moslem is Hindu. Is ro-choltach gun bhuail fear is té de’n eadar-dhealachadh creideimh ’na chéile dol timchioll oiseann sràide. Thubhairt esan rud toibheumach co-cheangailte ri creideamh a chuala muinntir de’n dà phàirt, agus ann an ùine gheàrr, bha pàirt de’n bhaile bho rian. Cha robh ach mu leth-uair a thìde gun robh sinne air na sràidean a dhùnadh bho ’n dà cheann agus an luchd-boile chur fo smachd, ach ann an ùine cho goirid bha dà fhichead ’s a cóignear marbh agus seachad air dà cheud air an leòn. Nan robh an ceannsachadh an urra ris na poilis bha iad air am baile sgrios.

Chan eil teagamh air bith nach e cleachdaidhean, toirmeasg is cràbhachd an dà chreud seo a tha bacadh araon na h-Innsibh agus Pakistan bho iad fhéin a shaoradh o bhochdainn is saobh-nòis. Tha Mohamadan aontach ri staid, a’ creidsinn gu bheil rùintean a bheatha gu h-iomlan air an roimh-òrdachadh, air fhilleadh a-steach san fhacal Kismet. Tha Hinduism air a bhonntachadh air caste no eadar-dhealachadh inbhe, eugsamhlachail bho’n Bhrahman a tha air a mheas

[TD 198]

iomlan sìos gu bonn an fhàraidh far a bheil buidheann lìonmhor a tha air am meas neo-làimhseachail, neo-ghlan, gu ìre ma théid fiù am faileas air biadh no colainn Brahman gu bheil iad le chéile air an truailleadh. Cha fhreagair càil air an t-seòrsa daorsa seo ach a sgudadh á bith le neart làmhachais-làidir a dh’fhàisgeadh a’ bhreòiteachd a-mach á lotan is creuchdan a tha aineolas is eucoir a’ gineamhuinn sa’ choitcheantachd.

Chaith mise bliadhna gu leth de’n dà bhliadhna thug sinn an Lahore ’na mo chùis fharmaid aig mo chompanaich. Ann am meadhan a’ chantonment bha togalach mhór air an robh an <gai>O’Dwyer Institute<eng> air son freasgairt is fearas-chuideachd do’n ghearasdan. Bha feachd-adhair, tancaichean, gunnaichean móra agus reiseamaid Signals air an tuineach còmhla ri saighdearan coise, agus cha mhór gum bu deifir gu dé air an robh déidh no miann agad, bha gnothaich gu do chàil ri fhaotainn an seo. A muigh bha ball-coise, rugby, hockey, cricket, tennis, na cluicheachd-ruith, leum is sadadh. A stigh, bha bùth, òsdaireachd, àite-ithe, billiards, seòmar-leabhraichean, seòmar-leughaidh, seòmar bhoireannach, seòmar-dannsadh, taighean-ionnlaid agus móran àiteachan eile. Bha an t-àite air a ruith leis an arm, agus seann sàirdseant Sasannach, le bean is teaghlach, ’na fhear-coimhid air, agus saighdear anns a’ ghearasdan ’na fhear-cuidich aige. Bha dlùth air dà fhichead Innseanach ag obair ann.

Beagan mhìosan an déidh dhuinn tighinn á Lahore, bha againn ri compàirt a ghabhail ann an co-fharpuis a bha air a chumail gach bliadhna eadar gach réiseamaid a bha air an ionad. Bha dhà dheug dòigh

[TD 199]

cluich ri an cathadh, eadar ruith, leum, tilgeadh, is sadadh, agus bha mise air mo thaghadh air son an fhear mu dheireadh dhiu, ruith na mìle. B’e an duais copan mór airgiod, an <eng>Wazir Ali Cup,<gai> air a thiodhlaig le fear de na Maharajahs bheartach. B’e suidheachadh na cùis, nuair nach robh gun a thagair ach a’ mhìle, gum feumainn-sa tighinn air an toiseach air neo an copan a chall, agus a réir aithris, bha fear-ruith cumhachdach aig an <eng>Tank Corps<gai> nach robh duine againn a chuireadh gaoth ’na phàirt.

Dh’iarr comanndair a’ bhatàlion m’fhaicinn ann an cabhaig. Thubhairt e rium gun robh soirbheachadh a nis gu tur an urra rium, agus air son gaoth a chur fo na sgiathan, thubhairt e rium gun robh fear-cuidich ùr air iarraidh air son an <eng>O’Dwyer Institute,<gai> far an robh a’ cho-fharpuis a’ dol air adhart, agus ars esan, “Buannaich thusa a’ mhìle agus cuiridh mise thu an ceann na gairm ud. Chuir an gealladh a leithid a spionnadh ’na mo speirean agus air a’ chuairt mu dheireadh gun robh mi fhéin is an Tanker fada air thoiseach air càch. An ceud slat mu dheireadh, bha mi gu toirt suas an uair a thuit m’eascaraid gu bheulaibh, gun chomas a dhol na b’fhaide. Thug mise an còrr de mo thìde an Lahore an ceann a’ ghnìomh seo, gun móran saighdearachd a dhèanamh san ùine sin.

Cha robh mi fada ann gus na dh’fhoghlum mi nach robh móran sgoil no bladh aig an t-sàirdseant. Bha cunntas ri chumail air malairt an airgid agus bha pàirt de seo thar a chomas. Le sin, bha rian is uallach ruith an àite, ann an tomhais mhór, an urra rium, agus nan robh eas-onair air a bhi ’na mo ghné, bu mhór an truthaireachd a bha ’na mo chomas. Taing do shealbh

[TD 200]

nach d’fhuair spiorad na ceilge sin a riamh làmh-an-uachdair orm.

Bu mhór a dh’fhaodainn aithris air a’ phàirt seo de mo bheatha, ach shàraicheadh e an leughadair. Seanachas beag! Bhiodh réisean each air an cumail an Lahore, agus bhiodh mu fhichead againn gach latha air iasad aca air son an raon-ruith a chumail glan bho dhaoine no coin. An aon uair riamh bha mise an seo, bha an roinn a bh’air mo chùram a’ tighinn gu ceann an ionaid-dearcaidh. Sméid boireannach orm agus chuir i cheist orm an robh mi leantainn comas-ruith nan each sa’ cheud réis. Gu breugach, thubhairt mi rithe gun robh. “Gu dé fear a chomhairlicheadh tu dhomh geall a chur air?” ars ise. De na naoi eich a bha ruith, cha robh fhios agam ach air ainm aon dhiu, agus thubhairt mi rithe nach déidheadh i fada ceàrr le Felix. Thug i taing dhomh.

Fhuair mi an còmhradh an fhir a b’fhaisge dhomh agus dh’fheòraich mi dheth an robh fhios aige air ainm is inbhe geall nan each. Thubhairt e gun robh, agus gun robh airgiod aige air fear dhiu. Arsa mise ris, “Gu dé mar a tha Felix a’ seasamh san t-sreath gheall?” Bha dùil aige gun robh geall agam air agus thubhairt e rium gur e airgiod air a thilgeadh ás a bh’ann, gun robh e a’ ruith aig 300 gu 1. Thubhairt mise leam fhéin gum feumainn cumail fad sgadain bho’n mhnaoi bhochd a mheall mi. Ach, a ghràidh uasail ort, is minig a thàinig rath á fachaint! Cha robh an t-isean deiridh cho mall ’s a bha iad de’n bheachd. Thug e cùl nan cas dhaibh agus thàinig e steach air an toiseach. Cha mhór nach tug an té a bh’ann pòg dhomh, ’s cha bu rud sin a theichinn roimhe, agus thug i sìneadh làimhe

[TD 201]

dhomh a bu mhath breug bheag ìnnse air a shon.

’Sann an seo a chunnaic mi duine iomraiteach a tha chliù ’s a chuimhne air an toirt am follais gus an latha an diugh ann an sgrìobhaidhean, air TV agus film — ’se sin T. E. Lawrence no Lawrence Arabianach.

Chan eil an t-seorsa duine seo ach ana-minig agus bha na dòighean neo-àbhaisteach agus an fhoill chuilbheartach a chleachd e agus a chuir breislich iomagaineach air feadh feachd-airm na Tuirc ’nam meadhan-cuideachaidh mór dha’n cheannard-airm Allenby. Bha seo aig leth-deiridh a’ Cheud Chogaidh Mhóir ann am Palestin agus Mesopotamia.

Air dha bhi fileanta ’nan cainnt, mìn-eòlach air an gnàthan agus e fhéin a chruth-éideadh cosmhail riutha, bha e air a mheas ’na bheag-dhia leis na saighdearan Arabach, le robh e feall-fholach agus a’ cur eas-òrdugh am measg nan Turcaich. ’Sann a’ tighinn orra le grad ionnsaidhean bho’n a h-uile taobh ’s an sud an seo a choisinn e an soirbheachadh mór leis an robh euchdan agus tùsalachd an cur gu buil gu bhi air an glòireachadh ’s air an seinn feadh an t-saoghail.

Ach cha robh Lawrence idir a’ sireadh saobh-ghlòir. Ged bha àrd-inbhich an tòir air fàbhar a cho-chomuinn, dhiùlt e na h-onairean dìobhuan a bha ’na thairgse. Air dha fàs sgìth de aoradh-gaisge agus cion uaigneas-beatha, dh’fheuch e ri inbheileachd fholach le bhi gabhail dha’n R.A.F. ’na shaighdear-adhair cumanta. Bha e ùine ghoirid anns na h-Innsibh.

’Se fear air an robh aithne agam a thàinig a-steach còmhla ris a chluiche billiards. Dh’innis esan ann an sanais dhomh có bh’ann agus chuir e air m’fhaicill mi gun nì a leigeadh orm. ’Se duine beag nach robh

[TD 202]

idir garbh ’na chruth a bh’ann, ach a bha coimhead sùrdail, fearail.

Bha a chompanach a rithist ag ìnnse dhomh gun robh e anns an aon rùm ris na rookies an Sasainn agus ged bha e an an-fhios dhaibh có bh’ann dheth agus ged bha e ’ga chleachdadh fhéin mar chàch, gidheadh, gun robh athadh orra cainnt dhrabasda radh ’na fhianais. Aig àm na Nollaig fhuair iad fòrladh goirid agus thill gach mac màthar aca air ais ’na thìde ach “Shaw.” ’Nam measg fhéin bha iad a’ deilbh am mì-shealbh a bha feitheamh air air sgàth seo. Ach, a ghràidh uasail, có a thigeadh leis an ceann seachduinn eile—agus sin le Rolls-Royce — ach an Ridire Uilleam MacDhonnchaidh, Marsail-Airm bho’n Cheud Chogadh Mhór. Abair thusa recruit.

’Se bhi luath-shiubhal air rothair-motor cur-seachad a bh’aige agus b’e seo aobhar a bhàis, anns a’ bhliadhna 1935.

Tha cuid agaibh aig a bheil cuimhne air an Ard-Cheannard a bha air an arm toiseach Cogadh Hitler, Blàr-Mharsail Ironside. ’Se duine mór foghainteach a bha seo agus air leth ùghdarrail. Bha trì seachduinnean sgìth an-dòigheil de chogadh-samhlachail againn anns an robh Arm a’ Phunjab gu léir a’ gabhail compàirt. ’Se Ironside mór an t-Ard-Sheanalair a bha oirnn. An oidhche bha seo, bha sinne anns an àite bu chunnartaich agus bu chudthromaich de’n chath agus nuair chaidh mi fhéin agus fear beag air an robh Uallas air faire mu mheadhan oidhche, chaidh sparradh teann a chur oirnn a bhi furachail, faicilleach. Bha an oidhche fuar, agus mar a bha tric sna h-ionadan ud troimh’n oidhche, deatach gheal os cionn na talmhainn nach leigeadh do

[TD 203]

léirsinn glé fhada. ’Se am facal-urrais, an oidhche ud, “Crump.” Thòisich sinn air cluinntinn fuaim mùchaidh a bha dol na bu chluinntinnich gus mu dheireadh na nochd daoine mar thannaisg a-mach ás a’ cheò. ’Se Uallas a b’fhaisg orra agus rinn e a’ ghairm-cath àbhaisteach, “Stad, có tha dol an sud?” ’Se Ironside a bh’air thoiseach air timchioll air fichead duine agus fhreagair e, “Crump.” Thubhairt Uallas an rud ceart a rithist, “Thig air adhart, a charaid Crump, agus dèan thu féin aithnichte.” Chuir am bodach mór dà cheist air a fhreagair e gu mhiann. Thàinig e sin thugamsa, agus thòisich e air mo cheasnachadh. Air an dara h-ionnsaidh, nach ann a bhrist air mo ghàire agus ’sann ’na bloighean a bha mo fhreagairt dha. Shaoileadh tu gun chriothnaich a’ chuideachd le uamhann, saighdear cumanta a ghabh air, le faoin dhànadas, tòiseachadh a’ gàireachdaich an aghaidh an uile-chumhachdaich ann an cruth mór garbh-chnàmhach àrd-sheanalair. Co-dhiù, cha tubhairt e an còrr rium. Thionndaidh e air a shàil, ach dh’fholaich an deatach iad a rithist. Thubhairt sàirdseant a’ phlatoon rium nuair a dh’fhalbh iad, “Cho cinnteach ri freasdal, a ghille, ’se cùirt-airm tha sud dhutsa.” Cha chuala mise lideadh mu thimchioll tuilleadh. ’Se cluinntinn Uallas beag ag éigheachd “mo charaid Crump” air a’ cheannard mhór a rinn an t-olc.

’Sann am beanntan Simla, far an robh an riaghaltas a’ caitheamh mìosan teth an t-samhraidh, a bha sinne a’ cur seachad greis de’n aimsir theth cuideachd. B’e ainm an àite Dagshai, seachd mìle troigh shuas, agus eadar-dhealaichte ri Cherat, àite maiseach, riochdmhor. Bha tréana bheag a’ ruith suas thuige is i snìomh na slighe mar nathair cham-lùbach. B’e seo pàirt de

[TD 204]

shlios bheanntan bheaga na Himalaya mhór aig a bheil uachdranachd na domhain a thaobh àirde, farsaingeachd is drùidhteachd. Sud sealladh cho sàsachail ’s a tha e an comas duine amharc air. Tuath ort, cho fada ’s a dhearcas an t-sùil, balla geal sneachd a’ cur binnein chorrach, stùrrach ’nan cùirn ri aghaidh na h-iarmailt. Gu tric, an ciaradh an fheasgair agus aig moch thràth, bha an sealladh da-rìreadh òirdhearc, an sneachd air faobhair àrd nam beann ag ath-shoillseadh nan lainnir ghréine agus na glinn’s na glaicean fo sgàile ’gan atharrachadh gu dathan na ceannabhrat nèamhaidh

Bha chuid mhór de na beanntan, eadhon aig an àirde seo, fo choill, agus bha an creutair ealamh, an-fhoiseil ud, am moncaidh, anabarrach lìonmhor. Faisg oirnn bha beinn air an robh <eng>Monkey Hill<gai> far an robh fear de na h-ònairean naomh a bhiodh eilthirich a’ tighinn astair fhada dhèanamh aslaich dha. B’e pàirt de dhleasnas a bhi biathadh nan apaichean agus cha robh duine tadhal air gun tabhartas chnòthan air son sin. Bha mi làthair aon uair a’ faicinn seo agus theirinn gun robh ceithir cheud apa ’nan cuairteag timchioll air, a’ feitheamh gus na dhòrt e na cnòthan cruinn-thimchioll air am beulaibh, agus mar a dh’ionnsaich e modh dhaibh, cha bhlaiseadh gin aca orra gus an toireadh e an t-òrdugh dhaibh.

An ath shamhradh air sgàth gun robh mi anns an <eng>O’Dwyer Institute,<gai> cha d’fhuair mi idir cuairt dha na beanntan. Mìos mas tàinig tuiltean na Monsoon, bha an teas aig ìre bha faisg air a bhi do-ghiùlainte. Bha a’ chuid mhór de do chorp air tionndadh ’na bhroth dhearg ris an canadh iad am bioradh-teas, agus cho tachaiseach is nach robh rian agad d’ìnean a chumail

[TD 205]

’nan tàmh. Ged a bha roth-gaoith mór dealain os cionn mo leabaidh, cha b’urrainn dhomh fiù am filleadh anairt a ghiùlain agus bhithinn oidhcheannan a’ cadal air ùrlar leann-tàth an taigh-ionnlaid, lom, rùisgte.

Bha dà uair a bha co-fharpuis eadar na réiseamaidean Gàidhealach san àm a bha mise anns na h-Innsibh. Bha iad, le chéile, air an cumail am baile Cawnpore, agus bhiodh àireamh dà cheud de gach réiseamaid sa’ cho-chruinneachadh. Bha iad a’ seasamh fad sia làithean agus bu mhór an geanaltas agus an companachas a bha iad a’ gintinn a dh’aindeoin eud is còmhstrì mu có aig am biodh a’ bhuaidh. A thuilleadh air geamaichean Gàidhealach, bha ball-coise, bocsaigeadh agus ruith tarsainn dùthcha, anns am biodh compàirt agam fhéin. Bhiodh am Viceroy, agus àireamh mhór de àrd-inbhich eile, an làthair air an latha mu dheireadh, agus chan eil teagamh nach robh an sealladh dealbhach agus dealasach.

Ach ged lùthaiginn leudachadh a dhèanamh air iomadh cuspair déidheil eile, fàgaidh sinn baile Lahore agus na tha chòrr an cùirtean na cuimhne.


Jhansi — Oifigich — Cogadh ris na Pathans

Aig deireadh bliadhna 1929, chaidh sinn gu baile beag am meadhan na dùthcha, air a bheil Jhansi. Cha b’àite e a ghluaiseadh na h-aignidhean os cionn nithean talmhaidh, agus ged a bha beagan chnuic timchioll air, ’se àite gun mhóran tuar no dreach a bh’ann. Bha daingneachd-dìdein mhór ann agus chaidh àireamh de

[TD 206]

ar daoine fhéin a mhurt ann, tìde an Ar-a-mach Ceannairc (Mutiny). ’Se bana-phrionnsa no Rani Jhansi a bh’air ceann nan reubaltach, agus aig deireadh na cùise, a roghainn air iad fhéin thoirt suas, chuir iad ás de am beatha, còrr air dà cheud dhiu air mullach beinne faisg air a’ bhaile. ’Se Beinn an Ath-dhìolaidh a tha oirre an diugh.

B’e an Ridire Tomas Cope an t-Ard-Chomanndair bha oirnn aig an àm seo, agus rud a bha nàdurrach, ’se Johnnie Cope a bhiodh againn air ’nar measg fhéin. Bha fear, le balgam deoch air, oidhche bha sud, a’ dèanamh beagan buaireis, agus nuair thàinig air na poilis a chur an gréim, bha e ag éigheachd am measg rudan eile, “Innsidh mise mun seo dha Johnnie Cope as a’ mhaduinn.” Thachair dhòmhsa bhi làthair agus bha mi aca ’nam fhianais an latharna-mhàireach nuair thugadh ceann-an-àigh gu casaid dhìtidh air beulaibh a’ bhodaich mhóir. A’ libhrigeadh na fianais ’na aghaidh bha fear de na poilis a’ cleachdadh na facail àbhaisteach mar a bha <eng>“insubordination”<gai> agus <eng>“prejudicial to good conduct and military discipline”<gai> nuair a dh’iarr am fear mór air an gearradh a-mach agus an gnothaich ìnnse dha dìreach mar a thachair e. Ceart gu leòr, lean e air ìnnse facal air an fhacal gus na dh’ath-aithris e cainnt an fhir eile, <eng>“I will tell this to Johnnie Cope in the morning.”<gai> Leig am bodach lasgan mór gàire. “An e sin,” ars esan, “an t-ainm a bhios aig na balaich orm?” Chaidh ìnnse dha gur e. <eng>“Jolly good, jolly good,”<gai> ars esan, is e sìor thoileachadh ri aiteas na cùis. An ceann ùine thug e mach binn an fhir a bha fo dhìteadh. “Thoiribh air falbh ás mo shealladh e,” ars esan, “ach is mairg dhàsan ma

[TD 207]

chluinneas mise gum bì e ag éigheachd ainmeannan ormsa rithist.”

Anns an dol-seachad, ceadaichibh dhomh luaidh beag a dhèanamh air dhà no trì de na h-oifigich a bha oirnn aig an àm ud. Tha cuid agaibh aig a bheil cuimhne air Tormod Baillie-Stiùbhart a chaidh a chur an làimh beagan bhliadhnaichean an déidh seo, air son a bhi brath na rìoghachd dha’n Ghearmailt. Bha e aig an àm air dhol dha’n R.A.S.C. agus ’sann an Tùr Lunnainn a bha e fo ghlais gus an tàinig a’ chùis lagh aige gu buil. Chaidh a dhìteadh agus fhuair e àireamh bhliadhnaichean de phrìosan. Chaidh e chòmhnaidh dha’n Ghearmailt an déidh sin, agus bha e air fear de na bha air choireachadh fo sgrùdadh a’ mhòid-ceartais an déidh a’ chogaidh. Cha d’fhuaireadh móran cùis-dhìtidh ’na aghaidh agus leigeadh saor e. Bhàsaich e an Saorstat Eireann o chionn dà bhliadhna.

Tha cuimhne agam, an latha chaidh an gréim laghail a chur air, timchioll 1936, gur e an ceannaiche Murchadh MacLeòid á Eòropaidh a thàinig ’ga ìnnse dhomh san dol-seachad, agus ’se gun robh fear de na h-oifigich againn air a chur fo ghlais an Tùr Lunnainn mar a bhrist e naidheachd rium. Gun dàil, dh’fhoighnich mi dheth an e Baillie-Stiùbhart a b’ainm dha. Thubhairt e gur e, agus chuir e mór ìoghnadh air gun deachaidh m’amharus a dh’ionnsaidh an duine cheart.

Bha e dà bhliadhna anns an aon chompanaidh riumsa agus anns an ùine sin, cha chreid mi gun lorgainn aon duine theireadh sgeula math air; dùr, do-riarachail, doicheallach ’na ghné, agus chan aithne dhomh gum faca mi fiamh gàire air a ghnùis a riamh. Theireadh tu gun robh fuath is gamhlas aige dha na bha co-thimchioll

[TD 208]

air. Tha e coltach, nuair a dh’iarr e toirt thairis dha’n R.A.S.C., gun robh an Comanndair ro-thoilichte faighinn cuiteas e. ’Se duine mór eireachdail a bh’ann dheth, agus cha bu duine fiosrach aig an robh léirsinn inntinn fharsaing am beachd a bheireadh tu air. Dh’aidich e e fhéin gun robh dhéidh ’s a dhealas gu h-iomlan air an tàladh ’s an tarraing le eud-gràidh air son Arm na Gearmailt. Dh’fhoghlum e, mar iomadh fear-tuaileis anns gach linn, nach robh a’ phoit òir aig ceann an taisdeil, agus gur e mì-shuaimhneas is mì-chliù duais an fhir a lùbas ri earail droch chomhairliche agus saobh-smuaintean.

’Se Moraire Tairbeart, a tha an diugh ’na Iarla Chromba, a bha greis ’na chomanndair platoon orm. Bha e ’na ghille suairc, daonnda agus fo dheagh ainm ’nar measg, ach faodaidh e bhi, gun am breithneachadh-inntinn a thogadh os cionn nan cumantach e.

Cha b’ann mar sin a bha a thaobh a chomhaois, Lieutenant Seumas Cassels, a tha an diugh ’na Bhlàr-Mharsail agus a bha ’na Ard-Chomanndair air an Division Eadar-Nàiseanta ann an cogadh Korea. Bha irioslachd is uaisleachd a’ ghille chòir seo an co-réir ris na subhailcean coimeasach eile a thug gu crùn-mullaich a dhreuchd e. Bha mi fhéin ’s e féin air dithis de na bhiodh a’ ruith bho sia gu ochd mìle tarsainn dùthcha, agus cha d’fhuair e riamh a’ bhuaidh orm. Chuir e an turus a bha seo geall cóig cheud cigarette rium. Bha beinn bheag mu thrì mìle gu leth uainn air an robh Beinn na Peucaig, agus có againn bu luaithe gu mullach agus air ais, bu leis na fags. Chuir e fear air falbh gu mullach na beinne air son dèanamh cinnteach gun ruigeadh sinn an t-àite tionndaidh. Dh’fhaodainn a bhi

[TD 209]

air dèanamh a’ chùis air a rithist ach aig deireadh na réis leig mi romham e, agus abair gun robh esan uailleil. Chan e mhàin nach gabhadh e an geall ach thug e fhéin a cho-uiread dhomh.

Ghabh Comanndair ùr a-null am batàlion, Coinneach Aonghas Tormod Mac Gill’ Anndrais, no “Khan” Anderson, á Siorrachd Pheairt. A thuilleadh air a bhi ’na dhuine ceart, ciallach air ceann a ghairm, bha e ’na shaighdear sonraichte. Bha e a rithist ’na Ard-Cheann air prìomh Cholaisd an Airm, ’na làn sheanalair agus ’na cheann-feachd air a’ 1st Army, a chaidh a dh’Africaidh-a-Tuath ann an 1943. An fheadhainn agaibh a leugh leabhar eachdraidh-beatha Eisenhower, chì sibh gun tug e teist air a bha ionmholta, a thaobh a chomas mar cheannard airm agus fhiachalachd mar dhuine.

Shuas a tuath anns na garbh-chrìochan an sear air Khyber, thàinig mì-fhàbhar an lùib cuid de na treubhan borb, na Pathans, a bhrosnaich iad gu creach is spùinn air son leasachadh an ainniseachd. Ann an neart àireamh mhìltean, thug iad ionnsaidh ghrad air baile Peshawer, agus ged a bha brigade airm sa’ bhaile cha robh e ’nan comas ceannsal thoirt orra. A thuilleadh air losgadh is milleadh, thrus iad leotha maoin, stòras is biadh nach bu bheag. A’ fàgail a’ bhaile air a spùilleadh lom, sgaoil iad le an cuibhrionn de’n chreach air feadh ghlinn is bheanntan an tàimheiche, far nach robh e idir furasd an lorg a-mach.

Lean an riaghaltas am ball-sampall àbhaisteach. Shuidhich iad gun déidheadh trì brigades a chur suas a dhèanamh dìoghaltas orra agus bha sinne air ar filleadh a stigh san àireamh. A thaobh comannd an airm, tha mi fhéin de’n bheachd gun robh iad a’

[TD 210]

fàilteachadh tuaireapaich de’n t-seòrsa seo. Bha e toirt dhaibh cothrom air oideas cogaidh a chur an cleachdadh. ’Se ùrachadh a bha ann faighinn air falbh bho’n drongan smuaireanach làitheil, gu cruaidh-ghleac bheag gun a bhi ro mharbhteach, a dhèanadh an corp cruadalach agus an inntinn faobharach.

Chaidh an toiseach ar cur suas a bheanntan Murree air son cleachdadh is cruadhachadh thoirt dhuinn air cogadh bheanntan. Bha aig Donnchadh Bàn, mu astar seilge Bheinn Dóbhrain, “Feadh stacan is bhacan is ghlaicean a’ dìreadh,” agus gu dearbha, sin mar a chaith sinne na trì seachduinnean a thug sinn ris an dol-a-mach chlaoidhteach seo. Cha robh fear bronnach, bog gu móran tairbhe ri sreap cas-chàrn is bruaichean creagach ann an teas murtail na h-Innsibh. Bha dealbh a’ bhàird air a’ Hiortach ag eunachd sa’ lighe cladaich le “Inean a chasan is meòirean a làimh, is fhiaclan a sàs ’nan triùir aige” glé thric faisg air cor nan gillean san t-sreap dhìorrasach ud.

Bho bhaile Peshawer thug sinn làithean a’ coiseachd a dh’ionnsaidh dùthaich an nàmhaid air iùil tuath ’s an ear-thuath, dùthaich lom chiar-ghlas a bha fàs ann am mì-ghean, agus a’ meudachadh a gruaim mar a b’fhaide bha sinn a dol a-steach innte. An latha mu dheireadh de’n t-slighe, ghluais sinn air falbh aig dà uair sa’ mhaduinn. Bha seo ’gar toirt a-steach air crìochan nan aimhreitich, agus gu cothrom a thoirt dha na sapairean air àite-campachaidh freagarrach a lorg agus a chur air chois, bha againne ris an raon a chìreadh bho chunnart, agus dìon a thoirt dhaibh bho ionnsaidh nàimhdeil gus am faigheadh iad cìs air an obair. ’Se latha dh’fheuch sinn gu ar cùl a bha seo. Gun bhiadh ach briosgaidean

[TD 211]

cruaidh, gun uisge ach aon làn a’ bhotaill, thug sinn sia uairean deug a’ dìreadh ’s a’ cromadh bheanntan creagach, clachan a bha glacadh teas teinnteach na gréine, agus a’ meudachadh ar dórainn. Chaidh iarraidh oirnn gun blasadh air an uisge ach air son ar beul a fhliuchadh, ach bha cuid a bhuadhaich am buaireadh air am bòid agus a dh’òl am bùrn. Cha robh duine dhiu seo a ghléidh a shùrd, agus ’sann air an t-slighe air ais chun a’ champ a thog sinn cuid dhiu. Bha na lipean aca air sgréathadh gu ìre gun robh fuil a’ tighinn asda, agus brat dubh chuileagan orra. Fhuair gach duine againn dà phinnt leann nuair a ràinig sinn, agus cha b’fheumaich an gadaiche air a’ chroich.

Shìos fodhainn, ann an ùrlar glinne dhomhain, bha abhainn air an robh am Bara, agus gus an d’fhuaireadh dòigh is feart air an uisge thoirt thugainn troimh phìob, bha ri tharraing astar fada, cas, le mùileidean. Chaith sinn a’ cheud dhà no trì làithean a’ daingneachadh a’ champa, agus a’ cladhach sìos cóig troighean fo bhonn nam pàilliun chanabhas, gach té dhiu a’ gléidheadh ochdnar againn. Bha cruaidh-theud gathach air a cur ceithir-thimchioll oirnn, trainnsichean air an uidheamachadh le luchd-faire is armachd fad na h-oidhche, agus gach dòigh is sèol eile bha iomchaidh air son cath air a chur an cleachdadh.

Bha fear a bha mìn-eòlach air na dòighean aca ’nar cois mar chomhairliche. ’Sann air Dì-haoine tha iad a’ cumail latha aoraidh mar a tha an t-Sàbaid againne, agus bha e de’n bheachd gur i seo an oidhche air am bu dòcha iad ionnsaidh thoirt oirnn, oir bha dorsan Phàrrais fosgailt do neach aca a dh’ìobradh a bheatha ri cur sgrios air na h-ana-creidmhich an déidh

[TD 212]

ùrnaighean Dhì-haoine. Mar a thubhairt esan, b’fhìor. An dara Dì-haoine is gealach shlàn ann, thàinig an losgadh aca oirnn mar chlach-mheallain na h-oidhche gheamhraidh. Bha sinne làn dheiseil air an son, ach a dh’aindeoin déinead sgriosail na bha pheilearan a’ frasadh orra, bha cuid dhiu ’nar fianais nach robh dèanamh móran oidhirp air iad fhéin a chur fo dhìon, agus Illah-Allah! ’na ghlaodh aca. Ged nach robh mairbh no lèointich ri fhaicinn sa’ mhaduinn, bha ràthan fola ri an leantainn an taobh a theich iad.

Thòisich sinn air dol a-mach air slighean eadar-dhealaichte a dh’fheuchainn ri an glacadh no an tarraing gu cath, ach cha robh ìnnleachd foill, modh no dòigh ceilg a chuireadh sinne air chois nach robh gun mór éifeachd. Bha iad teòma, ealanta, air iad fhéin a dhèanamh neo-aithnichte bho dhreach an t-sléibhe, agus air cho fada ’s a dhéidheadh sinn air adhart a-steach air an crìochan, cha robh duine aca follaiseach. Bha sinn ri tighinn air an àiteachan còmhnaidh, uamhan air an cladhach an taobh na beinne, ach duine no creutair beò cha bhiodh air an làrach. Bha againn ri dhol air ais gach beul oidhche chun a’ champa, agus bha fhios aca air seo, oir cha bu luaithe bha sinn ri tòiseachadh ri tilleadh air ais na bha iadsan ’gan nochdadh fhéin. Bha air iarraidh oirnn, sa’ cheud dol air ais, ruith cho luath ’s a leigeadh ar casan dhuinn. ’Sann leth bho leth a bha seo a’ tachairt, an dara leth toirt dìon do’n leth eile gus an ruigeadh iad astar àraidh far an robh iad a’ cur an aghaidh air a’ chunnart agus a’ toirt cothrom do’n leth eile tighinn air ais trompa.

Cha robh fada gus na dh’fhoghlum sinn an t-aobhar

[TD 213]

air son na sgoinn seo. Cha bu luaithe bha an tarraing-air-ais air ghluasad na bhiodh fras pheilearan mu ar cluasan. Bha bataraidh de ghunnaichean aotrom againn a bheireadh mùileidean leotha ’na mhìrean feadh nam beann, agus nuair a thòiseachadh iad a’ losgadh an co-chomunn ri gach seòrsa armachd a bha againn fhéin, bha ball-amhairc is gleadhraich fo do chomhair car tamull a bha cur smuais is colg ’na do churaichean. Bha mi latha ’nam fhear semaphore an cois comanndair a’ chompanaidh, Caiptean Friseal. Bha ruith dìridh againn agus e dà cheum air thoiseach orm nuair chaidh peilear troimh’n ad ghréin aige a thug fuil á mullach a’ chinn aige. “Cuimhneachan math,” ars esan, nuair chunnaic e an dà tholl innte, agus e fhéin gun móran dochainn.

Thàinig an t-Ard-Chomanndair sna h-Innsibh, Seanalair Birdwood, a bha leis na h-Anzacs anns na Dardanelles sa’ cheud chogadh, a-nuas a shealltainn oirnn. B’e e fhéin an duine suilbhir, gun uaill, gun àrdan. Bha ainm againn air na <eng>dug-outs<gai> far an robh sinn a’ còmhnaidh, an té san robh mi fhéin <eng>Barlinnie Mansion,<gai> an <eng>Navvy’s Rest<gai> air an dara taobh agus <eng>Dunrobin Castle<gai> air an taobh eile. Chaith e ùine togail dhealbh agus ri falbh ’nar measg a’ seanachas ’s a’ dibhearsain. Bha uirsgeulan éibhinn aige dhuinn mu na h-Astràilianaich is mar a theab iad a chur ás a thoinisg, gus na thuig e na dòighean aca. Cha robh idir ’nan ciatamh iad fhéin ùmhlachadh do chuing is ùghdarras an airm. “Ach,” ars esan, “nuair thàinig iad an aghaidh a’ chunnairt ’s a’ chruadal, ’se saighdearan gaisgeil, euchdach, a bh’annta.” Bha e latha dol suas a’ chlais-bhlàir agus ged a b’i riaghailt do cheann a chromadh air son

[TD 214]

sàbhailteachd, bha esan ’na dhuine cho beag agus gun shaoil leis nach robh aobhar dhàsan sin a dhèanamh. Chuala e fear ag éigheachd as a dhéidh, <eng>“Birdie, for ——— sake, duck your bloody nut.”<gai>

Chaidh e uair a shealltainn air an dump pheilearan a bha mu fhichead mìle air ais bho’n ionad còmhstrì. Cha robh deise an airm uime, agus nuair a ràinig e, bha Aussie mór an sin, ’na shuidhe air balla de bhucais pheilearan, plathaig ceò bho cheò á pìob mhór ’na phluic, an gunna is a’ bheigleid pìos uaithe, agus e leughadh pàipeir-naidheachd. B’e seo iomall na mì-fhaire is na h-eas-ùmhlachd. Air dha foighneachd dheth gu dé bha an urra ris, thubhairt an Aussie gun robh e seo an ainmeachas a bhi ’na sheòrsa de fhear-faire. “Tha mise,” arsa Birdwood, “ann an seo, matà, ann an ainmeachas a bhi ’na mo sheòrsa de sheanalair.” Dh’éirich am fear eile air a shocair fhéin, dhùin e putain a sheacaid is chuir e phìob ’na phòcaid. Rug e an uairsin air a ghunna agus air dha dhol troimh na gluasadan àbhaisteach gus an tàinig e gu present arms, thubhairt e, “Mas ann mar sin tha chùis, tha mi creidsinn gum feumar seòrsa de salute a thoirt dhut.” Gu dé a b’urrainn dhut a dhèanamh ri leithid sud a dhaoine?

Bha mór mheas aig na h-Astràilianaich air, agus bha e rithist ’na riochdaire an rìgh orra, agus mas math mo chuimhne, is e roghnaich iad gus pàrlamaid a’ phrìomh bhaile ùir, Canberra, fhosgladh a’ cheud uair.

Thàinig iad an àirde le dòigh ùr air déiligeadh ri nàmhaid chuilbheartach nach gabhadh a chur fo cheannsal. Dh’iarr iad buidheann deich duine fichead le an saor-aont, gu bhi a’ dol a-mach air an oidhche a

[TD 215]

dh’fheuchainn ri an glacadh le foill. Bha mise air fear a thug aonta seachad. Bha na h-aodainn againn air an dreachadh le stuth dorch, brògan rubair oirnn nach dèanadh fuaim, a’ bheigleid air a’ ghunna air a còmhdach le aodach khaki, ceud peilear aig gach duine agus siùcaran againn air son an deocadh nam faireadh tu casad. Bha sinn a’ dol gu àite eadar-dhealaichte gach oidhche agus a’ taghadh àitean far am biodh frith-rathaidean, le comas losgadh bho dhà thaobh, gun bacadh fradhairc no cnap-starra sam bith.

Oidhche an déidh oidhche bha sinn a muigh, ach creutair beò cha robh ri fhaicinn. An oidhche thigeadh iad, ’sann taobh eile. Bha an gnothaich a’ fàs seachd searbh leinn. Bha sinn uairean mór a thìde ’nar laighe slatan bho chéile. Cha robh e ceadaichte gluasad no facal còmhraidh a radh, ach gun tigeadh an t-oifigeach corr uair air a spògan a chur sanais ’na do chluais. Oidhche bha seo, mu uair sa’ mhaduinn, thòisich sinn a’ cluinntinn fuaimean beaga, agus sin mun cuairt dhinn air a h-uile taobh. Bha an oidhche fìor dhorch agus cha robh duine againn nach robh air a theann ghlacadh le iomagain cuin a bha an t-sàmhchair a’ dol a sprèadhadh ann an tuasaid aimhreiteach. Lean seo ùine nach bu bheag agus an t-oifigeach agus sàirdseant a’ dol timchioll a’ toirt rabhadh dhuinn a bhi deas, furachail, ach nì cha tàinig faisg oirnn. Air eagal feall-fholach cha deachaidh sinn air ais gu robh solus an latha againn.

Fhuair sinn deireadh an sgeòil a rithist. Bha fear-brathaidh ’nam measg, a thàinig a reic na h-ìnnse air son duais. Dh’innis e an deàrbh àite anns an robh sinne an oidhche ud, agus gun robh mu àireamh trì

[TD 216]

cheud aca timchioll oirnn. Bha e feumail gun robh an oidhche neo-chumanta dorch, oir, gun taing dhaibh, cha dèanadh iad a-mach ar n-àireamh no ar neart. Bha cuid air son ionnsaidh thoirt oirnn, ach gu fàbharach dhuinne ’se na teagmhaich, a bha de’n bheachd gur e cuilbheart gu tuilleadh feachd a tharraing orra bho thaobh eile bha seo, a chaidh gabhail an comhairle. Le deagh chothrom gu léir air an taobh-san, cha robh duine againne air a bheath a shàbhaladh nan robh iad air an oidhirp a dhèanamh.

Chaidh an gnothaich a stad air ball. Thuig iad gur e cluiche gun stàth a bh’aig a’ chat an tòir air na luchainn. Lean cùisean eile mar a bha, buail is ruith acasan, agus cha bu deifir gu dé an sèol ìnnleachd ùr leis an tugadh sinne ionnsaidh orrasan, cha robh a’ bheag de shoirbheachadh leis. Thàinig an geamhradh agus thuit sneachda, agus an rud a dh’fhairtlich air làmhachas-làidir, thug nàdur gu ceann. Cha ghléidheadh iad an spréidh, ris an robh iad, gu ìre bhig, an urra, air na h-ionadan àrda gun feur air an ionaltradh agus dh’iarr iad cùmhnantan sìth. Thàinig iad gu còrdadh agus bha an gnothaich seachad dhuinne le sin. Bha sinn mu shia mhìosan ris an rag-bheart gun toinisg. Fhuair na h-oifigich am miann, greis ’gan cluiche fhéin ri ainmeachas de chogadh beag nach robh araon teinnteach no marbhteach agus bonn-còmhraig eile gu chrochadh air am broilleach. Fhuair dithis aca an M.C. air son euchdan a bha na bu ghaisgeil air a’ phàipear-teisteanais na bha an gnìomhachais sa’ bhlàr. Ach có an t-oifigeach, ma ràinig e inbhe caiptean, agus gun dh’fhairich e idir fàileadh an fhùdair, nach robh M.C. no D.S.O. an déidh ainm.

[TD 217]

Thill sinn air ais gu Jhansi, agus màirnealach is mar a bha ar beatha làitheil, bu mhath faighinn air ais gu glainne agus comhurtachd aon uair eile. Bha mi stigh anns a’ bhliadhna dheireannach de mo thìde san Arm agus fadachd gu leòr orm gus an tigeadh sin gu ceann. A chionn agus nach do mheas mi mo chuairt ann a riamh ach ann an rathad iomrall, tubaisteach, a thug mì-shealbh neo-fhaicsinneach ’na mo char, cha do dh’iarr ’s cha do ghabh mi àrdachadh inbhe, ged a fhuair mi an tairgse. Cha robh e gu móran buannachd ach do fhear a bha ’na dhùil làn thìde choimlionadh ann.


Ag Eisdeachd Gandhi — A’ Bruidhinn ri Amy Johnson

’Se Ranikhet ainm an àite anns an robh sinn a’ dol a thàmh suas dha na beanntan greis de’n t-samhradh. ’Se àite mór, sgaoilte a bh’ann, anns an robh cuideachd á móran réiseamaidean a’ cruinneachadh agus bha seo a’ dèanamh an àite beò, cuideachdail le co-fharpuis cluiche a dh’iomadh seòrsa. Bha maise nàduir an seo ’na mhóralachd, le meudachd uamhasach na Himalaya ’na stac-bhalla barrachdail geal fo do chomhair.

Bha mi air fear a dh’fhichead duine á sia reiseamaidean a chaidh maor-airm a dhèanamh dheth fhad’s a bha sinn ann, agus ’sann a’ dèanamh faire na leth-mhaidne sa’ bhazaar a bha dithis againn an Dì-luain a bha seo, nuair thug sinn fainear gun robh deiseachan ùra geal air a’ mhór-chuid de’n t-sluagh, agus gun robh othail neo-àbhaisteach ’nam measg. Chaidh ìnnse dhuinn gun robh Mahatma Gandhi a’ dol a thadhal orra mu mheadhan-latha, agus sheall iad dhuinn àite bh’air

[TD 218]

ullachadh dha air iomall a’ bhazaar. B’e pàirt de iarrtais ’na theagaisg iad a bhi caitheamh aodach geal, khadder, a bha iad ri dèanamh ’nan dachaidhean. Bha seo mar an clò-mór againn fhéin, air son cosnadh is beò-shlaint a thoirt do chuid dhiu agus ’sann air son seo a bha na trusgain ùra gheal cho nochdaidh air an latha ud.

Bha àrd-bhrass ionadail an airm gu léir, a’ tòiseachadh le Seanalair Ironside, ’nan suidhe fo chomhair a’ chlàir bho robh e dol a bhruidhinn. Thàinig an duine naomh ann an seann ghlagan de <eng>Ford, Model T,<gai> le cheann maol gun chòmhdach, falluinn lìon-anairt gun mhuinichill, gun phutan, a’ còmhdach a ghuaillean, an dhoti gun loinn ri folach a mhàsan agus cuarain fhiodha mu chasan. Nam b’ann air ìomhaigh, pearsa agus earradh a bha do bheachd gu bhi air a bhonntachadh, ’sann aig iorball cuideachd nan iomraiteach a chuireadh tu an duine seo, ach bha fiùghantas is airidheachd Ghandhi a’ toirt bàrr air mórchuis sgeadasach agus dlighe fhalamh, a tha cho bitheanta faotainn miodal air nach eil iad toillteanach.

Bhruidhinn e ann a’ Hindi an toiseach, òraid mhór agus a réir ath-aithris, cha b’ann ’gan slìobadh ach a toirt beum is achmhasan air an dòighean, am beusan agus an dìth-ghlainne. Rinn e òraid na bu ghiorra sa’ Bheurla, air sgàth modh, oir cha b’ann rinne bha ghnothaich, agus cha do bhuin a chainnt ri nì a bhiodh air a mheas ceannairceach. Bha e doirbh dhuinne dhèanamh a-mach a’ bhuaidh eagnaidh a choisinn e mar am Maois ùr a bha gus a cho-Innseanaich a thoirt a-mach á braighdeanas is á cuing a’ choimhich. Biodh

[TD 219]

a chliù is eachdraidh air sgàth a dhaonnachd agus irioslachd a ghnàth neo-bhàsmhor.

Air ais ann a’ Jhansi, bha mi fhéin, Alasdair Rob á Bailailein agus fear eile, air sgàth obair a bha aig gach fear againn, astar air falbh bho’n chòrr de na barracks. Air latha Sàbaid, bha sinn air am pàipear-naidheachd fhaighinn, far an robh air ìnnse gun robh dùil ri Amy Johnson ann an Karachi. ’Se seo nighean òg á Hull a bha ag oidhirpeachadh air dol gu Astràilia ’na h-aonar air itealan mar an ceud neach a rinn seo.

Mun fheasgar, chuala sinn fuaim itealain, agus bha am fuaim tur eadar-dhealaichte ri farum nan soithichean aig an R.A.F. air an robh sinn cleachte. Bha seo na bu choltaich ri gleadhraich fear de na seann chàraichean mun bhliadhna 1918. Sùil a-mach, agus bha i dol mun cuairt os ar cionn agus a’ tighinn na b’ìsle. Mu dhà cheud slat uainn, bha raon de thalamh còmhnard agus sràid bazaar air an dara taobh dheth. An ath rud a thachair, a-nuas leatha air siaradh agus laigh i air an talamh mu dhà cheud slat uainn. Ruith an sluagh a-mach ás a’ bhazaar a choimhead le ìoghnadh, agus nuair a ràinig sinne, bha mu cheud dhiu timchioll oirre, agus ise ’na seasamh san toll-stiùiridh agus revolver ’na làimh. Rinn sinn aithnichte dhi có sinn, agus nach robh i ann an cunnart air bith bho na h-Innseanaich. ’Se baile Allahabad an ath stad a bha gu bhi aice, ach cha robh i glé chinnteach an ruigeadh i e roimh’n oidhche. Chomhairlich sinn dhi gun fheuchainn, ach bha i féin de’n bheachd gun dèanadh i chùis. ’Se gliogan-glagan beag, aotrom, an-earbsach a bh’anns an t-soitheach-adhair aice, Jason. Chuidich sinn i gu faighinn air falbh agus a-mach leatha. Mu leth-uair an

[TD 220]

déidh sin nach ann a chunnaic sinn a’ tilleadh i. Bha i eadar dhà bharail mu Allahabad a ruighinn ann an tìde agus b’fheàrr a bhi cinnteach na caillte. Thug na h-oifigich againn aoigheachd oidhche dhi, agus chaidh i air adhart gu ainm iomraiteach a chosnadh dhi fhéin air feadh an t-saoghail. Phòs i Albannach de seòrsa fhéin, Jim Mollison, agus chaidh i ás an rathad toiseach a’ chogaidh os cionn Cuan-a-Tuath Shasainn ann an seirbheis na rìoghachd.


Naidheachd Bròin

’Sann mun àm seo a fhuair mi an naidheachd dhoilgheasach gun chaochail mo mhàthair aig aois trì fichead is aon. Chan eil neach air an tàinig a’ bhuille ghoirt do-sheachnach seo nach roinn a cho-fhulangas rium. Cha ruig sinne air làn chompàirt a roinn ri màthair ’na gràdh do a gineal, agus b’urrainn dhòmhsa radh mu mo mhàthair fhéin nach do cheil i riamh araon a blàth-chridheachas no am beagan earras le robh a freasdal air a ghiorrachadh bho a sliochd. Bha i ionnan sin suilbhir, aoigheil ri coigrich is coimhearsnaich.

Bha m’athair ’na dhuine somalta, neo-chealgach agus a bheachdan trom, cudthromach. Bha ise an ceart aghaidh sin, agus air cho tric ’s a ghlacadh i ann an ribe sheòlta na h-aighearachd éibhinn e, bhiodh e ’na thargaid, a cheart cho beag dìon, an ath thurus. Dh’ìnnseadh i dhuinne roimh-làimh an uair a bhiodh i dol a tharraing a chas, agus bhiodh sinne air ghod a’ feitheamh gu dé chuilbheart ùr a bha seo an dràsda. Tha cuimhne agam, ’nar cloinn an Nis, agus maragan againn air an dìot. Bha duine aca air gach ceann de’n bhòrd, agus m’athair cho sòlaimte a’ cur cuid an

[TD 221]

teaghlaich air na truinnsearan. Nuair a riaraich e sinn uile, chrath mo mhàthair a ceann ’s chuir i ’na chuimhne nach bu bhreug an seanfhocal a bha ag radh, fear roinn na maraig gum biodh an ceann reamhar aige fhéin, agus gu dearbh gun robh dheagh chuid aigesan dhith. Dh’éirich m’athair an ceann a’ bhùird ann an làn feirg, shleamhnaich e an truinnsear sìos air a beulaibh leis an achmhasan, “Seo dhut e matà, e fhéin ’s a’ mharag.”

Latha nigheadaireachd bho chionn fhada, bhiodh prais mhór air an teine làn uisge teth. Seo mar bha, agus m’athair ’na shuidhe ris an teine a’ cur uime stocainnean tioram. Nuair thug mo mhàthair muga uisge goileach leatha ás a’ phrais, chuir e air a robhainn i bhi faicilleach mas loisgeadh i chasan. Phriob i oirnne gun fhios dhàsan, chuir i uisge fuar dha’n t-soitheach, leig i oirre gun thom i sa’ phrais e, agus anns an tighinn air ais, leig i sileag dheth air casan m’athar. Tha cuimhne agamsa fhathast air ruidhle nan casan ciùrrte aig m’athair agus éighe chasaideach pian a’ losgaidh ri cur mì-fhaicill as a leth.

Am Beàrnaraidh na Hearadh, rinn m’athair ullachadh gus a chorp ionnlaid ann an soitheach-nighe mór. Thug mo mhàthair a chreidsinn air gun robh té bheurla air gealltainn tighinn a chéilidh. “Ach,” arsa ise, “tha ùine fhathast mun tig i, agus tha mise dol cuairt a-mach fhad’s a bhios tu ’ga do nighe fhéin.” Cha robh glas no cnag air dorus na clòsaid anns an robh am bodach ’ga nighe fhéin, agus cha robh e fada stigh nuair chuala e gnogadh agus an té bheurla a’ foighneachd an robh duine stigh. Thàinig i seo gu dorus clòsaid m’athar,

[TD 222]

agus nuair a rinn i air son an dorus fhosgladh, chaidh m’athair, ’na chabhaig, ise sàthadh bho muigh agus esan bho stigh agus e guidhe oirre a casan thoirt leatha. Nuair thubhairt e rithe mu dheireadh, <eng>“You’re a bad woman,”<gai> fhreagair ise, <eng>“And you’re a wicked man,”<gai> agus dh’fhalbh i. Ag ìnnse na h-uirsgeul nàireach a rithist dha mo mhàthair, cha tàinig e aon uair ’na inntinn gur e i fhéin a bh’air cùl na fealla-dhà.

Bha taobh eile oirre, dùrachdach agus diadhaidh, agus ma mheal sinn, mar theaghlach, beag no mór de thuigse agus beò-inntinn na mac-meanmna, theirinn gur ann ás an dualachas seo a dh’ath-nuadhaich e. Cha robh freasdal fialaidh rithe, agus air son iomadh bliadhna bha i briste ’na slàinte, ach ghiùlain i a dorradais le foighidinn gun ghearain. Bha e ’na aobhar taingealachd dhomh a riamh nach do dhearmad mi frithealadh air a feuman san tomhais bheag anns an robh sin ’na mo chomas.


Dol Dhachaidh

Bha mu thimchioll trì fichead is deichnear Leódhasaich sa’ bhatàlion. Bha iad sa’ choitcheantas air am meas ’nan saighdearan seachad air a’ chumantais. Bha dà fhìor charaid dhomh ’nam measg, Dòmhnull Sgàire nach maireann, á Port-nan-Giùran, agus Alasdair Rob á Bailailein. As na chunnaic mi shaighdearan comasach, eireachdail ’na mo chuairt, chuirinn R.S.M. Calum MacAoidh, D.C.M., á Tolasdadh-a’-Chaolais air thoiseach. Cha robh e ach air ùr thighinn a-mach dha na h-Innsibh is e air a dhèanamh ’na oifigeach nuair a mharbh an gath-gréine e.

[TD 223]

A’ feitheamh bàta-aisig, thàinig orm fuireachd trì mìosan seachad air an tìde dhligheach, ach mu dheireadh thall, bha mu cheud againn air an t-slighe dhachaidh. Is nì ioghantach nach robh duine againn gun chianalas a’ fàgail meall cho mór de ghillean a bha ’nan dlùth-chompanaich dhuinn ré ùine cho fada. Bu mhór a dh’fhaodainn ìnnse mun spòrs ’s an cridhealas éibhinn anns am biodh compàirt againn, ach is iomadh clach a dh’fheumar fhàgail mas téid an càrnan thar cumadh.

’Sann air ais am Fort George a dh’fhuasgladh na cuibhrichean dhinn. Thug iad dhuinn deise leis nach déidheadh tu gu sabaid chon. Gu fàbharach dhòmhsa bha mi air deise cheannachd. Bha mo bhràthair, Murchadh, ’na mhinistear an Cill-Chuimein, agus chaith mi a’ cheud seachduinn de mo shaorsa maille riutha. ’Se faireachadh neònach a bh’ann a bhi fuasgailt bho gheimhlean iomarcach a bha cho fada ’nan campar air do spiorad.

[TD 224]

[Blank]

[TD 225]

NIS AGUS GLASCHU

… Ri aimsir amh na h-an-uair
Feirg na mara air luaisg,
’S garg-ghleac carraid na tuasaid,
Fairge ’na gruam air Ròdh’nais; …

[TD 226]

[Blank]

[TD 227]

Cor an t-Sluaigh — Am “Bothan” — Pòsadh

Air ais ann an sgìre Nis an déidh a bhi trì bliadhna deug air falbh ás, bha e tlachdmhor a bhi cur fàilt air seann eòlaich, ged a bha móran de na sàr-ionmhainn air bu mhotha mo dheagh thoil air dol thairis bho slighe nan uile bheò. Bha an taigh-còmhnaidh anns a bheil mi gus an latha an diugh air ùr thogail. Bha mo phiuthar bu shine, a bha ’na bantraich le dithis nighean, a’ cumail taighe do dhithis bhràithrean na b’òige na mì-fhéin. Bha iad air bùth bheag a chur suas agus am beagan airgid a bha mise air a ghléidheadh, chaidh e ’na thuilleadh cuideachaidh ris a’ mharsantachd. Goirid an déidh seo, fhuair Tormod, a bha ’na chléireach san arm, obair ann an oifis ionad-malairt an luchd-obraich an Steòrnabhagh.

Faodaidh e bhi gur ann bho seann aoradh sìnnsireachd a thàinig an cleachdadh a tha cho cumanta ’nar measg, ’se sin a bhi ag ainmeachadh na cloinne air dlùth-dhàimhean a chaochail. Chaidh Aonghas thoirt ormsa agus air mo bhràthair òg, air son seanar agus bràthair-màthar, agus b’iomadh uair a bha seo ’na chrois. Thigeadh litrichean agus, gus an déidheadh am fosgladh, cha b’fhios có againn a bu leis iad. Gu fàbharach, bha farainm air an dithis a bha ’na eadar-dhealachadh am measg eòlaich. Anns an dol-seachad, ’se ainm duine air am bi cuid a’ dèanamh luaidh fhathast a tha ormsa, ged is ann air saobhadh. Bhuineadh Aonghas nam

[TD 228]

Beann do aon taobh de mo shìnnsir an Uig. ’Se ainm a bh’air mo sheanair agus ’se ainm mo sheanar a tha ormsa. Cuideachd, fhad’s a bhios sinn air a’ chuspair seo, chan urrainn dhomh gun aobhar ghearain bheag eile thoirt am follais. Tha cleachdadh mì-thaitneach ’nar measg a bhi toirt ainmeanan fireannaich air naoidhein nighinn. Chan eil e ceart, iomchaidh no idir ciatach an cur fo’n uallach mhì-chùiseach, bhi giùlain ainm fireannaich fad ré am beatha agus gun boireann dheth ach an t-iorball deiridh, araon, -ina no -etta. Co-dhiù, tha sin air a mhabladh mar an còrr de’n Ghàidhlig. Cia lìon nighean Ghàidhealach an diugh nach e Ann, Chrissie, Cathie no Effie agus mar sin air adhart an dòigh air an sloinnear iad.

Ged nach robh bochdainn idir cho nochdaidh agus a chunnaic mise ’na mo ghille sgoile ann an Nis, gidheadh bha cùisean deireach gu leòr, agus cosnadh doirbh ri lorg. Thàinig dìobradh is calldachd mhór air cor an t-saoghail mun àm seo, a’ tòiseachadh anns na Stàitean Aonaichte agus a’ craobh-sgaoileadh air feadh earrainn mhór de’n t-saoghal. Air an t-slighe nuas bha sinn fad latha an Glaschu agus bha marbhantachd an àite agus an-dòigh dhaoine dìomhain buileach mothachail ann. Ràinig àireamh na bha dìomhain feadh na rìoghachd aon uair trì muillion.

Aig an taigh bha móran de na gillean òga, mar tha iad gus an latha an diugh, ris an t-seòldaireachd. Còmhla ris gach gairm air an tàinig dà latha! Bha am pàidheadh neonitheach, an staid dìblidh agus na h-uairean obraich fada. Bha a’ chlann-nighean fhathast a’ dol gu cutadh an sgadain agus cha b’ann orra bu lugha bha ruighinn de chuibhrionn na h-eucòir. Air a

[TD 229]

bhliadhna seo, 1932, rinn iad stailc aig iasgach Shasainn ag iarraidh—cluinn seo!—am pàidheadh a thoirt gu aon tasdan sa’ bharaille. Bhiodh iad a’ feuchainn ri stampachan gu leòr a chosnadh air son gun agradh iad airgiod dole ri tìde dhìomhain na bliadhna. An té aig an robh sin bha i dol air beulaibh cùirt-rannsachaidh agus theireadh an té a gheibheadh disallowed gun d’fhuair i dissa. Lean am facal gus an latha an diugh.

Bha móran sheanachasan éibhinn aig Tormod, mo bhràthair, mu fheadhainn a bhiodh a’ sgrìobhadh dha’n Exchange. Bha aon latha a chuir am fear-riaghlaidh a’ cheist ris, an robh beathaichean roimh-eachdraidheil fhathast ann an Nis. Sheall e litir dha bho té a bha gearain carson nach robh ise cho airidh air dole ri gillean òga bha ruith air feadh na sgìre, marcachd air dràgoin. ’Se Dragon ainm rothair a bha cumanta aig an àm ud. Bha té eile bha cho dìobarach ’na staid agus mur a tugadh iad dhi dole, gum biodh i “forced to live an immortal life.” Bha fear ás an Rubha, nuair dh’fhoighnich iad dheth gu dé stoc a bh’aige, a thubhairt, “One cow and one stork.”

Bha móran de na gillean a dh’fhalbh a Chanada an déidh a’ chogaidh a chaidh a-steach dha na Stàitean Aonaichte. Bha chuid mhór dhiu ann air mhodh an-dligheach, agus nuair thàinig an dìth ’s an dorradas chaidh na coimhich a thrusadh agus faradh saor a thoirt dhaibh gu an dùthaichean fhéin. Thàinig grunnan math dhiu air ais a Nis. Bhiodh iad a’ cur orra gun robh iad ’gam meas fhéin ceum seachad air feadhainn eile, gum biodh iad a’ sireadh a bhi an cuideachd a chéile, agus gur e Bheurla bu tric a bh’air bàrr an teangaidh. Co-dhiù, cha déidheadh tu gu cuirm-chiùil

[TD 230]

no banais nach taghadh tu na Yanks a-mach bho chàch. Bha pàrtaidh aca ann an Eòropaidh oidhche agus gun fhios gun robh seo dol air adhart, thàinig cailleach a-steach. Ghuidh iad oirre fuireachd ach, bho nach robh dùrd Beurla aice, cha robh i tuigse smid. Tha e coltach gun robh na facail <eng>Oh really<gai> ’nam beul tric. ’Ga ìnnse rithist, bha aig a’ chailleach, “Agus ged a bha h-uile rud ’ga mo leamhachadh, ’se nach do sguir iad a bhruidhinn air Reilidh bochd fad na h-oidhche.” Bha bodach an Eòropaidh air an robh am farainm seo.

Nì eile air na chuir mi umhail bho na seann làithean, nach robh an céilidh cho beò no cho tlachdmhor. Bha móran thaighean-geal air an togail, agus na bha ann de na taighean-dubha, bha simileirean annta gu ìre bhig, agus iad air an dèanamh snasail, comhurtail, ’nam broinn. ’Se bun na bha sin, nach robh an t-aon dànadas no an t-saorsa agad gus thu fhéin a dhèanamh aig an taigh. Bha sinne, na gillean òga, mar bu tric a’ cruinneachadh ann an taigh seann bhodach air an robh Aonghas Beag. Bha e mu aois ceithir fichead agus e déidheil air a’ chuideachd. Bha an taigh de’n t-seann sheòl, leis an teine am meadhan an ùrlair agus being fhada air gach taobh dheth. Bha e mar fhiachan air an luchd-céilidh frithealadh air uireasbhaidhean a’ bhodaich, agus cha robh bleigeardachd no mì-stiùrrachd ceadaichte. Bha an dibhearsain chuilbheartach ris an abrar tarraing nan cas a ghnàth ri sireadh fàth air an fhear mì-fhaicilleach agus ma bha fear maol ann, bha e tric air a thoirt a mhòinteach, agus sin an an-fhios dha. Mar am fear a thubhairt gun bhuannaich e fhéin geall an aon uair a chuir e airgiod air each a riamh agus gur e Celtic ainm an eich. Có de na bha làthair

[TD 231]

nach cuala mun each ainmeil seo, a bhuannaich araon an Derby agus an St. Leger.

Bha cuideigin air ùr-phòsadh sa’ bhaile, agus mhol fear de’n chuideachd sgéimh is àilleachd a’ ghùin a bh’air bean na bainnse agus gur ioghantas mur e sìoda bh’ann. Fhreagair ceann-clò, “Chan e sìoda, ach nàdur silk air choireigin.”

Cha robh oidhche nach robh sgeileid le feòil phrann a’ caoin-ghoil an grìosach an teine, agus a ceann air liagh fiodha. Bha e ’na chleachdadh an uair ud aig an fheadhainn a bha ri pìob agus tombaca-dubh a bhi tilgeadh smugaid, agus bha iad cho ealanta aige seo is gun robh cuid dhiu cho cinnteach ri peilear a’ ghunna. Bhiodh té bho thé a’ tighinn bho thaobh seach taobh de’n taigh agus ri sprèadhadh air mullach an teine, ach a riamh chan fhaca mi gin dhiu a’ bualadh air sgeileid a’ bhodaich. Nan tàradh té dol buileach faisg, bheireadh e sùil a-null gu’n taobh bho’n tàinig i, ach a riamh cha do chuir e rabhadh ann an cainnt.

Cha robh mise ach mu bhliadhna aig an taigh, an uair a bhàsaich am bodach còir gun lochd. Bha sinn a nis gun taigh-céilidh agus is ann mar mheadhan air an seo a thug mise mun airidh rud a dhèanamh a tha mór aithreachas orm air a shon an diugh; ’se sin, sinn fhéin bothan céilidh a thogail, far am biodh cead is cothrom cluich againn gun dragh do dhaoine eile. Cha robh duine againn nach do dh’aontaich ri seo le deòin is togar, agus cha b’fhada bha sinn fhéin ris. Cha robh sean no òg nach robh tadhal ann agus, fhad’s a bha e air a ruith a réir a’ mhodh ’s an rian air son an deachaidh a dhèanamh bho thoiseach—agus lean sin gu deireadh a’ chogaidh — bha e ’na àite cuideachdail

[TD 232]

cridheil. Bhiodh grunnan againn corra uair a’ faighinn buideal chóig ghalain leann, agus dhéidheadh an t-àite fhàgail againn an oidhche sin, ach a thuilleadh air sin, bha e ’na thaigh-céilidh do neach sam bith a thigeadh ann.

Cha b’fhada gus na lean bailtean eile na sgìre an eisimpleir againn. Bha seann spiorad a’ chéilidh air a chumail beò ann an dòigh a bha freagarrach ri caochladh gnàth is cleachdaidhean ùra a bha tòiseachadh a’ tùirlinn oirnn ’nan sruthain beaga, agus a tha an diugh ’nan tuiltean coimheach a tha an impis gach gné a bha ’gar comharrachadh mar sluagh air leth a sguabadh leotha gu cuan a’ sgaraidh ’s na dì-chuimhne.

Sin matà mar a chaidh na “bothanan” a chur air chois an toiseach. Bhiodh e iomadh uair ri cur bochdainn orm an uair a chithinn sna pàipearan-naidheachd gun robh iad ’nan àiteachan òl an Leódhas o chionn iomadh linn, agus gun iad mar sin ach bho chionn beagan is fichead bliadhna. Tha fhios aig an t-sealbh, nan robh fios no fàth agamsa nuair a thog mi chùis an toiseach gun robh na h-àiteachan seo a’ dol a thruailleadh ’s a chùl-sleamhnachadh na h-òigridh, nach robh an cion-fàth air thighinn seach bàrr mo bhilean. Bha an t-Ollamh MacIain ag radh gun robh an t-slighe gu Iutharn stéidhichte le rùintean math agus tha sin air fhìreanachadh leis an ana-caitheamh ’s an struidhealachd mhì-chiatach a thàrmaich á àbhachd gun bheud a bha dì-bheathte le sean is òg gus na rinn na mic stròdhail gràinealachd dheth.

Bhiodh leasachadh air a’ ghnothaich ana-miosarra ann an àite sam bith eile; ’se sin an t-sochair dhligheach

[TD 233]

a tha air a mhealtainn le uile àiteachan na dùthcha a bhàirig ri ceàrnan-a-tuath Leódhais. Tha an taigh-òsda ceadaichte fo riaghladh is ceannsal lagh sìobhalta na rìoghachd, ach ann am beachd mhinistearan Leódhais, tha iad truaillidh, eucorach thar tomhais. Tha làn fhios aca gu bheil na bothain neò-ghlan, gu bheil iad fosgailt aig a h-uile seòrsa uair, agus air maduinn na Sàbaid, nach eil bacadh no rian, crìoch no diùltadh, stiùireadh no treòireachadh air mór no beag, aois no òg. Ach dé dheth sin, chan eil iad mar na taighean òsda, a’ toirt cuireadh do choigrich a thighinn cuairt ’nar measg, a bhristeadh ar Sàbaid, a chlaonadh dìorras is dearbh bharail an fhuar-chràbhaidh, agus, dh’fhaodadh e bhi, a thoirt beàrnaichean air balla dìdean nam fìor Chailbhinich.

Bha cleachdadh neònach eile bha dèanamh a horo-gheallaidh mu dheireadh na bliadhnaichean roimh’n chogadh, ’se sin, caithris na h-oidhche. Tha e coltach gur e Leódhas agus Sealtainn an dà àite anns an robh an dòigh suiridhe seo ri dol air adhart. Theireadh tu gun robh seo ana-bheusach agus mì-stuama, ach bha bhuil agus dearbhadh na fianais a’ toirt cunntas an aghaidh sin, agus bha àireamh nan teachdan-gèarr anns gach àite cho ìosal ri àite an Alba. Nuair bha iad an àitean eile a’ gur a chéile gu follaiseach, bha Leódhasach a’ dealbhadh le falachaidheachd cùl nan cnoc. Bha fear beachdail a dh’aithnichinn a’ feuchainn gu té ùr. Dh’fhosgail e an conaltradh leis a’ cheist, “Gu dé do bheachd orm?” Thubhart i gun robh i smaoineachadh gum faca i aghaidh air molt am bad-eigin. Dh’fhoighnich fear meirgeach ruadh do thé eile an robh i ’ga aithneachadh. Thubhairt i nach robh, ach gum b’fheàrr

[TD 234]

leatha gun robh cheann aice gu goil a’ choire sa’ mhaduinn.

Seo beagan de ghnàth-chainnt na suiridhe: tha e leam mar sùgh na circe; chan iarrainn am bainne leis; lite gun salainn is pòg o bhalach gun fheusaig; nach e bhiodh grinn fo chuibhrige ruadh; ged nach eil a càilmhor, ’se is feàrr na bhi falamh. Theireadh té na dìmeas, “Cha tugainn bonn-a-sia ruadh air; nach e bhiodh iargalta fo thuilt; nach mairg tha dol ri chliathan; fuidh odhar e fhéin; a bhuidheach mhór na tig; oich is éileadh cha b’e ghràidh a thigeadh orm; cha téid mi ’na inneabh ged nach tig an latha phòsainn,” agus móran eile. Cha robh na fir idir cho fonnar le beulachas mhilis is beum tàrchuiseach ann an lù-chleas beadrach na suiridhe. Tha sin ri thuigse is an cluiche luchdaichte ’nam fàbhar.

Bha seann ghille togail ri té a lorg. Bha té an ath-dhorus dha air an robh sùil aige, ach chan fhaigheadh e buaidh air an t-sochair gus iarrtas a thagradh. Nach ann a sgrìobh e litir mhór phongail thuice troimh’n phost, agus an déidh dha’n phost a liùbhradh, thug e dàil dhi gus a’ chùis a mheòrachadh mun do thadhail e oirre. Bha i ’na suidhe ris an teine an uair a nochd e san dorus. Thug i sùil air agus chrath i ceann a-null ’s a-nall. Mar fhreagairt, chrath esan a cheann sìos is suas agus thill e mach. Chaidh an tairgse cho-dhùnadh gun dùrd de’n chòmhradh.

Chaidh fear a shuiridhe a’ cheud uair agus ’se an toiseach tòisich a bha aigesan, “Có ghràidh is fheàrr leat, teich a-null no éirigh?” Bha fear eile air an t-slighe chun na h-eaglais leatha nuair thubhairt e rithe, “Ma tha thu gabhail an aithreachais faodaidh tu fathast

[TD 235]

tilleadh.” Ach nach ann bha chùis a’ còrdadh ris an fhear air ùr-phòsadh. An uair a bha muinntir an taighe gabhail mullach mì-thlachd nach robh guth aige air éirigh, ’se thubhairt e riutha, “Loisgibh mo bhriogais, chan eil mise dol a charachadh á seo tuilleadh.” Tha teagamh agam ma mhair an t-àrd-shubhachas ud glé fhada.

Thàinig an leannanachd gu ceann dhòmhsa cuideachd, agus phòs mi air a’ bhliadhna 1933. Measadh a h-uile fear a chéile mar a dhéilig a’ chùis ris, ach fhuair mise mo roghainn agus ged a dh’fhaodadh beagan snoigeiseachd is dranndan teallaich a bhi casaid ri sìth is sàmhchair, nach trom-inntinneach an fhàrdaich thosdach nach eil mar seo idir. Thog sinn seachdnar a theaghlach agus ged nach robh anabarr sòigh againn cha robh cion-dòigh no uireasbhaidh oirnn.

Bha m’athair an Uidhist-a-Tuath ann an Sollas aig an àm seo, agus thug mi cuairt a shealltainn air. Bhiodh e fad na bliadhna ri cur lìon-coise air an tràigh mhór, no an fhadhail, eadar Sollas agus Eilean Bhàlaidh. Bha seo a’ ciallachadh cur latha agus togail oidhche a réir an t-seol-mhara, agus nach e am bodach a bha èasgaidh, ag éirigh troimh’n oidhche á leabaidh bhlàth a thogail an lìn. Bu bheag na b’urrainn dhàsan ithe de na bha e faighinn de leóbagan, ach bha sin gu math dha na coimhearsnaich. Bha e fuireachd ’na aonar, agus bha iomagain orm roimh-làimh, an robh e cumail an taigh ann an rian is òrdugh, ach bu mhise nach leigeadh leas. Bha a’ phròis-dachaidh air a leithid a ghréim a dhèanamh air, agus gur ann air mo bhrògan agus luath na cigarette bu tric a bha shùil. Bha bodach còir, agus smior a’ Ghàidheil, an ath dhorus dha, Gobha an

[TD 236]

t-Sruthain Ruaidh. Aig ceithir fichead bliadhna, bhiodh e ag obair sa’ cheàrdaich. Bhiodh e ag radh rium, “Aonghais, a leoghaire, nan robh mo chasan cho math ri mo leth àird, bheirinn tàire mhath do fhear fhathast.” Ma tha an t-ogha aige, Dòmhnull Mór, fhathast an làthair, bithidh cuimhne aige latha chaidh sinn air tòir nam bradan agus a theab am fear-faire ar glacadh.

Thadhail mi am Beàrnaraidh san tilleadh. Bha dà làtha dhòigheil agam a’ measgachadh aon uair eile ri seann eòlaich. Cha do sheas mi ann bho’n latha sin. Tha àireamh an luchd-còmhnaidh air fàs cho beag agus nach eil móran dhiu aig am biodh cuimhne no iomradh ormsa. Bha mo phiuthar as sine pòsda dà uair, agus gach fear dhiu á Beàrnaraidh. B’e an dara fear, Iain MacLeòid, a bha ’na fhear-teagaisg, soisgeulach agus sgoile, ann an Eilean Hiort, na trì bliadhna mu dheireadh mun deachaidh na daoine thoirt dheth. Is iomadh seanachas éibhinn agus neo-àbhaisteach a bhiodh aige mu na Hiortaich. Throid fear de na h-éildearan, Fionnlagh MacCuinn, ris, agus e air deise-leapa leis fhaicinn air an t-sreang aodaich. Cha robh Fionnlagh a’ creidsinn gun robh srad gràis aig duine bha cadal còmhla ri mhnaoi le briogais.


Daoine a Thriall — Nithean a Bha agus Nach Eil

Bha fuigheall de’n t-seann iarmad an Nis, agus bha an dòighean is am beachdan air am bonntachadh air bunaitean neo-chreachte aig foghlum sgoile. Dhiu seo, bha nàbaidh nach maireann, agus Aonghas Caimbeul eile. Bha Aonghas ’na bhall-eaglais, agus ged a bha e

[TD 237]

caran mi-stéidheil ’na inntinn, chuireadh e cainnt dhrùidhteach an glaicean a chéile, gu h-àraidh ann an ùrnaigh, agus gu tric, bhiodh e cleachdadh cainnt shamhlachail air nithean a bhiodh an làthair. Bha uairean a bhiodh e ’na imcheist do’n choimhthional, mar an turus a thubhairt e san ùrnaigh, is e mach air éifeachd na fola, “Nach bi ’n fhuil i, ’s cha be m’fhuil fhéin, fuil aineolach an Uigich ’s fuil bhrùideil an Nisich.”

Bha e leis fhéin ri cuairteachadh an aoraidh agus air a ghlùinean an uair a thàinig neach a-steach gun fhios dha. Thug e luaidh air na h-abstoil, agus ag ainmeachadh fear bho fhear dhiu bha e a’ bualadh a dhòrn air a’ bheing. Nuair a thàinig e gu Iùdas, chaidh an dà dhòrn gu slaiceadh an co-sheirm ris an àrd-mhòthar, “Agus Iùdas dubh Iscariot a bha gu Thusa bhrath.”

Bha caora dhubh aige, do na rinn e droch cleachdadh, a’ toirt biadh dhi aig an dorus, agus mu dheireadh, thòisich i tighinn a bhroinn an taigh air. ’Sann ag ùrnaigh aig an aoradh mhaduinn a bha e de’n turus seo cuideachd nuair thàinig cuideigin a-steach a leig a’ chaora dhubh feadh an taigh. Rinn i ball-dìreach air Aonghas, agus chaidh co-dhùnadh obann air an ùrnaigh leis na facail, “Tha thu sud, a Shàtain, Amen.”

Toiseach an t-samhraidh, bhiodh na caoraich air an togail a-mach ris a’ mhonadh, ach gàradh no cabharna cha bhacadh a’ chaora dhubh, agus a dh’aindeoin cho tric is a dh’fhalbhadh Aonghas leatha, bhiodh i air ais air a shàil. Mu dheireadh, chuir e roimhe gun ruigeadh e cho fada mach leatha agus nach b’e seo taobh a thilleadh i air luathair. Bha i aige air feisd mu chóig mìle bho baile, nuair a thàinig ceò dhùmhail shamhraidh

[TD 238]

troimh nach bu léir dha aon nì mu thimchioll. Cha robh air ach a’ chaora dhubh a leigeadh mu sgaoil agus a shlighe dhachaidh a chur air meidhean fhreasdail. Thàinig e gu abhainn agus lean e i, gun fhios an e dhol no thighinn a bha ’na cùrsa. Thug i a Ghabhsunn e agus bha e trì uairean sa’ mhaduinn nuair ràinig e an taigh. Agus na thomhais thu deireadh an t-seanachais? Bha i ann an sud ’ga fheitheamh san dorus, ged nach eil sgeul agam gu dé an fhàilt a fhuair i.

Ged nach robh Aonghas deas no dìcheallach ann an gnìomh, bhiodh coltas sgoinn is cabhaig air mar bu tric, agus cha bhiodh dàil no cuairteachadh air aire ma bha rud sam bith air inntinn. Nochd e steach do’n mhansa oidhche, agus ball-dìreach, gun chead gun leisgeul, dh’iarr e air a’ mhinistear ìnnse dhàsan gu dé an t-astar mhìltean a bha an saoghal a’ dèanamh timchioll na gréine ann an ceithir uairean fichead. Nuair nach b’urrainn am ministear sin ìnnse gu h-obann, chuir e as a leth gu dé rinn foghlum dha. Lorg am ministear leabhar air eòlas reul agus sgrìobh e an àireamh mhìltean air pàipear dha. Nuair a dh’fheòraich e dha carson a bha esan a’ sireadh a leithid sud a dh’eòlas, fhreagair Aonghas, “Nach eil an t-amadan ud (fear de na h-éildearan) a’ creidsinn nach eil an saoghal ri carachadh. Ach seallaidh mise dha!”

Nuair thigeadh frionas air Aonghas ’sann glé thric air boireannach a dhìoghladh e a dhreamaiche. Air sgàth seo, bha e fhéin agus bannabaidh ùine gun bruidhinn ri chéile. Bha iad le chéile sa’ mhòine latha, nuair a dh’éigh té orra gu copan tea. Nuair fhuair i seo cuideachd iad, thubhairt i ris nach robh chridhe aige

[TD 239]

beannachd iarraidh agus e ann an spiorad mì-rùin ri té de cho-chrìosdaidhean. Chaidh sìth a sheulachadh le crathadh làimh, agus b’e toiseach an altachaidh aig Aonghas, “A Thighearna, thug Thu na flaitheanais thugainne an diugh ann an seo gu cùl Shuaineaboist.”

B’e duine sonraichte eile a bha sa’ choimhearsnachd, Calum Aonghais, no mar a b’fheàrr a thuigeadh sinn, “Glen.” Bha e cho éibhinn, geanail, gu nàdurra, agus gun robh a thighinn am measg na cuideachd mar phlathadh gréine a’ lorg a-mach ar fàilinn fhalachaidh, agus ’gan dèanamh caoin-shuarach, le àbhachd agus atharrais aotrom, gun chron, gun oilbheum do’n chuspair. ’Se tàlann fiachail a tha air a bhuileachadh air an t-seòrsa duine seo, agus nach math gu bheil iad ann gu gurmalaich mhì-gheanail na dunaidh is na dórainn a chumail air an còraichean fhéin. Cha robh nàmhaid no fear dìmeas aig Calum, agus dh’fhàg e mar dhìleab gun cluinn thu fhathast daoine soilleireachadh an cainnt leis na facail, “Mar a theireadh Glen còir.” Bha Calum aig muir anns an dà chogadh agus chailleadh e air an t-slighe gu Malta an 1942.

Ged a bha na h-atharraichean móra, a thàinig a mhùchadh ’s a chur á bith, fhathast gun iad fhéin a thaisbeanadh ach ann an tomhais bheag, gidheadh, bha na ceumannan mall a bha gach bliadhna tuilleadh gu bhi greasad air slighe a’ chaochlaidh air gluasad ann an caraibh gnàthachadh, gnìomhachas, agus gairm làitheil a’ phobuill. Bha eòlas a’ meudachadh agus geasan is saobh-chràbhadh ann an cath na ruaig. Bha taighean ùra comhurtail ’gan sìor thogail agus butarrais rapach na h-ainniseachd is na h-an-dòigh air am fògradh gu ìre bhig. Bha àireamh mhór de thaighean-

[TD 240]

dubh fhathast an làthair, ach bha simileirean sa’ chuid mhór dhiu, agus loinn agus sgeadas orra stigh ’s a muigh. ’Se fìor sheann mhnathan a chìte san eaglais leis a’ churrac gheal ghucagach, agus am bonaid bideanach a bha bitheanta ann an làithean m’òige. Bha an t-atharrachadh ann an earradh nam fear cuideachd. Cha robh am peitean mór no a’ bhriogais ghròbach ri am faicinn, agus air feadhainn leòmach bha truise neònach air an robh plus-fours. Bhiodh stocainnean osanach clòimh a’ lùbadh os cionn a’ chalpa, agus cearcall glogach de bhriogais chlò-glas ri clabartaich sìos air na glùinean. Bhiodh seacaid ròineach le pòcaidean tarbhach fosgailt ri geansaidh dealbhach gu h-àrd.

Mu na boireannaich òga, bha an t-aodach fada farsaing a chleachd an gineal a bha rompa air a theannachadh a stigh gu h-ìosal, agus a’ leigeil na h-iosgaid am fianais, ged a b’fhada na bliadhnaichean gu nochdadh sliasaid na mini. Bha ad mhór na h-ite ostrich, am boa molach, an lìon aodainn, am muff, a’ chìr chùil leis na grìogagan agus na brògan putanach—àrd fhasan nan leòmach an toiseach mo latha — air dol á bith. Co-dhiù, gu dé, mur eil an aimsir agus briathrachas bréig na guileam, a tha cho caochlaideach ri fasan nam boireannach.

Bha té an sud leis nach fhóghnadh ad a chur oirre ach an fhìor fhasan ùr. Air latha Sàbaid a’ dol do’n eaglais, thug a’ ghaoth dhith an ad ùr, agus cha robh uair a bhiodh i gu bhi aice nach sgudadh a’ ghaoth bìdeag eile i. Mu dheireadh, dh’éigh an duine aice rithe, “Leig leatha, an ainm an àigh! Bithidh i mach ás an fhasan mum beir thu oirre co-dhiù.”

[TD 241]

Bha na bainnsean, mar a bha iad bho shean, air an cumail an taigh na bean-bainnse, agus is iad a bha aighearach, cuideachdail. Bhiodh sabhal air a réiteach air son dannsa, òrain is cleasachd, le, gu tric, melodeon agus pìob-mhór. Bhiodh bòrd an déidh bòrd, le àireamh mu cheithir thar fhichead aig gach fear, a’ suidhe, agus sin a’ dol air adhart gu sia uairean sa’ mhaduinn. Nuair thachradh gum biodh feadhainn abhcaideach, éibhinn, sa’ chuideachd, chluinneadh tu toirm na gàireachdaich, mar stuadhan a’ bristeadh air cladach, a’ dol air feadh an taighe. Bha réiteach air a chumail mu thrì seachduinnean roimh’n bhanais, mun do shàth cleachdadh coimheach eile air nach eil Gàidhlig agus ris an abair an leòm dìmeasach <eng>engagement party<gai> a-mach e. Bhiodh banais-bheag air a cumail dha na seann daoine an dara h-oidhche, agus gu tric, cha b’iad bu lugha dhèanadh atharrais ’nam measg fhéin.

Bha imrich an t-samhraidh gu na h-àirighean air a leigeadh seachad gu ìre bhig. Cha robh móran theaghlaichean gun chrodh agus ged a bha an tractor air e fhéin a nochdadh, ’se an t-each fo uidheam a bha fhathast a’ dèanamh tromalaich na h-obrach, eadar fonn is mòine. A-mach á Steòrnabhagh cha robh bheag a rathaidean air an dèanamh sleamhainn, diongmhalta, le uachdar tearra MhicAdhamh. B’e speal uidheam gearraidh a’ bhuainiche, ach bha frasadh na sùist air ùmhlachadh do’n mhuileann bhualaidh, agus cha robh mach air duine ann am fichead a bha fhathast a’ cur gràn eòrna gu bhleith do’n mhuileann. Cuideachadh eile do’n leisgean, bha todhar na bùtha air tighinn a chòmhstrì ri inneir nam brùidean, puinnsean a bha cur pòr na talmhainn air mhisg, <eng>sulphate of ammonia.<gai>

[TD 242]

A thaobh cur-seachad na h-òigridh, cha robh móran cleasachd choimheach air meudachadh ’nam measg. Bhiodh seirm ciùil air a chumail ann am fear de na sgoilean, dhà no trì uairean sa’ bhliadhna, le dannsa aig deireadh na h-oidhche, agus an tionail air a thoirt ’na thiodhlag do’n taigh-eiridinn. An oidhche bhiodh gu math, bhiodh buidheann le fear-ciùil ri dannsa air na drochaidean, agus seo a rithist far am faiceadh tu fuar-chràbhaich Cailbhin ’nan lòchrain féin-fhìreanta, air an co-éigneachadh le eud diadhaidh gus an t-olc a’ chronachadh. Cha robh annas sam bith cuideigin aca thighinn a chronachadh na cuideachd le bagraidhean uamhann, oir a réir am barail-san ’se cleasachd Shàtain, is damnadh anama, bha an rud sam bith a bha toirt t’aigne is do thograidhean a-mach á Gleann nan Deòir, á fàsach ar beatha agus cuairt ar beatha ann an saoghal mhór nan àmhghairean.

Na smuainich thu riamh, no na rinn thu dealbh inntinn air na daoine taghte seo, a tha cho dubhach ’nan gné is ’nan còmhdach, agus cho dì-mholta air gach seòrsa inneal-ciùil, air an aisig fadheòidh gu Pàrras, far a bheil iad gu bhi air an éideadh (mo chreach!) ann an culaidhean fada geal agus—cionta nas ro mhotha — gu bhi dèanamh ceòl molaidh do’n Tighearna air clàrsaichean. Chan eil an dealbh idir ri co-fhreagairt ri iomlaine ghnùigeach ghruamach na h-iarmad ud. Tha an dubharachd osnachail seo ann an gné earrainn mhór de bhuill-eaglais ann an Leódhas a’ faighinn riarachadh agus coimhlionadh aig àm bàis, ann an taighean-faire. Nì ioghantach, nuair tha seann nòsan eile air an cur a thaobh, ’sann tha an deas-ghnàth tha seo a’ sìor mheudachadh ann an rathad àireimh is aoraidh. Bhiodh

[TD 243]

buill-eaglais na coimhearsnachd uaireigin ri cumail aoradh teaghlaich maduinn agus oidhche, ach an diugh tha taigh a’ bhròin air a lìonadh a stigh le cathraichean suidhe á taighean eile. Thig iad ás gach ceàrn, gu h-àraidh boireannaich, ann an aodaichean dubha, a shuidhe ’nan sreathan feadh an taighe, agus an giùlain, an còmhradh is an ìomhaigh an có-réir ri deuchainn is bròn. Dh’fhaodadh an neach a dh’eug a bhi ùine fhada air leabaidh iargain is anshocair gun duine dhiu sud a thighinn a dh’amharc no thoirt furtachd dha, ach feumaidh reachdan is dleasnas neo-atharraichte a bhi air an coimhead le deatam is mùirn, ma tha thu gu bhi ’nad eisimpleir deagh-thoillteanach am measg do cho-chreidmhich. Tha seanfhocal air fhìreanachadh an seo, gum b’fheàrr dol ás an t-saoghal na dol ás an fhasan, agus gu cinnteach tha an dol-ás air a ghlòireachadh an Leódhas gu mór seachad air an dol-ann.

Bha réidio ’na mhór ìoghnadh, agus ged a bha dìth an airgid ’na aobhar air gur ann mall a bha daoine a’ cur seilbh air, bha e tàladh dhaoine dh’ionnsaidh nan taighean anns an robh e, gu h-àraidh an uair a bhiodh prógram Gàidhlig air. Chluinneadh tu roimhe seo daoine toirt breith air an aimsir le iomadh seòrsa comharradh, mar a bha cuibhle mun ghealaich, ceann dearg na froise, bun craoibhe na dìle bhàthte bho’n deas, grian dhearg na maduinn a’ tarraing gu gaoth is uisge, bùireadh an taibh a’ maoidheadh séideadh bho’n iar, gaillionn bho’n tuath, fuachd is cathadh, seirg is crìonadh gaoth an ear na Màirt; agus na samhlaidhean math, mar a bha dol fodha gréine ’na h-éideadh dearg, breacadh rionnaich air an adhar agus am muir siar ’na chadal. Bha gach ìnnleachd nuadh a’ marbhadh ’s a’

[TD 244]

fuadach an t-seann fhiosrachaidh, agus chuir an réidio á bith gliocas fidreachadh aimsir nam bodach.

Tha cuimhne agam iarraidh air fear a bheachd thoirt dhomh air an aimsir. Nuair a mhol e gach samhladh is seòl a bha treòireachadh gu tìde mhath, b’e deireadh a bhreith gun robh an réidio fhéin ag ìnnse gun robh <eng>Auntie cycling<gai> a-nall bho Iceland. Sin agaibh cailleach dhuibh.

Bha seann chailleach, a bha air a cuimhne chall, faisg orm. Bha réidio san taigh, agus cha robh an t-seana-bhean idir réidh ris an fhear neo-fhaicsinneach a bha bruidhinn. Chuala mi i ag radh ris uair, “Tha mi seachd sgìth de do ghòraich, is tha Gàidhlig, gu leòr agad nuair a thogras thu fhéin. <eng>Will you no read a chapter?”<gai>

B’ann mun àm seo a thòisich ball-coise air a bhi ’ga chluich air tuath Leódhais, agus cha b’fhada gun robh buidhinn cluich air an cur ri chéile feadh nam bailtean, co-fharpuis air son copain is duaisean eile air an cur air chois, agus raointean cluiche air an suidheachadh. Ann an ùine gheàrr bha daoine cho eudmhor, dealasach air son na teams aca fhéin agus nach e mhàin gun cruinnicheadh iad ’nan ceudan a chumail cùl-taic is cuideachadh ri an cluicheadairean fhéin aig co-ghleacan ’san sgìre, ach leanadh an òigridh iad air feadh an eilein, agus buil na cùis, mar a bha o thùs, moit is spliùch nuair a dhéidheadh a’ chùis leotha, ach diomoladh is tàmailt nuair a chailleadh iad.

Bha móran de na bodaich a bhiodh ag iomain le camain ’nan latha fhéin, agus ’se “co mheud tùilidh a chaidh a chur?” a theireadh iad ri “co mheud goal?” Bha feadhainn aosda ’nam measg agus le eagal gum

[TD 245]

biodh cuid ’gam meas faoin a bhi leantainn a’ bhall-choise, bhiodh iad ri toirt a’ chreidsinn gur ann air turus eile bha iad. Bhiodh srian eich gu tric ’na leisgeul gur ann a’ lorg na brùid sin a bhiodh iad.

Bha mise uair a’ coimhead Nis agus an Rubha ri cluich air son copan a tha làthair fhathast, Copan Eilean an Fhraoich. Bha Rubha air a chosnadh a’ bhliadhna roimhe, agus faisg air far an robh mi ’na mo bhall-amhairc, bha té á Nis agus té ruadh làn bhreacan-seunain ás an Rubha ann an teas chonnspaid. Thubhairt té an Rubha an turus ud, “Tha ’n Copan againne agus meirgidh e sa’ Rubha.” Fhreagair an té Niseach, “’Sann, iargaltais, bu choltaiche riut e.”

Tha cluiche a’ bhall-coise an diugh air a leigeadh seachad, gu ìre bhig, a-mach á crìochan Steòrnabhaigh. Is fheàrr gu mór leis an òigridh an diugh a bhi ag éisdeachd an atharrais ciùil ana-blasda ris an abair iad pop, agus suidhe sios a dh’fhaicinn ball-coise agus cluichean eile air TV, na iad fhéin compàirt a ghabhail ’nam measg fhéin a bhiodh ’na bhuannachd do an corp agus ’na thogail do an inntinn.

Seo cuideachd na bliadhnaichean a chuir an ruaig dheireannach air feachd lìonmhor a bha pianadh ’s a’ buaireadh a’ chinne-daonna bho thoiseach tùs, agus iad an dùil gun robh e do-dhèanta cur ás dhaibh. Bha facal am beul dhaoine nuair bha mise òg, “tha mial air an rìgh,” a’ seulachadh am beachd gun robh agus gum biodh i air a h-eadar-thoinn ann an crois is an cuibhreach clann-dhaoine gu latha dìlinn. Ann an dlùth chompanachas rithe, bha gràisg dhorch, ghrad-chasach eile, air an robh an deargad. Far an robh a’ mhial mall, lorcach, bha ise beò, siùbhlach, agus

[TD 246]

saighdean ciùrrte leth rithe. Cha b’ann de an deòin a rinn iad strìochdadh, oir, bho riamh, b’e sinne an còir, an ceud-bhreith agus an àite còmhnaidh. Ach thàinig latha an dìoghaltais le dachaidhean is cuirp dhaoine air an ionnlaid bho shalachair, a chuir am freiceadan falachaidh á bith, agus na tig an latha chithear an ath-bheothachadh. Is dòcha gun gearain thu air gun tug mi fainear gun robh iad idir ann, ach fhuair mise mo leòn is mo léireadh leotha a rithist aig àm a’ chogaidh, agus saoilidh mi gur riarachadh dhomh an dol-á-fianais a dhìoladh le guidhe nan seachd mallachd ’nan caraibh, is gun aiseirigh a bhi aca gu deireadh tìm.

Ged nach robh reic no malairt air an làrach mar a bha an toiseach mo bheatha, bha sinn fhathast a’ dol a Steòrnabhagh latha na dròbh a chleachdadh rud beag de ghòraich, mar bu tric. Rud ùr eile, bhiodh sinn ag earlasachadh bus uair no dhà sa’ bhliadhna agus ri dol cuairt a dh’àiteachan eadar-dhealaichte, uairean dha na Hearadh. Bhiodh a’ chuideachd air an roinn co-ionnan fear is té. Bhiodh dram is òran, ceòl is dannsa, an cois na cuairt, ach a mhàin an uair a bhiodh a’ chuideachd seachad air aois greadhnachais.

Bha na ceud bheàrnaichean beaga tighinn air gàradh-daingneachd na h-eaglais, gu h-àraidh air gléidheadh na Sàbaid. An toiseach bha e ’na pheacadh mór a dhol do’n eaglais air carbad, agus b’aithne dhomh buill-eaglais a thàinig gu latha le am b’fheàrr fuireachd aig an dachaidh na an t-Sàbaid a mì-naomhachadh is a dhol a-mach ann an càr. An ath cheum, cha bhiodh e tuilleadh ’na pheacadh fhad is nach pàidheadh tu e gus an tigeadh latha seachduinn. Lean an creachadair gu falachaidh air tulg a chur anns na bunaitean, agus

[TD 247]

nuair thòisich na ministearan air càraichean fhaighinn iad fhéin, thug eadhon luchd-faire nam baidealan am brataich gu làr, agus cha mhór an diugh nach eil fear gabhail na spàig air latha Sàbaid ’na annas.

Bha saoghal eile air an robh sinn mìn-eòlach ’nar cloinn, mun cuala sinn a leithid, agus roimh an robh eagal agus uamhann oirnn, a’ fàs beag ’na chruth, air fhàsachadh bho’n iomadh gné chreutair a bha ’ga shealbhachadh, agus an uachdaranachd air beatha dhaoine ri grad dhol a mugha. Bha an saoghal dorch seo le spioradan uaigneach, cumhachdan uilc, seallaidhean is rabhaidhean roimh-làimh, agus feachd dólasach a dh’iomadh seòrsa eile, air an grad-mhùchadh air chùl sgàil-bhrat an eòlais. Agus ciod e gu h-àraidh a bha ’na buille bàis dhaibh? Bha, solus a bhi dol am feàrr agus gun acasan baile tàimh ach ann an aincheist na h-inntinn aineolaich agus ann an aisridh na duibhre.

Thàinig e ’na chleachdadh am biùthagan a bhi an làimh dhaoine a bhiodh a muigh air oidhche. A thuilleadh air sin, bha lampa shoillseach air an robh an Tilley air àite na seann lampa glob agus sibheig a ghabhail anns na taighean. Ann an saoghal a bha fàs cho soilleir, deàrrsanta, cha robh an tuilleadh dànadais aig na fuathaich ud a thighinn a dh’oillteachadh ’s a bhuaireadh dhaoine. Ge b’e àite anns an d’fhuair iad fasdadh chan eil an dubh no an dath ri fhaicinn an seo an diugh, agus chan eil iomradh aig òigridh gun robh seòrsa ann riamh.

Far an robh mise is mo sheòrsa a’ chuid bu mhotha de’n bhliadhna a’ dol cas-rùisgte do’n sgoil, agus mo chòmhdach uile mu mo cholainn, bha a’ chlann a nis ’nan caiseart is ’nan còmhdach le fóghnadh de gach

[TD 248]

cuid. Cha b’ann a falbh sa’ mhaduinn le dà fhàd fo’n achlais agus gun eadar thu is acras ach brabht falamh aran-eòrna a bha iad, mar a bha sinne. Bha iad eadhon air tòiseachadh a’ faighinn brioscaid is còco, agus ged a bha peanas a’ chuip fhathast a’ riaghladh, bha barrachd rian is foighidinn san oideas agus an àireamh a bha dol do’n Ard-Sgoil a’ sìor dol am meud.

Dh’fhaodainn leantainn air soilleireachadh gach modh is dòigh, seòl is sealladh, leis an tàinig an t-atharrachadh ’s an caochladh, ach tuigidh sibh bho na h-uiread ud fhéin gur e seo an t-àm anns an robh clachan-stéidhe saoghal na drip, na collaid is na h-iorgaill a tha nis againn air am bonntachadh ’nam bunait, agus càrnain is carragh-cuimhne na linn ann an làmhan léir-sgriosach, millt, a’ chreachadair. Ma tha thu dol a dheasbad no a dhèanamh mìn-rannsachadh air a’ chùis, tha thu ri ruamhar na h-aincheist. Mas seann duine thu mar mise, a mhothaich, a dh’fhiosraich is a ghnàthaich agus a chompàirtich anns an dà sheòrsa beatha, bithidh do bheachdan is do cho-dhùnaidh roinnte. Molaidh tu rath is earras, eòlach, feabhas is comhurtachd, ach chan ann gun tuireadh, gun chianalas, is urrainn dhuinn soraidh sìorruidh fhàgail aig a’ chuid a b’fheàrr de’n t-seann bheatha. Tha ar cànan àluinn, ceòl is ceileireachd ar banaltrumais, cridhe is anam na bha tlachdmhor ’nar n-eachdraidh is ’nar n-oideas, air a mabladh is air a stròiceadh aig gineal Ghàidheil gun spéis, gun phròis mu an còir-bhreith is mu an cànan. Mar an ceudna, thug saoibhreas is sògh leotha spiorad na tiodhlag, na fòir, na tròcair is na truacantachd a bha tàrmachadh am measg an t-sluaigh an co-fhulangais ri furtachd do an co-chreutair ann an eisimeil. Ach

[TD 249]

air eagal gun abair thu gu bheil mi ag aomadh gu aon taobh, tha seadh anns a bheil sinn air thoiseach air a’ chuid a chaidh seachad, ’se sin, dàimh ri ar sliochd. Chan eil cluiteag cùl na làimhe no déiseag a’ mhàis ’nan dòigh cronachaidh aig màthraichean an diugh. Tha a rithist barrachd caomhachd ann an daoine ri an cuid ainmhidhean, agus, nì tha buileach ionmholta, chan eil fanaid no dìmeas tàrchuiseach air a dhèanamh air an duine amaideach nach do mheal ach am beagan. Bha e uaireigin ’na fhealla-dhà aig gràisg agus aig foirbhich a bhi ag eilleabanachd ’s a’ fochaid air an t-seòrsa bhochd seo, agus cha robh baile as an aonais.

Mum pill sinn gu nithean anns a bheil suim is brìgh, saoilidh mi nach bu mhisde sinn dhà no trì chlubagan éibhinn a dhioglas sinn ceathramh, speir is cnàmh eadar dhà thurraman.

Bhiodh toll-chearc air fhàgail am bun an tughaidh aig màs an taigh dhuibh. Latha fiadhaich geamhraidh, bha bodach bho’n Taobh Siar air a leamhachadh a’ ruagadh nan cearc timchioll na tobhta, agus nuair shaoileadh e bha iad gu bhi aig beul an toill, ’sann a sgeitheadh iad air ais ’na aghaidh. Mu dheireadh, an uair a dhubh-dh’fhailich an gnothaich air, dh’éigh e ri nàbaidh, “Is beag tha dh’fhios aig fear na mara gu dé tha tachairt ri fear na tìr.”

’Se liteir a theireadh iad ris a’ chonnlach leapa anns an seann làithean, agus theireadh iad caisleachadh na liteir ri a bhi ’ga chrathadh troimhe chéile. Air latha murraineach deireadh samhraidh, bheannaich Seònaid an latha do Mhurchadh san dol-seachad, agus e a’ crathadh connlaich air beulaibh an taighe. Fhreagair esan, “Cha dèan mi rann molaidh air an tìde a th’ann. Ruag

[TD 250]

an deargad a-mach ás an taigh mi agus seo a nis a’ mheanbh-chuileag a’ dol ’gam ruagadh a-steach air ais.” Duine bochd eadar dà theine, cha robh staid Mhurchaidh idir so-iomchair.

Bha ainm liobasta, luideach aig an té air na thadhail am ministear. Bha i ag òl a copan tea nuair a chaidh e steach, agus gun an copan a nighe, lìon i as ùr e do’n duine bheannaichte, agus cha ghabhadh diùlt oirre. Gu làrach a beòil a sheachnadh, thòisich e ag òl leis a’ làimh cheàrr. ’Sann nuair a bha e ullamh a thubhairt ise, “Tha mi faicinn, a mhinisteir, gur i a’ chearrag tha agaibh mar mi-fhéin.” Cha tric le ministear dol cho fada air seachran.

Chaidh fiodh a’ ghoid air Murchadh MacFhionnlaigh a bhiodh ri togail nan sgothan Niseach uaireigin. Bha e ’ga ìnnse do steòcairean a bhiodh ri tadhal sa’ bhùth shaoirsneachd, nuair a thubhairt fear maol neo-lochdach ’nam measg, “A Mhurchaidh, cha b’e mi-fhéin a rinn e co-dhiù.” Arsa Murchadh, “Cha bu tu, a thruaghain, cha robh an tulchuis sin unnad.”

Bhiodh Alasdair agus an griasaiche gu tric ann an teas chonnsachadh. Bha Alasdair ’na fhear a dheisciobuil Darwin agus an griasaiche a’ toirt ar freumhan á Gàradh Eden. Bha piuthar aig Alasdair nach robh araon toinisgeil no fiosrach air cùisean a bha thar fàire a fradhairc, agus air dhi a beachd faondrach fhéin a thoirt seachad, thubhairt Alasdair a bràthair ri eascaraid, “Creididh tu nis gur ann de’n chraoibh a thàinig iad.”

Bha dà eildear Niseach aig òrduighean an ceàrn eile de’n eilean. Thubhairt fear dhiu is e bruidhinn air a’ cheist, gun robh cuimhne aigesan gur e an dealachadh a bhiodh aig clann Dhé, “Feuch gum bi thu ag ùrnaigh

[TD 251]

air mo shon,” ach an diugh, gur e a chanadh iad,”Cheerio.” Bha fear eile toirt sgeulachd nan òrduighean do bhean agus seo mar a chuir e a’ phoing seo: “Bha, ghràidh, rud aig Mac An Thangaidh air a’ cheist nach do rinn mise bun no bàrr dheth. Bha e ag radh an àite daoine bhi tagradh san dealachadh iad a bhi ag ùrnaigh air son càch-a-chéile, gur e a theireadh iad an diugh, Howder Ali.”

Bha fear eile bha air a chasan a’ cur a-mach na ceist aig gach àm òrduighean, agus chan e sin a mhàin, ach is i an aon té a bhiodh aige: “Mur beirear duine rìs chan urrainn e rìoghachd Dhé fhaicinn.” Dh’fheuch fear a bhi roimhe an turus seo ach cha do rinn e a’ chùis, agus chuir am fear eile mach an aon té an rithist. Nuair a sgaoil an eaglais chaidh am fear mì-thoilichte an gruaig fear na h-ath-bhreith agus thubhairt e ris, “Gu dearbh, a dhuine, b’fheàrr dhuinne nach robh thu air do bhreith an aon uair fhéin.”

Bha ministear sonraichte againn ann an Nis, o chionn leth-cheud bliadhna, an t-Urramach Ruairidh MacLeòid, a bha a fhreagairt anabarrach faisg dha. ’Na latha, chaidh cladh ùr a dhèanamh ann an Nis. Nuair bha an obair dèanta, ghairmeadh coinneamh, leis a’ mhinistear ’na cheann-suidhe oirre, air son riaghailtean a chur air bhonn. Nuair bha an gnothaich air a réiteach, thubhairt cuideigin an dùil a nis có a’ cheud duine dhéidheadh adhlaiceadh ann. Thubhairt am ministear gun robh dithis an sud a lùthaigeadh e fhéin fhaicinn bho’n talamh an toiseach. Ghabh na bha làthair uamhann, eadhon ged a b’fhàidh e, gun robh a dhànadas cus. Mu dheireadh, dh’fheòraich cuideigin dheth có iad. “Tha,” arsa esan, “tha iad ag radh agus chuala mi.”

[TD 252]

Rinn Donnchadh Thormoid bara-cuibhle dha, agus gu tric, bha am maor-eaglais ag iarraidh iasad dheth. Thachair Donnchadh air, latha, agus dh’fhoighnich e dha an robh am bara còrdadh ris. Thubhairt esan gun robh, an dàrna h-uair, ach gun robh rud ceàrr air. Chuir seo ìoghnadh air an t-saor a bha eudmhor mu obair, agus thubhairt e, rud sam bith a bha ceàrr gum feuchadh e ri chur ceart. “Tha sin dhutsa do-dhèanta,” ars am ministear, “’Se fhàillingeadh gu bheil e fada nas èasgaidh do Aonghas Iain Ruaidh na tha e dhòmhsa.”

Nuair bha e gu bhi air a phòsadh ri coimhthional Nis, ’se Ruairidh MacLeòid eile, a bha an Garrabost, a bha gu bhi air ceann na seirbheis. Le dibhearsain, thubhairt e ri Ruairidh Og, “Siuthad, thoir dhomh ceann-teagaisg freagarrach.” Gun dàil, thug am fear eile sin dha, “Tha neach a teachd ’am dhéidh-sa, neach nach airidh mise air barriall a bhròig fhosgladh.”

Bha e ’na dhuine beò, sunndach, agus an àite cabharna Sgiogarstaidh fhosgladh, leum e seachad air. Bha cuideigin a chunnaic seo ag ana-creidsinn gun robh gràs aig ministear a dhèanadh a leithid. ’Se thubhairt esan nuair dh’ìnnseadh seo dha, “Cha robh, le sin, aig Dàibhidh a bharrachd nuair thubhairt e, ‘le neart mo Dhia thar balla leum.’”

’Se glas an dath a bha an inntinn nan seann Ghàidheil co-cheangailte ri bàs, “an t-aog glas,” no each glas fhaicinn an aisling. Bha còta glas air a’ mhinistear an oidhche ud nuair a ghrad nochd e steach a thaigh Iain, bràthair m’athar, far an robh bodaich eile a bha ’nam buill-eaglais a’ céilidh, agus an ceann-còmhraidh, a’ bruidhinn air a’ mhinistear. Aig cho balbh, an-fhoiseil, is a chaidh na fir, thuig esan an t-aobhar agus, gu sin

[TD 253]

a sheulachadh, dh’fheumadh Iain bochd, saor, a chas a chur ann leis na facail, “A, seadh! Thig e mar am bàs.” “Thig,” ars am fear eile. “’Na chòta glas.”

Nuair a chuir Iain a’ cheist ris, an dùil gu dé seòrsa creutairean a bh’anns na h-ainglean, b’e fhreagairt, “Chan eil fhios againne ach is ioghantach gu bheil gin dhiu cho dubh riumsa no riutsa.”

Chaochail e ’na dhuine òg ann an ceann coimhthional Dhun-Bhreatainn, agus ged a bha an taobh éibhinn ud air, cha robh móran a bheireadh barrachd air mar fhear-teagaisg, agus mar charaid dìleas. Is fhada bhios cuimhne chùbhraidh air ann an Sgìre Nis.

’Se ministear eile a chaith a’ chuid mhór de’n t-searmoin ri càineadh agus a’ dèanamh tàrchuis air fasanan ùra nam boireannach. An déidh do’n t-seirbheis sgaoileadh, dh’fheòraich e do fhear de na déacoin na chòrd an searmoin ris. Thubhairt am fear eile nach do mhì-thaitinn e idir ris, ach gun robh e de’n bheachd gur e an leabhar ceàrr thug e leis an diugh. “Ciamar sin?” ars am ministear. “Tha,” ars esan, “’se leabhar Oxendale bu chòir dhomh a bhi agam.”

Bha a’ bhean-taighe bhochd seo, mar a bha Cailleach na Bròig, le làn na fàrdaich de ghràisg chrosd. ’Sann a’ feuchainn ri an ceannsachadh a bha i nuair nochd am ministear a-steach. “A mhinisteir,” ars ise, “càite bheil an earrainn seo sa’ bhìobull, trèalabhaid le clann air feasgar fann foghair.”

Bhiodh daoine uaireigin a’ toirt eallaich feamainn, mircean is langadair, bho’n chladach, air son biadh cruidh. Bha bodach an Cros a theireadh san altachadh, “Dèan acras agus tart na còrach dhuinn mar mhiann na bà-laoigh air feamainn Tràigh Chumail.” Chanadh

[TD 254]

e cuideachd, “Dèan sinne, Thighearna, cosmhail ri Dàibhidh beag ciutach nan caorach.”

Bha dithis san Rubha ri buaireadh agus thug an dara fear am fear eile gu lagh. ’Se Cailean Scott do an tug e a chùisean a thagradh, agus ’ga cheasnachadh, dh’fhoighnich an Siorram dheth gu dé rithist a thubhairt am fear eile. “Dh’òrdaich e mi,” ars esan, “a thaigh an fhir mhóir.” Ars an Siorram, “Gu dé a rinn thusa an uairsin?” Fhreagair esan, “Rinn mi ball-dìreach air Cailean Scott.” Cha chuala mise gun tàinig cruth na béist ud air Cailean còir a riamh.

Nuair ghabh iad na fearainn bheag air a’ chruadhlach lom air cùl Nis an déidh a’ cheud chogaidh, bha Aonghas Chalum, duine geurchùiseach, éibhinn, a’ tilleadh ás a’ mhuileann le bleith cheithir pocannan mine ann an cairt. Bha e dol seachad air fear de na croitearan ùra, agus e air a’ cheud cheap spaide a thionndadh, nuair dh’éigh e ris, “A tà, ghille, nach math dhut fhéin cho faisg is tha mhuileann ort.”

An oidhche phòs Ailean Uallach, ’s a thill iad bho’n eaglais, sheas e air taobh stigh an doruis agus dh’éigh e àird a chinn suas feadh an taigh, “Teicheadh a h-uile duin’ agaibh ás a’ rathad agus Magaidh a’ tighinn.”

Bhiodh Dòmhnull nan Cailleach an Steòrnabhagh le each is càrn mu thoiseach na linn. Bha Dòmhnull déidheil air drama, agus an oidhche seo bha e a’ liubhraigeadh bucas aig mansa Dhail, agus air do’n mhinistear, an Dòmhnullach, umhail a chur air, thòisich e air earail thoirt dha. “A Dhòmhnuill,” ars esan, “’Se tha annad ach fear taighe le bean is teaghlach agus bithidh iad ri bruidhinn ort.” “Matà, mhinisteir,” arsa Dòmhnull, “’se sibh fhéin agus an dotair Ros dithis cho

[TD 255]

inbheach is tha seo, agus bithidh iad ri bruidhinn oirbhse cuideachd.”

Bha Barabhas leth na slighe gu Nis, agus bhiodh iad ri leigeil anail agus toirt biadh dha na h-eich ann. ’Sann an seo a dh’ionndrainn Murchadh rola mhór feòil muic a bha an deireadh a’ chàirn. Dhiùlt e tilleadh ’ga lorg, ’sann thubhairt e gun déidheadh e a dh’ùrnaigh. Thill e, is thubhairt e ri càch gum biodh a h-uile nì ceart, gur e an fhìrinn a bhuail air, “Eiridh do bhràthair a rithist.” Chaidh àbhachdas chàich gu tosd nuair thàinig fear le carbad luath a dh’fhoighneachd có aca chaill an rola hama.

Bha Peigi pòsda an Glaschu agus gheall i a màthair a choinneachadh air an stéisean. Cha robh a’ chailleach a riamh bho’n taigh agus aig ceann-uidhe dh’fhoighnich i do phortair an e seo Glaschu, agus mas e, an robh beachd aige an robh Peigi aig taigh.

Agus an té mu dheireadh, an dràsda ’nam aghaidh fhéin. Cha robh “gealach-mhil” ann nuair a phòs mise agus bha Eòropaidh, baile na mnà, dà mhìle bho mo dhachaidh. Bha bhùth agam ri fhrithealadh, agus an dara maduinn, nuair thug mo mhàthair-chéile dhomh bracaist, rinn mi ás air rothair. Bha sia coin ri comhartaich timchioll orm a-mach an rathad, agus nach ann a dh’éigh a’ chailleach ri Màiri, “Siuthad a luaidh, éirich agus cum do shùil air an duine ud agad air-neo cha bhi mìr a-mach á beul nan con dheth.”

’Se duine beag ìosal ’nam phearsa tha annamsa agus nuair a dh’fhoighnich cailleach eile dha mo mhàthair-chéile gu dé seòrsa duine phòs Màiri, b’e freagairt, “O, ghràidh, ge be chì an sliochd, spothaidh na buaghallain iad.” Is nach mairg nach dèan gàire ri fhàillingeadh fhéin.

[TD 256]

Obair an Glaschu — Tilleadh — Bagraidhean Cogaidh

Bha mi air earlas chóig bliadhna eile aig an Arm agus an uair a thàinig sin gu ceann an 1936, thairg iad dhomh sìneadh cóig bliadhna eile. Bha an t-airgiod gann, agus có chuireadh diùlt, san latha ud, ann am fichead punnd Sasannach sa’ bhliadhna, gun nì a dhèanamh air son a chosnadh. Nan robh fios no fàth agam! A’ sreap suas gu 1938, ged a bha cùisean beagan na b’fhàbharaich na bha iad bliadhnaichean air ais, gidheadh, ’sann, mar a theireadh iad, bho’n làimh chun bheòil a bha beò-shlaint dhaoine. An coimeas ri prìsean an latha an diugh, bha biadh is beart da-rìreadh saor, ach bha pàidheadh seachduinn a’ ruith mu thimchioll trì notaichean agus ma bha thu bho’n taigh bha, co-dhiù, not dhiu sin a’ dol a phàidheadh bean-choimheadachd.

Bha mise aig an àm ud, le triùir a theaghlach, ag oidhirpeachadh air mo chumail-suas a thoirt ás a’ cheannachd. Gu seo a dhèanamh doirbh dha’n cheannaiche bheag, bha fear foiréigneach as ùr air tighinn a spùinneadh mo sheòrsa—’se sin, a’ mharsantachd air cheithir chuibhleachan a’ séideadh riut aig do dhorus. Cha robh fear gun deagh chul-taic foghainteach air seo a chothachadh chum a bhuannachd, agus gu cumail suas ri ceann an amail agus mo dhachaidh a theasairginn bho dhìth, thàinig orm a dhol a shireadh cosnaidh air falbh bho’n taigh. Bho chian, b’e baile na smùid clach-iùil nan eileanach agus ’sann air Glaschu agus air a thacair a leag mi mo chrannchur. A thuilleadh air sin, bha dà bhràthair dhomh a’ fuireachd ann, agus iad le

[TD 257]

chéile pòsda, agus piuthar dhomh ’na ban-eiridnidh san <eng>Royal Infirmary.<gai>

Fhuair mi obair an gàradh-iarainn Fairfield agus bha mi fuireachd aig mo bhràthair, “Am Bocsair,” nach robh fhathast bliadhna pòsda. Theireadh tu le na thachradh riut de Leódhasaich air fheadh, gun robh an ceathramh cuid de shluagh an eilein an seo. Bha, aig an àm ud, àireamh mhór nìghnean Innse-Ghall air muinntireas taighe air feadh Ghlaschu. A thuilleadh air sin, cha mhór soithichean a thigeadh gu port ann nach biodh gillean nan eilean air cuid de’n sgiobadh. Ma bha thu air son cuid dhiu a lorg, dhéidheadh tu cuairt oidhche Shathurna chun na Drochaid, brat-sgàile no umbrella nan Gáidheal. B’ioghantach an nì, muinntir nach togadh tu do shùil riutha aig an taigh, bha nis air fàs cho dì-bheathte agus gu stadadh tu dhèanamh seanachas riutha.

’Se aon uair a chaidh mi gu céilidh Comunn Leódhais is na Hearadh, agus, dhòmhsa, bha sin fhéin am pailteas. Bha e faicsinneach gu leòr gun robh iad ri mealladh araon iad fhéin agus am beagan choigreach a bha làthair. Chan fhaca mise mach air triùir no ceathrar dhaoine dùthchail riamh le deise Ghàidhealach orra aig an dachaidh, ach an seo, thug smùid, toit is gleadhraich a’ bhaile mhóir an cruth-atharrachadh glòrmhor air am bodhaig, agus bha leòm eudach air gréim a ghabhail air na boireannaich, le féileadh, crios, no sròl de thartan an fhine ri dealbhachadh a’ chuid dhiu a bha sireadh glòir na ré-seal. Bha an ceann-suidhe, glé thric Gall, a’ dleasadh òraid mholaidh ann am brod na Beurla aig toiseach is deireadh na féisd

[TD 258]

agus bha an t-iomlan cho fada air seachran bho chruth is chleachdaidhean céilidh na dachaidh, gun tighinn air iad a bhi tighinn geàrr air reachdan toirmeasg foirbhich Chailbhin. Co-dhiù, carson nach biodh iad mar seo. Tha am bàrd ag radh gur ionad-cluich an saoghal, agus gur cleasaichean air sinne ré ar beatha. Tha eòlas, fiosrachadh is cnuasachadh domhain iomchaidh, agus feumail gu ar n-aire tharraing os cionn eabar is clàbar na coitcheantachd, ach gun a bhlas a chaochladh le beagan faoineas is fachaint, ’sann trom a laigheas e air claiginn a’ mhór-shluaigh. Có againn nach eil ri togail caistealan gun stéidheadh boinn.

Ag obair am measg balaich Ghlaschu agus ag éisdeachd ris na bha aca ’na bhonn-còmhraidh, lorgadh tu cho cumhang, cho ionadail agus beag brìgh is a bha siùbhlaichean slighe an inntinn. Ma bha iad á Govan, bha meadhan Ghlaschu dhaibh ’na dhùthaich céin, agus Benburb móran na b’inbhich ann an saoghal a’ bhall-coise na eadhon Rangers no Celtic. Bha Benny Lynch, le euchdan ’na shabaidiche agus a ghòraich mar dhuine, ’na bhall-cagnaidh aca gun sgur. Cha robh móran tuilleadh ’ga thoirt á ionad-tasgaidh na h-inntinn, agus ma bha bagraidhean Hitler, no comharraidhean gun robh aimhreit cogaidh dlùth, ri deargadh air am breithneachadh, cha robh iad idir toigheach air aideachadh.

Bha na samhlaidhean bagarrach seo a’ cur uapa sgàilean dubharach, agus an luchd-riaghlaidh a’ gabhail ri urras an neo-earbsach, agus ri diùltadh ceum foghainteach a ghabhail, a bhacadh no a chuireadh stad air glòir-mhiann a’ bhuaireadair mhallaichte a bha

[TD 259]

deilbh euceartan is léir-sgrios de shamhail air nach eil eachdraidh a’ toirt cunntas. Theab a’ chùis a thighinn gu ceann air a’ bhliadhna seo, 1938, ach rùnaich Breatann ’s an Fhràing a’ cheud strìochdadh a leigeadh le Hitler, air bhonn gealladh breugach, nach robh an tuilleadh leudachaidh fo’n amharc aige. Cluinnidh tu fhathast a bhi toirt beum fochaid air Chamberlain ri tilleadh á Munich, a’ sméideadh air an t-sluagh le duilleag pàipeir air an robh, mar thubhairt e fhéin, seula Hitler, le barantas sìth le onair. Bu chaol a rathad ri dhol a thagradh cùis cho cudthromach.

Bha ullachaidhean air an cur air chois fo chomhair a’ chunnairt, mar a bha cladhach claisean dìdein air son dìon bho fheachd-adhar, agus còmhdaich aghaidh air a dhealbh dha’n bheag is dha’n mhór, fo chomhair gas phuinnsean a bhi air a leigeadh mu sgaoil.

’Se 72 àireamh a’ chlobhsa anns an robh mi fuireachd agus bha cuid de na mnàthan-pòsda bha còmhnaidh ann neo-chumanta mór, trom. Bha na fir aca ri cladhach nan clais a réir toimhsean a thug an riaghaltas seachad, agus chuala mi fear dhiu ag radh ri càch, “Nan robh Hore-Belisha air cailleachan 72 fhaicinn cha robh e air a bhi cho biogarra leis na h-òirlich.”

Seo a’ bhliadhna bha an Exhibition air a chumail am Pàirc Bellahouston. Rinn Glaschu oidhirp ionmholta, an riochd-iomhaigh dhealbhach seo de’n ìmpireachd a chur air bhonn. Faodaidh e bhi gur e seo am boillsg deàlrach mu dheireadh air an aitreibh sin ’na làn mhaise is ghlòir — ma bha an cliù sin iomchaidh air seilbh a chaidh a chosnadh air mhodhan teagmhach, sanntach agus fuilteach. Tha a ceanglaichean ’s a bannan an diugh meirgeach is ’nan roinnean, a’ sìor

[TD 260]

thuiteam air falbh le cnàmh marbhteach an dìobhalaich. Chan e nach do dh’fhàg i dìleab fhiùghantach anns am faod sinn uaill a dhèanamh. Sgiùrs geur-leanmhainn, fòirneart, bochdainn agus dòchas fuigheall de ar roimh-shealbhadairean a shireadh beò-shlaint, furtachd is saorsa ann an dùthchannan fàsail, a tha an diugh tre an dìcheall ’s an dèanadachd ’nan eisimpleir do’n t-saoghal, a thaobh adhartas, gnìomhachas agus deagh bheusachd. Ach air ais gu slighe chòmhnard.

Thill mi air ais gu mo dhachaidh aig deireadh na bliadhna. Bha teugmhail agus neo-chinnteachd an t-suidheachadh anns an robh saoghal air a thaisbeanadh dhaibh goirid roimh seo, nuair chaidh arm-taisg na cabhlaich-mhara a thogail car ùine, gus an deach an cunnart beagan am feabhas. Thàinig ormsa, maille ri fear eile, ruith air a’ bhaile, a’ gabhail toimhsean-cinn air son còmhdach-dìon bho ghas. ’Se obair gun tairbhe bha seo, oir cha deach an dòigh sgrios seo idir a chleachdadh sa’ chogadh.

Bha sgoil ùr air a togail air machair Lìonail, astar air falbh bho’n t-seann sgoil. Chuir sinn cuideachd air chois, toiseach na bliadhna, a dh’fheuchainn seilbh fhaighinn air an t-seann làrach, gu àite dhèanamh dheth anns am faigheadh an òigridh a bha air an sgoil fhàgail tuilleadh oideas ann an stéidh theagaisgean a bha gu bhi chum am maith an déidh làimhe, mar a bha grinne làimhe agus sgoil-mhara dha na gillean, agus fighe, fuaigheal, còcaireachd agus gnothaichean eile mhnathas-taighe dha’n chlann-nighinn. Bha sin gu bhi ann an co-phàirt ri cluich is fearas-chuideachd. Feumaidh sibh a thuigse nach robh riaghaltas a’ cuideachadh le adhartas dha’n òigridh mar a tha iad an diugh, agus

[TD 261]

bha foghlumaichean feadh na sgìre toirt gealltanas gun tugadh iad de an saothair, saor agus a nasgaidh.

Rinneadh sgrìobhaiche na comhairle dhìomsa. Bha seann duine còir a bha eudmhor mun òigridh, Mgr. Moireasdan, a bha ’na fhear-rannsachaidh sgoile, a sgrìobh thugam le seòladh agus comhairle air ciamar a bheirinn an gnothaich gu buil. Mhol Ard-ùghdarraich an Fhoghluim an tionnsgnadh agus gheall iad, nan soirbhicheadh leinn, nach cuireadh iadsan bacadh oirnn. Fhuair mi gealladh bho caochladh bhuidheannan air suim airgid a bha, air a chur cuideachd, seachad air dà mhìle not air chumha gun togadh sinn fhéin trian eile. Bha Murchadh MacAmhlaidh, Rhodesia, mac bràthair mo sheanmhar agus fear de’n chomhairle, deònach an t-suim sin a chur ris uaithe fhéin, agus roimh dheireadh an Earraich cha robh ach aon cheum gu seulachadh na cùis, cead co-chomhairle na Siorramachd á Inbhir-Pheotharain, aonta anns an robh sinn cinnteach.

Ach beachdaich air ciod e a thachair! Chaidh am ball-comhairle a bha ’na fhear-ionaid na sgìre, duine féineil, fuar-chràbhach, ann an co-bhonn ri ministear na h-Eaglais Shaoir-chléireach, duine baoth-chreideach do am bu theagaisg ghnàthaichte fearg, corruich agus dìoghaltas, air son stad a chur air a’ ghnothaich. Sgrìobh iad an gearain is an achanaich, a’ cur an céill gur e gàradh droch-bheart is sloc ifrinneil a bha fo chomhair a chur air chois san sgìre. Lorg iad dhà no trì Ieremiahich liùgach a chuir iad timchioll gu falachaidh air son daoine an ainm a chur ris a’ chasaid. Tha móran an Leódhas a chuireas an ainm ri rud sam bith a thig an ainm eaglais, agus ’se fios a thàinig thugamsa bho chomhairle na siorramachd, an uair a thàinig

[TD 262]

m’iarrtas fo an comhair, gun chuir ball-chomhairle Nis ’na aghaidh le ainm ceithir fichead duine ás an sgìre a bha cur an aonta ris a’ ghearain. Air sgàth seo, cha robh e ’nan comas an cead a thoirt seachad mur a dearbhadh sinne air a’ cheart dhòigh gun robh a’ mhór-chuid de’n t-sluagh leinn. Mun d’fhuaireadh sin a cheartachadh, bha rudan na bu chudthromaich ri cur air inntinn dhaoine, ach bha seo samhlachail air suidheachadh inntinn cuid de mhuinntir Leódhais a thaobh nithean de’n t-seòrsa seo.

Bha déidh aig Murchadh MacAmhlaidh air leasachadh càraidh a dhèanamh air a’ chidhe am Port Nis, a los gum faodadh ath-beòthachadh tighinn air an iasgach ann. Thug e turus gu Lunnainn a dh’aon ghnothaich ach am feuchadh e ris a’ chùis a thoirt fo chomhair Runaire na Stàit, agus nach ann a réitich esan gum faigheadh e còmhradh ris a’ Phrìomhaire, Neville Chamberlain. Dh’aontaich MacAmhlaidh air leth na cosgais a phàidheadh e fhéin, nam biodh iad leagte ri suim iomchaidh thoirt seachad. Gheall am Prìomhaire dha gun déidheadh an gnothaich a mheòrachadh agus gun tugadh iad fios dha mu thimchioll. Sheall e rithist dhòmhsa an litir. Ghabh iag gach seòrsa leisgeul, ach aon glòran ruadh cha robh a chòrr á sporan mór na rìoghachd air son sluagh dìblidh nan Eilean. Bu mhór an spliùch, mìosan an déidh seo, nuair thàinig an cunnart gu buille na smeig, bha na h-Eileanaich air toiseach a’ cothachadh a’ chruadail. Ach is minig a fhuair seirbheiseach math droch dhuais.

Mar a bha a’ bhliadhna dol ’na céisean, bha sgòth bhagarrach air aghaidh speur na h-Eòrpa a’ sìor leudachadh. Dol air ais air a ghealladh, chaidh

[TD 263]

Czechoslovakia a shlugadh a dh’aon ghlàim, gun Breatann no an Fhraing a dhol ’na tòrachd. Ach bha an sgrìobhadh air a’ bhalla, agus cha robh tuilleadh a’ bhreug-meallaidh a’ seasamh eadar an gealtaire agus do-sheachnachd cath is còmhraig. Thuig iad an uair a thòisich Hitler ag innisgeachadh Phóland gun robh latha mór an dearbhaidh gu bhi mu an claigeann agus nach robh dol-ás no dòigh seachnaidh air tuilleadh.

[TD 264]

[Blank]

[TD 265]

BRAIGHDEANAS

Mis an teann ghlasan do chuing,
braighdeanas tha claoidh mo threòir,
M’inntinn ’ga bloigheadh le h-òrd,
còmhnadh m’ anshocair le smuain …

[TD 266]

[Blank]

[TD 267]

“An Cogadh Faoin” — Blitzkrieg — St. Valery

Thàinig am feitheamh iomagaineach gu ceann. Air maduinn Dì-sathurna, an treas latha de’n t-Sultuin, chuala sinn air an réidio gun robh an t-Arm Gearmailteach ’na làn neart air ionnsaidh nàimhdeil thoirt air Póland. Cha robh cùrsa fosgailt dha’n Phàrlamaid tuilleadh ach an t-aon.

Chaidh gillean na cabhlaich-mhara a ghairm an àirde, seachduinn roimhe seo, agus bha a leithid ann dhiu gum bu mhór an traoghadh air sluagh Leódhais e. Bhiodh sinn ri cluinntinn aig cuid dhiu, an déidh a’ chogaidh, a’ bhreislich anns na chuir iad na sgrìobhaichean Sasannach le ainm bhailtean mar Airidh-bhruaich, Baile an Truiseil, Port-nan-Giùran, Sgiogarstaidh agus móran eile, gun ghuth air fear ás a h-uile sianair ’na Dhòmhnull MacLeòid.

Bha mise air fear de thriùir á Nis a dh’fhalbh air latha na Sàbaid, mise gu Fort George gu bhi air m’ath-aonadh ris an t-seann réiseamaid. Bha còrr air mìle saighdear-earlais de mo sheòrsa fhéin air cruinneachadh air ais á iomadh cèarn de’n rìoghachd agus, ged nach b’e mo roghainn ionaid, no idir mo roghainn aobhair bhi seo, gidheadh, bha iomadh seann dàimh eadar chàraid air an ath-nuadhachadh. Am beagan ùine bha sinn ann, chaidh ar roinn ’nar buidheannan. Chaidh mise, am measg an àireamh bu mhotha, a chur sìos gu Aldershot, a dh’ath-leasachadh

[TD 268]

an dara batàlion. ’Se mu thrì seachduinn bho dh’fhàg mi an dachaidh gus an robh sinn air an t-slighe dha’n Fhraing. A Cherbourg chaidh sinn a-steach dha’n dùthaich gu iomall baile Le Mans, a shuidhich iad ’na àite co-leasachadh far am biodh roinn-airm am 51st air a chruth-shuidheachadh. A sin chaidh sinn suas tuath gu crìoch Belgium. B’e seo na h-ionadan anns an robh blàir cho calldach, fuilteach is a bha sa’ Cheud Chogadh Mhór air an còmhrag. Bha Hill 60 air taobh thall na crìche far nach robh cead againn a dhol, ach bha Vimy Ridge air a ghléidheadh mar a chaidh fhàgail air son sùileachan do luchd-cuairt. Bha àiteachan anns an robh na trainnsichean cho faisg dha chéile ri deich slata fichead agus bha e doirbh a thuigse ciamar bha daoine beò ann, le uachdar gach uchd is achadh ’nan criathar tholl agus air an crathadh ás a chéile le uspàirn uamharra cumhachd a’ chath. Có, ach na balaich aig an robh compàirt ann, a thuigeas meud àmhghair is fulangas an t-seòrsa cogaidh seo? Cha robh àite bha sinn ri cladhach nach robh seann armachd is uidheam ri tachairt rinn.

Seo an t-àm air an tug iad mar ainm An Cogadh Faoin. Bha sinne is na Frangaich ’gar daingneachadh fhéin ri ruith nan crìochan, ach, a thuilleadh air an eadar-ionad, eadar slios daingneachd Maginot air taobh na Frangaich agus an Siegfried air taobh a’ Ghearmailtich, cha robh nàmhaid ri fhaicinn. Bha an geamhradh neo-chumanta fuar. Troimh’n latha, bha sinn ri cladhach trainnsichean agus ri dealbh sluic le ballachan cùil mar dhìon is ribe an aghaidh tancaichean. Bha a’ chuid mhór de na h-àrd-oifigich a bha oirnn air seirbheis fhaicinn sa’ Cheud Chogadh Mhór agus

[TD 269]

theireadh tu, ged a bha an t-adhartas a chaidh a dhèanamh bho latha sin ann an innealan sgrios, talmhainn agus adhair, ri dleasadh dòighean teasairginn eadar-dhealaichte, gidheadh, bha iadsan fhathast ann an co-chòrdadh ri dòighean is cruth-shuidheachadh an ama sin. Co-dhiù, an uair a thàinig a’ chreach, bha an obair againne gun tairbhe.

Bha a’ chuid mhór de na h-àiteachan-còmhnaidh againn dìblidh, salach, agus airidh air diomoladh. Bha fuachd is cion comhurtachd ag aobharachadh nach robh rian agad an oidhche, gu àm cadail, a chur seachad annta, agus cha robh àite eile agad gu sin a dhèanamh ach an Café, agus b’e sin talla na gàir is na gleadhraich. Bha an t-àm ’s an t-aobhar ri brosnachadh gnàth is beusan anns a’ mhór-chuid a bha gu tur fuasgailte bho an dòighean nàdurra, agus ciamar gheibhear cìs air mì-chùis is anshocair gun beagan tarraing air a’ bhraich a nì na h-aignidhean mear, agus a dh’fhuadaicheas trom-inntinneachd na dìobhail. Bha aon àite anns an robh sinn a’ fuireachd, ann an seann saibhlean a bha air èaladh beò le radain. Bha iad air caochladh dhathan, maille ri bhi bradach, dàna, gun sgàig roimh dhuine. Co-dhiù, nach biodh sinn ri cluinntinn aig saighdearan a’ Cheud Chogaidh, na trì rudan bu mhotha a shàraich iad san Fhraing, a’ mhial, am poll ’s an radan.

Bha an 51st Division a nis ’na làn neart le leasachadh bhatàlion bho’n taigh agus aig toiseach na Giblein, chaidh ar cur gu baile Metz ann an Alsace-Lorraine. As a sin chaidh ar cur a ghabhail a-nall roinn de’n aodann-cath bho’n Arm Fhrangach, agus mu dheireadh, bha sinn fo chomhair na connspaid. Ach ionnsaidh mu

[TD 270]

seach air a chéile air a chéile leis na gunnaichean móra, cha robh móran beòthalachd ann troimh’n latha, ach bho thigeadh dorchadas, bha freiceadain oidhche muigh aig gach taobh, cuid ri feall-fholach is cuid eile dèanamh grad-ionnsaidh de’n t-seòrsa ris an abair iad, bualadh ’s an uair sin, ruith. Bha bhragadaich is a’ bhroighlich seo a h-uile h-oidhche, agus ged nach robh e cho marbhteach ris a’ gharg chòmhrag a bha romhainn, bha e ’gar cumail ann an staid deas, furachail.

Bha canastairean falamh air an crochadh againn air a’ chruaidh-theud ghathach a bha air a tarraing air ar beulaibh, air son iad a dhèanamh fuaim ’nan tigeadh an nàmhaid troimh’n oidhche. Thàinig freiceadan falachaidh an oidhche seo agus thug fuaim nan tineachan fairbheanadh dhuinn mun d’fhuair iad na grenades a thilgeadh, agus bu luath a thàr iad ás nuair a chaidh losgadh orra. Sheall solus na maidne dhuinn triùir dhiu ’nan sìneadh mu leth-cheud slat air falbh, agus chaidh grunnan a shealltainn an robh duine aca beò. Chaidh oifigeach òg air uileann nuair chunnaic e tighinn sinn, thug e dealbh boireannaich ás a phòcaid agus thug e pòg dha. Thug e sin an gunna beag ás a’ chéis, dh’éigh e rinn, <eng>“Englander Schweinhund!”<gai> chuir e an gunna ri cheann agus mun do loisg e e, dh’éigh e, <eng>“Heil Hitler!”<gai> Nach doirbh a thuigse gun tugadh eud is gamhlas inntinn duine gu staid cho eas-òrdail, ach cha robh e ach mar bha móran eile de dhaoine òga na Gearmailt a bha air bhoile le aoradh baoth na saobh-ghlòir do phearsa bhreun am Fuhrer.

Aig toiseach a’ Chéitein, thòisich neart na strì air dol am meud, agus nuair chuala sinn gun robh an t-Arm Gearmailteach air ionnsaidh ’na làn neart a thoirt air

[TD 271]

feadh nan crìochan, thuig sinn gun robh an tuasaid borb, garg, ainneartach an seo a cheart dà-rireadh. A thaobh neart airm agus cumhachd losgaidh talamh agus adhar, bha toiseach aige oirnn nach bu bheag, ach a dh’aindeoin sin, sheas sinn ar còraichean gu bunaiteach. ’Se rabhadh gun bhrist e troimhe aig ceann a siar am <eng>Maginot Line<gai> agus gun robh sinn ann an cunnart a bhi air ar glacadh ann an ribe bho’n taobh chùil, a dh’aobharaich gun tàinig oirnn dol air ais ann an grad-chabhaig. Bha an t-sreup searbh agus an stairirich buidhreachail, agus bha batàlion de’n Fhreiceadan Dubh a fhuair fìor dhroch làimhseachadh.

Ann an ro-bheag a dh’ùine, bha feachd Bhreatainn san Fhraing ann an suidheachadh a bha e eu-comasach dhaibh iad fhéin a chur air ais ann an òrdugh seasmhach. Am balla-dìdein a bha, a réir barail, do-chìosnaichte, ’se sin am <eng>Maginot Line,<gai> cha do rinn e bacadh no call air an nàmhaid, oir an àite dol ’na aghaidh, chuairtich e bho’n cheann siar e, le saighead sgathach de’n bhlitzkrieg, a bhrist troimh’n Arm Fhrangach. Thachair an t-aon nì do’n arm againne. An àite dhaibh fuireach air chùl nan daingneachdan a thug iad cho fada ag ullachadh, ’sann a-steach a Bhelgium a chaidh iad. Ann am beagan làithean bha iad air an cuairteachadh agus gun air fhàgail aca ach dèanamh air a’ mhuir ann an leth-chearcall a bha sìor dol a lughad le teannachadh is fàsgadh an nàmhaid bho’n taobh-a-muigh.

Sin, matà, an suidheachadh dìobair, aimlisgeach anns an robh sinne ’s am Frangach aig leth-deiridh a’ Chéitein, nuair thàr an Division againn ás bho ghlàim

[TD 272]

fiaclach agus òrdugh catha siùbhlach, sgriosail, ris nach b’urrainn dhuinn cothachadh. Chaidh ar cur air tréanaichean aig Metz, agus le an-dòigh is neo-fhàbhar na bha tachairt, ’sann timchioll taobh deas Paris a thug iad sinn. A sin, chaidh ar dian ruith suas a tuath chun an Somme, faisg air baile Abbéville, ionadan a bha ann an glaic an léir-sgrios sa’ Cheud Chogadh Mhór. Bha an ceann feachd Frangach, Weygand, a’ feuchainn na bha ’na chomas air na beàrnaichean troimh an tàinig an nàmhaid a dhùnadh tèarainte air ais, agus an uair a bha an còrr de’n Arm againne air an teannachadh ri cladach Dunkirk, chaidh sinne a choimeasgadh ris an Arm Fhrangach.

Bha e faicsinneach do na h-uile, a thaobh neart, cumhachd agus uidheam gluasadach, gun robh làmh-an-uachdair aig a’ Ghearmailteach. Cho fada ’s a chitheadh sinne, bha saorsa nan speur aige gu thoil fhéin a thoirt gu buil leis an Luftwaffe, a thuilleadh air nach robh ionnsaidh nàimhdeil a bheireadh e oirnn nach robh tancaichean ’nam balla-dìdein a’ fosgladh na slighe dha’n arm choise. ’Se dà uair a chunnaic mise soitheach-iteal Bhreatannach fhad’s a thug mi san Fhraing agus am beagan tancaichean a bh’againn, bha iad sean agus a-mach á cleachdadh. Bha an t-Arm Frangach na bu neo-ullamh, agus far na ghléidh sinne spiorad an dìorrais agus an rùn gu ar dìlse mar shaighdearan ionnsaichte a dhearbhadh ri aghaidh a’ chruadail, bha iadsan air droch dhòigh, air bheagan biadh, agus na bu ro-dheireach ann an armachd. Theireadh tu gun robh mhór-chuid dhiu air dìobairt ann an dìobhail misnich agus air an dèanamh réidh ri do-sheachnaich latha a’ challa.

[TD 273]

Latha an déidh latha, bha sinne ann an cruaidh ghleac a’ feuchainn ri dàil a chur ann an tighinn-air-aghaidh an nàmhaid. Thigeadh an dorcha agus b’e an t-òrdugh tarraing air ais. Gu tric, bhiodh e air ìnnse dhuinn gun robh sinn fada air adhart air na Frangaich, agus sin ag aobharachadh slios an ear againn a bhi rùisgte gun dìon. Bha sgoinn ri dhèanamh air son an ath ionad-stad a ruighinn roimh chàinnealachadh an latha, oir bha trainnsichean ri an cladhach as ùr gach maduinn mun tigeadh na bomairean. Bha do chadal an urra ris a’ bheagan ùine eadar thu fhéin a shocrachadh agus cuin a nochdadh an nàmhaid, agus gu tric cha robh an dàil sin mór. Chuireadh e tiamhaidheachd ort a’ faicinn nan gillean ’s an sùilean air bòcadh ’s air caogadh le dìth a’ chadail, is e uairean a’ fàillneachadh orra cumail ’nan dùisg ged bha am beatha an urra ris.

Bha an treas latha de’n Og-mhìos eadar-dhealaicht. Shuidhich an ceann-feachd, an àite teicheadh, gun tugadh sinne, le tionndadh air ar sàil, buille smàbail orrasan. Mu thrì uairean sa’ mhaduinn, bha sinn ann an òrdugh cath a’ feitheamh ri tancaichean Frangach a bha dol a bhristeadh na slighe dhuinn. Thàinig iad, agus abair meudachd. Bha ri radh gun robh leth-cheud tunna de chudthrom annta. Chunnaic mi ochd dhiu dol troimh’n mhagh anns an robh am batàlion againn, agus ghluais sinne air adhart air an cùlaibh. Shoillsich ceud sholus na maidne dha’n Ghearmailteach sinn agus ann an tiota bha an ceòl air feadh na fìdhle. Ghabh sinne suidheachadh losgaidh air iomall coille agus cha b’fhada gus an robh sgaoth lìonmhor de’n Luftwaffe, mar sheillein air an déidheadh an sgeap a chreachadh,

[TD 274]

a’ toirt dhuinn. Cho fada ’s is aithne dhomh, cha do thill gin de na tancaichean Frangach, agus gun an còrr dìon romhainn no os ar cionn, bha sinn ann an teinn ás nach robh dol-as againn gun call mór fhulang. Có, le cainnt, is urrainn cuir-os-àird air uamhann is gràinealachd leithid seo a dh’uair? Do chompanaich làimh riut air an gearradh ás, cuid dhiu ’nam bloighean, gearain pian a’ chuid a th’air an leòn, craobhan air an togail ás an talamh le freumhan, toirm onasgaideach nan gunnaichean móra, sprèadhadh sgreataidh nam bomaichean agus misneachd an luchd-còmhraig air uchd dòchais is dearbhaidh.

Thàinig Frangaich do ar cuideachadh air sinn fhéin fhuasgladh bho’n tuasaid aon-taobhach, agus chaidh againn air tarraing air ais, a’ chuid againn a mhair beò. Bha e rithist ’na cheann-còmhraidh ’nar measg gu dé bha mar aobhar air na h-uiread a dh’anamaibh dhaoine chur gu bàs. Cha robh neart is làmh-an-uachdair an nàmhaid idir an an-fhios dhaibh nuair chuir iad sinne ri aghaidh sgrios neo-airidh. Chan eil fhios nach robh ’nan rùn euchd eile chur ri eachdraidh fhuilteach a’ 51st.

Air an naoidheamh latha de’n mhìos, bha sgìos, an t-airtneal is dìth cadail air droch dhìol a dhèanamh dhinn. Bha sinn ann an teas a’ chath air feadh baile beag. Air an làimh dheis agus dlùth do’n phlatoon againn, bha togalach mór air son fìor-ghlanadh ola. Ann am meadhan na donnalaich, leig e nall ceart còmhladh deannal na bataraidh air aon làdach, agus bhuail iad le buille chinnteach air an fhactoraidh. Theireadh tu, an lasair a dh’éirich aisde, gun ròsdadh e beò sinn, agus bha an criothnachadh cho uabhasach

[TD 275]

agus, a’ chuid againn a bha ’nar seasamh san trainnse, gun do thilgeadh air muin a chéile sinn. Bha fear de na balaich a chaidh glan fo rian. Chaidh e gu burralaich, thilg e uaithe gach gunna is uidheam agus chaidh e á fianais. Thàinig oirnn an t-àite fhàgail ann an cabhaig agus àite-losgaidh ùr fhaighinn air cùl gàradh cloiche, a bha mu thimchioll eaglais bheag le stìopall. Lorg na h-itealan sabaid aca an sin sinn agus thug iad iomadh ionnsaidh oirnn, sgaoth bho sgaoth dhiu a’ tighinn a-nuas oirnn bho’n taobh chùil. Bha sinn ri dol sìnte air an talamh agus nì ioghantach, ged bha iad ri sradadh a’ bhalla os ar cionn, cha deach aon duine againn a mharbhadh leotha.

Nuair thàinig an ciaradh, bha òrdugh aig a’ phlatoon againn an t-àite a dhìon leth-uair a thìde an déidh dha’n chòrr tarraing air ais air an t-slighe oidhche àbhaisteach. Ann an tiota sàmhchair, nach ann a thàinig glaodh thugainn ann am Fraingeis, sinn leigeadh leotha tighinn air adhart, gur e teaghlach air ruaig roimh’n Ghearmailteach a bh’annta. Bha seachdnar ann dhiu, seann chàraid, nighean leotha a bha an duine aice san Arm, agus a ceathrar chloinne. ’Nan teich, chaidh an glacadh eadar dhà theine san ionad bhuaireasach ud ris an abair iad “an talamh nach le duine.” Bha na cùisean-thruais air an claoidh le eagal is uamhann. Thug sinn a-steach do’n eaglais iad far an robh seilear fo’n ùrlar. Thug sinn dhaibh biadh agus chomhairlich sinn dhaibh dhol air ais gu an dachaidh nuair ghabhadh an aimhreite seachad.

Có lorg sinn ’na ghurraban san t-seileir ach am fear a theich nuair a sprèadh am factoraidh. Bha chor

[TD 276]

ionnan ri móran eile tha oillt a’ chogaidh a’ toirt a’ bhuaidh mhuladach seo orra, cnead guil agus crith cuirp, gu h-àraidh ’na làmhan. Chaidh againn air a thoirt leinn.

An ath oidhche, fhuair sinn grad òrdugh dol air ais gun mionaid dàil. Bha sinn ann an cunnart a bhi air ar cuairteachadh agus bha sinn, mar a their iad, ann an amhaich a’ bhotuill. Chaidh iarraidh oirnn rathaidean a sheachnadh agus sinn a dhèanamh cho beag fuaim ’s a b’urrainn dhuinn. Bha sinn air dol air ais mu mhìle agus ar triall air cliathaich cnoc far an robh craobhan òga air an cur, nuair thàinig an stairirich obann oirnn bho mhullach a’ chnuic. Chaidh an gnothaich ’na bhreislich, leis a h-uile seòrsa, eadar oifigich is N.C.O.’s a’ toirt seachad caochladh òrdughan, ach gun gin dhiu a réir a chéile. Ach lorgaidh an uair an duine. ’Se saighdear cumanta a dh’éigh le àrd-ghuth, “Có an diabhal a tha losgadh shuas an sin?” Air ball, stad an ùpraid agus thàinig éighe air ais, có sinn. ’Se A Company againn fhéin a bh’ann. Bha iad, mar sinn fhéin, furachail, agus, ann an iomagain mu faighinn air ais saor, nuair chuala iad fuaim shìos fodhpa, cho-dhùin iad gur e nàmhaid a bh’ann. Shàbhail rian aon duine sinn bho call marbhteach a dhèanamh air càch-a-chéile.

Air an aonamh latha deug bha sinn a’ feitheamh ris an ionnsaidh nàimhdeil àbhaisteach, ach, bho mhoch gu dubh, cha do chuireadh dragh oirnn. Sinne bha feumach air an t-suaimhneas, nach d’fhuair móran fois bho’n t-strì no idir fois cadail ach priobagan beaga mar a thàradh sinn, fad ceithir latha deug. Latharna mhàireach, bha an t-aon suidheachadh againn agus

[TD 277]

ìoghnadh air na cinn-feachd gu dé bha mun aire dha’n nàmhaid leis an dàil neo-àbhaisteach seo. ’Se an t-Ard-Chomannd ann an Sasainn a thug solus dhaibh air a’ chùis. Bha arm tancaichean a ràinig cladach, deas air Le Havre, air an t-slighe a’ tilleadh gu tuath, a-nuas ri slios na mara. Bha soithichean cogaidh agus feadhainn eile air an t-slighe gu St. Valery. Dh’iarr iad oirnn dèanamh air an àite sin gun mionaid dàil, los gum faigheadh iad air falbh leinn mun déidheadh ar druideadh sa’ chearcall bho nach biodh dol-ás againn. Gach nì nach b’urrainn dhuinn thoirt leinn, chaidh a sgrios ’s a losgadh. Chaidh an uairsin ar luchdachadh air na carbadan agus falbh leinn. Bha sradag dòchais beò air aire gach duine againn agus sin a’ sìor mheudachadh mar a bha sinn ri dlùthachadh ri ceann-uidhe còmhnadh is freasgairt. Air sgàth sin, bha’n dìobhail, nuair fhuair sinn fios a’ chaochlaidh, na bu dorra a ghiùlain. Bha an oidhche air tighinn agus gun sinn ach mu mhìle mach ás a’ bhaile, nuair chaidh stad a chur oirnn le grad éighe, agus ar n-òrdachadh a-mach ás a’ charbaid. Ann an réis ris an robh tèarainteachd no cion fàbhair an urra, bhuinnig an Gearmailteach. Bha sinne aige sa’ chrò, agus an t-aon dorus a bha fosgailt dhuinn gu dol á gréim, bha e nis air a sparradh. Thuig iad nuair bha iad fadalach an t-aobhar nach do lean an ruaig an dà latha mu dheireadh, gur ann air son gum faigheadh ceann-sleagh division tancaichean Rommel cothrom tighinn a-nuas ri slios cladaich bho dheas, air son ar druideadh ’s ar sparradh ceithir-thimchioll.

Ged nach fhaiceadh sinn iad, chaidh ìnnse dhuinn gun robh feachd mara bha gus ar toirt dheth, am bàgh

[TD 278]

St. Valery, agus nach b’ann gun strì a dhéidheadh strìochdadh. Mu thrì uairean sa’ mhaduinn, chaidh am batàlion againne thoirt air ais mu astar trì mìle bho’n bhaile. Chaidh an uairsin ar sgaoileadh air chumadh bogha. ’Sann a rithist a dh’fhoghlum sinn gur e sinne am balla-dìon a bha gu feuchainn ris an nàmhaid a bhacadh, gu faigheadh càch air falbh agus, call na fàbhair, bha sinne gu bhi air ar fàgail, iorball sàil na dunaidh.

Thàinig a’ mhaduinn agus cha b’ann le rath ’na sgiathan. Bha stairirich bheucail bho gach gné inneal-sgrios againn ’ga éisdeachd, agus ceò agus lasair a’ bhaile toirt bhuainn an t-sealladh gu tur. Bha sgaoth bhomairean a’ dol seachad oirnn o àm gu àm agus iad a’ cuimseachadh air na soithichean cogaidh, ach, cho fad’s is aithne dhomh, cha do bhuail iad gin dhiu. Chuir an Néibhi marines le gunnaichean air tìr tuath air a’ bhaile. Bha sinne ag éisdeachd ri beuc a’ chath, gun brath no fios againn gu dé bha tachairt. Mu aon uair deug, chaidh a’ chuis gu sàmhchair agus e an an-fhios dhuinn an e fàth an eiltich no an e gun d’fhuair iad làmh-an-uachdair a bha seo a’ ciallachadh. Bha iad ri cur teachdairean air falbh a lorg gu dé bha dol air adhart, ach aon duine dhiu cha do thill. Fhuair sinn ar biadh a dheasachadh agus itheadh. Mu thrì uairean a dh’fheasgar, thàinig itealan Gearmailteach de’n t-seòrsa ris an canar <eng>spotter-plane<gai> os ar cionn ri gabhail a deagh thìde, agus dh’aithnich sinn, mar an t-eun cairbh, nach b’e a’ chuid a b’fheàrr a bha ’na h-amharc. Cha bu bheachd sin a bha fada gun tighinn fo theach. Mu chairteal a’ mhìle bhuainn, bha coille, agus a-mach

[TD 279]

aisde nochd mu leth-cheud tanc. Aig a’ cheart àm bhrag na gunnaichean agus mar a thug an itealan fios dhaibh air na ceart ionadan anns an robh sinn, bha iad ceart air an targaid.

’Sann ann an gàradh-ubhal tuathanaich a bha am platoon agamsa agus, aig dùmhladas nan craoibh, cha robh ’na mo shealladh aig an àm ach triùir agus mì-fhéin. Bha fàl ’na ghàradh-dìon air an lios, agus craobhan critheann a’ fàs air a feadh an sud ’s an seo. Bha craobh dhiu seo air a gearradh mu throigh os cionn na talmhainn, agus bha mi fhéin agus sàirdseant a’ phlatoon air toll a ghearradh os a cionn, agus an gunna bha air son sgrios thancaichean againn air a shuidheachadh air bun na craoibhe. Bha mise an déidh tanc a shonrachadh agus mi losgadh oirre nuair dh’iarr an sàirdseant dol greis ’nam àite. Cha robh mi ach air sin a dhèanamh nuair sprèadh peilear mortar pìos bho mo làimh chlì, far an robh an dithis eile bha ’na mo shealladh. Mharbh e an dara fear gun chrith, ach bha am fear eile le glaodh a’ bhàis ’na bheul. Ruith mise null a dh’fheuchainn an robh dòigh air cobhair a dhèanamh air, ach bha e marbh mun do rinn mi ach a ruighinn. Fhad’s a bha mi ri seo, thàinig sàirdseant eile a dh’ìnnse rudeigin dha’n fhear againn fhéin agus cha robh e ach air ruighinn an dearbh àite bho ’n dh’fhalbh mise nuair bhuail an ath pheilear mortar iad, ’gam marbhadh gun smid. Bha mi leth na slighe air ais thuca agus air cùl té de na craobhan móra, nuair thàinig am fras pheilearan bho ghunna luath-losgaidh. Thilg mi mi fhéin teann ri cùl na craoibhe is mi ag éisdeachd ri fuaim nam peilear mar

[TD 280]

chlach-mheallain a’ bragadh air stoc na craoibhe, agus ri dol seachad le sian air gach taobh dhìom.

Thàinig fàth, agus teachdaire ag iarraidh air gach duine againn dèanamh air taigh an tuathanaich cho luath ’s a leigeadh ar casan leinn. ’Sann an seo a bha ceann-riaghlaidh a’ chompanaidh. Cha robh an t-astar fada agus bha am pìos mu dheireadh dheth air rathad. Chunnaic mi triùir romham agus dithis ’nam dhéidh air a’ bhìdeag rathaid seo. Thàinig dà Messerschmidt, a’ losgadh oirnn bho’n taobh-chùl agus a’ cur deann á uachdar an rathaid. Thug dà pheilear fuil ás mo shliasaid agus ás mo ghàirdean gun mhór dochainn a dhèanamh orm, ach de’n chóignear eile cha do ràinig mac dhiu beò. Feumar aideachadh gu bheil e ’na chùis-ìoghnaidh, mar tha beatha duine a’ faotainn teasairginn aig amaibh carraideach a tha ’nam meadhan bàis dha’n chuid mhór de a chompanaich. De na bha léirsinneach dhòmhsa dhiu ann am broinn na h-ùine ghoirid anns na thachair seo, bu mhi an t-aon neach a-mach á deichnear a ràinig taigh an tuathanaich beò.

An t-òrdugh mu dheireadh, sinn a dhèanamh air a’ chladach a bha mu leth mhìle air falbh, agus sinn cumail sgaoilte bho chéile. Bha na tancaichean a nis mar choin a’ cròdhadh chaorach, ’gar sgiùrsadh gu bilean nan creag, creagan a bha cho àrd ri dà cheud troigh agus gruamach, cas, da réir. Air am bidean lom cha robh sgor no sgùrr ris an crùbadh tu gus thu féin a dhìon, ach nuair nach robh rian dol-ás againn, theannaich iad a-steach rinn, dh’iarr iad oirnn ar n-armachd a shadadh bhuainn agus strìochdadh. Bha an cogadh againn seachad.

[TD 281]

An Turus gu Thorn — <eng>Stalag XXA<gai> — Bromberg

Thug iad a-steach do’n bhaile sinn, baile beag briagha ach a bha nis air a chur bun-os-cionn, agus gun air fhàgail ach slige fhalamh de’n chuid mhór de na togalaichean, cuimhneachan muladach eile air an éislean, am milleadh ’s am bròn a tha connspaid choirbte chogaidh ri foiréigneadh air daoine neochiontach.

Chaidh sinn seachad air seanalair an Division, Fortune, ’na shuidhe air balla ìosal agus an Comanndair Gearmailteach ’na shuidhe ri thaobh agus a làmh tarsainn air cùl a ghualainne. B’e seo Rommel, a bha gu bhi ’na cheannard airm cho ainmeil a rithist an Ceann-a-Tuath Africaidh, agus a choisinn am farainm, “Sionnach an Fhàsaich.” Bha Fortune a’ coimhead da-rìreadh duilich, agus bu bheag mar ìoghnadh. Cha robh ainm a’ co-fhreagairt ri shuidheachadh aig an dearbh àm ud.

Roimh thuiteam na h-oidhche, thug iad astar mu uair-a-thìde choiseachd a-mach air an dùthaich sinn, gu pàirc tuathanaich far an robh àireamh mu dhà mhìle dheug prìosanach cruinn aca. Dhiu seo, bha faisg air an leth de’n Arm Fhrangach, ’nam measg Algerianaich, Senegalaich agus buidhinn de’n Legion Coimheach. Thug sinn ann an seo dà latha is oidhche gun bhiadh, gun deoch, gun chothrom gluasad. Aon nì a bha ’nar fàbhar, gun robh an aimsir blàth, tioram, agus an déidh allaban is ciùrradh sgìos na greis a chaidh seachad, bha an cadal, a mhàin, milis.

An treas maduinn, nuair dhùisg mi, ’se saighdearan Frangach a thugadh a-steach troimh’n oidhche bha

[TD 282]

timchioll orm. Thug mi an aire, am fear dhiu a b’fhaisg orm, gun robh ceann builionn arain a’ stobadh a-mach ás an abharsac aige. Thug e an aire gun robh sùil ghlamaiseach an acrais agam oirre, agus gheàrr e caob gasda dhith is shìn e thugam e. Bha i cho cruaidh, aosda agus gun robh i làn de thoill uaine, ach cha sèam an t-acras, ’s cha dèan tàrchuis air beag blas no blian breun. Bha sinn gu traodadh le padhadh, ach sileag uisge cha tug iad dhuinn.

Chaidh ar n-ullachadh air son iad falbh leinn. Cha robh drochaid nach robh air a cur ás a chéile, agus cha robh inneal giùlain gu ar n-iomchair ach gearran Shanks. Bha sinn a’ coiseachd a lìon triùir is triùir, agus bha mise shuas faisg air an toiseach. Dol troimh bhaile beag, bha saighdearan Gearmailteach ’nan seasamh ri iomall an rathaid. Faodaidh e bhi gun robh iad uailleil aig toradh buaidh air a dhèanamh follaiseach dhaibh, ach bha spiorad truais annta cuideachd. Nuair a ghuidh sinn orra uisge thoirt thugainn, cha b’fhada gus na lorg iad bucaidean agus na thòisich iad a’ tarraing thugainn. Aig amaibh de’n t-seòrsa seo tha modh is stòladh a’ tréigsinn dhaoine, ach fhuair mise làn na tine-bìdh agus suas leis a dh’aon deoch. Ach óbh, óbh, sud an deoch air an robh goirt an ceannach agamsa! Cha deachaidh mi air adhart ceud slat nuair bhuail am pian bu chràidhtiche a dh’fhairich mise riamh mi. Cha bu duine gearaineach mi, ach bha am pian seo cho do-ghiùlainte agus gun robh mi ’gam aonagraich fhéin, le sgread ràin agus e tur eu-comasach dhomh mo chorp a chur fo cheannsal. Sheas fear de na Gòrdonaich a-mach a dhèanamh cobhair orm, agus dh’fhuiling e iomadh buille bho na saighdearan-

[TD 283]

coimhid san dol-seachad mas do thréig e mi. Fhuair mise mi-fhéin iomadh breab bròige agus slaiceadh le stoc a’ ghunna bhuapa, ach bu shuarach agam is gun mi ach a’ guidhe gun déidheadh mo chur a-mach á pian. Mu dheireadh, thàinig an t-sreath gu ceann agus bha fear ’nam measg a sheall ùghdarras agus spiorad truais. Chuir e saighdear ’na ruith gu taigh tuathanaich a dh’iarraidh connlach. Chaidh mo chur ann an deireadh làraidh bheag air uachdar nan sop agus mo thoirt gu baile Rouen.

Bha aitreabh mhór, a bha ’na thaigh-bhochd, air fhalamhachadh agus air a thionndadh ’na thaigh-eiridinn air son leòintich blàr St. Valery. Bha an t-àite air a dhùmhlachadh cho mór agus gur ann air éiginn a bha rùm coiseachd aig an luchd-frithealaidh. ’Se cailleachan-dubha pàpanach na mnathan-eiridnidh, agus bu mhór an dìcheall, an fhoighidinn agus an truas fo chomhair suidheachadh cho àmhgharach. Thug lighiche morphine, le sgobadh snàthaid, dhomh a chuir stad air a’ phian, agus nuair thug mi sùil timchioll orm, a dh’fhaicinn ’s a dh’éisdeachd creuchdan is ciùrradh is tuiridh-iargain na bha sud, bha mi fo nàire gun robh mi gearain le corp slàn. Ri mo thaobh bha sàirdseant de na Gòrdonaich a bha a dhà chas air an gearradh aig bun na sliasaid. Bha e ag ìnnse dhomh gur ann shios far am b’àbhaist òrdagan a chasan a bhi a bha e faireachadh a’ phian. Fhuair mise enema agus cha deach na bu mhiosa dhomh. ’Se puinnsean bho bhiadh a thubhairt an lighiche bha ceàrr orm, agus nuair dh’innis mi dha mun aran chruaidh a bha air tionndadh uaine agus an deoch mhór an déidh padhadh, thubhairt e gum faodadh e am bàs a thoirt dhomh.

[TD 284]

Na trì latha bha mi ann, chunna mi trì thar fhichead de bhàsan, agus cha robh sin ach ann an ceàrn bheag de’n taigh a bha tighinn fo chomhair mo shùla. Có ’na chiall a dh’fhidrich air uilc bhrùidealachd, an-iochdmhorachd cràdh is dórainn, is na tha dh’éiginn ’s a bhròn an cois a’ chogaidh, gun binn a’ chiont thoirt air clann dhaoine tha toirt an cead ’s an aonta air daonnachd ìobradh do dh’uamhair, agus saorsa dhaoine chur fo gheimhlean tràilleil gu riarachadh is sàsachadh uaill coin-bhuaireanta a bhuineas do dh’eòlas riaghlaidh.

Thug iad mise agus dithis eile air falbh ann an càr agus bha sinn a rithist air ais am measg nam braighdean a bha air còrr air ceithir fichead mìle choiseachd air fìor bheag de bhiadh. Cha robh ceist ’ga chur orm ach an aon, an robh mi faighinn biadh san ospadal. Saoilidh tu gu bheil na beusan is na subhailcean a tha dualach dhut a ghnàth seasmhach aig a h-uile h-àm, ach nuair tha pian, acras mór no padhadh ort, tha gach smuain eile air fhògradh gu seòmar-cùil na h-inntinn.

Bha an t-slighe air gach taobh de’n rathad a’ toirt sgeulachd air an léir-sgrios allabharach a ghabh seachad air. Sgaoilt air fheadh bha uidheam airm de gach gné sheòrsa a chaidh a thréigsinn le mairbh, leòintich is prìosanaich, agus bailtean a’ giùlain lotan grànda a’ chath. Dol troimh chorra àite a thàr ás bho’n charraid, bha boireannaich ’gar feitheamh le sliseagan arain, le ìm no mìlsean orra. Ach bha an tabhartas cho beag agus an luchd-sireadh cho lìonmhor agus gur ann ainneamh a thàradh tu roinn bheag dheth.

Bha trusdair mór bàn air fear de na freiceadain aon latha a nochd mi-rùn is gamhlas nach bu bheag, a’ siubhal sìos is suas air rothair, agus le steafag maide,

[TD 285]

a’ slaiceadh thall ’s a-bhos, gu h-àraidh air boireannaich a bha feuchainn ri biadh thoirt dhuinn. Mun fheasgar, ri dol troimh bhaile bheag air an robh Seclin, dhearc e air ceithir madames mhóra, chalma tighinn ’nar coinneamh, dithis dhiu le bucaidean bainne air crann-guaille. Dhòirt e am bainne air a’ cheud té le breab de bhròig ach, mun d’fhuair e an còrr aimhleas a dhèanamh, thàinig dìoghaltas air an t-siad a thug crìoch air a mhórchuis. Air dhaibh a leagadh, ghabh iad dha le chualla maide fhéin agus aon duine de cho-Ghearmailtich cha deach a dhèanamh cobhair air. Chan fhaca sinne tuilleadh e.

Lean an turus airtnealach latha an déidh latha, agus ged a bha an aimsir gu math agus an dùthaich tlachdmhor, bha goimh an acrais agus sgìos is rapais ar cuirp a’ cur sgàil air àgh is maise. Dh’fhàg sinn an Fhraing, chaidh sinn troimh Bhelgium agus a rithist a-steach do’n Olaind. ’Se cheàrn dheth troimh an deachaidh sinn far a bheil beul na h-aibhne móir ud, an Rhine, a’ sgaoileadh a dh’ionnsaidh na mara ’na bàigh is ’na camais. ’Sann a’ dol troimh bhaile beag, ri iomall bàgh dhiu seo, a sméid boireannach òg a bha ’na seasamh air taobh-a-stigh geata oirnn, agus e faicsinneach gur ann a’ cuireadh cuideigin againn gu ruith air folach a bha i. Thug mi sùil ceithir-thimchioll, agus gun Gearmailteach ri fhaicinn, bha mi a dh’aon leum troimh’n gheata, agus sìos air ceumnaich cloiche bha cromadh gu réidh-ionad beulaibh an taighe. Bha fear, a mheas mi gur e athar na h-ighinn a bh’ann dheth, ’na sheasamh san dorus. Thug e steach mi agus thug e gu àite mi anns an robh còmhla-làir. Leig e sìos gu seilear a bha fo làr an taighe mi, agus nuair

[TD 286]

bha na prìosanaich gu léir air dol seachad, thàinig iad thugam, an duine, a bhean ’s a nighean, le iasg ròsd is buntàta, agus aran is cofaidh ’na dhéidh. Cha b’fheumaich an gadaich air a’ chroich.

Cha robh dùrd Beurla aca, ach bha mi togail uapa gum b’iasgair esan, agus gu feuchadh iad ri mo chur an soitheach a bheireadh gu sàbhailteachd mi. Chaidh seid a dhèanamh dhomh san t-seileir an déidh mo leòr itheadh, agus cha b’e sin am beag, agus chaidil mi mar a’ chlaich. Mu ochd uairean sa’ mhaduinn is mi air biadh itheadh, chuala mi éigheachd àrd agus comhartaich choin os mo chionn. An ceann beagan ùine, dh’fhosgail a’ chòmhla agus leum cù mór Alsatian a-nuas agus dithis shaighdearan Gearmailteach as a dhéidh. Gu fàbharach dhòmhsa, cha b’e daoine borb no brùideil iad, agus ged a bha iad àrd-labhrach mar a’ chuid mhór de Ghearmailtich, cha do bhuail ’s cha do dhochann iad mi.

Bha triùir eile aca air an lorg agus an déidh tuilleadh thaighean a rannsachadh, dh’fhalbh iad leinn ann an càr. Cha robh glé fhada ri dhol. Bha campa mór chanabhais air a chur suas aig ceann-uidhe na coiseachd. As an seo bha bàtaichean-aibhne dol suas an abhainn leinn, a-steach do’n Ghearmailt. Chaidh ar leigeadh mu sgaoil sa’ champ gun peanas sam bith a dhèanamh oirnn, agus b’e seo a’ cheud, agus an oidhirp mu dheireadh, a rinn mise air tàrsainn as.

Bha h-uile coltas gun robh na mìltean thar mhìltean de phrìosanaich air a bhi sa’ champa seo romhainn. Bha a’ chonnlach a chaidh a chrathadh air an ùrlar lom aig toiseach na cùise, air fàs tais, leth-bhreòite, agus fàileadh breun fual goirt dhith, mar nach robh

[TD 287]

na Frangaich a bha romhainn a’ dol seach an surrag laighe le an cuid mùn. Bha a’ mhial air seilbh a ghabhail oirnn fada roimh seo, ach dh’fhàs iad cho lìonmhor an seo agus gun robh sinn air èaladh beò leotha.

An dara latha thàinig, thugadh a-mach sinn a dh’éisdeachd ri òraid mhór bhreugach bho fhear de dheisciobuil sodalach Goebbels. Bha an cogadh gu bhi seachad agus bha e iomchaidh, agus a’ bhuaidh gu bhi aig Hitler co-dhiù, gun dèanadh sinn ar dìcheall air fhàbhar a chosnadh. Dh’iarr iad na h-Eireannaich air leth, agus an uairsin na h-Albannaich. Nuair a chunnaic iad na bha ann dhinn, shuidhich iad ar toirt a thaobh le geallaidhean miodalach. Dh’iarr e a’ chuid againn a bha do-riaraichte le riaghladh Shasainn seasamh a-mach. Bha aon bhaothaire nach do thuig có air a bha e mach, a rinn seo, agus bha glaodh fheargach a thàinig bho chàch againn ’ga chronachadh cho bagarrach, eu-dòchasach, agus gun thuig iad, gun dol na b’fhaide, nach robh sinn gu bhi air ar cosnadh le brosgul staoin.

Bha sinn trì latha air bàtaichean aibhne ’gar toirt troimh’n Olaind a-steach a chrìochan na Gearmailt. An déidh sin bha sinn trì làithean eile air tréana air ar dùmhlachadh gun chothrom tionndadh ann an trucaichean-cruidh. Bha i cho mall ’na siubhal agus gur ann ’na stad bu tric a bha i. Fad nan trì làithean, chan e mhàin nach tug iad fàl-bheatha dhuinn gu itheadh ach ’sann dà uair a leig iad a-mach sinn.

B’e ar ceann-uidhe baile beag de’n ainm Thorn, ann am Poland. Bha e air an abhainn Vistula, mu leth na slighe eadar Danzig agus Warsaw. B’e seo

[TD 288]

àite-breith an speuradair ainmeil Copernicus. ’Se baile-daingnich a bha ann uaireigin, agus bha e air a chuartalachadh le daingneachdan móra diongmhalta a bha a’ mhór-chuid dhiu fo’n talamh, agus comasach air bho thrì gu cóig mìle duine ghiùlain ann an tomhais de chomhurtachd. Seo an campa phrìosanach air an robh an t-ainm <eng>Stalag XXA.<gai>

Chaith sinn a’ cheud mhìos ann am <eng>balloon-hangar.<gai> Bha àireamh thrì mìle againn ann am pàilliunan móra chanabhais. B’e meud do thàimh poca connlaich air an ùrlar lom. B’e do bhiadh làitheil, builionn eadar cóignear agus eadar seachdnar latha mu seach, cromag glé bheag de mhargarine agus aon uair san latha, rud ris an canadh iad soup. Glé thric, ’se cinn eich a bha cur ainmeachas blais air an sgiolltraich sgudalach. Mheasadh tu fortanach nan robh bìdeagan buntàta no curran a’ seòladh anns an roinn bheag a bha thu faighinn. ’Se aobhar mulaid a bha ann itheadh na làn spàin no a’ chriomag arain mu dheireadh, agus gun saoileadh tu, aig lughad a thomaid, gur ann a bha e a’ geurachadh deuchainn is do-riarachas an acrais.

Thàinig sinn gu inbhe nach robh smuain aig d’inntinn ach nì-eigin co-cheangailte ri biadh. Ma bha dealbh agam de mo dhachaidh, ’sann ’nan suidhe aig biadh, air-neo, Màiri a’ toirt dheth prais mharagan. A chaoidh cha dìreadh spiorad na dàimh ’s a’ ghràidh gu àirde na féin-uireasbhaidh. Bha ar maighstirean air an gaothadh suas le uaill, iad a bhi buannachd a’ chogaidh thall ’s a-bhos, ri dèanamh an uile dhìcheall gu ar corp is ar n-inntinn a thoirt gu staid dhìblidh gun suim, gun mheas. Cha robh fiù an t-aodach nach tug iad bhuainn, agus ’na àite thug iad dhuinn piullagan a

[TD 289]

thrus iad air feadh nan rìoghachdan a chìosnaich iad. Seo agaibh mise air mo sgeadachadh agus cha robh duine againn nach robh eadar-dhealaichte: bonaid á Czechoslovakia, seacaid Fhrangach, briogais agus brògan fiodha Duitseach agus còta Pólach. Chan aithne dhomh có-ás a bha an léine, ach cha robh ball dhith nach robh bàrlagach luideach, agus ’se droch sgeulachd a bheireadh caoiltich riaspach, fheusagach, ’s am falt air a ghearradh dhiu mu bhun, air trusgan na bu dealbhaich. Thog iad dealbh dhinn a lìon ceathrar is ceathrar ann am mì-loinn a’ mhaslaidh seo, ach chan fhaca sinne riamh iad. Chan eil teagamh nach eil sin cho math. ’Se té air bheag dòchais a dhèanadh crochadh a’ phrìne de fhear dhiu sud.

Troimh’n oidhche, nuair thigeadh orm éirigh, is dòcha gur ann air an dara h-ionnsaidh a gheibhinn mi-fhéin a chumail ’na mo sheasamh. Bha uchdan beag ri dhìreadh chun an taigh-uasail agus gu tric, dh’fheumainn suidhe leth na slighe ’ga dhìreadh.

Bha rathad coise againn air a dhèanamh timchioll iomall a’ champa, agus ’se bhi dabhdail timchioll, ’nar cnàmhlaich ghioballach, tomhais mhór de’n chur-seachad a bha againn. Shuidh mi-fhéin agus mo dheagh charaid, Ruairidh Moireasdan á Siadar, latha ri taobh na slighe a dh’éisdeachd ri còmhradh gach buidheann san dol-seachad. Cha robh teicheadh no saobhadh an sud bho’n aon chuspair — biadh. Bha aon fhear a bha moladh a mhàthar, a bha dùil againn a thug buaidh air an-dòigh ach, deireadh a’ mholaidh, agus àird a beus ’s a h-ealain, chan fhaca e gin a riamh a dhèanadh <eng>suet pudding<gai> cho math rithe.

[TD 290]

Ach tha sgoil an ànraidh ’s an anshocair le teagaisgean fhéin do’n duine a leughas a toraidhean ’s a teachdaireachd. Chaidh sinne oideachd gu bhi faicinn daoine ann an inbhe eadar-dhealaichte, a réir an dreuchd, an soirbheachadh ’s an saoibhreas, agus a’ roinn meas is urram orra a réir an àirde bhos cionn bunait na cumantachd bhochd do am buin a bhi iriosal. Ann an seo, bha daoine a thug an cogadh cuideachd ás gach ceàrn, daoine a bha neo-ionnan a thaobh seilbh, dreuchd, dlighe, beachd, creideamh, tuigse agus foghlum, ach a thug acras is aimhleas gu dàimh, gun roinn, gun sgaradh, gun cheist air an aire ach cuin bha an ath bhiadh. Bha an dearbhadh an seo, agus bha e dol a nochdadh feartan nàdur an duine air a rùsgadh bho onairean is fàbharan an t-saoghail. Bha an t-òr ’s an smùrach, an t-airidh ’s an neo-thlachdmhorachd a’ teachd am follais ann an teinn na fulangais, agus cha b’e d’inbhe san t-saoghal a bha sonrachadh araon beus no beud, ach an deagh bheus no an dòbheart a tha còmhnaidh annainn os ìosal.

Bha corra latha bheireadh iad a-mach a dh’obair sinn. Cha robh clì no treòir annainn gu móran a dhèanamh ach b’ainneamh latha nach robh ainglean falachaidh a’ feitheamh oirnn le furtachd. Dh’ionnsaich sinn ma bha craobhan faisg, a bhi gabhail fàth air an t-saighdear-coimhid, gu dol a-steach ’nam measg, agus cha b’fhada gus an déidheadh rudeigin a shadadh thugad, glé thric, biadh agus beagan tombaca. ’Se boireannaich Phólach a bha dèanamh seo mar bu tric, agus fo chomhair a’ chunnart a bha an cois a’ ghnìomh, ’se bhiodh sinn ag radh iomadh uair, an dùil an cuireadh sinne sinn fhéin an cunnart ar beatha air an son-san, oir bha cead is

[TD 291]

cumhachd aig na Gearmailtich Pole a’ mharbhadh a-mach á làimh air son aobharan glé bheag.

Bha fear á teaghlach fìor shaoibhir ’nar measg, agus bha mise air fear de dhà fhianais a chuir ainm ri I.O.U. a’ gealltainn mìle not do fhear a fhuair lof arain a thoirt a-steach agus a thug dha i air a’ chumha sin. Bha mi iomadh uair fo ìoghnadh na thagair e an dìoladh an déidh a’ chogaidh.

Aig toiseach a’ gheamhraidh, bha mi air fear de cheud prìosanach a chaidh a chur a dh’obair gu baile Bromberg. ’Se piseach mór a bh’ann air a’ bhalloon-hangar oir bha taighean-còmhnaidh seasgair le leapanan againn, agus am biadh beagan na b’fheàrr. Co-dhiù, gun sin, cha robh e air a bhi comasach dhuinn obair a dhèanamh. Bha togalaichean móra air son gnìomhachas gnothaichean cogaidh ’gan cur suas an seo, agus ’sann a’ cladhach làraichean am bunaitean a bha sinne. Bha an aimsir anabarrach fuar, agus gun eadar sinn is léireadh ach na piullagan éididh, gun theòdhadh, gun charthantas. ’Se boireannaich Phólach a’ chuid mhór luchd-obraich a bha frithealadh do’n luchd-ceàrd, agus feadhainn dhiu ag obrachadh troimh’n oidhche. A thaobh duais is cor, cha robh sinn ach car faisg air staid tràill. Bhuineadh dhuinn a bhi cuimhneachadh air calldachd is droch dhìol an t-sluaigh bhochd seo ri linn a’ chogaidh. Tuigidh tu beagan dheth nuair ghabhas tu steach gun deachaidh trian a bharrachd a mharbhadh anns a’ phrìomh-bhaile Warsaw, na chaill Breatann agus Amerigaidh cuideachd fad a’ chogaidh.

Chaidh buidheann againn a chur latha a dh’fhalamhachadh tréana bhan làn de chlachan criadha, agus is ann an seo a fhuair mi foillseachadh beag air an

[TD 292]

an-tròcair a bha an an-fhios do’n chuid mhór an uair ud, ach mu an cualas a leithid bho’n latha sin. Thàinig tréana steach agus i làn luchdaichte le daoine de na h-uile aois. Leig saighdearan S.S. truc mu seach dhiu a-mach gu deoch, agus sud a’ chleasachd a bha an-diadhaidh agus an-iochdmhor. Bha slaic is breab is buille thall ’s a-bhos air na cùis-bhròin, agus sin an co-chuideachd ri glaodhaich bhorb is achmhasan. Is ann an déidh làimh a thuig mi gur e Iùdhaich air an t-slighe gu fear de na campaichean léir-sgrios a bha seo.

Is ann am Bromberg, an déidh seachd mìosan de chnàmhan acrais nach robh faighinn riarachadh, a fhuair sinn biadh bho Chomunn na Crois Deirg a’ cheud uair, agus sud far an robh an t-aobhar greadhnachais agus taingealachd. Bha seann ghille Hearach a fhuair tine min-chorc ’na phacaid, agus air ball, thòisich e dèanamh lite ann an canastair falamh anns an robh pònair. Bha mi-fhéin agus Ruairidh Sir ’na chuideachd. Rinn e seachd litichean gun an tine thoirt de’n teine. Bha sleadhag fhiodha aige gus am brochan a chur mun cuairt agus dh’imlich e na seachd de’n mhaide le mar a bha an t-acras ’ga spreòdadh.

’Se fear chaorach a bha an Dòmhnull aig an dachaidh, agus bha dìth tombaca ’ga dhèanamh buileach do-riaraichte. Thubhairt Ruairidh ris latha, aig an obair, “A Dhòmhnuill, nam faigheadh tu do ghuidhe, càite an dràsda lùthaigeadh tu bhi?” Thubhairt Dòmhnull gur ann a muigh am beanntan a’ mhonaidh le cù agus bata, abharsac mhór làn biadh air a shlios, agus e dol a shuidhe ri bearradh ’ga ghlamadh ’s a lasadh na pìob. Cha bu dona an dealbh idir.

[TD 293]

Droch Mhaighstir — gu Groudenz — Beatha nas Fheàrr

Deireadh a’ gheamhraidh thug iad sinn air ais gu Stalag Thorn. ’Se Fort 13 ainm na brùid glèidhidh seo, air a riaghladh le oifigeach air aon ghàirdean agus a mhuilichinn fhalamh an crochadh ris. ’Se “Wingie” a thug sinn air, agus ged a bha e làn bagradh, cha robh e idir cho marbhteach ’s a bha e maoidhteach. Fhuair sinn dearbhadh air sin latha bha binn peanais gu bhi air a thoirt an aghaidh gille òg nach robh ach seachd bliadhna deug. Fhuair am balach-sa lorg air brògan-spéilidh mun do theich e. Bha an abhainn Vistula reòidhte sa’ gheamhradh agus ràinig e Danzig, a’ siubhal air an deigh, ann an trì oidhche. Rugadh air is e an déidh dol air bòrd soitheach Suaineach, agus seo sinne air ar tionndadh a-mach a dh’fhaicinn peanas follaiseach air a dhèanamh air.

Bha na comharraidhean luchdaichte an aghaidh iochdmhorachd, sia saighdearan armaichte ’nan seasamh fo chomhair a’ ghille, agus Wingie ag ìnnse dhuinn gur e bàs a’ pheileir peanas a leithid seo. Ach, deireadh na cùis, ’se thubhairt e nam b’e mhac fhéin e, agus e ’na phrìosanach am Breatainn, a dhèanadh a leithid a dh’euchd ghaisgeil, gum biodh esan, athair, làn pròis air a thàille.

’Sann an seo a chunnaic mi R.S.M. Sasannach, air an robh Letts, a’ tionndadh ’na Nazi air sgàth uireasbhaidhean a bhi air an leasachadh le biadh agus fàbharan eile. Chuir na Gearmailtich e ’na fhear-faire air a’ chuid de na balaich againn fhéin a bha fo dhìteadh breith aca, agus b’e an t-inneas a bha aca air

[TD 294]

gun robh e fada na bu bhrùideil riutha na bha am freiceadan. B’urrainn dhomh ìnnse dhuibh an deireadh a chaidh air an duine thruagh seo. Bha mhì-stà ’s a dhroch bheusan air an roimh-ìnnse mu thimchioll, fo chomhair binn lagh an déidh a’ chogaidh, ach rug dìoghaltas air roimhe sin air an t-slighe dhachaidh.

An ceann mìos, chaidh ar n-atharrachadh a rithist gu daingneachd eile air an aon astar, Fort 17. Bha mu chóig mìle duine air an gléidheadh innte. Bha sinn air ar seòrsachadh an seo a réir a’ ghné ceàrd no a’ ghnàth obair a bha sinn a’ gnìomhachadh ann roimh’n chogadh. Bha seo air son gun déidheadh ar craobh-sgaoileadh ’nar buidheannan air feadh na dùthcha timchioll, a làmhchar ri na h-obraichean a chleachd sinn. Bha mór ìoghnadh air na Gearmailtich gur e luchd fonn is fearann dà thrian dhinn. Cha do thuig iad gur e an t-acras a b’aobhar dha seo, sinn a bhi de’n bheachd gum biodh cuimse bìdh aig an tuathanach co-dhiù.

Chaidh mise chur a-mach ann am buidheann ochd thar fhichead a bha air an roinn, dithis is dithis, air tuathanaich. Bha dà shaighdear-gléidhidh leinn a bha ’gar liùbhradh sa’ mhaduinn, agus ’gar tiomain a rithist aig deireadh na seirbheis latha gu àite cadail am meadhan an ionaid fhosgailte. Bha cóignear á Leódhas agus gille Gàidhlig ás an Oban sa’ chuideachd, maille ri ceathrar ás a’ Chuimrigh a bhruidhneadh an cànan nàiseanta aca fhéin. Bha sinn a’ toirt a chreidsinn air a’ chòrr de’n chuideachd gun tuigeadh sinn càch-a-chéile, agus b’iomadh grìosadh mór a rinn iad dhuinn ag éisdeachd ri rud a bha dhaibhsan mar ghàgail chearc.

[TD 295]

Bha do chor ann an seirbheis nan tuathanach a réir gu dé an crann air na thuit do chuibhrionn. Bha mhór-chuid de’n t-seann fheadhainn sa’ Cheud Chogadh, agus chan e mhàin gun do dh’fhàisg an cruaidh-chàs sin an nimh bàis a-mach ásda, ach gu falachaidh, bha co-fhulangas aca rinn, agus a’ chuid de na gillean a dh’amais air an t-seòrsa seo, bha iad, mar bu tric, fortanach. Air an làimh eile, bha an fheadhainn òga air an séid suas le creud uamharr Hitler, agus mar nach do rùnaich sealbh, ’sann aig fear dhiu seo a bhadaich mise agus gille á Birmingham. Bha a’ cheud leasan againn de chrosdachd nuair dh’fhoghlum e nach bu luchd-fearainn fear seach fear againn, ach ceannaiche agus bearradair fuilt is feusaig. Troimh thìde, chunnaic e nach robh móran agamsa ri ionnsachadh, agus gu h-àraidh an déidh an latha bha fear a’ chruidh tinn, agus a rinn mi am bleoghann moch is anamoch. Thug sin air gun mhaothaich a dhéiligeadh riumsa beagan, ach bha aineolas fear Bhirmingham gu tur, agus bha chasaid da réir. Bha cóignear Phólaich ag obair aige agus bha a dhol-a-mach riuthasan buileach suarach.

Bha an obair cruaidh agus na h-uairean fada, bho sheachd gu seachd fhad’s a leigeadh latha dhuinn. Bha ar n-àite-còmhnaidh leibideach, cumhang. Os ar cionn bha feur tràthach agus colmain, agus air gach taobh dhinn, gach seòrsa spréidh. Bha an deargad cho lìonmhor agus cho claoidhteach, agus a dh’aindeoin sgìos cuirp, ’se cadal briste na clisiche ciùrrte a’ mhì-fhois a bha air cùl sin. ’Se am “Freiceadan Dubh” a bh’againn orra, agus duine ás nach tugadh iad guidhe mallachd, bhiodh e airidh air àite an cùirtean nan naomh. Rinn mi bàrdachd aoiridh orra aig an

[TD 296]

àm, ach cha tug sin an spionnadh ás an cruth neo a’ gheòiread ás an gath.

Cha robh tuathanach air an astar fo aois leth-cheud bliadhna nach robh ann an ùghdarras co-cheangailte ri smachd is ceannsal a chumail air na Pólaich. Bha mhór-chuid aca de’n bhuidheann air an robh na <eng>Brown Shirts,<gai> agus beagan dhiu ann an dlùth dhàimh ris na diùbhalaich ghràineil ud, an S.S. Dhiu seo, bha am fear a bha ’na mhaighstir ormsa.

Tha e doirbh dhuinne an diugh a thuigsinn an staid boile, gamhlais agus foill a dh’àlaich ann an daoine mar seo, fo bhuaidh creud seachranach, breugach, mearachdach agus eucorach, a bha air a ghlaodh ’nan cluasan agus air toirt fo an comhair bho gach taobh agus air gach dòigh air an robh sin comasach a dhèanamh. Bha an dealbh cho taitneach, Hitler am Messiah ùr, a thug sluagh cìosnaichte mach á clàbar na dubh-aigeann, agus á staid dì-mheas gu glòir agus inbhe nach robh fada goirid air a’ cheann-uidhe gus an robh an aire air a bhonntachadh, ’se sin, àrd-cheannsal agus smachd fhaotainn air a’ chuid sin de’n t-saoghal nach robh ann an co-aonta riutha.

Air a’ bhliadhna seo, 1941, bha soirbheachadh leotha cho mór agus gun d’fhuair a’ phròis ’s an uabhar làmh-an-uachdair air an subhailcean reusanta. Gach Dì-ardaoin, bha am Fuhrer a’ toirt dhaibh òraid air an réidio, ri glòireachadh euchdan agus buaidh cath nam feachdan airm. Air an latha sin, bha na tuathanaich bheag againne ri dol ’nan deiseachan, agus ann an òrdugh riaghailt air an ceumnaich, gu taigh fear eadar-dhealaichte dhiu gach seachduinn. Bha iad ri dol ’nan dà shreath, ach cho luath ’s a bha an òraid a’

[TD 297]

tòiseachadh, bha iad air an gairm gu seasamh dìreach, agus ri fuireachd mar sin gu ceann. Bha iad an uairsin, le aon ghuth, an impis sgàineadh thoirt air cabair an taigh, ag éigheachd <eng>“Heil Hitler!”<gai> agus an déidh sin a’ seinn an laoidh nàiseanta <eng>Deutschland uber Alles.<gai> Cha do mhair a’ ghlòir mhearachdach ach air ré-seal, ach bheò-ghlac i fuilteachd na madraidh ann am braise na seilg.

A rithist, air oidhche Dhì-ardaoin, bha iad ri dol air turus gràineil. Bha clàr-ainm air a thoirt dhaibh de theaghlaichean Iùdhach a bha ri an tionail gu falachaidh troimh’n oidhche gu àite sonraichte, far an robh iad air an cur air tréana. Seo slighe a’ bhàis agus an léir-sgrios air an deachaidh sia muillion a ghiùlain mar spréidh gu casgradh. Bha làn bus dhiu le armachd a’ spìonadh nan cùis-thruais seo a-mach ás an leapannan, agus ’se fichead mionaid an ùine gu iad a bhi mach ás an dachaidh, aois is òg, beag is mór.

Air maduinn Dì-haoine agus e air tilleadh bho turus dhiu seo, thàinig mo mhaighstir os mo chionn agus mi glanadh a-mach guitear a’ chruidh le bara. Bha smùid deoch air, agus greann fuath is uilc ’na ìomhaigh. Dh’éigh e “Heil Hitler” trì uairean rium, agus air nach do fhreagair mi e, thilg e sìos an comhair mo chinn mi dha’n òcraich. Bha mo chuid aodaich uile, gu ìre bhig, umam, agus bho mhullach gu bonn, bha mi air mo ghànrachadh le eabar bog, breun. Lorg mi an dithis shaighdearan a bha ’nar cois. Chunnaic iad mo shuidheachadh, agus thuig iad mo ghearain, agus thug iad an còrr de’n latha saor dhomh gu mi fhéin a ghlanadh. B’e seo an aon uair a chleachd e ainneart orm. Cha robh bliadhna mach nuair chaidh e fhéin a

[TD 298]

thogail do’n arm. Thàinig e air fòrladh bho chrìoch cogaidh Ruisia agus an t-amaideas air a thréigsinn ann an cruaidh-ghleac éiginn is eagal a’ chath. Chaidh a mharbhadh goirid an déidh seo, leasan eile do dhaoine tha cur muinighinn ann an ana-ceartas, gus an toir latha an dearbhaidh solus dhaibh air a neo-sheasmhachd. Có againn nach dèan ràiteachas nuair tha sgiathan fàbhair ’gar giùlain troimh adhar grianach gun sgòth.

Ré na h-ùine thug sinn aig na tuathanaich, agus tuilleadh gu faisg air deireadh a’ chogaidh, bha sinn ri faighinn pasgan na Crois Deirg, le biadh agus tombaca, gach seachduinn. Fhuair cnàmhan lom feòl, agus chaidh ar cruth atharrachadh a rithist bho bhodaich-ròcais gu dreach is dealbh choitcheann an duine. Fhuair sinn, mar an ceudna, deise, còta agus brògan-airm ùr, agus mas e duine an t-aodach, gu dearbh thug e caochladh oirnne. Bha seadh anns an robh toiseach againn fhéin. Bha trì rudan a bha sinne faighinn a bha do-fhaotainn dhaibhsan, mar a bha tea, cofaidh agus chocolate. Bu mhór am meas a bha na Pólaich bhochd, a bha ag obair còmhla rinn, a’ cur air co-roinn nan annasan beaga seo riutha.

’Se buille-chùil nach robh dùil ris a bh’ann dha na Gearmailtich, nuair a ghairm Hitler cogadh air Ruisia. Thug an smuain gun robh an dà chumhachd mhór ud, Stàitean Aonaichte Amerigaidh agus an Ruis, a nis ’nan aghaidh gu staid beagan na b’iriosal iad, ach cha do mhair sin fada. Bha leithid a bhuaidh leotha aig toiseach na cùis agus gun robh an Ruis gu bhi fo cheannsal aca roimh’n Nollaig air a’ bhliadhna sin fhéin. Bha fuath anabarrach aca dha’n Ruiseanach. Tha mi de’n bheachd gum b’e <eng>Schweinerei<gai> agus

[TD 299]

<eng>Bolshevik<gai> dà fhacal bu toibheumaich air bàrr an teangan. Cha robh mach air leth an àireamh mhór phrìosanaich a ghlac iad dhiu a mhair beò gu deireadh a’ chogaidh, agus bha an déiligeadh riutha gu h-iomlan brùideil agus an-iochdmhor thar tomhais.

Bha mise greis thar an fheum le siataig droma, agus thugadh a-steach gu baile beag mi, a dh’fhaicinn lighiche. Bha an seòmar-feitheimh, mar is tric a bhios, làn. Bha sinn a’ cluinntinn an lighiche a’ toirt a bheachd ri cuideigin eile, ann an làn chorruich, air an staid ghràineil gus an robh deagh bheus agus suairceas air a thighinn ann an rìoghachd a bha dèanamh uaill ás a foghlum ’s a feartan. B’e deireadh na h-othail gun nochd cóig prìosanaich Ruiseanach, agus saighdear ’nan cois, a-mach troimh’n dorus. Theireadh tu, ’gam faicinn, nach b’urrainn daoine bhi beò ’nan suidheachadh, agus bha boireannaich is clann an làthair a thòisich a’ gul le uamhann. Nuair thàinig àm dhòmhsa bhi air mo sgrùdadh, bha mi ag éisdeachd ris an dotair ag ìnnse do m’fhear-coimhid aobhar a dhiùmb. Bha na Ruiseanaich ag obair sa’ bhaile, agus b’ainneamh oidhche nach robh feadhainn dhiu bàsachadh le an-dòigh agus acras. Rugadh air a’ chóignear a chunnaic sinne ag itheadh buill taobh-a-stigh na mairbh, agus cha b’e seo a’ cheud uair a thàinig an leithid fo chomhair.

Bha gillean a dh’fhàg sinn ann an Fort 17 ag ìnnse dhomh gun deach an toirt a-mach ás an daingneachd sin agus an cur an taighean fiodha air an taobh-a-muigh dhith. ’Nan àite, chuir iad sia mìle prìosanach Ruiseanach. An déidh dà mhìos, thug

[TD 300]

iad an aire gun robh làraidh mhór airm agus càrn-slaodaidh mhór shia cuibhleachan ceangailt as a déidh, a’ tighinn chun a’ gheata mhóir a h-uile maduinn, agus gur e cuirp mharbh leis an robh iad air an lìonadh. Bha iad a’ meas gum biodh timchioll air dà fhichead ann sa’ choitcheannas gach maduinn. An ceann ùine, thàinig toradh am brùidealachd a chasaid an aghaidh an luchd-léiridh. Thòisich a’ phlàigh typhus am measg nan cùis-thruais, agus b’e cuis mhór an eagail gun craobh-sgaoileadh i. Fhuaireadh ìocshlaint meug-fola á Switzerland troimh’n Chrois Dhearg gu bacadh a chur air an easlaint mharbhteach. Thug feadhainn de na lighichean againn fhéin a bha ’nam prìosanaich, agus àireamh de ghillean an R.A.M.C. an saor-aonta gu iad a dhol a-steach ’nam measg a thoirt dhaibh na snàthaid, agus a dhèanamh gach cobhair is cuideachadh eile bha ’nan comas. Rinn na balaich againn co-chruinneachadh ’nam measg fhéin air biadh is tombaca na Crois Deirg a chur do an ionnsaidh.

Bu tiamhaidh a bhi ag éisdeachd riutha ag ìnnse na h-eachdraidh. Cha robh air fhàgail beò dhiu ach mu shia ceud, agus bha iad ann an suidheachadh cho muladach agus nach gabhadh e cur ann an cainnt. Duine mar a bha faighinn brodadh na snàthaid, bha iad ri toirt dha a chuibhrionn de’n tiodhlag, biadh agus tombac, ach b’e cheist, gun robh iad a’ guidhe gun tugadh iad an t-snàthad dhaibh an dara h-uair, a’ smaoineachadh gum faigheadh iad tuilleadh. Chaidh aca air an tinneas a’ chuingealachadh ri àite a gabhaltachd, ach de na Ruiseanaich, ’se fuigheall glé bheag a dhìrich oirre.

[TD 301]

Bha triùir de na balaich a bha dèanamh ullachadh air son an saorsa chosnadh. A thaobh gun robh sinn cho fada bho chrìochan dhùthchannan càirdeil agus gun robh gach seòrsa cnap-starra eile cur bacadh air soirbheachadh, bha seo, gu ìre bhig, do-dhèanta. A dh’aindeoin sin, bha na mìltean a rinn an oidhirp, oir tha leus sradag an dòchais duilich a mùchadh. Roghnaich fear dhiu falbh ’na aonar agus an dithis eile cuideachd. Chaidh an ionndrainn ann an ùine ghoirid, agus cha d’fhuair iad glé fhada gus an deach an glacadh. Thug saighdear an dithis air ais, ach ’se tuathanaich le gunnaichean a chaidh a chur an fhir eile an gréim agus mharbh iad e. Bha a chorp ’na chriathar tholl aca.

Goirid air dà bhliadhna ri obair an fhearainn, dh’fhàillnich mo shlàinte le at stamaig, agus thàinig mi air ais gu Stalag far an robh seòrsa de thaigh-eiridinn air son prìosanaich air a chur air chois, agus air a ruith le triùir lighichean, dithis dhiu Albannaich agus Gàidheil, MacAoidh agus MacMhaoilein. Bhiodh dotair Gearmailteach ’ga thadhal gu tric. Bha mo shuidheachadh teugmhaileach air son ùine, agus bha mi trì mìosan air mo chuingealachadh mun robh mi air mo mheas foghainteach gu mo chur a dh’obair.

’Sann an seo a chuir mi eòlas air duine cho tlachdmhor agus cho tuigseach ’s a bha mi riamh ’na chuideachd, fear Harvey á Sydney, Astràilia, a bha air fear de thrì cheud fir-eiridnidh a chaidh an glacadh sa’ Ghréig. ’Se saighdearan saor-thoile a bha annta agus móran dhiu bha greis latha. Bha e fhéin a-bhos san Fhraing sa’ Cheud Chogadh, agus thug e bean leis dhachaidh á Peebles. Bha mac leis san t-sreith-mhullaich a’ cluiche

[TD 302]

cricket an aghaidh Shasainn bliadhnaichean an déidh a’ chogaidh.

Gu fortanach dhòmhsa, ’sann ri thaobh a chaidh mo chur. Nuair dh’innis mi dha gur e Albannach a bha annam, ’se cheud cheist, an ann á Dun-déagh a bha mi. ’Se fear òg ás a’ bhaile sin a bha san leabaidh romham-sa agus, a réir a bharail-san, bha thuigse agus inntinn air an cuingealachadh ri ball-coise agus faoineasan beaga eile. ’Se bha ann dheth-san duine feallsanach, connsachail, a bha déidheil air deasbad, beachd is barail, air a h-uile gné sheòrsa cuspair, agus b’iomadh raon a choisich mise agus e fhéin. Faodaidh e bhi nach robh sinn tric co-aigneach, oir bha eug-samhlachd na cnuasachd agus eadar-dhealachadh àrach, oideas is dòigh-beatha an dithis gu tric ’gar toirt a dh’ionnsaidh na poing air slighe roinnte. Co-dhiù, cha toir iomaradh air aon ràmh bàta gu cala, agus ’se fear-ciùil neo-chridheil tha am pìobaire an aona phuirt.

Bha e air fear de na h-àrd-chinn a bh’air comunn aonachd an luchd-obraich an Astràilia, agus bhiodh e tagradh an cùisean laghail air feadh na dùthaich uile. Fhuair mi mach bho’n uairsin gun robh ainm aithnichte am farsaingeachd na dùthcha ’na latha, agus gum bu duine e air a mhór meas.

Rinn e uile dhìcheall air son gun tugainn m’aonta dha tighinn a-mach a dh’Astràilia le mo theaghlach an déidh a’ chogaidh. Bha an dealbh agus na gealltanais a bha e a’ cur fo mo chomhair glé tharraingeach, agus bha mi cinnteach gun robh e treibhdhireach deagh-rùnach ’na cho-éigneachadh orm. Fhuair e dhachaidh tre easlainte sia mìosan mun do sguir an cogadh, agus air ball, chuir e litir, chan ann a mhàin thugamsa ach

[TD 303]

gu mo dhachaidh cuideachd, ag ath-thairgse mo chuideachadh le faradh an turuis-cuain, agus obair fhreagarrach a lorg dhomh aig ceann mo thuruis. Cha do ghabh mise comhairle an duine chòir. Theagamh gun robh mo mhaoin, mo stòr is mo shaoibhreas air a dhol am meud, ach tha duine air a spìonadh á freumhan a cheud fhàis a’ call blàthan nach fàs ri linn ath-shuidheachadh.

Bha mi trì seachduinnean ann an campa shaighdearan aig nach robh compàirt mharbhteach sa’ chogadh, a’ mhór-chuid dhiu R.A.M.C. ’Nam measg, bha na trì cheud Astràilianaich a dh’ainmich mi cheana, agus b’àraidh fhéin na daoine iad. Bha an ceannard Gearmailteach a bha os an cionn ’na phrìosanach an Alba tìde a’ Cheud Chogaidh, a’ chuid mhór dheth sin ann an taigh-dèantaichean Keillers Jam an Dun-déagh. Bha Beurla Ghallda, agus gu h-àraidh guidheachan na ceàrn sin, fileant air bàrr a theanga, agus cho fada ’s a leigeadh a dhreuchd ’s a chomas dha, bha e ag aotromachadh na cuing agus a’ leigeadh sìneadh leis an t-srian thairis air duine de sheòrsa air an tàinig mise tarsainn. Tha iomadh fear fhathast beò a bheir an deagh theisteanas air “Scarface” còir.

Bha seanalair gu tadhal air an àite, Fort 15, air latha de an robh mise ann. Bha an dòigh dìon àbhaisteach air slighe dol-a-steach na daingneachd, ’se sin, dìg uisge air an robh drochaid-thogalach. Bha dà bhiùglair againn, agus nuair a bha an duine mór deas, chuir Scarface suas air baideal àrd a’ bhalla iad le òrdugh iad cluiche fàilte seanalair an Airm Bhreatannaich an uair a bhiodh an t-Ard-umha tighinn thairis air an drochaid. Thàinig a’ chàise mhór le sreath fhir

[TD 304]

leanmhainn air a chùlaibh, agus sheas iad mar slat iarainn air an drochaid am feadh a bha na balaich a’ cluiche. Nan robh fios no fàth aca gur e Seo a’ bhean nuadh phòsda tighinn am port a chluich na seòid, cha robh am bodhaigean air a bhi cho rag no an cleachdadh cho stuama.

Chaidh mise chur a dh’obair an déidh seo gu baile beag tuath oirnn agus air a’ Vistula ris an abrar Groudenz. Bha dlùth air mìle de na gillean againn ag obair ann an taighean-ceàrda feadh a’ bhaile, agus a’ còmhnaidh ann an aon togalach mór a bha uaireigin ’na thaigh-bhochd. Ann am pàirt de’n taigh-dhèantaichean anns an deachaidh mise chur a dh’obair, bha iad ri dèanamh nan uidheam-sgrios air an robh Hitler ri cur a mhuinighinn ’s a dhòchas iad an cogadh a bhuannachd dha, ’se sin a’ V.2. Nuair a lorg sinn a-mach gur e seo a bh’ann, dhiùlt sinn a muigh ’s a-mach compàirt a ghabhail san obair, agus ged a bhagair iad oirnn gun déidheadh peanas oillteil a dhèanamh oirnn air a chaochladh, thug sinn dùbhlan dhaibh agus ’sann orrasan a thàinig strìochdadh.

Cha robh an obair cho sàraichte no ar n-àite tàimh cho neo-chaidreach ’s a bha sinn aig na tuathanaich. Bha iomadh seòl air cur seachad na tìde, agus bha deilbh-cluich agus cuirm-chiùil againn nach robh bheag air dheireadh air féisdean nan taighean-cluich aig an taigh. B’ainneamh latha Sàbaid nach robh an Gestapo a’ tighinn a rannsachadh agus a chur an t-àite bun-os-cionn. Bha amharus aca gun robh réidio againn, agus bha sin againn, ach a riamh cha do lorg iad e. Bha fear ri dol timchioll le naidheachdan a’ chogaidh a h-uile oidhche, agus bho ghabh iad tìr ann an Normandy

[TD 305]

bha sinn gach oidhche air ghod gus an cluinneadh sinn am piseach a bha leotha latha an déidh latha.

Bha na balaich air iad fhéin a shocrachadh a-mach ceathrar is ceathrar, agus bòrd beag is stùil aig gach buidheann. Chan aithnichinn-sa duine dhiu agus chaidh sealltainn dhomh an triùir eile ris an robh mi gu bhi co-cheangailte. Bha dithis dhiu thuigeadh tu le bhi greis ’nan cuideachd gur e daoine aig an robh tuigse agus foghlum a bha annta, agus fear beag eile a bha bruidhneach, eachdraidheil air nithean neo-thomaideach agus nach robh fada gun e fhéin a chur san sgàthan dhomh. Bha e ’na cheannaiche-siubhail á Birmingham a bha mìn-eòlach air gach cùil is ceàrn, eadar dà cheann na rìoghachd. Ma bha cron air, ’se nach robh ceann air a thuairisgeul no tarraing smuain ’nam brìgh. Troimh thìde, lorg mi ciata an dithis eile, an dara fear á Lunnainn, òraideach teagaisg air feallsanachd ann an Ard-thaigh-foghluim an Lunnainn, agus nì àraidh, ’se comunach a bha ann dheth. B’e an ceathramh fear, an triath Plunkett, fear beag, tana, ruadh.

Càite am b’urrainn dhut ceathrar a chur anns an aon chuideachd le cùl-taic oideas, inbhe agus àrach cho eadar-dhealaichte, agus gun canadh tu nach robh bonn no bunait air am b’urrainn dhaibh co-aontachadh. Ach cha b’ann mar sin a bha chùis idir. Bha ann am beachd agus aidmheil gach fear againn na bha araon taitneach agus neo-chòrdail, measgachadh nach gabhadh cumadh no eadar-fhighe gu miann is rian a’ cheathrair. Gidheadh, bha sinn réidh, dòigheil, ’nar measg fhéin, agus theirinn, a thaobh irioslachd, deagh-ghean agus dòigh nàduir, gun robh Plunkett ceum air thoiseach. Bha a bheag mórchuis a’ cur folach air inntinn

[TD 306]

fharsaing, fhiosrach, agus deas ann an iomadh ealain, mar a bha ceòl, ealain dhealbh agus cleasachd. Leasan eile gu toirt dhachaidh orm nach eil sàr-ghasdachd, tlachd is beus air an tomhais ri inbhe creutair bho’n taobh-a-muigh. An déidh a’ chogaidh, chunnaic mi e air ainmeachadh air fear de na bha air aoigheachd maille ris an rìgh aig Caisteal Baile Mhoireil.

Air sgàth gun robh beagan a bharrachd tìde dhìomhain air mo làmhan san àite seo, bha e ’na chur-seachad dhomh a bhi a’ dèanamh bàrdachd, a’ chuid mhór dhith éibhinn. ’Se seo, ma tha na feartan agus mac-meanmna toirt an dealbh gu léirsinn, mo roghainn a ghairm ’s a sheirbheis an domhain. Chan eil an t-iomlan, faodaidh e bhi, brìoghmhor no tomadach, ach cha b’ann tric ann am beatha duine cho strìtheil rium a cheadaichinn an ùine dhomh fhéin, agus bu ro-ainneamh driùchd bhruthainneach nan duanag ath-ghineamhainn cluaintean na h-inntinn.

Bha bliadhna 1944 gu a dorsan a dhùnadh, agus bu mhór an tachartas ’s an ùpraid a bha i giùlain ’na glaicean. Bha an Reich mhór nach gabhadh cìosnachadh, a sgaoil a-mach á crìochan bho cladach siar na h-Eòrpa gu Moscow, bho Rubha Tuath Lochlainn gu Ceann-a-Tuath Africaidh, agus a bha gu bhi maireann air son mìle bliadhna, air crìonadh ann an neart, air seargadh gu mór ann am meud, agus air a’ sìor phreasadh bho gach taobh le feachdan cho cumhachdach agus gun robh uair a géilleadh araon do-sheachnaidh agus fagus. Bha na buadhaich ghaisgeil a bha an impis sprèadhadh le uaill is àrdan ann an latha an t-soirbheachaidh a nis ri fulang droch dhuais agus ath-dhìoladh ann an éirig ana-ceartais is brùidealachd nach robh samhail air an

[TD 307]

ceadachadh no air an gnìomhachadh bho thùs eachdraidh an t-saoghail.

Bha beachd againn, an ath ionnsaidh a bheireadh na Ruiseanaich, gum biodh sinne a bha air taobh sear a’ Vistula ann am broinn an lìn aca, agus air ar cur saor gu gluasad bho’n tuineach air an robh sinn. Ach óbh, óbh, bu bheag a bha dh’fhios againn a bha ag altrum a leithid a dhòchas gun robh cuairt-dheiridh a’ bhraighdeanais ri dol a chur clach-mhullaich air na dh’fhuiling sinn a cheana. Nach math gu bheil na nithean gu teachd am folach oirnn, oir có, air mhodh eile, a ghléidheadh a chiall.


A’ Choiseachd Fhada

Air an ochdamh latha de’n bhliadhna bha gach nì àbhaisteach. Thàinig sinn bho ar n-obair an ciaradh an anamoich, chaith sinn an ionnairidh oidhche ’nar gròileagain a’ beachd-smuaineachadh air suidheachadh a’ chogaidh agus faisgead ar saorsa. Aig a cheart àm, bha sinn a’ cluinntinn fuaimean neo-àbhaisteach, éigheachd is an-fhois dhaoine faisg air làimh, agus borbhan mar fhuaim ghunnaichean fad ás. Bha an toirm a’ sior dhol na bu cruaidhe mar a bha an oidhche triall, agus bha roimh-bheachd againn gun robh sinn air stairseach eadar-dhealachadh dreach mas e rath no math a bha mun airidh dhi. ’Se beagan againn a chaidh ’nar sìneadh agus cadal cha robh ’nar comas. Mu thrì uairean sa’ mhaduinn, nochd am freiceadan a-steach ann am boile teinn is troid. Tha na Gearmailtich garbh-ghuthach, àrd-labhrach gu nàdurra, agus aig àm càs is cabhag mar seo, bheir am mòthar

[TD 308]

aca ma-talla air a’ cruthachadh. Bha <eng>“raus menge!” “schnell, schnell!”<gai> agus <eng>“schweinerei!”<gai> thall ’s a-bhos, agus iad ’gar sgiùrsadh a-mach troimh na dorsan le collaid is éigheachd na sgiamhlaich ’s an eagail.

Chaidh ìnnse dhuinn gun robh an t-Arm Ruiseanach a’ tighinn air aghaidh, agus a’ grad-dhlùthachadh oirnn, agus gun robh iad ’gar toirt air falbh gun dàil. Cha do cheadaich iad dhuinn nì a thoirt leinn ach an t-aodach a bha umainn, còta mór, aon phlaide agus an soitheach-bìdh. Bha camhanaich na moch-thràth ann mun d’fhuaireadh gluasad air falbh leinn, agus cha robh sinn fada air an t-slighe gus na thuig sinn bladh na mì-riaghailt ’s na h-eas-òrdugh. Chaidh sinn seachad air drochaid mhór gu taobh eile na h-aibhne, agus sud far an robh a’ bhreislich ’s an aimheal. Bha an t-Arm Gearmailteach ann, tancaichean, gunnaichean móra, carbadan a’ giùlain leòintich agus saighdearan coise, agus gunnaichean gu cur an aghaidh feachd-adhair. Bha an dreach, an giùlain ’s an cumadh a’ toirt sgeul air deuchainn is droch-dhìol an staid. Gus a’ chùis a chur buileach thar a chéile, bha dara leth an rathaid, cairt air chùl cairt, air a sheilbh aig teaghlaichean a’ teicheadh roimh na Ruiseanaich, agus sin air gach taobh cho fada ’s a ruigeadh do léirsinn. Bha e air a theagaisg dhaibh, re thrì bliadhna, gun robh an nàmhaid seo cho borb, brùideil agus cruaidh-chridheach, agus gun robh iad buailteach do na h-uile truaighe oillteil agus ana-ceart. Bha toradh an teagaisg sheachranaich ud ri fhaicinn an seo, seann daoine, mnathan is clann, a’ teicheadh agus gun fhios aca càite, agus gun dìon orra bho’n fhuachd agus siantan na h-aimsir ach sgàilean aodaich air an sgaoileadh air fiodh os cionn cairtean.

[TD 309]

Chunnaic mi na fògarraich san Fhràing air an dearbh dhol-a-mach, ach cha b’ionnan staid an dithis. Bha teas an t-samhraidh, ann an dùthaich nach robh fhathast air a spùinneadh le gainne, ann am fàbhar na Frangaich, ach ann an seo, bha fuachd a’ dol puingean na b’ìsle na zero, bha dìth is airc coitcheann, agus eas-òrdugh is mì-riaghailt air rian a chur á bith.

Air sgàth na troimh-chéile coimhich seo, bha e eu-comasach dhuinne, feadh a’ cheud seachduinn, rùm ceum coise de’n rathad mhór a shealbhachadh. Bha chùis doirbh gu leòr aig daoine gun bhiadh, gun dòigh, ged nach biodh tighinn oirnn a bhi tarraing ceum an déidh ceum troimh chuithean sneachda. B’e seo toiseach na cruaidh dheuchainn agus bha fhathast seilbh againn air neart bodhaig, air-neo cha robh sinn air seasamh ris.

A’ cheud dà oidhche, b’e ar n-àite-tàimh an t-achadh lom, aognaidh, gun chraobh, gun fhasgadh. Bha cadal gu tur eu-comasach ’na leithid a dh’fhuachd agus chan e mhàin sin, ach bha tighinn oirnn a bhi coiseachd agus a’ bualadh ar boisean ri chéile air son fuil ar cuislean a chumail ri dol mun cuairt. Am beagan biadh a thug sinn leinn, theirig e, agus bha fhios is cinnt againn nach seasadh ar pearsa ri oidhche eile dheth, gun tugadh an sgìos ’s an cadal buaidh gun taing, agus nach biodh an tuilleadh dùsgadh bho’n t-suain sin.

Sa’ mhaduinn, dh’iarr sinn air an eadar-theangair ìnnse do’n trusdair oifigeach a bha leinn gun robh an dara crann air a bhois, e lorg àite-cadail dhuinn an oidhche sin, air-neo e na gunnaichean a thionndadh oirnn agus ar cur a-mach á bith. Cha tubhairt e ’se no chan e,

[TD 310]

ach an oidhche sin bha sinn fo dhìon ann an saibhlean thuathanach, agus luideach, salach mar a bha iad, cha robh àros nan uaislean cho luachmhor no cho measail.

Bha am buidheann againne buileach mì-fhortanach. ’Se trùileach dreamach, gamhlasach, gun dàimh, gun iochd, a bha a’ gabhail ar cùraim. B’e duine òg a bh’ann, le inbhe lieutenant. Theireadh tu nach robh glòir-mhiann ’na shealladh ach cur ás dhinn, beag air bheag. ’S gann gun robh an revolver ri falbh ás a làimh, agus bha de neimh ’na ghnùis nuair dhéidheadh e borb rinn agus gun tigeadh còbhar ri bhus. Bheir mi dearbhadh dhuibh nuair théid mi pìos eile air adhart le mo sheanachas, gun deachaidh am meigearlan duine seo gu iomall a chomais air son a bheag ùghdarrais a chur gu droch bhuil.

Air a’ cheathramh latha, choinnich sinn air timchioll air an aon àireamh rinn fhéin de phrìosanaich Ruiseanach a bha air an aon allaban rinn fhéin. Bha iad ’gar n-atharrachadh air toiseach is deireadh, latha an déidh latha, agus an latha bhiodh iadsan air an toiseach bha fianais againn air ro-dheuchainn an staid. Bha iad lag, uireasach, mun tàinig seo idir orra, air chor is nach robh a bheathalachd annta na sheasadh fada ri ath-bheum agus beud an tuilleadh àmhghair. Nuair thigeadh duine dhinne gu deireadh a lùths gus nach giùlaineadh a chasan na b’fhaide e, bha iad ’ga fhàgail an sin fhéin, ach cha robh a’ bheag tròcair sin idir a’ ruighinn air na Ruiseanaich. Cha robh latha bha iad air thoiseach oirnn nach robh sinn a’ dol seachad air feadhainn dhiu ’nan cuirp mharbh far an deachaidh peilear a chur annta.

[TD 311]

An toiseach, bha iad ri dèanamh leinn air baile Stettin a tha, mar Glaschu aig inbhir Chluaidh, aig beul na h-aibhne Oder. Air latha àraidh agus gun sinn ach astar dà latha bho’n bhaile, bha mi anabarrach tinn, agus ’se dìorras an eagail ’s an an-dòchais a dh’aobharaich gun deach agam, air éiginn, air cumail a’ dol. An oidhche sin, lorg iad sabhal mór dhuinn anns an robh tràthach feòir, agus bu mhór mo thaingealas agus m’fhaochadh nuair rinn mi seid dhomh fhéin. Cha robh sinn ach air sinn fhéin a shocrachadh nuair thàinig éighe nan creach, sinn a thionndadh a-mach a rithist, gun robh an t-Arm Ruiseanach faisg air làimh. B’e seo an aon uair a thréig misneachd is dòchas mi. Bha fios cinnteach agam nach b’urrainn dhomh dol na b’fhaide, agus gun dòigh air a chasg, thàinig gul frasach nan deòir orm. Cha do rinn mi oidhirp air bith air gluasad, cha robh e ’na mo chomas. Gu fortanach, ’se rabhadh mearachdach, ann an seadh, a bha seo. ’Sann a bha an Ruiseanach ri gearradh romhainn a deas oirnn, agus ged a bha nis ri tighinn orra cùrsa chur gu tuath suas gu ruige am Baltic, dh’fhàg iad gu maduinn sinne a’ mealtainn anail an sgìthiche, agus chaidh mise am feabhas gu ìre nach do dhìobair mi tuilleadh.

A thaobh biadh, cha robh ullachadh air bith air a dhèanamh gu ar cumail beò ach fìor chorr uair, nan tachradh dhuinn a bhi a’ cur seachad na h-oidhche ann an saibhlean tuathanaich agus gun déidheadh na goileadairean anns am biodh iad ri bruich buntàta dha na mucan a lìonadh is am bruiche dha na mucan dà-chasach, agus a thuilleadh air call a’ chadail ’gam feitheamh, ’sann glé bheag a bha do roinn dhiu.

[TD 312]

Dh’fhàs sinn cuilbheartach, seòlta. Tha ri radh gur e dìth glé thric a dhealbhas ìnnleachd, agus bha sinne a’ glacadh gach seòrsa fàth air ar freiceadan gu goid buntàta amh, sìol, snéipean, agus rud sam bith eile bha seasamh eadar thu agus bàs le goirt. Cha robh aran no annlan a ghléidheadh sunnd is treòir air bòrd na gainne ud idir, agus ’se biadh neo-thaitneach air nach cuir acras blas ion-mhiannaichte.

Rud eile a dh’fhoghlum mi, ged tha cruthachadh an duine bhig air deireadh a thaobh meud is neart, gidheadh, gu bheil e nas fhulangaich air ùine fhada de chruadal is fòirneart a ghiùlain na an duine mór. Tha an duine tapaidh ag iarraidh barrachd lòin gus a chumail deas, sùrdail, agus ’se fìor bheag dhiu a ràinig ceann-uidhe an turuis éiginneach seo. Mar bu tric, bha na sliasaidean aca ri géilleadh. Seo pàirt de na dòighean air a bheil Nàdur a’ co-chothromachadh a dòigh riaghlaidh.

Ràinig iad cho fada tuath leinn ri baile Rostock, air slios a’ Bhaltic, agus le dà aiseag thar eileanan am beul a’ bhàigh, thug iad thairis air camas Oder sinn, gu baile ris an canar Schweenamunde. As an sin, ghabh iad cùrsa an iar-thuath. Chaidh sinn tarsainn air an Elbe agus ràinig sinn cho fada siar agus nach robh sinn ach astar goirid á Hamburg. Ann an cur seachad na h-uiread sin de’n t-slighe bu mhór a ruiginn air ìnnse dhuibh, ach tha cus sgaoileadh a-mach air eachdraidh cho neo-shòlasach ealamh air aire an fhir-leughaidh a shaobhadh. Dhealaich na Ruiseanaich bhuainn an ceann dà sheachduinn, ’se sin, na bha air an casan dhiu. Chaidil sinn oidhche eile ann an campa a bha air fhalamhachadh bho Ruiseanaich ach a mhàin

[TD 313]

a’ chuid dhiu do nach robh e an comas dhaibh coiseachd. Chanadh tu gun robh e eu-comasach do dhaoine bhi beò ’nan suidheachadh, aig brùidealachd an luchd-coimhid agus gach uile sheòrsa droch-dhòigh eile.

Faisg air Schwerin dh’fhàs an slaightire a bha gabhail ar cùraim tinn. Thàinig fear a bha greis latha, le inbhe caiptein, ’na àite, agus b’e cheud rud a rinn e ar toirt timchioll gum faigheadh e bruidhinn rinn. Thug e an aire gun robh sinn gu toirt suas le seirg is caoile, agus thubhairt a rinn nach leigeadh a’ chùis a leas a bhi mar seo, gun robh ùghdarras aig an fhear a bha leinn biadh a lorg dhuinn an ainm riaghaltas an airm. Cha b’fhada gus an tug e fhéin, an duine còir, dearbhadh air seo dhuinn. Dh’fheòraich e an robh fuineadairean ’nar measg, agus bha, tuilleadh ’s a’ phailteas. Thug e leis iad gu baile beag a bha faisg oirnn, agus chaith iad an oidhche ri fuine lofaichean móra air an dèanamh le min seagail. Fhuair gach mac againn té dha fhéin sa’ mhaduinn, agus na bha mu seach dhiu, rinn iad leth eile dhuinn a rithist. Chan e mhàin sin, ach thug e fad an latha sin a thàmh dhuinn, agus an ath latha, thug e a-mach ás ar slighe sinn gu campa anns an robh Ameriganaich. Bha stòr aca de phacaidean-bìdh na Crois Deirg agus thagair e riutha gu dealachadh ri pàirt dhiu. Nuair chunnaic iadsan cho neo-chuimir, bochd, bàrlagach ’s a bha sinn, rinn iad sin le làn aonta, agus fhuair sinn pacaid eadar a h-uile dithis.

Cha robh an duine tròcaireach seo leinn ach trì làithean, ach bu mhór an leasachadh a rinn e do ar n-uireasbhaidh, a thuilleadh air ar misneachd a neartachadh. Thàinig am bréinean suarach air ais a ghabhail seilbh dhinn air a’ cheathramh latha agus

[TD 314]

theireadh tu gur e tuilleadh geur-leanmhainn is dìoghaltas a bha ’na rùn dhuinn gu tur.

Latha agus oidhche eile tha air mo chuimhne mun àm seo. Mar theachdaireachd ro-ruithear gun robh an t-Earrach dlùth, bha uisge trom againn fad an latha. Chaidh an rathad, air an robh còta sneachd a dh’ionnsaidh seo, ’na shlighe shleamhainn air nach robh seasamh cas no taca aig neach a bh’air uachdar. A thuilleadh air sin, dhrùidh an t-uisge oirnn gus an robh sinn bog fliuch. Thàinig tiormachd le ciaradh na h-oidhche, agus thill am fuachd air ais le cruaidh reodhadh. Bha deigh air a’ chuid mhór de ar n-aodach còmhdaich agus eadar crith fhuachd, snagadaich fhiaclan agus neo-sheasmhachd na slighe, cha robh a’ chùis idir cneasda. Mu mheadhan oidhche, thàinig sinn gu àite tuathanaich mór far an robh sinn gu bhi fo dhìon gu maduinn, cobhair agus furtachd air an robh sinne tul fheumach. Ach ’sann oirnn a thàinig am mealladh. Bha prìosanaich eile bha air an rathad air seilbh a ghabhail air gach cùil is camadh dheth, agus sinne air ar fàgail air an achadh a’ gleac ri bioradh ciùrraidh bodach an reodhaidh. Bhàsaich feadhainn dhinn an oidhche ud leis an léireadh.

Chunnaic mi solus cigarette pìos bhuam agus chaidh mi dh’fhaicinn có an duine fortanach aig an robh a leithid. Có bha seo ach Plunkett. Thug Ameriganach air an deachaidh sinn seachad an latha roimhe dha pacaid deich, agus an aon eile bha chòrr aige thug e dhòmhsa. Thubhairt e rium gun robh e an déidh bòid a thoirt air fhéin, ’se sin, nam fanadh e beò gu maduinn agus gu maireadh e gu deireadh a’ chogaidh nach robh

[TD 315]

e tighinn na b’fhaisg air dùthaich fhuar na Am Muir Meadhanach.

Mar a bha sinn a’ dol gu siar bha àireamh, neart is ceannas feachd-adhair Bhreatainn agus Amerigaidh, agus an sgrios anabarrach a bha iad ri dèanamh air bailtean is eile, follaiseach dhuinn latha an déidh latha. Bha na bomairean ri dol seachad ’na sgaothan air latha is oidhche, ach ’se na h-itealan còmhraig a bha sireadh ’sa snòtaraich air gach nì a bha beò gluasadach, a bha ’nan cunnart dhuinne. Bha e ri thuigse gun gabhadh iad sinn ann an riochd shaighdearan-coise agus gu tric, bha tighinn oirnn sinn fhéin fholach am measg chraobhan gus an déidheadh iad á fianais.

Bha sinn eadar Hamburg agus Bremen nuair chuir iad an cùrsa gu deas leinn. Cha robh móran neart no clì sa’ chuid a bh’air fhàgail dhinn, ach aon fhàbhar, bha blàths an Earraich ri feartadh air ar dìthean. Sheachainn iad Bremen leinn, ach chaidh sinn troimh phàirt de Hanover air oidhche gealaich, agus b’e sin an sealladh uamhann. Bha na bomairean air ionnsaidh thoirt air, an latha sin, agus bha teinntean fhathast ri lasadh air fheadh. Ach b’e cùis na h-oillt is na gairsinn na bha dhaoine crochte air amhaich bho sparran-tarsainn nam puist-soluis. Seo am peanas a bha na poilis a’ dèanamh air an fheadhainn a ghlacadh iad ri goid ann an teas na h-ùpraid. Bha seo ’na robhainn garg do’n chuid a bha dealbh a leithid cheudna.

Bha iad a’ gealltain dhuinn, nuair ruigeadh sinn baile Hildesheim, air an abhainn Weser, gum biodh sinn aig ceann-crìche ar turuis. Is beag am bioran ris nach greimich fear-gàbhaidh, agus ged a b’e gealltanas

[TD 316]

bhriste le am bu thric a mheall iad sinn, bha sradag bheò an dòchais fhathast a’ còmhnaidh air ar siubhal.

Fadheòidh, ràinig sinn an t-àite bha gu bhi ’na mhiann, ’na thogradh agus ’na cheann-thall dhuinn. Ach an t-àite bha gus an latha roimhe ’na bhaile, bha e nis air a dhì-mhilleadh le cumhachd sgriosail nam feachd adhair. Bha an oidhche ann, agus cha robh àite no ionad ann am baile bha air dol a dhìth anns am faigheadh sinn fois bho ar sgìos no ar cinn a leigeadh fodhainn. Bha ar coimheadaichean ann an iomagain càite lorgadh iad àite-gléidhidh dhuinn, agus e soilleir dhuinn gun robh iad fhéin air fàs critheanach le dìobhail misnich an déidh na dh’fhidir agus na chunnaic iad a bha ’gan dèanamh mì-shuaimhneach. Lorg iad rathad iadh-lann thréana ri dol a-mach air an dùthaich, agus lean iad e mu thrì mìle, far an tàinig e gu ceann. Bha ceithir seann charbad-ghiùlain air son spréidh no malairt aig ceann na slighe, agus le maoidheadh bagarrach gun cuireadh iad ás dhinn mur a gabhadh sinn comhairle, chaidh ar dinneadh a-steach annta cho teann agus nach robh rian againn tionndadh no gluasad, agus an uair sin, ghlas iad na dorsan oirnn agus dh’fhàg iad sinn.

A thaobh cràidh agus claoidh cuirp, chuir an dà latha is oidhche thug sinn ann an cuibhreach na seirbhe seo crùn-mullaich air na h-uile chruaidh chàs is àmhghair eile troimh an deach sinn. Cha chreid mi fhéin gun robh e bheag air dheireadh air Toll Dubh Calcutta. Bha an snaoidheadh bu lugha gu tuilleadh an-fhois do cho-chreutairean. Bha faochadh thoirt do ghairmean nàduir eu-comasach ach far an robh thu ’na do sheasamh. Ma bha thu dol a dh’fhannachadh agus

[TD 317]

a thuiteam fo chasan chàich, gu sìorruidh bràth chan fhaighte do thogail ás beò, agus thachair seo do mhóran de na bh’ann. Bha de mhionnan, éigheachd pian is gearan air ar feadh agus sin ri dol am miosad mar a bha sìneadh air ar n-an-shocair, agus nach dèanadh tu dealbh inntinn air ach doimhneachd ann an iutharn. Bhiodh padhadh, acras, cion cadail no claoidh cuirp—gach aon dhiu dealaichte—’nan sàrachadh, ach nuair bha na doilghis seo uile an co-aonta gus an t-ùnsa mu dheireadh de no dheòin a chlaoidh agus do spiorad a smàladh, bha thu air bruaich na cas-chreig a tha casadh ri cuan mór na sìorruidheachd. Nuair thàinig iad air ar tòir an ceann dà latha bha eich is cairtean ’nan cois. Bha cinnt aca gun robh móran dhinn ’nar n-ablaich. An déidh sinn fhéin altachadh, chaidh aig a’ chuid mhór againn, le cuideachadh leigeadh anail, air coiseachd air ais do’n bhaile. Bha iad ag àicheadh gun bhàsaich duine againn, ach gun tugadh iad gu ospadal. Bha fios a’ chaochlaidh againne.

Sa’ cheàrn de’n bhaile do an tug iad sinn bha factoraidh shiùcair air a bhi ann. Leag iad méinn-talmhainn oirre agus is gann gun creideadh tu an cumadh aig na dh’fhàg i an t-ionad sgrios us. Rinn i toll anns an tiodhlaiceadh tu eaglais, agus bha sin gu leth le sùgh dubh tréicil an t-siùcair air leaghadh. Mu dhà thrian timchioll an toill bha àirde creige de shiùcar air tiughachadh cruaidh mar tofaidh. Thug iad dhuinn cothrom air na thogar sinn ithe agus òl dheth, agus ’se mór ìoghnadh nach do sgoch sinn. Tha mi de’n bheachd nach b’urrainn càil na b’fheàrr dol le ar n-anail gu neart is treòir ath-aisig do phearsaichean feumach.

[TD 318]

’Se trì latha a bha sinn ri tàmh ann an làraich an léir-sgrios nuair thàinig an éighe sinn fhéin ullachadh gu gluasad air falbh a rithist. Bha an t-Arm Ameriganach air tighinn tarsainn air an abhainn a tuath oirnn, agus bha an ruaig a nis ’gam fuadach dalla-dhìreach an aghaidh an taobh bho’n tàinig iad leinn. Bha carthannachd faoilte an Earraich air cuid de na brodan is na gathan a thoirt á buirbe na fulangais, agus bha an dòchas gun robh ar saorsa dlùth ag ùrachadh strì is misneachd. A thaobh ar staid chorporra, bha sinn cho deireasach agus gun abradh tu nach robh ach ro-bheag de chruth a’ chinne-daonna oirnn. An àite coiseachd, ’se bh’againn slaodadh nan cas. Cha mhór gun robh spiol feòla air chnàmh oirnn. ’Se slochdan a bha an àite cruinne nam màsan agus cha robh air a’ chalpa ach craiceann slibiste air nach robh iosgaid ri lorg.

Air an deicheamh latha de’n Ghiblein bha e faicsinneach gun robh sinn gu bhi aig ceann ar turuis. Chaith sinn earrainn de’n latha ri dol fo dhìon aig am feachd-adhair a’ dol ’s a’ tighinn gun sgur. Ceithir-thimchioll oirnn, bha braoidhlich cogaidh-làir a’ bristeadh a-mach an dràsda ’s a rithist. Bha seo ri toirt ri ar n-amharc gun robh sinn a nis an teis meadhan an teine agus gur e a’ chùis-eagail gum faigheadh an lasair gréim oirnn.

’Nar measg, bha gille mór tapaidh agus tuigseach, tlachdmhor da réir, á Caolas Scalpaidh na Hearadh. Dh’fhàs e tinn gus nach robh ’na chomas dol na b’fhaide, agus rinn sinn na b’urrainn dhuinn a dhèanamh ris. Chuir sinn ’na shìneadh ann an seid connlaich e ann an sabhal tuathanaich, agus gheall iad

[TD 319]

cùram a ghabhail dheth. An oidhche sin, thuit bom air an àite agus chaidh Raibeart Donnchadh MacLeòid còir a mharbhadh, an déidh cóig bliadhna braighdeanais agus gun e ach tiotadh na h-ùine bho shaorsa.

Chaith sinn an oidhche dheireach a bha sinn gu bhi ann an cuing a’ choimhich ann an sabhal mór le pailteas feòir is connlaich gu somag-cadail shocair a dhèanamh ann. Bha rathad iarainn nan tréana a’ ruith mu dhà cheud slat uainn, agus nuair thàinig an dorcha thug an Gearmailteach tréana armaichte le gunnaichean móra gu cho faisg oirnn ri cairteal a’ mhìle. Thug iad earrainn de’n oidhche ri losgadh gun a bhi tarraing freagairt bho’n taobh eile, agus gun teagamh bha sin feumail dhuinne. Thiodhlaic mise mi fhéin san fheur, agus a dh’aindeoin bragadh is fuaim thug an cadal buaidh fadheòidh. Sa’ mhaduinn agus iad ’gar dùsgadh, b’ann air éiginn a fhuair mi air uachdar leis a’ chudthrom a bha air mo mhuin. Aig toirm agus criothnachadh-losgaidh bha na criadh-lic dhearg a bha dèanamh mullach dìon an t-sabhail air tuiteam ’na bhroinn. Tharraing an tréana air ais aig tighinn an latha.

Chuir iad sinn san òrdugh àbhaisteach gu caob eile thoirt ás an t-slighe. Dìreach nuair a bha sinn deiseil gu gluasad, chuala sinn bragadh fras pheilear faisg air làimh. Bha ceithir taighean os ar cionn, agus ann an tiota thàinig bratach gheal na géillidh a-mach air uinneag-àrd gach taigh. An ath rud, theich am freiceadan againne agus thòisich sinn a’ coimhead air càch-a-chéile ag ana-chreidsinn gun robh sinn saor. Ach cha robh, buileach, fhathast. Chaidh dà thanca seachad gun mothachadh dhuinn agus bha de’n dólas san duine

[TD 320]

bha còmhla ruinne agus nach bu deòin leis strìochdadh. Thrus e air ais a cho-shaighdearan agus dh’fhalbh iad leinn a rithist. Ann an àite falachaidh an ùrlar glinne, stad iad leinn agus thòisich monmharaich ri falbh air ar feadh, sinn fhéin a shaoradh le ionnsaidh a thoirt orra, agus an armachd a thoirt uapa. Bha iadsan furachail, faicilleach, agus ann an seòl deas le an armachd, agus chuir a’ chuid bu chiallaiche ’nar measg air ar faireachadh sinn gun duine againn a bheatha chur an cunnart, a thug cho fada fuireachd ris an uair seo.

Thug iad gu taigh tuathanaich eile sinn, agus air tuigse dhaibh gum b’e seo deireadh na cùis, thòisich iad ri gabhail diù is truas dhinn. Bha sinn air a bhi trì làithean gun blasad air biadh, agus air do dhùn mór buntàta bhi air ùrlar an t-sabhail, an àite, mar a b’àbhaist, saighdear dìon is toirmeasg a chur orra, dh’iarr iad oirnn na thogramaid dhiu a dheasachadh dhuinn fhéin. Aig a’ cheart àm, fhuair iad each is cairt-uisge agus thàinig iad thugainn leatha gus ar padhadh tràsgadh fhaochadh. Dh’atharraicheadh a’ chuing gu druim an eascaraid agus b’ealamh, obann, a thionndaidh an greann gu miodal do na fir a chaill an ùghdarras.

Seo a’ ghasdachd iasaid a theab crìoch a chur oirnn. Ann an ùine gheàrr bha àireamh mhór theinntean air an achadh agus buntàta ’gan ròsdadh gu dian ann an grìosach gach fear dhiu. Dhearc tancaichean Ameriganach air a’ cheò, thug iad fadachd-ás na targaid do na gunnairean air an cùl, agus ann am priobadh sùla bha mhùiseag ud oirnn. Bha na peilearan-sprèadhaidh ri dol cian seachad oirnn ach bha frasadh nan gunnaichean grad-losgaidh ri dol troimh

[TD 321]

bhalla fiodh an t-sabhail agus ri dèanamh biorain de phàirt dheth. Cha robh e an comas dhuinne nì a dhèanamh ach laighe sìos far an robh sinn agus gun àite dìon faisg ach an t-achadh còmhnard.

Mar is tric a’ tachairt, bha aon duine teòma, treubhant ’nar measg, fear Stevenson á Abaireadhain. Ann an tiotadh, lorg e cabar fada fiodh. Bha léine bha uime a bha uaireigin geal mun tàinig dreach an t-salachair oirre. Co-dhiù, cha robh ann na b’fheàrr, cheangail e ri bàrr a’ mhaide i agus leum e mach leatha, ’ga sméideadh gun suim air e fhéin a theasairginn. Chaidh fhaicinn agus stad an losgadh gun dàil. Ann am broinn deich mionaidean, bha dà thanca mhór Sherman ’nar measg, sealladh bu mhotha air na chuir no na chuireas mise mheas air fhad’s a bhios ruith na h-analach annam.

Bha dithis de na freiceidean a chaidh meata tre eagal. Ruith iad tarsainn air raon feòir a’ sireadh tèarainnteachd air chùl curracag fheòir. Dh’éirich fear beag, dubh, a-mach á turaid tanca, chuimsich e orra agus thuit an dithis. Aig a’ cheart àm, mharbh e searrach loth. ’Se rud a thubhairt e, “Cha deifir leam an dà dhìolaineach ud a mharbhadh ach tha mi garbh duilich air son an t-searraich.” Dh’éigh fear de na balaich againne ris, <eng>“Good old Yank.”<gai> Thug e mun aire gur e bonaid Baile-Mhoireil a bha air an fhear a labhair agus air dha foighneachd có ás a bha e agus cluinntinn gur ann á Glaschu, thubhairt e gur ann a bha esan cuideachd, nach robh glé fhada bho chaidh e dha na Stàitean Aonaichte.

Ghabh iad uamhas dha ar tuair is ar bochdainn. Nuair dh’fhoighnich sinn dhaibh mu bhiadh, thubhairt

[TD 322]

iad rinn sinn fhéin a chuideachadh, gun robh ainmhidhean is spréidh de gach seòrsa fo ar comhair, agus sinn a mharbhadh ’s a dheasachadh na thogramaid dhiu, earail mhath nach robh sinne fada cur ann an cleachdadh.

Ged nach fhaca mise sin a’ tachairt, tha e coltach gun deach am fear a rinn an turus cho searbh dhuinn a mharbhadh. Faodaidh e bhith gun robh an dìoghaltas sin borb thar tomhais, ach aig a’ cheart àm, bha a dhéiligeadh coimheach rinn, bho thoiseach gu deireadh, neo-airidh air luigheachd mheasarra. Mar dhearbhadh air sin, de’n àireamh, dlùth air mìle duine, leis na ghabhadh an rathad, cha robh sa’ chunntas aig an deireadh ach trì cheud agus dhà dheug air fhichead. Gun teagamh, bha a’ mhór-chuid dhiu sin, ged dh’fhàillig iad, a chaidh a rithist a chur an làimh agus a bhuannaich gu deireadh, ach duine tha cho an-iochdmhor ’s a bheir a ghlòir dhìomhain dha cead, chan eil e airidh no iomchaidh air deagh-ghean no maitheanas.

Dh’iarr sinn cead air na Yanks, mun tug iad leotha na prìosanaich, gun cuireadh sinn comharradh air a’ chuid aca bha gu math dhuinn, agus ’se sin a’ chuid bu mhotha, nan robh an cothrom air a bhi aca. Chaidh an litir G. a chur, le cailc, air an dromannan agus gheall iad a bhi gu math dhaibh. Bha fear dhiu a bha mar mheadhan air mise chuideachadh air an t-slighe. Dh’aithnich e bràisde Cabar-Féidh ’na mo bhonaid agus dh’innis e dhomh gun robh dithis de ar réiseamaid ri fuireachd aca ann an Cologne an déidh a’ Cheud Chogaidh, agus gun robh na cho-roinn iad riutha de bhiadh mar aobhar air goimh an acrais fhaochadh orra

[TD 322a]

[Dealbh]
Dealbh bho àm a’ bhraighdeanais—buidheann a bha ag obair aig tuathanaich

[TD 322b]

[Mapa]
An t-slighe a choisich sinn gu saorsa, 9mh de’n Fhaoilleach—11mh de’n Ghiblin, 1945

[TD 323]

mar theaghlach. Bu tric a chaidh aige air corran beaga de bhiadh fhéin a thoirt dhòmhsa gu falachaidh. Seo mar is tric a thig boillsg aoibh á duibhre an doilghis.

Bha làn cotain de chaoraich mhaol bhiadhta, a bha gu dol gu margadh, am bàthach an tuathanaich, agus chaidh ochd dhiu a mharbhadh gun dàil. Chaidh trì goileadairean móra, bha gu bruiche buntàta mhuc, ullachadh, agus na bha sud a dh’fheòil, air a gearradh sìos, a mheasgachadh ri gach gné sian eile ghabhadh lorg, buntàta, currain, snéipean, càl, peasair, pònair, agus aig sealbh tha brath dé tuilleadh. Cha robh gainne air feòladairean, còcairean no meàirlich, agus ’se cumail na fadachd fo chìos gus am biodh a’ chuirm bruich, rud a bha a’ cur dearbhadh air foighidinn. Có agaibh nach fhaca dealbh <eng>Oliver Twist,<gai> le chanastair ’na làimh, ag iarraidh tuilleadh? Bha an suidheachadh cìocrach againne a co-fhreagairt ris. Bha e do-chreidsinn gun gabhadh do gheòcaireachd sàsachadh, agus ged a bha ciall a’ toirt earail do’n dara cluais nach ann gu do bhuannachd a bha cus itheadh ’na thoiseach, bha an t’éile fo bhuaidh spreòdaidh goin is glàim a’ tagradh buidhre ’na leisgeul. Bha a bhuil. Chan fhaca tu ach daoine leis an tinneas-mhara, mar a chuir sinne seachad an oidhche.

An ath latha, chaidh trì mucan a mharbhadh agus an deasachadh air a shamhail dòigh. A thuilleadh air sin, chaidh cuid againn a-mach air feadh na dùthcha a’ solair tuilleadh. Chuir mise, mi-fhéin, cuairt agus thill mi le achlaisean gasda, aran, uighean agus ìm. Neo-ar-thaing nach do thionndaidh iad an còta; bheireadh iad a nis a chreidsinn ort nach b’urrainn dhaibh leth gu leòr a dhèanamh as ar leth.

[TD 324]

Air an treas latha, thog na h-Ameriganaich leotha sinn gu baile beag. Thug iad sinn gu pàilliun cainb-aodaich a bha cho fada ri sreath thaighean. Ri dol a-steach air an dara ceann, thug sinn seachad ar n-aodach ’na phasgan le ar n-ainm air. A lìon fichead is fichead, chaidh ar n-ionnlaid dà uair, an toiseach le sileadh froise agus a rithist le bogadh. Sud na colainnean drabhasach a bha cur feum air sin. Bha an t-aodach, aig a’ cheart àm, ri dol troimh sheòmar teth a bha cur ás de na meanbh-bhéistean mallaichte a bha ’nan sliochd do-àireamh ri gabhail tàimh ’na lùibean. Aig ceann eile na puball bha duine an déidh duine, lom rùisgte, air an spùtadh is spuaiceadh le brat D.D.T., a dh’iarr iad oirnn fhàgail oirnn. Fhuair sinn air ais ar cuid aodaich agus thug iad dhuinn cuibhrionn latha de bhiadh is tombaca ann am pacaidean.

Bha e ’na chùis-ìoghnaidh mhór leinn an cothrom, an éifeachd agus meud a’ chumhachd a bha an cois feachd cogaidh nan Stàitean Aonaichte. ’Ga choimeas ri easbhaidh is dìthean ar n-àm fhéin san Fhraing, ’se an co-dhùnadh gun tigeadh tu gum bu chòir na daoine dh’fhàg cho éiseil sinn iad fhéin a bhi air am peanasachadh.

Chuir iad mar fhiachan air muinntir a’ bhaile iad ar gabhail a-steach do an dachaidhean air son latha no dhà. Thug dithis phòsda, aig an robh mic sa’ chogadh, mise agus triùir eile leotha. Thug iad dhuinn aodach iasaid agus chaidh iad leis an aodach dhìblidh, mhì-shealltanach againne gu taigh nigheadaireachd choitcheann a’ bhaile, agus thill iad thugainn leis, glan agus air iarnaich.

[TD 325]

Bha iad a’ dèanamh hóro-gheallaidh le earras ris nach robh dùil aca. Lorgadh stòir le min, siùcar, aodach is caiseart sa’ bhaile, agus le òrdugh maor-airm na Yanks, chaidh an riaghladh a-mach air an t-sluagh. An déidh ùine cho fada le dìth is ainnis, thill am pailteas air ais thugainne ’na thuil, agus bha a bhuil — bha sult ri fàs air cnàmhan lom. Faodaidh mi ìnnse san dol-seachad, agus bheir e beachd dhuibh cho beag taice ’s a bha sinn, gur e sia clachan is beagan phuinnd mo chudthrom air cothrom an tuathanaich an latha fhuair sinn ar saorsa.

Bha teas chath aig baile Magdeburg nach robh fada sear oirnn, agus bha rathad mór ’ga ionnsaidh dol seachad ri ar taobh. B’iomadh uair a tharraing e ar n-aire na bha dh’uidheam ’s a ghoireasan neònach air tighinn am follais bho thoiseach a’ chogaidh, innealan gu cladhach, gluasad, tarraing agus sgaoileadh na talmhainn, drochaidean flodraidh agus gunnaichean féin-ghluasadach. Faire, faire, St. Valery!


Saorsa

Bha faiche chòmhnard, air an laigheadh ’s an éireadh itealan, faisg air làimh, agus thòisich iad ’gar toirt leotha, luchd an déidh luchd. Cha tug iad sinn seach Brussels, far an robh camp aoigheachd mór air ullachadh ann an co-lùib ri eadar-dhol shaighdearan eadar Blighty agus an raon chogaidh. Mur a d’fhuair sinne fàilt is furan bho’n h-uile seòrsa buidheann, gu h-àraidh a’ Chrois Dhearg agus na h-eaglaisean. Chaidh duine an déidh duine againn a cheasnachadh, agus bha

[TD 326]

air iarraidh oirnn ìnnse dhaibh ma bha gearain no casaid dhìtidh ri thoirt seachad mu ana-ceartas a chaidh a dhèanamh oirnn nach robh co-chòrdadh ri riaghailtean an <eng>Geneva Convention.<gai> Aon cheist anns nach do chuir mi mór shuim, an robh airgiod mu seach agam sa’ Ghearmailt. Cha robh fios agam an robh no nach robh. B’e riaghailt gum faigheadh prìosanaich a bha ag obair beagan pàidheadh, agus bho nach ceadaicheadh iad dhuinn nì a cheannachd, bha iad ag radh gun robh iad ri leigeadh leis càrnadh suas gu deireadh a’ chogaidh. Co-dhiù, air thuaiream, thubhairt mi riutha gun robh ochd ceud gu leth marc. Nach mise bha diùmbach dhìom fhéin nach do rinn mi an t-suim trì-fìllt! Cha robh mi fada aig an taigh nuair thàinig pàipear-barantais air a’ phost le luach na suim a dh’ainmich mi — dlùth air trì fichead punnd Sasannach. Cha leasaich iomchoir aithreachas.

Air muir, chaidh sinn bho Ostend gu Longphort Albert an Lunnainn. Bha cuirm aoibhneach eile ri feitheamh oirnn an sin, ministearan, sagairtean, buill de Arm an Teàrnaidh, W.R.N.S., agus móran aoigh is naoimh eile. Shaoileadh tu gun robh iad ri còmhstrì có bu mhotha dhèanadh rinn. Nach ann oirnn a rug an dà latha!

Am ath stad, campa falachaidh a stigh ann an coille dhùmhail. Chaidh ar n-éideadh as ùr an seo agus gu tuilleadh peatanachd a dhèanamh oirnn, thàinig mnathan-phòsda bha fuireachd faisg air làimh, a thabhairt an saothair ma bha fuaigheal no leasachadh ri dhèanamh air an aodach ùr. Eadar a h-uile càil a bh’ann, theab iad ar milleadh le ro-thuilleadh ’s a’ chòrr de choibhneas, ach ’se làithean aoibhneach a

[TD 327]

bh’ann dhuinne. A sin, leig iad air fòrladh sinn gus an déidheadh àite agus ceann-latha ìnnse dhuinn gu ar leigeadh mu sgaoil gu h-iomlan.

Cha robh a theaghlach m’athar gu fàilte chur orm an Glaschu ach Murchadh, a bha air ceann coimhthional Eaglais Shaoir Ghàidhlig am Partaig. Bha coinneachadh tlachdmhor agam mar an ceudna ri dà nighean mo pheathar Màiri, a bha a’ crìochnachadh an oid-ionnsaich ann an teagaisg sgoile. Thàinig mo bhràthair, Tormod, a tha bho chionn fichead bliadhna ann an Amerigaidh-a-Deas, a nuas á Dùn-Eideann, agus bha Ruairidh, mac bràthair m’athar, le theaghlach, ’na chompanach slighe agam gu Leódhas, agus iad ri gabhail an saor làithean bhliadhnail, agus ’na fhear cur-seachad air turus cha b’urrainn na b’fheàrr.

Bha mo bhràthair òg, am Bocsair, a thaobh agus nach robh e gu math ’na shlàinte, air a dhachaidh a dhèanamh an Dail-o-Dheas far an robh e a’ cumail marsantachd. Chaidh mo phiuthar òg, Peigi, a bha ’na ban-eiridnidh, an toiseach dha na h-Innsibh agus a rithist a Bhurma. Chuir i seachad an dà bhliadhna mu dheireadh de’n chogadh ri leantainn an Airm air ais is air adhart aig ionadan ceud-chobhair air son easlaintich is leòintich. Theab i bhi air a glacadh an uair a bhrist na Iapanaich troimhe agus a chaidh iad a-steach thar crìoch nan Innsibh. Mar sin, cha robh a’ chuid ud de a beatha gun tomhais deuchainn is cunnairt.

Bha m’athair ri feitheamh rium an Caol Loch Aillse. Bha e dlùth air ceithir fichead ach cha robh beud no gaiseadh ’na bhodhaig, agus bha e fhathast ’na mhisionaraidh ann a’ Bhàtarnais agus gun for no déidh

[TD 328]

air a dhreuchd a leigeadh seachad. Thàinig e dhachaidh ’na mo chois.

Agus có againn, eadhon ann an suidheachadh so-iomchair, nach mothaich boillsgeadh blàth-chridheach air a shiubhal a’ dlùthadh ri ionad a dhàimh ’s a dhachaidh? Tha chuid ud de na h-àmhghairean air chùl. Tha thu air ath-aonadh ris gach nì a tha luachmhor, prìseil ’na do shealladh. Tha thu ann an suidheachadh cho sòlasach, àrd-éibhneach agus gun toir amadan a chridhe chreidsinn ort gur e seo deireadh dochainn, olc is éislean ann an ré do bheatha. Tha uireasbhaidh air beatha duine mur do dh’fhidir e an t-seòrsa faireachdainn seo uair no uaireigin, agus ged nach sochair mhaireann e, nach math mar sin fhéin e.

Bha Màiri, leis a’ bhalach bu shine, air cidhe Steòrnabhaigh, agus am Bocsair, mo bhràthair. Nuair nochd sinn ris an dachaidh, thug sinn an aire gun robh teine-aigheir mór air a lasadh aig na balaich ’na fhàilte. Am fheitheamh, bha meall mór de gach seòrsa daoine. Cha robh a leithid a mheas orm bho’n uair sin fhéin. Air son pògadh, cha mhór gun robh mìr an éis dhìom aca. Tha iad glé mhath bho chuid ach seachainn orm cus dhiu. Co-dhiù, dh’fhalbh mo latha dhiu.

San dol-seachad, ceadaichibh dhomh ìnnse gun robh cóignear eile ás an aon bhaile rium ’nam prìosanaich chogaidh. Bha triùir dhiu ’nan seòldairean air an t-soitheach Miamoa maille ri móran eile á Nis. Bha an dithis eile san Fhraing ann an Réiseamaid Earraghàidheil agus air feadhainn de’n bheagan a thàr dhachaidh roimh St. Valery. Bha mise, aig an àm, ’gam meas gu cinnteach fortanach, ach beachdaich an

[TD 329]

ath char a chuir cuibhle fhreasdail do’n taobh. Chaidh an òrdachadh a-mach do Malaya, far an deach an glacadh leis na Iapanaich. Bu leòr mo ghearain-sa, mar a thaisbean mi dhuibh, ach cha do mhair iad ach ùine ghoirid an taca ri sìor chlaoidh air a shìneadh a-mach bho thùs gu éis, gun furtachd, cobhair no faothachadh a dh’aotromaicheadh an t-eallach dhaibh. Bha iad le chéile ag obair aig cumadh na slighe iarganaich ud air an tugadh Rathad-iarainn a’ Bhàis. Am measg na mhair beò dhiu, bha móran, aig tinneasan a bha an co-chuideachd ri cruthachadh is bruthainneachd na tìre, a thàinig ás ’nan criplich is ’nan euslaintich, agus àireamh nach bu bheag dhiu nach deachaidh a riamh os a chionn.

[TD 330]

[Blank]

[TD 331]

SUIL AIR AIS ’S AIR ADHART

… Ach maitheas gun chosdas cha bhi,
Tha meidhean ar tomhais aig Tìm,
Gu cothrom ar ceart ’s ar brìgh,
’S gu barail is binn thoirt oirnn; …

[TD 332]

[Blank]

[TD 333]

A nis, gu sealltainn air ais air na thachair ’nar latha agus linn. Am bi thu uair air bith a’ feuchainn ris na deuchainnean móra thàinig air an t-saoghal an lùib an dà chogadh chur ann an gloine-amhairc fo chomhair d’inntinn, agus tre gheur chnuasachadh gun chlaon bhreith, binn ceartas gun eisimeil thoirt orra; no a bheil thu de chuideachd an dàin ’s an roimh-òrdachaidh, a tha crathadh dhiu cionta compàirt le teann bharailean lom, neo-ghluasadach gun robh seo anns na rùintean sìorruidh, gur e toradh a’ pheacaidh e agus nach eil sinn a’ fulang ach na nithean air a bheil sinn airidh. Seo a’ mhuinntir, nuair thig an cruadal, a nì an uile dhìcheall ri shìneadh gu daoine eile, a chì ceartas is breith Dhé is dhaoine air an taobh acasan a dh’òrdaicheas am beannachd air feachd an tearmainn ach léir-sgrios air an eascaraid. Cha spiorad Crìosdail, daonnta no seirceil seo, agus chan urrainn dhòmhsa gabhail ris. ’Se an cinne-daonna gu h-iomlan ar co-chreutairean agus cha chreid mi idir gur e rùn Dhé sinn càch-a-chéile sgrios.

Dh’aobharaich an t-seòrsa teagaisg chiorramach seo, a bha mar chrònan cadail, ’gar cumail ann an staid umhail is airtneal gun a bhi toirt cleachdadh do ar beachdan fhéin, gun robh sinn umhail, leagte ri feart a thoirt do theagaisg, àithne is reachd an neach a chuireadh os do chionn, biodh sin ceart no ceàrr. Dh’fhalbh iad leinne a shabaid an cuid chogaidh mar spréidh air an iomain a dh’ionnsaidh a’ mhargaidh. Cha b’e do Dhia is do dhachaidh tùs do bhrosnachaidh

[TD 334]

idir, ach do rìgh is do rìoghachd. Thigeadh do bheò ás, agus b’fhada mun ruigeadh tu air deagh bhuil is dòigh an fheadhainn air na ghabh e seachad. Ma chaidh d’àrd-ìobradh air altair fuilteach gràdh-dùthcha is dleasnas, bha thu air d’àireamh is air d’fhilleadh am measg nan iomadh muillion a chaidh an dì-mhilleadh an iomairt buile nan creach. ’Se smuain chudthromach gun do leig sinn le cumhachd beatha no bàs, cogadh no sìth, laighe ann an làmhan bheagan dhaoine, agus ged a bha sin mar mheadhan bàis do dhà fhichead muillion anam, cha do dh’amais sinn fhathast air caochladh dòigh riaghlaidh, a theasairgeadh sinn bho dhiùmb is gamhlas eadar-nàiseanta. Tha mór-earrainn de shluagh an t-saoghail ann an geimhleadh creud a tha air a bonntachadh air corporrachd agus àicheadh spioraid, agus ged a thug e feabhas is piseach air am feumalachdan, tha saorsa cainnt, beachd is oideas fo iùil is òrdugh neo-atharraichte na stàit. Ciod nach ìocadh sinne ann an iomlaid air son saorsa, ach feumaidh sinn a thuigse nach fhada an ùine bho fhuair iad seo a-mach á staid acrach, aimhleasach na tràillealachd, agus nuair tha an toil ’s an dòigh air an treòireachadh a dh’aon taobh, agus luach na saorsa neo-aithnichte dhaibh, nach fhurasd dha na cinn-iùil an treibhdhireas is an ùmhlachd a stiùireadh agus a chosnadh gu am miann.

Seo matà am prìomh chunnart a tha dubhadh ar cuairt-speur. Tha an Cùirtear Iarainn ri dèanamh crìoch an iomsgaraidh eadar dà leth shaoghal nach ruig air sìth no réite a ghléidheadh ach tre uamhann is eagal roimh ghràinealachd sgrios càch-a-chéile.

[TD 335]

Nach ioghantach cuideachd cho sgiamhach is a rinn sinn an dealbh agus an alla-ghlòir a chroch sinn air ar feachdan airm seach dreuchd no ealain air bith eile. Chuairtich sinn iad le a leithid de shaobh-ghlòir àilleachd bho’n taobh-a-muigh, ceòl gu brosnachadh is spionnadh a chur an cruth is an dianas an luchd-compàirt, agus falluinn òirdhearc mu pearsa gus fìor-ìomhaigh is togradh na h-uilebheist a chumail air folach gu leig latha na carraid mu sgaoil i air thaoid murt, marbhadh is sgrios.

Tha iomadh creideas, cleachdadh is dòigh ag àlach am measg òigridh an latha ris nach urrainn dhòmhsa aontachadh, agus chan eil teagamh nach robh chùis mar seo bho thoiseach tùs, ach tha aon seadh anns a bheil mi leotha, nach eil iad ri cur an aonta ’s an amen ris na dh’éisdeas iad agus na théid a theagaisg dhaibh gun an teagamhan a chur gu dearbhadh, agus an easaonta is an ceannairc a thoirt gu follais. A bheil e ’na chùis-ìoghnaidh leinn an déidh dà ghinealach a dhol troimh theinn nan àmhghairean, agus sin le làn cho-aonta chinn-iùil is aoghairean ar n-oideas, ged thogadh iad seo an guth ’s an gearain an aghaidh brath is mì-riaghailt cho mór? Dh’fhalbh an latha a bha daoine air an éideadh is air an dìon mar bheag dhiathan bho gheur-rannsachadh is mìn-sgrùdadh an taobh-a-muigh air sgàth an dreuchd is an ceannsalachd ann an caochladh ghairmean. An diugh, tha dorsan glaiste nam puist iarainn sin air an stialladh air falbh, agus cha ghabhadh ri gach beachd a dhéidheadh uaireigin a stailceadh sìos ’nad amhaich gun an cothromachadh air meidhean féin-bhreithneachaidh.

[TD 336]

Feumaidh sinne a tha aosda agus gus an saoghal fhàgail, aideachadh gun do shìolaich ro-bheag a cheannairc annainn gu casadh an aghaidh an stéidheachaidh a bha bearradh ’s a’ beagachadh ar feumalachdan gus ar cumail an staid iriosal, eisimeileach. Bha seo fìor ann an tomhais na bu ro-mhotha a thaobh nam feachdan cogaidh, far an robh na h-uile oidhirp air a dhèanamh air gach bith, beus is pearsantachd a bha ag àlach riut a thaobh nàduir a bhi air fhàsgadh a-mach ásad ann an ainm ìochdaranachd, ùmhlachd agus dleasnais, riatanas an aghaidh nach robh ceist ri thogail no àicheadh ri cheadachadh. ’Se an droch bheart agus an dubhailc as gràineil tha fàs ris a’ chinne-daonna tha braoidheachadh chogaidhean, agus nach bochd an teisteanas oirnne, do am buin glòir os cionn gach beò eile, gur sinn an aon ghné de’n chruthachadh bheò tha faoigh gu sgrios thoirt air fuil is feòil ar co-chreutair.

Ach càite an lorg sinn an guth caoin, ciùin a mhùchas sglamhaireachd is truthaireachd nan easaontach, no an gliocas àrd-bhuadhach a chuireas ruaig air fuath is foiréigneadh? Tha a’ mhuinntir òg a tha breabadh an aghaidh nan dealg gu tric a’ call sealladh air nach ann le frionas buaireasach ana-measarra, no le sgaoileadh is sgapadh gun dad a chur ’na àite, a choisneas iad fàbhar a’ mhór-shluaigh no a dh’iompaicheas iad na meagh-bhlàthaich gu làn aonta chur ri an rùn suidhichte. Nan robh an co-éigneachadh gu ath-dhealbh is ceartachadh nan cearban air an cleachdadh ann an spiorad déine agus dìorrais gun mìothlachd do’n phobull no cron is call do an cuid, bhiodh an soirbheachd na b’fharsaing, agus an t-ath-leasachadh na bu deibhinnte.

[TD 337]

Ach is mór a tha ri cheartachadh mun tig staid bràithreachas a’ chinne-daonna agus an t-iomlanachd a tha air a ghealltainn, am Millenium, gu buil. Ma tha iad ann an rùintean freasdail, chan fhaic sinne no ar gineal as fhaisg iad, oir chan ann an ùine aithghearr a ghlanar an duine bho claon-bhreith is claon-bharail daoidheachd agus féin-ghlòir.


Tha sia bliadhna thar fhichead air làraich an casan fhàgail air sràid imeachd tìm bho àm ceann-sguir tomaid agus susbaint mo sheanachais, agus ma bha na sruthan a bha slugadh carraigh-cuimhne nan àl a’ sìor bhàrcadh ré na h-ùine sin, thàinig a leithid de ùr-bheachd, de chaochladh agus de ioghantais thugainn air a sruthan coimheach bho’n uair sin agus gu bheil e doirbh dhòmhsa agus dha mo chomhaoisean is ghinealach sinn fhéin a ghnàthachadh riutha. Air taobh math na duilleig tha breith-bharail cho làidir air taobh adhartas, pailteas, ceartas is comhurtachd agus gur e dìth tulchuis, agus eas-onair a theireadh tu bhiodh air daoine dh’iarradh an t-seann bheath air ais. Dh’fhalbh am bochd, an dìobarach ’s an diol-déirc, agus chan eil daoine fo dhìmeas agus fo tharcuis aig a’ mhuinntir a bha, tre bharrachd an stà, ri glacadh ceannas agus làmhachas-làidir orra. Tha blàths daonnda a’ cheartais air buannachd gu àirde agus nach eil eagal na h-aingealtas aognaidh air aois no uireasbhach. Cha ruig sinn ceann-thall molaidh lìonmhorachd nan sochairean a thàinig an cois nam bliadhnaibh ud.

Ach tha seanfhocal ag radh nach dèanar math gun mhulad agus bu mhór a sgud an tuil ud air falbh,

[TD 338]

agus tha sinn an cunnart, mar tha cùisean a’ tighinn gu buille na smeig, gun sluig an t-seirbhead a’ mhìlseachd. Tha socair is sàmhchair nan làithean a dh’fhalbh bàthte ann an luathaich fhoirmeil an-fhoiseil charbadan, a tha ’nan inneal cràidh is marbhaidh thairis air anacothrom air bith eile. Tha an t-àile anns a bheil gach gné chreutair agus luibh a’ tarraing anail agus beatha, agus na h-uisgeachan mar an ceudna ann an impis a bhi air an truailleadh aig na tha de shalachair puinnseanta millteach a’ sruthadh annta bho iomadh màthair-aobhair a thàinig ann an cois teachd air adhart agus beartas ar linn.

Agus ann am meadhan a’ phailteis agus tarbhaich ar seilbh, nach mithich dhuinn stad aig uairibh gu cnuasachadh còmhnard, gun saobhadh, gun chlaonadh, a dhèanamh air dearbh staid ar latha. Mar mhucan nan Gadarenaich, tha sinn a’ dian-ruith gu faobhar na creige gun a bhi faicinn a’ chunnairt. Tha cumhachdaich an t-saoghail air càrnadh is air tasgadh suas de ghràinealachd léir-sgrios agus uamhasan oillteil na dhèanadh ar caitheamh ás ann an tiota aimsireil, agus an àite do ghuth agus do ghearain a bhi deas gu ath-leasachadh na cùis, tha thu eudmhor air son umhail a thoirt do neonitheachd gun seadh, gun stà. Tha roinneadairean a’ chreideimh ri diùltadh amharc air taobh-a-muigh am ballachan cumhang fhéin. Tha comhairle agus earail phàrantan air an cur am beag suim aig gineal ris nach do bhuin dìth no cruadal, agus air sgàth nach robh strì gu ruighinn ceann-uidhe ann an ruith an réise, tha móran dhiu air géilleadh do amaideas is ana-miann. Am measg ar co-Ghàidheil agus Eileanaich tha seo buileach faicsinneach a thaobh

[TD 338a]

[Dealbh]
Balaich Tòthan ri tóbhaigeadh a’ bhuntàta

[Dealbh]
An dara càr a thàinig a Leódhas, 1911.
Albion le cuibhleachan cruaidh gun ghaoth

[TD 338b]

[Dealbh]
Ceàrdach a’ “Phadi” an Tàbost aig toiseach na linn

[Dealbh]
Port Nis anns a’ bhliadhna 1910

[TD 339]

struidhealachd mhallaichte na misg. Tha sinn ealamh air ar sùilean a dhùnadh agus ar n-achmhasan a mhùchadh gus an tig tamhaisg na mì-chiata seo dhachaidh thugainn gu laighe air ar spirisean.

Stad a rithist agus beachdaich air neo-chinnteachd sealbh agus sògh an latha. Tha ar cuid-ne de’n t-saoghal an diugh, gu ìre bhig, an urra ri aon nì gu cur air adhart agus gnìomhachas a ghléidheadh beò, gluasadach—’se sin ola. Gun driog a bhi cinntinn rinn fhéin dhith, tha sinn gu tur ann an inneabh ionadan fad-ás air son ar feumalachdan dhith. Nach b’ealamh a dh’fhaodadh aimhreit eadar-nàiseanta a’ bheò-fhuil do-sheachnaidh feumail seo a ghlasadh oirnn. Chuireadh seo ar saoghal gu stad agus ar n-uile strì a-mach á òrdugh.

Ann an toiseach latha m’athar agus tuilleadh air ais, bha dìth agus airc coitcheann, ach na nithean a bha aca gu freasgairt air am feuman, bha iad réidh ri làimh. Bha àiteach an fhoinn ri toirt dhaibh buntàta agus gràn gu bhleith ’na mhin. Bha a’ bhó, a’ chearc ’s a’ chaora toirt aodach agus annlan, agus bha an cuan làimh riutha gu co-phàirteachadh a thoirbheartan riutha. Bha an t-each le uidheam agus an t-eathar le caochladh sheòrsa lìon ’nan cùl-taic agus ’nam barantas a bha seasamh eadar iad agus ainniseachd. Bha goireasan beaga bho muigh cho ainneamh agus ged dhéidheadh an gearradh uapa nach biodh mór ionndrainn orra.

Ach an diugh, thigeadh tubaist de’n t-seòrsa dh’ainmich mi, agus tha sinne a thogadh làimh ri uchd-lòin ar n-athraichean gu bhi ann an càs a cheart cho airceach ris a’ mhuinntir a tha air leacan lom a’

[TD 340]

bhaile mhóir. Có thuige ruitheas tu no có ris an tionndaidh thu? Chuir an tractor an t-each, le chaochladh seòrsa beart a-mach á bith. Tha am bàta an urra ri eirbheirt na h-ola gun lorg air buill acfhuinn no seòl. Tha an crodh air fàs cho ainneamh agus nach fhada chithear iad air taobh-a-muigh pàirc tuathanaich. Nach e their iad, le druideadh air an sròin, “A, ghia, bó.” Nach tig bleoghann is eadradh a’ bhaile mhóir, agus airgiod gu leòr gu cheannachd, gu ceann an starain thuca, agus eadar i fhéin agus crathadh bhrat-ùrlair agus tachais cùl do mhàis …

Tha an talamh-àitich a’ sìor-dhol a lughad, agus feur is stàrr air gabhail àite pòir, agus a réir coltais, nuair dh’fhalbhas an gineal de bheil mise, cha bhi for air a’ bheag ach misg, iomairt dhìomhain agus riagail le càraichean. Tha fuigheall ’nar measg nach eil mi filleadh a-steach am measg na h-an-dualaich agus na cùl-shleamhnaich seo, agus faodaidh e bhi gu bheil luchd nam fàilligean lag, a tha air sleuchdadh sìos do bhuairidhean làidir, a’ faighinn follaiseachd nach eil am mì-ghiùlain no an àireamh air lìonmhorachd airidh air. Saoilidh mi fhéin, ged a theireadh tu gur e smuain cruaidh bheumach, cumhang, a tha ann, nach bu mhisde ar saoghal idir gun tigeadh sinn, air son ùine ghoirid, aghaidh ri aghaidh ri suidheachadh a bheireadh dhachaidh oirnn nach eil ionmhas gu struidhealachd is stròdhalachd a dhìoladh idir seasmhach agus gum faod tannasg na h-easbhaidh a bhi feitheamh air chùl na còmhla.

Tha deò gréine na seirce ’s a’ charthannais air bristeadh a-steach air uinneagan na h-aitreibh roinnt ud ris an abair iad an eaglais. Chan eil sin fhathast

[TD 341]

cho nochdaidh anns na ceàrnan beaga, iomallach seo, ach saoilidh mi gum bi e chaoidh tuilleadh do-dhèanta daoine reubadh bho chéile ann an ainm creudan féin-bharaileach, agus fuath is gamhlas a phlanntachadh ’nan cridheachan, sin ann an ainm iomlaineachd Prionnsa na Sìth is na Tròcair. Tha e gu tur thar mo chiall is mo thuigse, ciamar, am measg dhaoine tha ann an càirdeas, sìth agus dlùth-dhàimh ri chéile air gach seòl is modh eile, a théid iad a roinn an Dia do bheil iad cunntachail aig àm aoraidh follaiseach. O! ’Se gum faigheadh cuid a dh’fharsaingeachd inntinn na bheireadh ìomhaigh na mórachd thar ceò na cagailt dhaibh. ’Se bhochdainn gu bheil a’ mhór-chuid, feadh gach buidheann agus roinn, air an dèanamh réidh, riaraichte ris a’ chùis mar thoradh air an umhail do cheud fàth agus gnàthachas na bha rompa.

Tha aon seilbh luachmhor air fhàgail an urra rinn mar eileanaich, ged tha eagal orm gur e urras gun earbsa tha ann. Tha luchd labhairt ar cànain a’ sìor dhol a lughad, agus troimh na tha air a dhèanamh oirre de thruailleadh agus na tha i faotainn de dh’ana-ceartas bhuainn, tha an té a bha uair sgeadaichte ann an glòir agus maise a saoibhreis air a h-ìsleachadh gu staid dhìblidh na dìmeas agus an tarmuis. Chan aithne dhomh sluagh a tha cho beag uaill is pròis mu an còir-bhreith ris na Gàidheil. Neo-ar-thaing nach eil iad mórchuiseach mu rìomhadh agus saobh-ghlòir nach buin ach ri iomall a còta, mar tha tartan, ceann-fine agus a’ ghiolam mhiodalach leis am bi iad ri mealladh choigreach. ’Se ar cànan stéidh bunait, aitreabh agus clach-mhullaich gach nì a bhuineas do ar dlighe agus dualachas, agus nach maslach an nì nuair théid sinn a

[TD 342]

chur prìs oirre, gur ann ’ga luach ann an aran is ìm agus lìnigeadh na pòcaid a tha chuid mhór againn. ’Se their iad riut, “Gu dé a rinn i dhòmhsa riamh?” mar gum b’e bathar i a ghabhadh reic is ceannachd air féill is margadh gu tuilleadh tairbhe chur ri sealbh a’ chìocraich.

Ag éisdeachd an diugh ri daoine ’ga bruidhinn a-null ’s a-nall, cuiridh e, ma tha thu idir mothachail agus co-fhaireachail, tiamhaidheachd agus bochdainn ort. Tha trian ann am Beurla agus trian eile nach e araon Beurla no Gàidhlig, ach sgudal de’n dà chuid air a ludradh am measg a chéile. Mur a bi na h-adhaircean Beurla, bithidh an t-iorball. Co-dhiù, nach iomadh galair mharbhteach a tha toirt seirg air a cruth. Gun ainmeachadh ach beagan dhiu, tha leòm-àrdanach, fearas-mhóra bhreòite, coma-co-dhiù agus na h-ùmaidh aineolach a tha meas gu bheil i mar mheadhan air am bacadh bho chaidreach is ceud sreath mhullaich na h-uaisleachd. Ma théid càraid phòsda an diugh a chòmhnaidh a Steòrnabhagh, cha bhi lideadh dhith tuilleadh aig duine de an sliochd. Togaidh sinn ar gearain ann am feirg an uair a bhios a’ mheirg, an gaiseadh, an seacadh ’s a’ ghaoid air a cur aog aig caoin-shuaraich a cloinne. Dh’earbadh dìleab thar luach riutha, cànan milis blasda tha dol air ais gu cian nan cian; mìle bliadhna mun robh Beurla riamh ri chluinntinn, bha oilthighean foghluim aig Gàidheil Eirinn, nuair bha iad ’gan dreachadh fhéin le dathan agus seunadh ann an Sasainn. Tha sgrìobhaidhean Gàidhlig fhathast maireann an tasgaidh a tha dol air ais ceudan bliadhna air Chaucer agus nan robh a leithid a dh’ulaidh thar prìs aig Sasainn, is fhada bho bha

[TD 343]

sinne air ar bódhradh leis ’nar sgoilean, mar a bha sinn le blàr Hastings, <eng>Magna Carta<gai> agus mnathan Rìgh Eanruig. Thàinig an soisgeul—meadhan toisich an toirt a-mach á staid borbachd—do an ionnsaidh tre naoimh na h-Eaglais Cheiltich. Tha seann eachdraidh ri toirt am follais gun robh eadar-theangairean an cois luchd craobh-sgaoileadh an t-soisgeil air feadh Shasainn.

Carson, co-dhiù, nach eil sinn mar na h-Eireannaich agus na Cuimrich, a tha gu uailleil, eudmhor, ri dìon agus ag altrum an cainnt mhàthaireil, agus a’ toirt neart is treòir dhi le leabhraichean agus pàipearan-naidheachd air an clò-bhualadh innte. Tha an t-seòrsa oidhirp seo sa’ Ghàidhlig againne air a chuibhreachadh ri beagan dhiùlnaich nach do leig bàs an gràdh dùthchais, ach ann an spiorad dùrachd, mùirn is dòchais a tha feuchainn ri deò na beatha chumail innte. Tuilleadh neart do an uilnean agus guidheam-sa fàilt is furan dhaibh uile. Tha an saothair gràidh air beagan tacair is tàth ath-ghintinn ’na cnàmhan gliogach, ach air bheagan taic is cuideachaidh bho urras a beòthalachd, tha an t-saothair a’ gluasad le ceumaibh lorcach, ach le dòchas gun tig piseach.

Tha sinn an comain nan teachdairean Gàidhlig a tha fhathast a’ gnàthachadh cainnt loinnmhor a tha drùidhteach, teòma, tomadach. Air a liubhraigeadh ann an deas chainnt fhileanta na cùbaid, càite an éisdeadh tu cainnt cho ceòlmhor, aoibhinn, gu gluasad d’inntinn is d’aigneadh, agus cho sgrùdail sòlaimte ann an còmhradh rannsachail, susbainteach. Aig luchd-aidich, ann an ceann dleasnas na h-ùrnaigh fhollaisich, éisdidh tu gu tric ri cainnt ion-mhiannaichte, cunbhal, ach ’se chùis bhochdainn nuair thig iad gu bruidhinn air ceann-

[TD 344]

còmhraidh eile, gu bheil iad air ais sa’ bhutarrais, agus nach fheàrr an ealantachd innte na chuid eile.

A bheil e ro fhada de’n latha gu tagradh a dhèanamh ribh? A bheil sibh ri toirt fainear gur e seilbh a ghléidheadh air ur cànan an t-aon nì sonraichte no samhlachail a tha ag ath-shoillseach ar n-ìomhaigh ann an sgàthan an t-saoghail? An fheàrr leibh a bhi air ar dèanamh an aon dath le sguab dhreachaidh na coitcheanntachd, gàradh teàrnaidh d’eadar-dhealachaidh a leagadh, agus tochradh nan linn a thiodhlaiceadh gu sìorruidh tuilleadh ’na lom làrach? ’Se galair smalanach falamh gun bhreithneachadh agus gun mhac-meanmhainn tha air a’ mhuinntir a tha strì ri iad a bhi co-ionnan ris a’ mhór-chuideachd, agus dhiu seo, tha mo dhubh-ghràin-sa buileach air luchd-ribeadh na Gàidhlig.


Chaochail m’athair sa’ bhliadhna 1948, aig aois ceithir fichead is ceithir. Gus na mìosan mu dheireadh de bheatha, cha do dh’fhairich e cnead tinneas riamh, agus cha tugadh e géill no feart dhuinn nuair bha sinn ri comhairleachadh dha a dhreuchd a leigeadh seachad. Bha e air na trì bliadhna deug mu dheireadh a chur seachad ann a’ Bhàtarnais, agus bha a cheangal cho mór ris an àite agus ris an t-sluagh agus gun robh e dlùth air bàs mun do chreid e nach robh e dol air ais ann.

Bu duine e a bha làidir ’na chreideamh agus gun teagamh mu theagaisg. Is iomadh uair a bha sheòrsa ’nan cùis-ìoghnaidh leam. A dh’easbhaidh ach glé bheag foghluim — an iuchair tha toirt léirsinn is cuideachadh — gidheadh, bha a chomas agus a bhuaidh

[TD 345]

inntinn gu teagaisg is mìneachadh gun smal, gun stà, agus ma bha sin geàrr an lìomhaich an àrd-inbhich, bha e toirt bàrr air ann an dùrachd. Cha robh lochd, cealg no cuilbheart ’na ghné, agus bha a chreideamh, a bheachdan agus feartan na h-inntinn aige gu h-iomlan aon-fhillte, gun aomadh, saobhadh, no geàrr shealladh. Cha do ràinig e riamh air àbhachdas chuilbheartach sheòlta mo mhàthar a thuigsinn, no idir a leantainn air sgiathan mì-stéidheil na mac-meanmna, agus tha suim a theisteanais ann an cainnt na sailm, “Nach dèan aon lochd d’a choimhearsnach, ’s nach tog air fòs droch sgeul.”

Bha e làmhcharach, agus bha liut is ealain aige gu loinneas grinne chur air nithean ris an cuireadh e làmh. Ged bha dreuchd leth deireadh a bheatha toirt cothrom tàimh dha, cha d’fhuair sàimh no leisg a riamh làmh-an-uachdair air. Ann an caochladh àiteachan, bha e ’na mheadhan air leasachadh thogalaich fhàgail aig an eaglais.

Mar a leithidean eile aig an àm, cha bu chuimhne leamsa riamh m’athair a làmh a thogail gu cuideachadh làimhe broinn taighe, no idir oidhirp thoirt air còcaireachd. Bu mhór mo dhragh is m’eagal a réisd, a’ bhliadhna thàinig mi dhachaidh ás na h-Innsibh, 1932, ri dol a thadhal air ann an Sollas far an robh e còmhnaidh ’na aonar. Mur a dh’fhuair mise fosgladh sùla air mar thionndaidheas duine. Bha an galar ud, a tha ’na anshocair do mhóran, pròis na dachaidh, air a ghlacadh cho mór agus nach robh e furasda bhi air dòigh ’na chuideachd. Bha craos sleamhainn, slìobte, lainnireach na ro-ghlainne ri bagradh ort le, “Na tig a-steach le brògan salach,” “Na leig luath na fag air

[TD 346]

an ùrlar” agus tuilleadh àithntean nach robh riamh air clàraibh Mhaois. Bu mhór am piseach gun teagamh, ach mar tha móran fhàrdaichean an diugh fhéin, tha aoighealachd is furtachd glé thric air mùchadh aig ro-chùram mu chuimireachd no spadaireachd.

Bha mo bhràthair òg, a chaochail an 1949, air a chumadh ann am molltair glé eadar-dhealaichte ris. Bha sgaoilteach fharsaing inntinn ag ionaltradh air raoin is cluain a bha thar fàire beachd-smuain m’athar. Bhiodh e ri bàrdachd mun do dh’fhàg e sgoil, agus cha robh fada an déidh sin gun robh e deachdadh ’s a cnuasachadh air cùisean nach bi tric ’nan taisbeanadh inntinn òigridh air an aois ud. Na smuainich le sin, gur e dòigh nàduir trom-inntinneach, somalta, bha air chùl na geur-mhothachadh seo. Air a chaochladh, bha e sùrdail, beòthail, cleasanta ’na phearsa, agus aighearach, éibhinn thar tomhais am measg na fearas-chuideachd. Bha guth seinn aige cho ceòlmhor, agus liut agus ealain aige air an t-seinn air chor agus nach robh féisd-chiùil no banais air am biodh e ’na òige nach cumadh e beò, aighearach.

Bha e fhéin agus a’ bhan-seinneadair ainmeil Kitty NicLeòid glé mhór aig a chéile nuair bha iad òg ann an Nis. Tha cuimhne agamsa, nuair thigeadh i thadhal oirnn air ionnairidh, na bhiodh de’n choimhearsnachd a’ cruinneachadh thugainn ’gan éisdeachd, duine mu seach dhiu a’ seinn. Is duilich nach robh an t-inneal <eng>tape-recorder<gai> air tighinn am follais agus gum biodh an guth aige beò, air chuimhne an diugh.

Phòs e agus rinn e a dhachaidh an Glaschu an 1937. Ann an 1940, thàinig e le theaghlach air ais a Nis. Rinn e dhachaidh an Dail-o-Dheas, do am buineadh a

[TD 347]

bhean, agus thòisich e air marsantachd. B’e seo an cur-a-steach gu latha a bhàis. Mar thoradh air easlaint a thàinig ’na charaibh an Glaschu, cha d’fhuair e làn neart air ais a riamh, agus mar nach robh sìneadh beatha an dàn dha, is ann glé ghoirid an déidh a bhàis a lorg na lighichean ìocshlaint leighis air an tinneas a dh’fhoghainn dha. Thàinig atharrachadh ’na bheatha na bliadhnaibh mu dheireadh, ach a riamh cha do dhruid e e fhéin a-steach ri cruth-shuidheachadh is beachdan cumhang na h-easaonta. no idir ri fuar-chràbhadh tioram, neo-thorach na muinntir a tha cur barrachd muinighinn ann an giùlain is cleachdaidh an taobh-a-muigh na ann am blàth cho-fhulangas tìorail agus sìochaint na h-irioslachd. Chan e gur e duine séimh, macanta, bha ann dheth thaobh nàduir, oir lasadh e ann an ceart dhìomb, ma bha duine no cuspair ri fulang ana-ceartais, agus cha robh ’na ghné éisdeachd ri miodal na turraisg no ri sgrùdail an ùmaidh agus a bheag diù fhalach.

Chaith e mhór chuid de’n dà bhliadhna mu dheireadh air a leabaidh, agus an uair tha an duine air a ghearradh air falbh bho iomairt agus uallaichean na gairm làitheil, tha an inntinn ri toirt gu siubhal faondrach air feadh raointean farsaing agus neo-àbhaisteach. Dha thaobh-san, a bha cheana faobharach, feallsanach, bha seo fìor ann an tomhais dhùbailt, agus mar a bha abachadh na crìche ag ìsleachadh a chuirp, bha eòlas na tuigse agus spiorad an fhiosrachaidh ri dol am meud.

Bha bann ceangal eadar e agus mise nach eil tric a’ cinntinn am measg bhràithrean. Leigeadh e ris rium rùintean is smuaintean ’gan robh e toirt dlùth aire, agus

[TD 348]

aig a’ cheart àm, dhèanadh e ball-bhùirt dhìom nuair bhiodh a sheòl ri fearas-chuideachd. Ged nach tig e dhòmhsa mar bhràthair àrd-mholadh a dhèanamh air, gun fhios nach e their sibh gun toir sinn uile teist is urram air ar cuid fhéin, a thaobh ùralachd a sheallaidh agus farsaingeachd a mheòrachaidh, feumar aideachadh gun tug e deò fhionnar gu iomadh cùil a sgiùrs leatha lìon an damhan-allaidh, agus stùr nam barailean ceart-da-rìreadh. Chaidh leabhran beag le earrainn de bhàrdachd a chlò-bhualadh sa’ bhliadhna 1943, ach chan eil an sin ach beagan de’n iomlan agus tha mhór-chuid de’n sin air lorg againn fhathast.

Agus, fhad’s a tha mi air a’ phuing sin, ceadaichibh dhomh guidhe dhùrachdach a dhèanamh air leth bàrdachd caraid ghràdhach eile dha, nach maireann, ’se sin Dòmhnull Moireasdan no “Geinidh,” a bha anns na Cóig-Peighinnean. Bha iad le chéile ’nam fir-eiridnidh an taigh tearmainn Ceann-na-Seabhaig <eng>(Hawk-head),<gai> agus bu mhór an àbhachdas ’s am fealla-dhà ann. Tha duanag éibhinn air lorg a rinn Aonghas dha mun t-suiridhe. Rinn Dòmhnull còir òrain agus bàrdachd a bha ceòlmhor, milis, ri an seinn, agus loinnmhor, taitneach ’nan cruth is ’nan dealbh, agus có ’nar measg a ghabhas os làimh an tionail gun fhios nach faighte rian air cuimhneachan beò air an ùghdar a chur an clò, agus bu mhór am beud mur a tachair sin.

Tha aon tagradh eile agam ri thoirt fo ur comhair. Chan eil ach beagan ùine bho leugh mi leabhar a chaidh a sgrìobhadh aig toiseach na linn le fear Ruairidh Caimbeul, a bhuineadh do Dhail-o-Thuath an Nis. ’Se tiodal an leabhair <eng>The Father of St. Kilda,<gai> ach na mealladh an ceann-sgrìobhaidh sibh. Chan e

[TD 349]

faoin sgeulachd air Hiort tha seo idir ach beath-eachdraidh an duine fhéin.

Air a bhreith an 1842, ’se timchioll air bliadhna bha e riamh an sgoil, ach bha a dhéidh air foghlum cho mór agus tre leughadh leabhraichean cudthromach nach robh furasda an lorg ’na latha, gun dh’ionnsaich e sgrìobhadh is leughadh dha fhéin. Tha toiseach an leabhair ri toirt dealbh dhuinn a tha beò, boillsgeanta air cor, creideamh, cleachdadh, teachd-beò, agus saobh-chràbhadh an ama ud, a thuilleadh air pìosan eachdraidh annasach. Bha am bristeadh a thàinig air an eaglais air mì-chòrdadh is aimhreit a dhèanamh, ach bha a shealladh cho àrd agus nach do dh’fhuiling e bhi air a luasgadh taobh seach taobh agus le sin, cha robh claonadh ’na bhinn.

Aig aois sia bliadhna deug, chaidh e ’na fhògarach do’n “Talamh Fhuar” no Bàgh Hudson. Bha cóig chànain ’gam bruidhinn, eadar Beurla, Fraingeis agus eadar-dhealachadh threubhan Innseanach, agus ann am beagan bhliadhnaichean, bha e fileanta annta uile. Thug e ochd bliadhna deug aig a’ Chompanaidh, far na dhìrich e gu inbhe ceannasachd. An déidh sin, air a cheann fhéin, gun companach ach each, chaith e dà bhliadhna ri lorg ’s a’ rannsachadh a-mach na dùthcha bha dol gu siar, móran dhi a bha gun a comharrachadh a-mach chun a seo. Ràinig e Beanntan na Rockies, dà mhìle de mhìltean bho thoiseach a thuruis, agus air ais air a slighe eadar-dhealaichte. Bha toradh a shaothair air a mheas cho brìoghmhor agus nuair thill e air ais gu Ottawa, gun robh e air a chuireadh gu conaltradh ri àrd-luchd-riaghlaidh Chanada, ’nam measg am Prìomh Mhinistear. A rithist, chaidh ball a dhèanamh

[TD 350]

dheth ann an Comunn Rìoghail Eòlas Cruinne, F.R.G.S., agus bha e ri radh gun robh còmhail aige ri Rìgh Eideard VII ann an Lunnainn. Tha araon a Bheurla agus ealain sgrìobhaidh gleusda, dealbhach, agus an eachdraidh tlachdmhor ri leughadh.

Cha robh aig an duine seo ach foghlum fhéin oideas, ach a thaobh fiùghantais, tha mise ’ga mheas àirde chinn is na guaillinn os cionn duine a bhuineadh do Sgìre Nis. ’Se chùis-ìoghnaidh nach mór gu bheil lorg aig duine ’nar measg gun robh a leithid ann. Chan eil air sgeul an diugh, cho fad’s is aithne dhomh, ach aon leabhar de’n chlò-bhualadh a rinneadh an 1903. Tha fear seo dhiu an aitreabh leabhraichean Steòrnabhaigh agus, ma chaillear e, théid ainm is eachdraidh an duine bàs.

A bheil ’nar measg beagan dhaoine aig a bheil suim is cùram dha leithid seo, a dh’fheuchadh ’s a lorgadh a-mach an robh seòl no dòigh air clò-bhualadh eile a dhèanamh ás a’ bheath-eachdraidh thaitneach seo, a tha ag ath-ùrachadh dealbh air saoghal annasach, neònach, ’ga choimeas ri dòighean an latha an diugh. Tha e ri toirt cunntais air camas beag ri cladach Dail-o-Thuath air a bheil an t-ainm, Geòdha Sheanaca. Bha beul-aithris a’ toirt sgeul, nuair chuairtich na Ròmanaich Breatann le cabhlaich-mhara sa’ bhliadhna 28 A.D., gu dealbh-dùthcha a tharraing, gun tàinig an sgrìobhaiche ainmeil, Seneca, gu tìr an seo. ’Sann aigesan a bha àrd-cheannsal air na loingeis, agus b’e nighean Agricola, an t-Ard-Cheannard am Breatainn, a bha pòsd aige. Chan aithne dhomh nì eile ’nar eachdraidh, eadhon an cunntas beul-aithris, théid air ais cho fada seo.

[TD 351]

Ma leanas gach cuspair air rud sonraichte eile thoirt fo chomhair m’inntinn, chan fhaigh mi idir gu deireadh mo sgeòil, ach saoilidh mi gun còir dhomh seo ìnnse. Bha ollamh Lochlannach bho àrd thaigh-foghluim Oslo air chuairt feadh nan Eilean Siar sa’ bhliadhna 1937. Thug e trì seachduinnean sa’ bhaile againne, agus ’sann agamsa bu tric a bhiodh e caitheamh nan cairteal oidhche. Bha a’ Ghàidhlig aige coimhlionta agus bha e sparradh oirnn gun facal Beurla bhruidhinn ris. Bu aobhar a chuairt e dhèanamh tional air gach nì a bha air lorg co-cheangailte ri na linntean a bha na Lochlannaich a’ còmhnaidh ’s a’ riaghladh nan ionadan seo, agus chan e sin am beag. Am measg àireamh mhór ainmean a bhuineas do’n t-seann chànan Lochlannach a thug mi dha, bha Cnoc Chuidhir ann an Eòropaidh. ’Se an t-eadar-theangachadh a rinn e air, seann chladh, ach cha robh mise faighinn dearbhadh air sin, ged rinn mi rannsachadh fharsaing.

Seachduinn an déidh sin is mi air a’ bhùth a dhùnadh, agus an coigreach a stigh agam, thàinig bodach a dh’iarraidh tombaca. B’e duine toinisgeil e air an robh “Knox” againn mar ainm. Thug mi air suidhe sìos agus fios agam gun cuireadh e ri fiosrachadh an fhir eile. Mu Chnoc Chuidhir, thubhairt e nuair bha esan òg gun cuala e bho sheanair agus gur ann bho sheanair fhéin a chuala esan a’ chùis, gun deach duine a dh’àiteach a’ chnuic uaireigin agus gun tàinig e tarsainn air uaighean ann. Air dha fhéin agus daoine eile tuilleadh rannsachadh a dhèanamh, ghabh iad ìoghnadh an t-seòrsa uaighean a bha ann. Bha iad air an clachaireachd gu mullach agus bha coltas gun robh na mairbh air an adhlacadh ’nan seasamh annta. Bha

[TD 352]

cnagain chriadh ann an cuid dhiu agus bha beul-aithris a’ toirt cunntais air daoine air an robh na Cnaganaich. Their cuid fhathast mu dhaoine cruaidh, dèanta, “’Se cnaganach tapaidh a th’ann dheth.”

Bha an t-ollamh ag éisdeachd le geur aire neo-àbhaisteach, agus aig deireadh an t-seanachais, thubhairt e gum b’fhiach dhasan tighinn a Leódhas gu seo fhéin a lorg. Bha eachdraidh ri toirt cunntais air Cruithnich agus Ceiltich a bhi tàmh anns na h-ionadan seo mun tàinig na spùillich aca anns an deicheamh linn, ach b’e an t-aon dhòigh adhlaic a bha aca uile, agus tha na treubhan a bha ag adhlacadh am mairbh mar seo cho fada air ais ann an duibhre na seanndachd agus nach eil lorg air dad mu an timchioll ach gun d’fhuaireadh uaighean de’n dearbh sheòrsa san Fhraing. Tha seo, agus nithean eile, toirt cunntais air na linntean bho chian a bha daoine a’ còmhnaidh an seo. Bho chionn fichead bliadhna, fhuair nàbaidh dhomh òrd cloiche air a dhealbh cho snasail agus a dhèanadh beart ìnnleachd an diugh e. Bha mu dheich troighean riasg air a bhi os cionn an àite anns an d’fhuaireadh e, agus tha e an diugh an Taigh Ioghantais Nàiseanta Dhun-Eidinn. Mheas iad an aois aige mu thimchioll dhà gu trì mìle bliadhna roimh Chrìosd. A thuilleadh air sin, chan eil e an an-fhios do’n mhór-chuid agaibh gur ann air na cladaichean seo a lorg luchd meas gné na cruinne a’ chreag as sine air a bheil cunntas aca dh’ionnsaidh seo, agus air an tug iad <eng>Lewisian Gneiss<gai> mar ainm. Cuir ri sin an iomadh cuimhneachan follaiseach a tha againn air seanndachd ar n-eileanan — do’n toiseach Tursachan Chalanais — agus bheir e dhachaidh ort aois agus iomadh ghné nam freumhan

[TD 353]

bho na shìolaich ’s a ghineadh an iarmad bho thùs.


Nach fhada thug mi cluiche ri cuspairean dubhach gun nochd a shròine steach air mo dhorsan a leigeadh le bodach a’ chridhealais ’s an fhearas-chuideachd, agus mas saoil thu gun robh mo sheanair càirdeach do Ieremiah, nach mithich dhomh crìochnachadh air iomradh aotrom nach leig caogadh a’ chadail ort. Chan eil mi fhathast cho sean agus nach dèan mi gàire, agus nuair thréigeas an t-subhailc àghmhor sin thu, b’fheàrr dhut gun a bhi idir ann. Bithear ri cur as ar leth gu bheil móran againn ri dèanamh gliocas de bhi cur sgàile na gruaim agus fuar-ghreann a’ bhagraidh a sheulachadh gnàth-chainnt mhùigeach mhall na clòimh-liath. Tha roimh-òrdachadh freasdail, agus d’uile chùisean a bhi an dàn, air gabhail gréim cho làidir oirnn mar eileanaich is gu bheil sinn uairean an co-chòrdadh ri móran a thug sinn oirnn fhéin.

Bha m’athair uair ri fuireachd aig bean-taighe ann an Arasaig. ’Se bana-Phàpanach a bh’ann dith agus m’athair ’na bhall-aidich san Eaglais Shaoir. Bhiodh iad le chéile cur an céill ro-fheàrr an creideimh, agus uair dhiu seo, sheinn ise laoidh mu Phurgadair dha a bha foillseachadh dubh-bhròin agus àmhghair an àite oillteil ud. Cha robh esan air son gum biodh àrd-cheannas aig creideamh na caillich air ionadan dorcha na dórainn, agus sheinn e laoidh Dhùghaill Bhochanan dhi air Latha a’ Bhreitheanais. Dèan dealbh ’nad inntinn air a’ cho-fharpuis éisleanach ud agus eud an dithis mu có de’n dà chreideamh aig an robh am barrachd de shlochd dubh-aigeann nan àmhghairean!

[TD 354]

Bha bodach glàimseach ann uaireigin agus nuair nach biodh am biadh pailt no gu mhiann, ’se toiseach an altachaidh a bhiodh aige, “Tha sinn ag iarraidh beannachd air iad seo, a’ chuid as lugha de do thròcairean.” Nuair bhiodh am biadh ròiceach, reamhair, ’se bhiodh aige, “Tairbheartas fhialaidh Dhia Iehòbhah, oirre tha sinn ag òrdachadh beannachd shìorruidh.”

Thadhail Murchadh Siar a dh’fhaighinn naidheachd air nighean a bha tinn san nàbachd. Fhad’s a bha e stigh, thàinig màthair na h-ighinn thuice le truinnsear làn feòil bhruich ’na sùgh. Ged nach robh miann no càil air biadh aig an nighinn, chuir a màthair bòid oirre gum feumadh i ithe. Nuair dh’fhalbh a màthair chuir an nighean a’ cheist ri Murchadh an itheadh esan am biadh le ceud cabhaig—ceist ghòrach, bodach leis an acras ri dol a dhiùltadh truinnsear mór feòla ’na sùgh fhéin. Chuir Murchadh an truinnsear san làimh cheàrr, thog e bhonaid leis an té dheas, agus bha an t-altachadh goirid ach iomchaidh. Ars esan, “A Thighearna, beannaich ise agus na tachd mise, Amen.”

Bha Dòmhnull air leth déidheil air drama. Bha e uair ri gearain agus chuir an lighiche null chun an ospadail e air son sgrùdadh. Thubhairt iad ris gun robh cus sult air agus gum feumadh e chudthrom a thoirt sìos dà chlach. Thug iad dha duilleag le ainm na nithean a bha air a thoirmeasg dha ithe no òl. Nuair ràinig e dhachaidh, le brod na smùid air, sheall e an duilleag do bhean. Thug i fo chomhair gur e deoch-làidir a’ cheud nì a bha sgrìobht air an duilleig agus nach robh purp aige le daorach a dh’aindeoin sin.

[TD 355]

“A tà, ghràidh,” arsa esan, “chan eil am féin-àicheadh ri tòiseachadh gu màireach.”

B’e càraid an toiseach-teaghlaich a bh’aig Iain, agus bha dùil ri leasachadh eile nuair dh’fhalbh e air cheann cosnaidh. Ged nach robh ach aon leanabh air an dara h-asaid, cha b’e sin a bheachd-san. Nuair leughadh an telegram dha agus a chuala e <eng>both well,<gai> ’se thubhairt e, “Dhia gléidh mise, an ann a rithist?”

’Sann an àm drip foghair no earraich a bha Ruairidh ri faighinn na cloinne. ’Se duine gun móran bladh a bha ann dheth, agus nuair chuir na gillean, le dibhearsain, as a leth, carson nach robh e toirt barrachd roimh-aire do’n ghnothaich, ’se thubhairt e, “’S a Dhia a bhalachaibh, an dùil an amaiseadh sibh fhéin air?”

Bhàsaich each mór air fear air an robh “Iogairig” aca, á Dail-o-Dheas. Aig a’ cheart àm, chaochail naoidhean air teaghlach cheàrdan a bha làmh ri abhainn Dhail. Am meadhan a caoidh ’s a caoineadh, ’se cainnt co-fhaireachail a’ chèaird ri mhnaoi, “Tud a ghaoil, na bi mar sin. Far an robh sud tha tuilleadh ann. Cha b’ionnan ’s an call a chaidh air an t-Iogairig bhochd.”

Bha “Am Peacach” latha ri reic sgadain. Am measg an luchd-ceannachd bha ministear, ach dhiùlt e gin thoirt leis dhiu, ag radh gun robh iad caol, bochd. Fhreagair Am Peacach, “Nach ioghantach an nì sin, ministear a’ diomoladh nan tròcairean is am peacach mór ’gam moladh.”

Bha fear de fhìor shamhail air an robh am farainm “An t-Seacaid.” Thachair iad air a chéile an dorus an taigh-òsda agus ’se rud a thubhairt An t-Seacaid, “Mas ann air éiginn a theàrnar am fìrean, càite an taisbean Am Peacach agus An t-Seacaid iad fhéin?”

[TD 356]

Aig an àm a bha Steòrnabhagh tioram, bha “Tólas” air fear de’n fheadhainn a bhiodh a’ reic nam buideal ann an cùilean falachaidh. Oidhche, agus té no dhà seachad air fóghnadh aige, ’sann gu bòrd bàta iasgaich a bha ris a’ chidhe a thug casan clibiste na daorach e, agus ’sann shìos san toll-ghuail a fhuair e àite-cadail. Chaidh am bàta gu muir, gun duine fidreachadh dha, agus nuair dhùisg e á tuaineal dubharach na misg, cho-dhùin e gun robh e thairis air gàradh-crìche na beatha, agus a réir an t-seallaidh, có chuireadh umhail air? Fo chomhair, bha teine mór dian-lasrach agus a réir coslais, an t-Abharsair Mór fhéin, le sluasaid, a’ biathadh air le tuilleadh connaidh. Nuair thug an teinntear an aire dha, dh’fhoighnich e dheth có, am fear mór, a bh’ann dheth. Fhreagair Tólas, “Nuair bha mise beò, bhuininn do bhaile Steòrnabhaigh.”

Tha sinne, ann an Nis, fo chomain an duine chòir ud, Canon Meaden, a chaith earrainn mhór de bheatha ’na mhinistear Easbuigeach an Steòrnabhagh. Bha e mar mheadhan air teampull mór Mholuaig an Eòropaidh ath-nuadhachadh, agus a thoirt á làimh an luchd-creachaidh a bha dèanamh faing chaorach dheth. Cha do dh’fhuiling e riamh boireannach ’ga fhrithealadh, agus ’se balachan de’n chòmhlan a chuir e fhéin air chois gu teagaisg eòlas na cabhlaich-mhara dhaibh a bhiodh ri searbhantachd dha. Gach bliadhna, bhiodh Easbuig nan Eilean ri tadhal air, agus bhiodh ionnsachadh àraidh ri chompàirteachadh ris an fhear òg, mar labhradh agus mar ghiùlaineadh e e fhéin am fianais an Easbuig. Turus dhiu seo, chuir e an gille air a sheòl mun cheud shaothair; ’se sin, cofaidh a thoirt suas chun an Easbuig ’na sheòmar cadail.

[TD 357]

Thubhairt e ris an dorus a ghnogadh, agus nan déidheadh iarraidh air tighinn a-steach, e dhèanamh sin, agus <eng>“Good morning, my lord”<gai> a radh, ach nam b’e “Có tha sud?” a dhéidheadh a radh, esan freagairt, <eng>“The boy, my lord.”<gai> Bha am balach car critheanach ri dol a dhèanamh còmhail ris a’ bhodach mhór a’ cheud uair. ’Se “Có tha sud?” fios freagairt a’ ghnogaidh aige; ’se freagairt air ais an fhir òig, <eng>“The Lord, my boy.”<gai>

Thug gnothaich mi uair do fhear a thaighean tasgadh-airgid Steòrnabhaigh. Am feadh a bha mi làthair, thàinig triùir mhinistearan a-steach ann. Aig an eadar-sgar bha duine mór le feusag liath agus deise chlò glas uime. Nuair thionndaidh e is a chunnaic e iad, ’se rud a thubhairt e, “O, hó! Far am bi a’ chairbh is ann a chruinnicheas na h-iolairean.” Có bha seo ach an duine còir ud a chuidich le beagan de ar n-eachdraidh a thoirt am follais, an léigh Dòmhnull Dòmhnullach a bha an Giosladh. Cha do mhì-thaitinn an tàthag ris na teachdairean idir.

Bha Seumas, a bha ’na dhuine cothromach a thaobh seilbh is maoin, ri diomoladh mac leis a bha trom air a’ mhisg. Ars esan, “Chan aithne dhomh seòrsa spiorad air na chuir e diùlt ach a h-aon, ’se sin, An Spiorad Naomh.”

Cha robh móran sìth no sonas ann am beatha an fhir a phòs a-steach a thaigh na mnatha. Bha e ag radh ’na sheann aois, gum faca e barrachd aimhreit air a’ chagailt ud na chunnaic a mhac an Cogadh Mór na Fraing.

Té a bha an ceart aghaidh sin, b’fheàrr leatha gu mór a bhi moladh na bhi càineadh. Nuair thubhairt

[TD 358]

am ministear rithe uair an dùil an robh aobhar molaidh air an t-Sàtan, fhreagair i gun robh gu dearbh, nach robh duine acasan cho dìcheallach an ceann a ghairm ris.

Bha grunnan dhaoine sa’ cheàrdaich, mar bu tric a bhiodh, agus thàinig an còmhradh gu bhi bruidhinn air feadhainn a bha grinn air an làmhan. Bha blaomastair gun tùr sa’ chuideachd, agus air foighneachd do chuideigin dheth an robh càil a liut aige fhéin air obair shnasail, fhreagair e nach robh, ach gun tugadh e dùbhlan do’n fhear a b’fheàrr dhiu ri dol san obair churs.

Bhiodh ri chur as leth Ruairidh gur e siulpagan is rabhdaireachd bu tric a bhiodh air bàrr a theanga. Thubhairt té ri bhean uair, “An dùil an e an fhìrinn a bh’aige?” “An fhìrinn!” ars ise. “Nan ìnnseadh an duin’ ud an fhìrinn aon uair, thigeadh breitheanas air.”

Agus nach e bha piullach leth ris, am bodach bochd. Nuair chaidh foighneachd dheth an robh drathais idir air, thubhairt e gun robh, ach gur ann an àiteachan.

Agus nach abair thu, còmhla riumsa, gur deireadh samhlachail sin air mo sheanachas? Mar a bha cruth a’ bhodaich air dhroch còmhdach leis an drathais, tha an eachdraidh air bheag cumaidh, agus ged is iomadh bad is ceàrn, gnàth is beachd, ris na shuath i, ’sann bàrlagach, luideach tha an t-iomlan. Le sin, a leughadair chòir, bi ann an co-aigne riumsa agus aidich nach eil rùm agad do’n chòrr dhith.

Ma nì an oidhirp beagan cuideachaidh le bratach na Gàidhlig a chumail air bàrr a crainn agus a guthan fann ath-bheòthachadh, cha bhi mise talach, agus ma

[TD 359]

thug mi fiamh gàire ort an dràsda ’s a rithist, ’se sin is ro-fheàrr.

Gu maireadh gràdh dùthcha, dualachas agus dàichealachd do ar dìlseachd maille ruibh tre gach tionnsgainn is strì a thig ann an ruith na réise. Le sin, fàgaidh mise agaibh mo dhùrachd leis a’ bheagan sunnd is ealamhachd a tha mealtainn ann an caraibh bodaich.


Faire shaoghail, sgaoil an còmhlan comunn còir na ciata,
Caochladh obann thàinig oirnn fo chòmhail ruith nam bliadhnaibh;
Dh’fhalbh na daoine faoilt ’s an dòigh ’s cha bheò ach radh na sgeulachd,
Na làithean fad o chian soraidh chianail ’nan dàil.

[TD 360]

[Blank]

[TD 361]

NOTAICHEAN

Duilleag
6 odharaig gun deireas
Tha an t-ùghdar ag radh gur dòcha gur e “gun eireas”—a’ ciallachadh gun eireachdas—a bh’ann.

9 garbhain
Anns na faclairean, ’se <eng>gills of a fish<gai> a chithear mar mhìneachadh air an fhacal “garbhan”, ach ann an Leabhar 37 aig Comunn Gàidhlig Inbhirnis, gheibhear <eng>palate, throat.<gai>

23 Dòmhnull Ghràisgean
Dòmhnull MacDhòmhnuill (1861-1916), bàrd agus gobha Bharabhais. Thàinig leabhar de a bhàrdachd agus a sgeulachdan, Bàrd Bharabhais, a-mach an 1920.

26 air shiulam
Air chall, air faondradh. Facal á Uig Leódhais, tha an t-ùghdar ag radh, a’ ciallachadh an aona rud ri “air shiulaid”, a gheibhear anns an dàn “Oran Gaoil, le Nighean Fhir na Reilig”, ann an Sar-Obair nam Bàrd Gaelach:

Nuair thig an droch earrach
’S a chaillear an nì ann sa’ ghleann
Bitheas is’ air an t-shiulaid
Gun tuille dheth bunaltas ann …

(Seo an t-òran a chluinnear an diugh fo’n ainm “Fhir a Dhìreas am Bealach.”)

26 an anach soitheach a lorgadh e
Cha lorgadh e gin; “an anacha sgillinn a bheir iad ás na h-ìnean seo” (d. 124).

31 ’se seol-mara na circ a th’agad
Chan eil thu aig muir.

37 toirt robhas
A’ toirt rabhadh roimh-làimh.

42 “a’ ghairm éifeachdach”
Ceist ann an Leabhar Aithghearr nan Ceist; anns a’ Bheurla, <eng>“What benefits do they that are effectually called partake of in this life?”<gai>

44 inneas
Deagh aithris no deagh chunntas air duine, mar as trice.

45 MacRath Mór … eachdraidh a cheana sgrìobhte
Thàinig an leabhar An t-Urramach Iain MacRath le Neacal MacNeacail a-mach an toiseach an 1894, agus a rithist an 1895, 1910 agus 1939.

45 mìosachan bliadhna … anns a’ Bhritish Museum.
Dh’innis an t-ùghdar dhomh gur h-ann san leabhar Island Going le R. Atkinson a chunnaic e gun robh am maide an sin.

[TD 362]

Duilleag
46 Féill-Dòmhnaich
Tha an t-ùghdar ag radh nach e aon fhéill àraidh a tha seo, ach làithean féille a bha air an cumail air Dì-Dòmhnaich, mar Féill-Dòmhnaich Càisg no Féill-Dòmhnaich Caingis.

46 Dì-luain Traoight
Tha an t-ùghdar ag radh gur e seo a’ cheud Dì-luain an déidh na Bliadhn’ Uire anns an t-seann chunntas. Cha rachadh fear an taighe a chadal gus an dearbhadh e an àirde bho am biodh a’ ghaoth aig meadhon-oidhche, oir bha ri chreidsinn gur ann an sin bu tric a bhiodh i fad na bliadhna, “mar laogh gu mhàthair ag iarraidh chun na h-àirde seo.”

’Se seo an latha ris an canadh iad an Alba <eng>Handsel Monday<gai> no <eng>Auld Handsel Monday<gai>—latha saor aig luchd-fearainn air am biodh cuid ri dol mun cuairt na nàbachd air riochd dhiol-déirce, car coltach ri sgiobaidhean Calluinn.

Tha am facal “troight” no “trait” a’ ciallachadh piullagan, aodach robach.

46 Latha Màrtainn-Builg
Anns a’ Bheurla, <eng>St. Swithin’s Day,<gai> an 15mh latha de’n Iuchar.

46 Latha a’ Chuilinn
An treas latha de’n Ghearran. Tha e ’na chleachdadh fhathast a bhi a’ crochadh cuilinn <eng>(holly)<gai> anns na taighean aig àm na Nollaig, ged nach eil duine ’ga fhàgail a stigh cho fada ri Féill Bhrìghde an diugh!

49 sìoman Theàrlaich
’Sann air a’ bhùth far am biodhte ’ga fhaighinn a tha an sìoman seo air ainmeachadh ann an Leódhas gus an lath an diugh.

49 sulas
Sòlas no aoibhneas.

52 sud sinn an cràic
Thòisich sinn ri sabaid gu dian, a’ gabhail gréim air a chéile.

52 duspainn
Upraid agus spàirn a’ bhuairidh.

55 spadchas
Casan spliathach, spliutach, sgèabte o chéile.

59 Iolaire
Tràth air maduinn na Bliadhn’ Uire, 1919, chaidh an Iolaire air na creagan mu fhichead slat o thìr aig beul acarsaid Steòrnabhaigh. Bha mu 260 seòldair air bòrd, a’ tilleadh o’n chogadh, agus 23 de sgiobadh. Cha tàinig beò aisde ach 75 duine.

[TD 363]

Duilleag
66 greòsgach
Gun snas, gun chuimireachd.

71 bap a’ bhonn-a-sia
Tha am facal bap ann an Albais a’ ciallachadh <eng>large roll, loaf of bread.<gai>

74 aiseag-nan-ceàrdan
Tòimhseachan. Bha bodach agus cailleach agus dà bhalach ag iarraidh a-null air an aiseag. Cha ghabhadh am bàta ach tunna, agus bha tunna sa’ chaillich, tunna sa’ bhodach agus tunna san dà bhalach còmhladh. Ciamar a fhuair iad a-null?

75 bolt
Pàipear-balla, is dòcha bho’n fhacal bolt anns a’ Bheurla. Tha am facal “ri boltadh”, a’ cur pàipeir air balla, cumanta.

76 Iain MacLeòid … a chaochail an uiridh
’Se sin 1970; chaidh an leabhar a sgrìobhadh an 1971.

79 feurach mairt
Ionaltradh a dh’fhóghnadh do mhart.

80 iompaichean
Daoine air an tàinig atharrachadh spioradail.

85 bodach leubhach
Bodach riasach, salach ’na ìomhaigh.

86 taigh-fuaraich
Seòmar ri balla-a-muigh an taigh, far am biodhte ri gléidheadh bainne agus biadh eile.

92 stubadh
Géill a thoirt; gabhail ri a shuidheachadh.

93 cho luath ris na luin
Air latha teth, grianach, saoilidh neach gu bheil an talamh agus an t-adhar ri mire ’s ri clis aig fàire a fhradhairc: ’se seo “na luin”, no “a’ luin” mar a gheibhear anns an dà shreath seo,

Mial-chù féidh ’s e leum gu buinnig
’S a’ luin cha chumadh i fàir’ air.

94 muir-thacair
Fiodh agus nithean eile a thig air tìr. Theirear, tàcar-mara, murrag no murracaire ris ann an ionadan eile.

94 rinn e spoth-a’-chullaich.
Leum e air a cheann-dìreach.

96 spiurachadh
Crathadh beag, ’ga chur fhéin air ghleus: “spiuraich Dòmhnull e fhéin” (d. 147).

96 air a giort fhéin
A’ gluasad mar a thigeadh sin a-steach oirre, a’ siubhal air a ceann fhéin.

[TD 364]

Duilleag
97 <eng>Sustentation (Fund)<gai>
Airgiod-taice na h-Eaglais, air a thogail bho’n choimthional.

97 Borohenses Dhail
Bha ri radh mu bhaile Dhail nach deach duine troimhe riamh gun cluinntinn fear ag éigheach ri cù, agus tha am facal borohens no borohead aca an cainnt stigeadh nan con.

Bhiodh na cìobairean gallda, a bhiodh uaireigin ag obair ann an Gabhsunn, ri crìochan Dhail, ag éigheach Bear ahint! no Bear ahent! ris na coin agus is dòcha gur ann uapa sin a thogadh am facal.

98 bi dèanamh annlan oirre
Gabh gu socair, na bi cho mì-chùramach, stròdhail leatha.

98 cléigeanach
Nuair dh’iarr mi mìneachadh air an ùghdar, thug e dhomh dà shreath ás an òran “Air an ó-mó-ria-ro”;

Cléigeanach dubh, ceann gun chìreadh,
Cha téid mìr an ìre dha.”

100 piurra
Palla, anns a’ Bheurla <eng>ledge,<gai> Nuair thig fear dhachaidh bho’n chreagach, ’se aon dòigh air foighneachd an do ghlac e móran, “An d’fhuair thu piurra math?” Agus theirte mu fhear a dh’itheadh an anabarr de eòin-mara, “Cha do laigh air piurra nach itheadh e a dh’aon bhiadh.”

101 Baile an t-Siabain
Baile Eòropaidh, a chionns gu bheil uibhir de ghainmheach air fheadh.

128 am bonnach-iomanach
Bonnach a bhiodh muinntir taighe ri toirt do’n cheud neach—mar bu tric, am balach no an nighean—a thigeadh le naidheachd gun do rugadh laogh, no uan leotha. ’Se bonnach-eòrna a bh’ann, ach bha còmhdach de dh’uachdar agus uighean ’ga chur air mun déidheadh a bhruich.

129 Calum An ’ic Phàdruig
Calum mac Iain ’ic Phàdruig, no Calum MacAsgaill (1825-1903), bàrd Bheàrnaraidh. Tha leabhar de a bhàrdachd, Orain Chaluim, fhathast ann an clò.

130 Aonghas Mór MacAsgaill (1825-1863)
Gheibhear iomradh air an duine ainmeil seo anns an leabhar <eng>The Guinness Book of Records,<gai> agus seanachasan mu dheidhinn anns an leabhar Sgialachdan a Albainn Nuaidh deasaichte le Calum Iain M. MacLeòid. Bha e seachd troighean

[TD 365]

Duilleag
agus naoi òirlich a dh’àirde, bha mu 30 clach de chudthrom ann, agus còrr is troigh a dh’fhad agus seachd òirlich a leud anns an làmh aige. Bhiodh e ri siubhal anns na Stàitean Aonaichte ann an circus <gai>Barnum and Bailey.<eng>

134 an dia-bronn
Dia na mionaich, dia na stamaig; “fear bronnach bog” (d. 210).

140 boinne-taige
Gheibhear seo sgrìobhte air caochladh dhòighean—boinne-tàig, boinne taig—agus a’ ciallachadh sruth gun bhristeadh de bhoinnean uisge, no de dheòir, no boinne ri sròin.

140 eirbheirt
Innealan cumhachdach.

141 fiùradh
Gaoth fhàbharach, no soirbheas, beagan nas làidir na tha faiteal (aiteal).

143 spuirt
Facal Hearach, tha an t-ùghdar ag radh, a’ ciallachadh cleasan.

149 air mo bhuille-trot
Gun roghainn eile ach falbh.

151 gun grisleachadh
Gun ghluasad no tionndadh. Tha brìgh an fhacail “snaoidheadh” (d. 316) glé choltach ris.

152 na bha air a sheilbh
Gach nì a bha leis, na a bha aige.

154 cuairtean, rangan
Bùird no stràcan eathair agus cnàmhan no aisnean eathair.

157 annrath is annlamh
Mar ànradh agus amhluaidh, a’ ciallachadh aimlisg no mì-shealbh.

161 asair
Acfhuinn eich, asairich.

164 gun … sàimhe ’na comunn
Cha robh i macnasach, sùgrach.

165 rinn e déile
Thàinig e gu còrdadh— <eng>deal,<gai> anns a’ Bheurla.

168 innisg
Cùl-chàineadh, tuaileas, mi-chliù.

175 brolainn
Far a bheil dà shruth uisge a’ coinneachadh ri chéile.

[TD 366]

Duilleag
177 sgiobadh bhalaich-ghorm
’Se sin, seòldairean na Cabhlaich Rìoghail.

179 ìomhachd
Aghaidh no gnùis, ann an seo. Anns a’ chumantas, chan ann air cumadh no cruth na gnùis, ach air a coltas, a’ bheòthalachd a tha innte, a tha neach ag amais nuair a chleachdas e “ìomhachd” an àite “ìomhaigh”.

182 Pol-a’-Ghriùthain
Baile Liverpool.

186 cadhalaich
Dol mu ghnothaichean le cabhaig, spàirn agus othail.

187 aoghairean
Buachaillean; ach ann an seo agus a rithist air (d. 335), luchd-treòireachaidh dhaoine.

188 sodal … miodal
Cainnt mhilis, brosgal.

190 murraineach
Nuair a tha an aimsir trom, séimh agus bruthainneach teth; “latha murraineach deireadh samhraidh” (d. 249).

191 Blighty
An t-ainm a bhiodh aig na saighdearan air an dùthaich fhéin, no air leòn a bha cho dona is gun déidheadh an cur dhachaidh às a’ chogadh.

192 bha dì-chothrom againn
Bha làn chead agus cothrom againn.

194 droch-mhuinte
Air an droch oideachadh.

195 a’ còmhlachadh (ri)
Co-cheangailte ri gné an duine.

196 stràicealachd
Mórchuis, no leòm.

196 air an catadh
Air am frithealadh agus air an tàladh gu socair. Chithear seo sgrìobhte “càtadh” agus “catachadh”, cuideachd.

198 tuineach
Ionad-tàimh no àite-campachaidh.

199 ’na mo speirean
’na mo chasan. ’Se caol na coise, os cionn an aobrainn, a th’anns an speir.

210 tùsalachd an cur gu buil
Na dòighean ùra — no tùsail—anns an deach an cur an gnìomh.

208 ceann an taisdeil
Deireadh na slighe dhaibh.

[TD 367]

Duilleag
210 drongan
Obair no beatha-làitheil mhàirnealach, neo-chaochlaideach. Gheibhear seo sgrìobhte “rongan”, cuideachd.

210 sapairean
Anns a’ Bheurla, sappers—saighdearan anns na <eng>Royal Engineers.<gai>

211 na liopan aca air sgréathadh
Seargte, sgàinte le tioramachadh aithghearr. Tha am facal sgrìobhte air caochladh dhòighean: sgréidheadh, sgreubhadh.

213 cur smuais is colg ’na do churaichean
A’ cur spionnadh agus fearg-catha ’nad cholainn; ’se “smuais” sùgh a th’anns na cnàmhan agus “curaichean” no “curach” an corp.

213 cha robh e idir ’nan ciatamh
Cha robh iad ri gabhail tlachd sam bith ann a bhi ’ga dhèanamh.

218 ard-bhrass
Bho chainnt an t-saighdeir (anns a’ Bheurla), far a bheil <eng>brass<gai> no <eng>brass-hat<gai> a’ dealbhachadh oifigeir anns an Staff a chionns gu bheil tomhais de dh’òr ’na ad. Faic a rithist Ard-umha (d. 303).

218 falluinn
Trusgan, aodach-uachdair.

219 Amy Johnson (1904-1941)
Shiubhail i ann an itealan aon-neach á Sasainn a dh’Astràilia an 1930, turus a thug fichead latha. An 1931, chaidh i á Sasainn gu ruige Tokio, agus an 1933 ràinig agus thill i á Cape Town.

220 air ghod
A’ feitheamh le cion foighidinn agus luasgadh inntinn.

223 iomarcach
Lìonmhor agus doilgheasach.

230 mi-stùrrachd
Cainnt no dol-a-mach nach eil modhail, cneasda.

223 a bhàirig
A bhuileachadh air, a thoirt do.

234 fo thuilt
Fo phlaide—bho’n fhacal quilt anns a’ Bheurla.

236 a leoghaire
Gnàthas-cainnte Uidhisteach, a’ ciallachadh “Air an Leabhar,” mar as trice sgrìobhte “leòra” no “leòbhra”. Anns an leabhar <eng>Folk Songs and Folk Lore of South Uist<gai> le M. F. Shaw, chithear an dà shreath seo san òran “Uibhist nam beann Arda”:

’S ged nach tuigeadh tu ‘A Leòbhra’
Bheir iad dòigheil dhut a’ Ghàidhlig.

[TD 368]

Duilleag
241 tromalaich
A’ chuid as motha no as truime.

247 aisridh na duibhre
Aite-tàimh an aineolais.

249 clubagan
Seanachasan àbhachdach, éibhinn.

250 steòcairean
Fir aig nach eil car ri dhèanamh ach an tìde a chur seachad.

251 an gruaig (an fhir eile)
A sàs ann, a throd ris. Tha seo a’ ciallachadh an aona rud ri “an cràic” (d. 52).

253 leabhar Oxendale
<eng>Catalogue<gai> a bhiodh bùth ainmeil a’ cur a-mach.

253 trèalabhaid
Breisleach, an t-àite bun-os-cionn, rù-rà.

255 na buaghallan
Gheibhear seo sgrìobhte “buadhghallan”, cuideachd; <eng>ragwort, ragweed<gai> no <eng>groundsel<gai> anns a’ Bheurla.

256 cumail suas ri ceann an amail
’Se greallag mór a th’anns an amal <eng>swingle-tree<gai> anns a’ Bheurla.

Nuair a bhiodh dà each còmhladh a’ treobhadh agus an dara fear dhiu nas treise air tarraing, bhiodh “ceann an amail” aige air an fhear eile.

261 seann duine còir … Mgr. Moireasdan
Tha an “seann duine” seo, Murchadh Moireasdan, fhathast a làthair is e a nis còrr is ceud bliadhna a dh’aois, a’ fuireachd ann an Troon.

261 Murchadh MacAmhlaidh, Rhodesia (1870-1949)
Dh’fhàg e Nis ’na òige, agus air dha saoibhreas mór a chosnadh an Africaidh-a-Deas, chuir e air bhonn Urras <eng>Trust Fund<gai> gu cuideachadh a thoirt do mhuinntir Leódhais a thaobh slàinte, obair agus, gu h-àraidh, oideachadh.

262 aon glòran ruadh
Chan e bonn airgid air leth a th’ann an glòran, ach bonn sam bith nach fhiach ach glé bheag.

270 fairbheanadh
Rabhadh. Gheibhear seo ann an cuid de dh’fhaclairean sgrìobhte “farfonadh”.

270 <eng>schweinhund<gai>
Gearmailteis: <eng>schwein,<gai> muc agus <eng>hund,<gai> cù.

273 càinnealachadh an latha
Briseadh an latha.

[TD 369]

Duilleag
273 magh
Achadh, raon.

274 onasgaideach
Mi-riaghailteach, ùpraideach. Gheibhear am facal “onagaid,” a’ ciallachadh ùpraid no brionglaid anns na faclairean.

275 ’na ghurraban
A’ crùbadh ris an ùrlar.

278 eiltich
Gheibhear anns na faclairean “eilteachadh,” a’ ciallachadh aoibhneas no gàirdeachas.

278 an t-eun cairbh
Eun a bhios ri piocadh chlosaichean; “far am bi a’ chairbh is ann a chruinnicheas na h-iolairean” (d. 357).

278 tighinn fo theach
Tighinn gu buil, coimhlionadh.

282 cha sèam an t-acras
Chan earalaich agus cha bhac e an duine bho dhroch bhiadh ithe.

282 traodadh le padhadh
Caitheamh ás le tart.

282 ’gam aonagraich fhéin
’gam thoinneamh fhéin. Chithear seo sgrìobhte “aornagaich” agus “aoineagaich”, cuideachd.

285 goimh an acrais
Cràdh, gonadh an acrais; coltach ’na bhrìgh ri “cnàmhan acrais” (d. 292).

286 seid
Leabaidh-làir, no leid.

289 uchdan
Staidhre bheag no cnoc beag; “gach uchd is achadh” (d. 268).

293 brògan-spéilidh
Brògan le lann fodhpa air son spéileadh no siubhal air deigh.

295 feur tràthach
feur caoin, feur a th’air tioramachadh; “tràthach feòir” (d. 311).

295 na clisiche ciùrrte
Na cliathaich ciùrrte: cluinnear “ri mo chlisich”, ri mo thaobh. Gheibhear “clisneach” anns na faclairean.

300 meug-fola
Fuil air a ghléidheadh. <eng>Plasma<gai> anns a’ Bheurla.

308 <eng>raus menge! schnell, schnell!<gai>
Facail Gearmailteach a’ ciallachadh rudeigin coltach ri “Mach á seo, a ghràisg, Luath, luath,”

[TD 370]

Duilleag
326 peatanachd
Frithealadh socair; coltach ri “catadh” (d. 196).

336 braoidheachadh chogaidhean
A’ cur air adhart no a’ brosnachadh chogaidhean.

336 faoigh
An seo, a’ ciallachadh “ri sealg”; ’se ciallachadh eile an fhacail a bhi air déirc, a’ guidhe.

337 fo dhìmeas agus fo tharcuis
Tha tarcuis, dìmeas agus tarmus (d. 341) glé choltach ri chéile.

337 aingealtas
An t-olc. Chithear “aingealtachd” anns na faclairean.

338 Ola
’Sann mun do lorgadh ola fo aigeal a’ Chuain-a-Tuath a chaidh seo a sgrìobhadh, ach tha an argamaid, ’na brìgh, seasmhach a dh’aindeoin sin.

339 uchd-lòin
Biadh, lòn—agus a-mach air sin, dòigh-beatha.

340 riagail
A’ siubhal air feadh àite.

342 caidreach
Companach.

347 turraisg
Boireannach faoin, gorach.

348 leabhran de bhàrdachd a’ Bhocsair
Thàinig an leabhar seo, Orain Ghàidhlig, a-mach an 1943.

357 Dòmhnull Dòmhnullach, Giosladh (1891-1961)
Gheibhear móran de na chruinnich e de bheul-aithris Leódhais anns an leabhar <eng>Tales and Traditions of the Lews.<gai>
